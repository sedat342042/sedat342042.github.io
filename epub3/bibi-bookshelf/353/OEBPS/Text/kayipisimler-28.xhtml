<html xmlns="http://www.w3.org/1999/xhtml">
<head>
  <title>kayipisimler-28</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-25"><span class="bold char-style-override-6" xml:lang="tr-TR">25 Selanik sürgünü</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Meddah Abidin tahta merdivenin sağlamlığını eliyle kontrol ettikten sonra basamakları usul usul adımlayıp marangozhanenin terasına çıktı. Etrafına bakınıp akşamın alacakaranlığında sarayın bahçesinde olup bitenleri izleyebileceği ama aşağıdakilerin onu göremeyeceği kuytu bir yer aradı. Talaş çuvallarının arasına çömelip cebinden çıkardığı tabakasından aldığı tütünü sigara kağıdının üzerine koyup sararken tüm sarayda, bütün şehirde, hatta ülkenin tamında herkesin bildiği, fakat kimsenin aklına getirmediği iki ilginç tesadüfü düşünüyordu.</span></p>

    <p class="Normal para-style-override-3"><span class="char-style-override-7">Sultan Abdülhamit tahttan indirilmiş ve hayatta kalma güvencesi verilerek, sanki yıllardır sürgüne gönderdiği düşmanlarına karşı diyet ödetir gibi uzak bir diyara, artık neredeyse el olmuş bir şehre, zorla Selanik’e yollanıyordu. Bu tarihe kadar pek çok kez Osmanlı Sultanları öldürülmüş, hatta ırzına geçilmişti. Ancak ilk defa içlerinden biri Meclis-i Mebusan kararıyla sürgüne gönderiliyordu. Taif’te, Hayfa’da, Malatya’da, Akka Kalesi’nde ve Fizan’da sürgün cezasının bitmesini beklerken, iklim farkı yüzünden veremden, zatürreden, vebadan ve karahummadan ölenlerin intikamı alınıyordu sanki.</span></p>

    <p class="Normal para-style-override-3"><span class="char-style-override-7">Meddah Abidin’in o an aklından geçen ikinci olaya, daha doğrusu bir rivayete göre, Hamit’in şehzadeliği sırasında saraya doğu illerinden bir Kürt Şeyh gelir ve Hamit’i görmek ister. Görüşmeleri sırasında “Şehzadem, tam otuz üç yıl saltanat süreceksiniz,” der. Hamit şaşkın halde şeyhin yüzüne bakar, “Bu mümkün olmayacak bir şey, Amcam Abdülaziz halen hayatta, ondan sonra sıra ağabeyim Murat’ta ve o daha çok genç; bana sıra gelene kadar kocar, bunak bir ihtiyar olurum, böyle bir şeye inanmamı beklemiyorsun herhalde?” der. Fakat Şeyh sözlerinde ısrar eder, “Amcanız yakında ölecek, Ağabeyiniz Murat tahtta o kadar kısa süre kalacak ki, buna herkes şaşıracak ve hiç tahmin etmediğiniz bir anda sıra size gelecek ve oturmanız, zevk ve sefasını sürmeniz için tahtı sizin önünüze koyacaklar.”</span></p>

    <p class="Normal para-style-override-3"><span class="char-style-override-7">Meddah Abidin, elleri koyu kurşuni pardösüsünün ceplerinde, Küçük Mabeyin’in önüne yanaşmış bekleyen kupa faytona binmeye hazırlanan Sultan’a ve yanında götürmek için seçtiği, sessizce ağlayan harem kadınlarına baktı. Kürt şeyhin çizdiği sürenin, takvime göre bugün dolduğunu hesapladı. Yıllardır kulaktan kulağa yayılan kehanetin gerçekleşmesine kendi gözleriyle şahit olurken, bir yandan da arabalara doluşan kadınların arasında Mukaddes’in olmaması için sessizce dua ediyordu.</span></p>

    <p class="Normal para-style-override-3"><span class="char-style-override-7">Kadın ve çocuklardan oluşan grup birbirlerine sokulup gözlerinden süzülen yaşları, kendilerini Sirkeci İstasyonu’na kadar korumakla görevli askerlere göstermemeye çalışıyordu. Küçük Mabeyin’den boğuk feryatlar ve hıçkırıklar yükseliyordu. Tüm yolcular yerlerini alınca, tekerlekler bahçenin taş yolunda ağır ağır sarayın büyük kapısına doğru dönmeye başladı. Arabaları çeken sağlıklı iri atlar, sanki olup bitenleri anlamış gibi, kendilerinden beklenmeyecek kadar sakin bir şekilde kederli adımlarla uysal uysal sarayı terk ediyordu. Yıldız Sarayı yavaş yavaş terk edilmiş, eski, yaşanmaz, metruk bir havaya bürünüyordu. Son araba da Yıldız Yokuşu’ndan inip gözden kaybolunca, Meddah Abidin geldiği yolu takip ederek marangozhanenin terasından aşağıya indi. Bir süre bahçede ne yapacağını bilemez bir halde kararsız edimlerle dolaştı. Harem kapısının önünde yanan kandilin titrek ışığı, hâlâ ağlama sesleri gelen Küçük Mabeyin’in bahçesini aydınlatıyordu. Birkaç haremağası bahçede uzun gölgeler oluşturarak, ne yapacaklarını bilemez bir halde sessizce dolaşıyorlardı.</span></p>

    <p class="Normal para-style-override-3"><span class="char-style-override-7">Meddah Abidin Çit Kasrı’nın kapısına çömelip gözlerinde biriken yaşları ellerinin tersiyle silerken, ağaçlardan gelen seslerle irkildi.</span></p>

    <p class="Normal para-style-override-3"><span class="char-style-override-7">“Kızıl! Kızıl!”</span></p>

    <p class="Normal para-style-override-3"><span class="char-style-override-7">Sesin geldiği yeri iyice belledikten sonra, yerden kaptığı taşı vücudunu yay gibi gerip ceviz ağacındaki papağana fırlatırken, sıktığı dişlerinin arasından esaslı bir küfür sallamayı da ihmal etmedi. Papağan bir kuş türü olduğunu hatırlamıştı sanki. Kuyruğunu sıyırıp geçen taşı fark edince, konuşup, kendisine taş atan Meddah Abidin’e küfür etmek yerine korkuyla öterek kanatlarını çırpa çırpa uçup, gidip bahçedeki bir başka ağacın dalına kondu.</span></p>

    <p class="Normal para-style-override-3"><span class="char-style-override-7">Küçük Mabeyin’in bahçesini aydınlatan kandilin bir süre sonra söndürülmesi, Yıldız’ın, son dönemlerde eski sultanların ailelerinin misafir edildiği, Boğaz’a, Marmara’ya ve yan gözle Haliç’e bakarak özlemle eski günlerini anan, geçmiş zamanların ihtişamlı mekânı Topkapı Sarayı’yla aynı akıbeti paylaşmaya hazırlandığının işaretiydi sanki.</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7">Yıldız Yokuşu’ndan Beşiktaş’a inen konvoy, Selanik’e varmadan öldürüleceği korkusunu yüreğinden bir an bile atamayan Sultan’ı, kaldırım taşlarına sürtünen araba tekerleklerinden kıvılcımlar saçarak Sirkeci’de bekleyen trene doğru götürüyordu.</span></p>

    <p class="Normal para-style-override-3"><span class="char-style-override-7">Beşiktaş ve Tophane’den geçerken, omuzları tüfekli, elleri mızraklı, at üzerinde heykel gibi duran silahşorlar, yanlış bir yola sapmaması için, sanki konvoya kılıçlarının sivri uçlarıyla Sirkeci Garı’na doğru kesin bir rota çiziyorlardı.</span></p>

    <p class="Normal para-style-override-3"><span class="char-style-override-7">Caddelerde ve sokaklarda sivil tek bir Allah’ın kulu görünmese de, arada bir arabaların çıkardığı seslere meraklanan meçhul bir el, pencereye ya da cansız ışığın renk verdiği perdeye uzanıyor, kapı aralıklarında olanları izlemeye çalışan tedirgin gölgeler hayalet gibi bir görünüp bir kayboluyordu.</span></p>

    <p class="Normal para-style-override-3"><span class="char-style-override-7">Tekerleklerle nallar daha tok bir ses çıkarmaya başlayınca, Sultan köprüyü geçmekte olduklarını anladı. Başını sola çevirmeye korkuyordu. Biliyordu ki hayalinde beliren Topkapı Sarayı gerçekte de tüm haşmetiyle orada, bakmaya korktuğu yerde tabak gibi bir dolunayın hemen altında Sarayburnu’nun ve Hasbahçe’nin hemen üst tarafında, çatısıyla ve kubbesiyle göğe doğru yükseliyordu. Devrik Sultan o mekanda yüz yıllar boyunca hapsedilen, hatta boyunlarına cellatların siyaset mührüyle mühürlenmiş fermanların eşliğinde kement atıp boğularak öldürülen atalarını düşündü ve Yıldız Sarayı’ın kapısından çıktıklarından beri dudaklarının arasından mırıl mırıl hiç eksik etmediği dualara bir yenisini daha ekledi. Fakat bu son ettiği dua da elleri kanlı bostancıbaşıların nazik boyunlarına kement attığı, işgüzar sadrazamların rutubetli zindanlara kapattırıp boğdurduğu dedeleri için değil, yine kendisi içindi. Çünkü çok iyi biliyordu ki, şu içinde bulunduğu an ölülere değil daha çok dirilere kendisi ve ailesi için dua okunacak bir zamandı.</span></p>

    <p class="Normal para-style-override-3"><span class="char-style-override-7">“Reşad,” diye fısıldadı dişlerinin arasından. Yanında oturan küçük oğlu Abid’in kendisine baktığını fark edince, zor da olsa yüzüne sahte bir tebessüm yerleştirmeyi ihmal etmedi; sonra olanlara bir anlam veremediği için zaten korkmakta olan çocuğa güven vermek için başını okşadı. “Sıra Sultan Reşad’ta, sıra İttihatçılarda! Devir artık onların,” diye geçirdi içinden.</span></p>

    <p class="Normal para-style-override-3"><span class="char-style-override-7">Boş bulunup gözü sol tarafa kayınca, pencerenin çerçevesinden usta bir ressamın elinden çıkmış manzarayı gördü. Topkapı Sarayı’na ve üzerinde yükselmekte olan dolunaya bakarken tahmin ettiği gibi ne korktu ne de ürperdi.</span></p>

    <p class="Normal para-style-override-3"><span class="char-style-override-7">Saltanatı boyunca hep ölümden korktuğunu hatırladı, fakat hemen bu aklından geçenleri düzeltti. “Ölümden değil, öldürülmekten!” diye fısıldadı. Azrail’e karşı, onun hareketlerini kontrol edecek polis teşkilatı kuramayacağı için, yıllarca annesi ve babası gibi o illet hastalığa, vereme yakalanma korkusuyla yaşadığını da hatırladı sonra. “Fakat ölüm Allah’ın emri,” diye aklından geçirirken tefekkürle boynunu büktü.</span></p>

    <p class="Normal para-style-override-3"><span class="char-style-override-7">Yirmi beş yıldır İstanbul’un içinde yaptığı en uzun yolculuk faytonun Sirkeci Garı’nın önünde durmasıyla son buldu. Her şey önceden hazırlanmıştı. Garın içinde ve önünde onu bekleyenlerin hiçbirinde ufacık bir telaş dahi görülmüyordu. Arabanın kapısını açıp önce kendi indi, sonra da Abid Efendi’yi kucaklayıp aldı. Arkasını döndüğünde, gözleri yanına gelen refakat subaylarına değil de kendisini ve ailesini Selanik’e götürecek, arkasına iki yeni vagon eklenen lokomotifin etrafa saldığı dumanlara takıldı. Kendi cenaze törenini izler gibi, lokomotife ve gecenin karanlığında kocaman birer tabutu andıran vagonlara baktı. İçinden geçenleri; nefretini, gerginliğini ve en önemlisi de korkularını belli etmemeye çalışarak garın kapısına doğru yürürken, azledildiğini bildirmeye gelen mebuslara söylediği son cümleyi, ilenç vezniyle yazılmış bir şiirin nakaratı gibi yineledi:</span></p>

    <p class="Normal para-style-override-3"><span class="char-style-override-7">“Allah düşmanlarımı kahretsin!”</span></p>

    <p class="Normal para-style-override-3"><span class="char-style-override-7"> </span></p>

    <p class="Normal para-style-override-3"><span class="char-style-override-7">Bir zamanlar Yıldız Sarayı’nın bahçesinde, odalarında ve koridorlarında cıvıl cıvıl dolaşan harem kadınları, kader çizgilerinde meydana gelen zedelenmenin acısıyla etrafa ürkek kuşlar gibi bakıyorlardı artık. Haremağaları Harbiye Nezareti’nde İttihat ve Terakkiciler tarafından sorgulanırken, Yıldız Sarayı’nda kalan harem kadınları, günlerini yarı aç, yarı tok ve korkulu bir bekleyişle geçiriyorlardı.</span></p>

    <p class="Normal para-style-override-3"><span class="char-style-override-7">Divan-ı Harbe sorgulanmaya götürülenler arasında Yıldız Sarayı’nın Mızıka-i Humayun bölüğünde bir süre görev yaptığı için Meddah Abidin Efendi de vardı. Fakat bu zor anında bile, aklı sarayda, haremde, haremdeki bir kadındaydı. Gözaltında bulunduğu sırada Mukaddes’in akıbetini iki subayın konuşmalarından öğrendi. Harem kaldırılıyordu, cariyelerin bulunabilen yakınlarına, kızlarını almaları için telgraf çekilmişti. İttihatçıların sorgulama sırasında haremağalarından, kâtiplerden ve Sultan’a yakın olanlardan öğrenmek istediği iki önemli konu vardı: Jurnal listelerinin ve altınların nereye saklandığı. Sultan’ın tahttan indirilişini gün gün izleyen İngiliz gazeteci Charles McCullers’ın, Harbiye’de sorgulananlar arasında Türklerin ünlü bir sahne aktörünün de bulunduğu haberini, tüm dünya ajanslarına geçmesinden bir gün sonra, Abidin Efendi serbest bırakıldı.</span></p>

    <p class="Normal para-style-override-3"><span class="char-style-override-7">Abidin Efendi evinden önce, doğru Yıldız Sarayı’na gitti, fakat İttihatçılar’ın askerleri etrafta kuş uçurtmuyorlardı. Beşiktaş’taki fırıncı Nişan’dan harem kadınlarının Topkapı Sarayı’na nakledildiklerini öğrendi. Mağrip’ten, Kafkaslar’dan, Habeşistan’dan gelecek cariye yakınları kızlarını orada teslim alacaklardı. Abidin Efendi, Harbiye’de iki subayın konuşmalarına kulak misafiri olurken gözaltından kurtulur kurtulmaz uygulayacağı planı çoktan kafasında kurmuştu. O günden sonra kapatıldıkları koğuşta paşalarla, yaverlerle ve kâtiplerle muhabbeti kesip haremağalarıyla, özellikle adının Necip olduğunu öğrendiği haremağasıyla yakınlaşmaya başladı. Öncelikle Necip’e tüm bunlara neden olan İttihatçılar’a kızıp kızmadığını sordu. Kızdığını öğrenince, bu kez küfür edip etmediğini sordu. Necip bu sorunun cevabına da, evet, diye karşılık verdi. Abidin Efendi kendisinin de küfür ettiğini fakat kendi diliyle ettiği için kapıda gardiyanların duymasından korktuğunu, eğer kendisine Habeşçe küfür etmeyi öğretirse başına bu yüzden bela gelmeyeceğini söyledi.</span></p>

    <p class="Normal para-style-override-3"><span class="char-style-override-7">Kısa sürede öğrendiği bir düzine küfrü sabah akşam dilinden düşürmedi. Necip’ten, Habeş dilinde yeni kelimeler de öğrendi.</span></p>

    <p class="Normal para-style-override-3"><span class="char-style-override-7">Cariyelerin yakınlarının yerel kıyafetler içerisinde gemiler ve trenlerle İstanbul’a geldiklerini duyunca, planın geri kalanını uygulamak için harekete geçti. Koltuğunun altında Kapalıçarşı’dan aldığı allı pullu, gösterişli kıyafetle girdiği evinden, vücudunun açıkta kalan kısımlarını karaya boyayıp Habeş yerlisi kılığında çıktı. Komşuları bile onu bu haliyle tanıyamadı, yalnız, mahalle sınırından ayrılana kadar, peşine bir yığın çocuk takılıp onunla alay etti, bu yaptıkları yetmezmiş gibi bir de onu taşladılar. Sokakta rastladığı, havlayıp dişlerini gösteren köpekleri, aksesuarını tamamlamak için yanına aldığı bir adam boyundaki sopayı savurup sallayarak kovdu.</span></p>

    <p class="Normal para-style-override-3"><span class="char-style-override-7">Tophane rıhtımına gidip beklemeye başladı. Uzak diyarlardan yolcu, yük ve sürgünden dönenleri taşıyan herhangi bir geminin gelmesini; önce dumanı, sonra bacası, en sonunda da tüm gövdesiyle Marmara Denizi’nin ufuklarında görünmesini beklemek üzere, sahil kahvesine gidip nargile ve kahve içti. Arada bir kahvenin tuvaletine girip cebinde yedeğe aldığı kestane kabuğu özüyle ellerindeki ve yüzündeki yapay rengi tazelemeyi ihmal etmedi.</span></p>

    <p class="Normal para-style-override-3"><span class="char-style-override-7">Nihayetinde rıhtıma bir geminin yanaştığını görünce kahve ve nargilenin parasını ödeyip kahveden çıktı. Galata Meydanı’nda müşteri bekleyen faytonlardan birine binip arabacıya bozuk bir Türkçeyle “Sultanahmet!” dedi. Köprüyü ve Sirkeci’yi geçip Babıâli Yokuşu’nu tırmandıktan sonra Ayasofya Camii’nin önünde indi. Yabancı diye Galata’daki kahveci gibi üç misli para alan faytoncuya da gülümseyerek, Necip’in öğrettiği küfürlerin tamamını sıralayıp kendi kendini imtihan etti.</span></p>

    <p class="Normal para-style-override-3"><span class="char-style-override-7">Osmanlı haremindeki son cariyelerin, Topkapı Sarayı’nda yapılacak bir törenle yakınlarına teslim edileceğini duyan ayak satıcıları, dilenciler ve ecnebi gazetelerin muhabirleri, Sultanahmet Meydanı’nı panayır yerine çevirmişlerdi.</span></p>

    <p class="Normal para-style-override-3"><span class="char-style-override-7">Kafkaslardan gelen Abaza, Gürcü ve Çerkezler üzerlerindeki yerel kıyafetlere şaşkınlıkla bakan kalabalığa aynı bakışlarla karşılık veriyorlardı. Frenk muhabirler, yakaladıkları görüntüleri, meydanın köşe başlarına ayaklı sehpalar üzerine kurdukları fotoğraf makinelerinin içindeki bir yerlere, bir daha salıvermemecesine hapsediyorlardı.</span></p>

    <p class="Normal para-style-override-3"><span class="char-style-override-7">Mağripli, Doğu Akdenizli ve Kıbrıslı esir tacirleri, Avrupalı serüvenciler, Doğu kadınına düşkün yaşlı ecnebiler; dinledikleri masallardaki gerçek bir cariyeyi ilk kez yüzü açık görebilme umuduyla, yolunu değiştirip buralara gelmiş oryantalist gezgin şairler; biletleri ellerinde, hep birlikte bilmedikleri diyarlara yapacakları yolculuğa hazırlanan seferiler gibi, Sultanahmet Meydanı’nda aylak aylak vakit geçiriyorlardı.</span></p>

    <p class="Normal para-style-override-3"><span class="char-style-override-7">Hiç görmedikleri haremi ve harem kadınlarını, meydanın kuytu köşelerinde kâğıtlara aceleyle ayaküstü çizip çırpıştıran ressamlar, resimlerini daha boyası bile kurumadan hemen oracıkta, az sayılmayacak paralara meraklılarına satıyorlardı.</span></p>

    <p class="Normal para-style-override-3"><span class="char-style-override-7">Saray kapısı önünde bir hareketlenme başlayınca herkes oraya koştu. Bellerine sardıkları kuşaklarda tabancalar, kamalar, hançerler ve iri palalar taşıyan kara bıyıklı, iri cüsseli silahşorlar, ortalarına aldıkları Frenk kıyafetli adamı tekme tokat dövüyorlar; yere attıkları, her darbede içinden yaylar, metaller fırlayan kocaman bir kutuyu çizmeleriyle un ufak ediyorlardı. Birkaç dakika sonra ecnebi bir gazetecinin gizlice fotoğraf makinesiyle saraya girerken yakalanınca başına böyle bir olayın geldiğini oradaki herkes öğrenmiş oldu.</span></p>

    <p class="Normal para-style-override-3"><span class="char-style-override-7">Meddah Abidin Efendi az önceki vakadan dolayı öfkeyle burunlarından soluyan askerleri elini kalbinin üzerine götürerek selamladıktan sonra, Babüssaade Kapısı’ndan Topkapı Sarayı’na girdi. Her beş metrede bir askerin durduğu işaretli yolu takip ederek son askerin beklediği binanın önüne kadar geldi. Armut ve badem ağaçlarının gölgelediği mermer basamakları adımlayıp binanın büyük kapısından girince dışarıdaki sıcağın aksine, yüzüne bir serinlik çarptı.</span></p>

    <p class="Normal para-style-override-3"><span class="char-style-override-7">Yüksek tavanlı, duvarları işlemeli salonun bir köşesinde dizilmiş bekleyen; Kafkaslar’dan, Frengistan’dan, Afrika’dan ve daha başka uzak diyarlardan gelmiş yol yorgunu kadınlı erkekli kalabalık, bitkin adımlarla önlerinden geçtikleri harem kadınlarının yüzlerini tek tek inceliyordu. Yıllardır görmedikleri hayallerindeki genç kız suretlerini, baktıkları yüzler üzerine oturtarak aradıklarını bulmaya çalışırken, her ağızdan ayrı bir ahenkle çıkan çeşit çeşit kadın isimleri birbirine karışıyordu.</span></p>

    <p class="Normal para-style-override-3"><span class="char-style-override-7">İsmini duyan ya da yakınlarını tanıyan kadınlar, günlerdir yaşadıkları belirsiz bekleyişten sonra ilk defa, yüzlerine yerleşen endişeyi sıyırıp göz pınarlarında biriken yaşların boşalmasından utanmadan, güvenle kendilerini almaya gelen yakınlarının boyunlarına sarılıyorlardı. Günlerdir gerilen taze bedenler o andan itibaren bitkin yorgun bir hale bürünüyordu.</span></p>

    <p class="Normal para-style-override-3"><span class="char-style-override-7">İsimleri hâlâ söylenmeyenler, bir taraftan yakınlarına kavuşan arkadaşlarının haline yüzlerinde beliren samimi bir ifadeyle sevinirken, diğer yandan da kapıdan yeni girenler arasında kendi yakınlarını arıyorlardı.</span></p>

    <p class="Normal para-style-override-3"><span class="char-style-override-7">Meddah Abidin kalabalığın telaşını yan gözle izleyen, diğer cariyelerin aksine arkalarda sessizce durup bekleyen güzel Mukaddes’i, daha kapıdan girer girmez görüp hemen fark etmişti. Doğrudan onun yanına gitmedi. Dışarıdan gelen kalabalığın arasına girerek ilk defa yabancıların karşısında peçelerini açan birbirinden güzel cariye topluluğunun etrafında yüzlerine ve endamlarına bakarak dolaştıktan sonra gidip onun önünde durdu.</span></p>

    <p class="Normal para-style-override-3"><span class="char-style-override-7">Sanki ruhuyla başka diyarlardaymış da, sadece bedeniyle buradaymış gibi dalgın duran Mukaddes, önünde beliren karaltıyı fark edip başını yerden kaldırınca kendisi gibi koyu tenli, Habeş yerlilerinin kıyafetlerine bürünmüş adamla göz göze geldi. Kim olduğunu anlayınca da, Kâğıthane’ye gidecekleri günün sabahı Yıldız Sarayı’nın bahçesinde, Çingene bohçacı kılığında gördüğünde Abidin’e nasıl gülümsediyse, aynı şekilde gülümsedi.</span></p>

    <p class="Normal para-style-override-3"><span class="char-style-override-7">Meddah Abidin önünden çekilince, o günün sabahında hediye aldığı mavi entariyi giymiş olan güzel kadın, hiç tereddüt etmeden, güneşin çok uzaklardan yolladığı ışınlarla aydınlatıp ısıttığı, bir kanadı açık büyük ahşap kapıya, üzerinde nar ağaçlarının gölgelerinin oynaştığı eşiğe doğru yürüdü.</span></p>

    <p class="Normal para-style-override-3"><span class="char-style-override-7">Diğer cariyeler ve onların yakınlarıyla birlikte Topkapı Sarayı’nın bahçesini adımlayıp nihayetinde sur kapısından dışarıya çıktıklarında, Sultanahmet Meydanı’nda saatlerdir büyük kapıda belirecek ilk kıpırtıyı bekleyen meraklı gözlerle karşılaştılar.</span></p>

    <p class="Normal para-style-override-3"><span class="char-style-override-7">Ecnebi muhabirler sarayın kapısına çevirdikleri fotoğraf makineleriyle sessizce işlerini görürken, Abidin ile Mukaddes iki atın çektiği faytona binip, yola koyuldular. Arada bir esen rüzgârın küllerini savurduğu, yangın sonrası bir ucubeye dönüşmüş olan şehrin zavallı mahallelerinden geçtiler. Bir zamanlar Reşat ve Vahdettin’in ve devrik Sultan V. Murat’ın yarı mahpus hayatı yaşadığı Sultan Hamit’in sivil halkın geçmesini istemediği eski sarayların bulunduğu yasak bölgeden geçtiler. İhtilalcilerin toplarla duvarlarında kocaman delikler açtığı binaların önünden; Hamit yandaşlarının boyunlarına kement takılıp idam edildiği iki yanında çınar ağaçları dizili caddelerden geçtiler. Nihayet araba bir sokakta durup bundan sonra Meddah Abidin Efendi ve zevcesi Mukaddes Hanım’ın mutlu bir hayat sürmeyi umdukları cumbalı büyük bir evin önünde onları indirdi.</span></p>

    <p class="Normal para-style-override-3"><span class="char-style-override-7">Kapının eşiğinden adımlarını atarken, anlatıcı hikâyenin öncesini boş verip, Yıldız Sarayı’nın tiyatrosunda başlayan aşka dair imalara girişirken, gökten başlarına, ne Abidin’in, ne Mukaddes’in, ne dinleyenlerin, ne de anlatıcının görebildiği hoyrat dişlerle ısırılmış ben diyeyim üç siz deyin beş elma düşmüş.</span></p>

    <p class="Normal para-style-override-4"><span class="char-style-override-7"> </span></p>
  </div>
</body>
</html>