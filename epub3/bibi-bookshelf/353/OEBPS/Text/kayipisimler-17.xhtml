<html xmlns="http://www.w3.org/1999/xhtml">
<head>
  <title>kayipisimler-17</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-14"><span class="bold char-style-override-6" xml:lang="tr-TR">13 Haliç’te deniz hamamı</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Âşık Razi’yle birlikte Artin Ağa’nın kahvesinden çıkıp Kurukahveci Mehmet Efendi’nin Mısır Çarşısı’ndaki dükkânına giderken kafamda, anlattığım balon hikâyesinden etkilenip duman doldurduğu çuvalla, uçacağım diye kendini konaklarının çatısından aşağıya bırakan, Şevket Bey’in küçük oğlunun, yerde acı çeken, kanlar içindeki hayali vardı.</span></p>

    <p class="Normal para-style-override-3"><span class="char-style-override-7">Âşık Razi benim bu kaygımdan ve kederimden bihaber iyice yanıma sokulup, koluma girerek, yanımızdan geçip giden başkaları duymasın diye kısık sesle, Artin Ağa’nın kahvesinde tefarikçinin gösterdiği kartpostallardaki çıplak ecnebi kadınlarının götünü, başını, saçını ve memelerini aslında bana değil de, bana anlatırken kendi hafızasına iyice kazıyıp bir daha unutmamak için tekrar tekrar anlatmakla meşguldü. Şevket Bey’in oğlunun bahçelerine yaktığı ateşten çıkan yoğun dumanla doldukça, çuval Âşık Razi’nin bana anlattığı sarı zülüflü kancıkların pembe memeleri gibi şişiyordu. Fakat sonra o dolgun memelere sahibi meçhul bir elin uzanıp sıkmasıyla, duman çuvalın ağzından pof diye uçup gidiyor, zavallı çocuk da uçacağını sanırken aşağıya, bahçenin sert toprak zeminine, şeftali ağaçlarının ve üzüm asmalarının dibine, ufacık bir et yığını halinde düşüveriyordu. ‘Ben bu masalı ne zaman anlattım,’ diye düşünüp kendi kendime hatırlamaya çalışıyor, hatırlayınca da ‘niye anlatıp da böyle kötü bir şeye sebep oldum,’ diye kendi kendime kızıyordum. Yazık ya, çocuk ölmüş. Çocuk uçacağım diye çuvalın içine dumanı doldurmuş, hey Allah’ım ya rabbim! Hiç çuvalın içinde duman durur mu? Hadi durdu diyelim, hiç uçar mı, mümkün mü böyle bir şey? Fakat masalı böyle anlattığımı hatırladım sonra. Ne yapayım, çocuğa masal anlatırken duman deyiverdim, bilmem ne gazı diyemem ya masal içerisinde. Ne gazıydı o helyum mu? Çok canım sıkıldı bu işe, çok kafam bozuldu. Hele bunu gelip bir de Asalı Molla gibi bir adamın bana söylemesi tamamen moralimi sıfırın altına indirdi yani. Âşık Razi hâlâ kadınların orasından burasından bahsetmeye devam ediyordu. Ne biçim bir arkadaş bu adam? Nasıl bir arkadaşsın sen Âşık Razi ya? Benim nasıl kafam bozuldu sen hâlâ nelerden bahsediyorsun böyle?</span></p>

    <p class="Normal para-style-override-3"><span class="char-style-override-7">Az evvel köprüye yanaşan Şirket-i Hayriye vapuru Üsküdar’dan getirdiği yolcuları indiriyordu. Köprüden geçiş parasını ödedikten sonra vapurdan inen kalabalığın arasına karışıp, Eminönü’ne doğru yürümeye başladık. Köprüde gezinen aylaklara bir şeyler satmak için tezgâh kurmuş olan, peynirli pidecilere, kuskus pilavı, dondurma, muhallebi, fodla, irmik tatlısı ve Şamkari kurabiye satanlara aldırmadan, bana hâlâ o edepsiz kadınların anadan üryan hallerinden kafiyeli cümlelerle bahseden Âşık Razi’yi, ona ilginç bir hikâye anlatacağımı söyleyerek susturdum.</span></p>

    <p class="Normal para-style-override-3"><span class="char-style-override-7">Âşık Razi’nin koluna girip onu Sandıkçı Şükrü’nün ve Yorgancı Sadık’ın destanlarının yanında bir hafta önce genç yaşta veremden ölen Tulumbacı Çiroz Ali’nin destanını da satarken makamlı çığırışlarını külhanbeyi naralarıyla destekleyen destancının yanından çekip uzaklaştırdım. Sonra, ona en az on defa anlattığım hikâyemi; Kâğıthane mesire yerinde Mukaddes’e yaklaşmak için yaşlı Çingene bohçacı kadın kılığına nasıl girdiğimi başka bir açıdan anlatmaya başladım. Kuzu gibi sessizce dinlediği hikâyem tanıdık gelince şüphelenmişti, fakat kızıp omzuma esaslı bir yumruk indirmesi için çaktırmadan muzipçe güldüğümü görmesini bekledim.</span></p>

    <p class="Normal para-style-override-3"><span class="char-style-override-7">“Şimdi dalganı geçersin tabii,” dedi, benim gülmeme ve acıdan uyuşan kolumu ovuşturmama aldırmadan, “Hünkâr çavuşu karşına dikilip saraya çağırıldığını söyleyince, acep ne suç işledim, beni kim jurnalledi diye ödün bokuna karışmış, tiyatro kulisinde suratındaki boyaları yıkamaya bile fırsat bulamadan koşmuştun peşi sıra!”</span></p>

    <p class="Normal para-style-override-3"><span class="char-style-override-7">“Peki, beni Mızıka-i Hümayun’a alsınlar da tiyatro sahneleri, mesire çayırlarına kurdukları gösteri çadırları onlara kalsın diye, Sultan’a namımı duyurmaları için mabeyincilere çuvalla rüşvet veren Kavuklu Hamdi ve Kel Hasan’ın ben saraya girdikten sonra, sayemde Yedisekiz Hasan Paşa’dan yedikleri dayaklardan haberin var mı?” diye gülerek sordum.</span></p>

    <p class="Normal para-style-override-3"><span class="char-style-override-7">“Pes valla,” dedi bacağına yapışıp çeyrek mecidiye koparmak için kendini acındıran dilenciden güç bela kurtulduktan sonra Âşık Razi, “Deve bile kıskanır senin kinciliğini görse.”</span></p>

    <p class="Normal para-style-override-3"><span class="char-style-override-7">“Ha şunu bileydin, akıl baliğ olsa devenin yavrusu motuk bile kıskanır,” dedim. Gülmeme son verip onu durdurduktan sonra, iki kolundan tutup kendime doğru çektim. Parmaklarımla dudaklarımı aralayıp, dişlerimin otuz ikisini de Dişçi Joseph’e söktürdükten sonra arta kalan pembe damaklarımı gösterdim.</span></p>

    <p class="Normal para-style-override-3"><span class="char-style-override-7">“Bu ne biliyor musun?” diye sordum. Acıyan gözlerle bana baktığını görünce kendi sorduğum soruya yine kendim cevap verdim. “Bir insanın mesleğine duyduğu saygıdır bu. Ali Muhiddin Hacı Bekir’den aldığın yarım okka akideyi dişlerinle kırarak katır kutur yiyemeyip kâse içerisinde eritip suyunu içmek ne demek ben çok iyi bilirim. Onlar da benim kadar yetenekli kıssahan olabilirler, fakat benim gibi bu mesleğin hakkını vermek için ne yaptılar? Ben sana diyeyim de ne yaptıklarını öğren, Hasan benim dişlerime karşılık, kel lakabını alabilmek için sadece kafasını kazıttı.”</span></p>

    <p class="Normal para-style-override-3"><span class="char-style-override-7">Bu sinirli halimin yüzü suyu hürmetine ettiğim kelâma hak vereceğini umduğum Âşık Razi, daha ben lafımı bitirmeden koşup köprünün karşı kaldırımına geçmişti bile.</span></p>

    <p class="Normal para-style-override-3"><span class="char-style-override-7">Sakın kızmayın bana ve bakmayın böyle bölük pörçük hikâyeler anlattığıma, sonuna kadar sabrederseniz, kendime dair en son cümleyi sarf ettiğimde, gökten üç elma düşmese bile, kulağınızda hoş bir meddah masalının tadı kalacak, bunun için Meddah Abidin Efendi olarak size yemin ediyorum.</span></p>

    <p class="Normal para-style-override-3"><span class="char-style-override-7">Belki bilirsiniz; özellikle içinizde yaşı benim gibi genç de olsa feleğin çemberinden geçmiş olanlarınız daha iyi bilir. İnsan dertlenince, kafasında dolaşan kırk tilkiden hangisinin peşinden gideceğini şaşırır da onun için, böyle benim gibi dinleyenlerin can sıkıntısına aldırmadan konudan konuya atlar.</span></p>

    <p class="Normal para-style-override-3"><span class="char-style-override-7">Aklınızdan geçenleri de anlamadığımı sanmayın, Âşık Razi gibi bir dalgacıya derdimi açamam. Zira anında aruz vezninin bütün kalıplarını kullanıp kafiyeli, redifli otuz dörtlükten mükellef bir gazelini yazar da; Beyoğlu balozlarının yosmalarının; hamam külhanlarında yatmaktan vazgeçip oğlan sevgililerinin tüysüz göğüslerine kıvrılan kabadayıların ve bin çeşit haşere eşkıyanın, âlimin ve de zalimin dilinde alaylı bir ezgi olur çıkarım. Başıma gelecekleri bildiğim için her ne kadar dostum ve de arkadaşım desem de Âşık Razi’ye derdimi anlatıp, ondan derman umamam.</span></p>

    <p class="Normal para-style-override-3"><span class="char-style-override-7">Lafıma ilk kulak verdiğiniz vakit söylediğim gibi, ben bu dertten şıpınişi kurtulmasını bilirim; fakat yüz yıl önce belalar yaşayıp hayatını bedbaht etmiş bir zavallının hikâyesi değil size anlattıklarım, bütün bunlar bizzat benim başımdan geçti. Kolay mı? İnsan attığı her adımda ne kazanırım diye düşünmek zorunda. Öldükten sonra dirilenlere, hatta şimdiki yaşamlarından önce en az yirmi defa başka bedenlerde bu dünyada yaşadıklarını söyleyenlere benim gibi siz de inanmıyorsanız, evet şu an yaşadığınızdan başka bir hayatınız yok.</span></p>

    <p class="Normal para-style-override-3"><span class="char-style-override-7">İnsan yaşarken bedeninin ve ruhunun çektiği acılardan çok, öldüğünde, kalanların arkasından edeceği kötü kelâmlardan korkuyor. Ben iki başına tahta çakılmış toprağın altına girdiğimde; “Bu şehirde bir vakitler Meddah Abidin namında bir zat yaşar idi, iyi kıssahandı, yetenekliydi, hatta onun üzerine orta oyunu maharetine sahip bir tane daha nüktedan yoktu devrinde. Lakin hayatını saraydan çıkma bir cariye için bedbaht etti. Zavallı adam iyiydi hoştu da karısı olacak esir eskisi kahpe çıktı. Acıyıp evine aldığı, saray eskisi, derisi kayış, suratı meymenetsiz Hadım Necip derler bir haremağasıyla aldattı onu,” diyecekler biliyorum.</span></p>

    <p class="Normal para-style-override-3"><span class="char-style-override-7">Eğer ben Mukaddes’i Tekir Sokak’taki evime getireli daha dört ay olmadan, karnı iyice şişince mahalleden kaçırırcasına Makriköy’deki bağevine götürmeseydim, insanlar, “Dur, daha bitmedi! Zavallı adam meğer evine karı diye işi yarılamış gebe bir yosma almış. Hadi bir hata yapıp gebe bir kadını kendine karı yaptın, ya o hadımı ne diye evine alırsın, be cahil herif? Zavallı Meddah Abidin’in veremden öldüğünü söylüyorlar, fakat sen inanma. O fukara içindeki bu derdi daha fazla taşıyamayıp sanırım canına kıydı. Ya da günahları boyunlarına; Hadım Necip’le Mukaddes kafa kafaya verip bu şehirde yaşayan herkesin bir gün her yeri farelerin istila etmesinden korktukları için evlerinin kuytu bir köşesinde sakladıkları, yedi başlı ejderha canavarına bile nalları diktirerek anında öldürecek kuvvetli bir zehirle ağulayıp, adamcağızı geberttiler,” diye de sözlerine noktayı koyacaklar.</span></p>

    <p class="Normal para-style-override-3"><span class="char-style-override-7">Yanımdan aniden yok olan Âşık Razi’yi yanımdan geçip giden kalabalığın içinde bulmak için etrafıma bakınırken onu deniz hamamına inen merdivenlerde, yüzünü şekilden şekle sokarak, ortaoyuncu Samatyalı Sinan gibi pantomim yaparken, bir yandan da eliyle beni yanına çağırırken gördüm. Bilenler bilir, bu kocaman payitahtta Âşık Razi gibi durduk yerde başını belaya sokacak başka bir adam daha yoktur. Kim bilir kimden, hangi uçkuruna düşkün hovardadan duyduysa, bundan birkaç zaman önce yarım ağızla bana da bahsetmişti. Öyle bir denk geldi ki günlerden çarşamba ve biz Galata Köprüsü’nün üzerindeyiz. Bugün deniz hamamında, Haliç’in ılık ve berrak sularında kim bilir hangi pembe tenli, götü ve göbeği anadan üryan hatun omuzlarını, bacaklarını ve bedeninin alev alev ateş basmış gizli azalarını yıkayıp serinletiyordu kim bilir?</span></p>

    <p class="Normal para-style-override-3"><span class="char-style-override-7">Etrafıma bakınıp, köprünün tahta zeminini incitmekten korkarcasına adımlarıma dikkat ederek Tatavla Çayır kumpanyasında, acem tacirin müşteriye seğirtmesinin taklidini yaptığım gibi yanına koşturdum.</span></p>

    <p class="Normal para-style-override-3"><span class="char-style-override-7">“A domuz,” dedim, başımız belaya girmesin diye onu fikrinden caydırmak için kolundan tutup çekerek, “yetmedi mi kartpostallarda gördüklerin?”</span></p>

    <p class="Normal para-style-override-3"><span class="char-style-override-7">Osmanlının maaşlı saray celladı Kara Ali şu an mezarından çıkıp gelse, yağlı kemendi boynuna atsa ne fayda, o aklına koymuş bir kere, benim onu caydırmak için ettiğim lafların bir tanesini bile duyduğunu sanmam. Üstelik ben onu vazgeçirmeye çalışırken o çelimsiz halinden beklenmeyecek bir şey yaptı ve beni kolumdan tutup aşağı inen merdivenlerden ittiriverdi. Sonra arkamdan yetişip gerdeğe güvey sokar gibi sırtıma indirdiği yumrukla merdivenlerin en alt basamağına kadar tepetaklak yuvarladı.</span></p>

    <p class="Normal para-style-override-3"><span class="char-style-override-7">Artık olan olmuştu, düştüğüm yerde hafifçe doğruldum; bedenimdeki ağrılara aldırmadan sol gözümü yumup diğerini yosun tutmuş iki tahtanın arasındaki deliğe dayadım. İçerinin loşluğuna alışana kadar köprünün dubalarına vuran dalgaların ve işlediğimiz kabahati köprü üstündeki diğer insanlara ispiyonlamak istiyormuşçasına epemizde durmadan ötüp, kanat çırpan martıların seslerini dinledim. Suyun içindeki pembe kıpırtıları görmeye başladığımda, içerideki hatunlara duymayacaklarını bile bile iniltili iltifatlar yağdıran, yanıma çöküp bulduğu kovuğa gözünü yapıştırarak içeriyi gözetlemeye dalan Âşık Razi’den biraz önceki yumruğun intikamını ensesine esaslı bir şaplak indirip kafasındaki vişneçürüğü rengindeki fesini yere yuvarlayarak aldım. Ardından içerideki karanlığa alışan gözümü delikten çekmeden omzuna bir yumruk indirip suyun içindeki kancıklara ettiği iltifatlarını yarıda kestim. “Sus ulan hıyarağa,” dedim, “yapacağını yapıp soktun beni buraya, bir de enseletip koskoca Meddah Abidin’i millete rezil etmeye mi çalışıyorsun?”</span></p>

    <p class="Normal para-style-override-3"><span class="char-style-override-7">Neyse sonunda susup sesini kesip, inlemelerine ve oflamalarına bir son verdi. Fakat Âşık Razi kadınların duymadığı o iltifatları etmekte haksız sayılmazdı. Aman yarabbi! Ben size gördüklerimi yeryüzünde bugüne kadar dile getirilmemiş hangi kelimeleri uydurup tasvir edeyim? Orada olup bitenleri anlamanız için gözünüzün birini kapatıp öbürünü de benim ve Âşık Razi’nin yaptığı gibi iki tahta arasındaki deliklerden birine dayayıp bakmanız ve içeride olup biteni bizzat kendi gözlerinizle görmeniz lazım. Şimdi içinizden bazılarınızın şöyle iyi meddahım, böyle iyi meddahım diye şişinerek orta yerde dolanmayı biliyorsun ama iki memeyi, üç beş kalçayı götü anlatmıyorsun dediğinizi duyar gibiyim. Niye anlatamayayım aslanım? Bal gibi de anlatırım, fakat ayıp diye bir şey var yani. Bir de hangi birini anlatayım? Kimi, göğüsleri suyun üstünde, yarı beline kadar girdiği suyun üstünde gülüp oynuyor, kimi domalmış, tahtanın üzerine serdiği kilime uzanmış yatıyor, kimi bacaklarını iki yana iyice ayırmış, elindeki makasla kasığındaki tüyleri temizliyordu. Hele bir tanesi ateşi başına vurmuş olacak ki, gizlendiği köşede sol ayağının topuğunu apış arasına bastırıp otuz bir çekiyor, çıkardığı iniltiler ve hırıltılar yanımda benzer sesler çıkaran Âşık Razi’ninkilere karışıyordu.</span></p>

    <p class="Normal para-style-override-3"><span class="char-style-override-7">Hikâyelerimden sıkılıp beni yüzüstü bırakıp gitmeyin diye size bu zamana kadar hiç duymadığınız arada bir kenara köşeye serpiştirmeyi düşünüyorum. Mesela Bağdat’ta iflas etmiş tacirlerin, Kudüs’te kırkından sonra imana gelmiş zorbaların ve Mağrip’te yol kesip kervan soyan eşkıyaların uydurduğu masalları sizlere naklederken sakın ola ki, çuvalın içine duman doldurup uçacağım diye evlerinin çatısına çıkıp kendisini boşluğa bırakarak durduk yerde başımı derde sokan Şevket Bey’in veledi gibi başka anlamlar çıkarmayın.</span></p>

    <p class="Normal para-style-override-3"><span class="char-style-override-7">Bak yine aklıma gelip nasıl moralimi bozdu? Fakat ben nereden bileyim, çocuk anlasın diye, İtalyan Filozof Antonio Comashi, Makriköy Meydanı’nda uçurmak için hazırladığı balonun içini hidrojen gazı yerine dumanla doldurdu, deyiverdim. Elin gâvuruna akıl sır erer mi, şeytanla işbirliği yapmıştır da Ümmed-i Muhammed’in haberi bile olmaz. Ha hidrojen gazı ha duman, ha balon ha çuval, yani ben bir çocuğa masalı nasıl anlatacağım, sonuçta masal bu, kimya dersi değil ki.</span></p>

    <p class="Normal para-style-override-3"><span class="char-style-override-7">Comashi’nin Makriköy’de balonu uçuruşunun masalını kelimelere dökerken, fizik ve kimyanın bu vakte kadar bulunmuş tüm formülleriyle süslemesini ben de bilirim. Lakin bırakın bunun dinleyenin kulağına ahenkli gelmesini, gözlerinin önüne açtığı hayal perdesine hoş bir görüntü akseder mi? Kel Hasan’a, Kavuklu Hamdi’ye bakarsa</span><span class="char-style-override-7">nız, onlar size balonun nasıl uçtuğunu az önce söylediğim gibi sıkıcı bir şekilde anlatıp bitirirler. Hatta bin yıl önce Semerkant’ta bir kıssahanın yuttuğu haşhaşın patlamasını beklerken bir ara gördüğü o tuhaf hayali, ayılınca orta yerde anlatmasıyla ortaya çıkan uçan halı masalındaki halının nasıl uçtuğunu formülüyle, cebir hesabıyla, aritmetiğiyle ve matematiğiyle ispat da ederler etmesine de, fakat aynı zamanda güzelim masalın canına okumuş olmazlar mı? Size diyeceğim şudur ki deniz hamamında yıkanan huriler hakkında bırakın beni, Âşık Razi bile o derya içinde oynaşan güzellerin göbeğinin, omzunun üç beş sayfa methiyesini yazsa, gözünüzün önüne Altıparmak İfakat’ın Sena Yokuşu’ndaki umumhanesinin namlı dilberlerinden Uzunküpe Firdevs’in memesinden, Şaşı Zarife’nin de göbeğinden başka bir şey gelmeyecek. Zira ben ne anlatırsam anlatayım önemli olan sizin ondan ne anlayacağınızdır. Çünkü herkesin hayalleri yaşadığı tecrübelerle sınırlıdır. Şu an siz de öyle yapıyorsunuz biliyorum. Şu an ben size ne anlatmaya çalışıyorum, siz kim bilir kafanızdaki film makinesinin içinde neler oynatıyorsunuz?</span></p>

    <p class="Normal para-style-override-3"><span class="char-style-override-7">“Şimdi söyle bakalım,” dedim Âşık Razi’ye Haliç Deniz Hamamı’nda yıkanan çıplak kadınları seyrettiğim gözümü delikten çekip, “Alyanak Şevket’in oğlunun kendisini konaklarının çatısından atmasında benim bir suçum var mı?”</span></p>

    <p class="Normal para-style-override-3"><span class="char-style-override-7">Fakat cevap verecek durumda değildi Âşık Razi, topuğuyla ateşini söndürmeye çalışan yosmanın yaptığının bir benzerini benim yanımda, şalvarının içine soktuğu eliyle kamışını okşaya okşaya yapmaya çalışıyordu. Sesimle irkilip yakalandığını anlayınca utandı. Kızarmış yüzünü göstermemek için elini şalvarının içinden çekip, başını öte</span> <span class="char-style-override-7">yana çevirerek üstünü başını düzeltmeye çalıştı.</span></p>

    <p class="Normal para-style-override-3"><span class="char-style-override-7">“İstersen bu akşam Amber Dudu’nun Umumhanesi’ne gitmekten vazgeçelim,” dedim, onun utancını hafifletmek için, “Nasıl olsa sen o işi burada halletmeyi kafaya koymuşsun.”</span></p>

    <p class="Normal para-style-override-3"><span class="char-style-override-7">“Çocuğun suçu,” dedi, biraz önce sorduğum fakat halinden dolayı unuttuğum soruya karşılık vererek. “Nereden bileceksin bir masaldan bu kadar etkileneceğini!”</span></p>

    <p class="Normal para-style-override-3"><span class="char-style-override-7">Köprüden, üstümüzden geçip giden; adım başı aynı çığırtkanlık ve benzer nakaratlarla ellerindeki ıvır zıvırı öven ayak satıcılarının bağırışları ve tahta zemini sarsa gıcırdata geçen fayton tekerleklerinin çıkardığı seslere alışmıştık. Fakat bir ara öyle bir gürültü oldu ki sandık ki köprü üzerimize yıkıldı. İkimiz de önce sesin geldiği yere sonra birbirimize baktık. Ben emekleye emekleye, çıplak yosmalardan ve Âşık Razi’nin yanından uzaklaşıp köprünün altına vardım. Etrafı kolaçan edip, nihayetinde patırtının nedenini anlayınca, işaret parmağımı dudaklarıma götürüp Âşık Razi’ye sessiz olmasını işaret ettikten sonra tekrar gerisin geriye onun yanına emekledim.</span></p>

    <p class="Normal para-style-override-3"><span class="char-style-override-7">“Yakalanmadan buradan çıkmamızın tam sırasıdır,” dedim “Köprünün üstü fena karıştı.”</span></p>

    <p class="Normal para-style-override-3"><span class="char-style-override-7">Köprüden geçen paşa mı bey mi, yoksa hangi zadelere mensup olduğunu yukarı çıkınca anlayacağımız tosuncuğun hususi faytonunun tekerleği, köprünün çürük zemin tahtalarından birini kırıp araya sıkışmıştı. Açılan delikten yarısı içeriye kaçmış tekerlek, onu oradan kurtarmaya çalışan insanların gölgeleri ve arada bir de kıpırdayan gölgeler arasında yukarıdan vuran gün ışığı görünüyordu. Milletin yardıma koşup ilgilenmesinden ve tekerleğin çevresinin demir değil de lastik olmasından faytonun, yumruk mezecisi, ayyaş bir kira arabacısına ait olmadığı anlaşılıyordu.</span></p>

    <p class="Normal para-style-override-3"><span class="char-style-override-7">Merdivenleri sessiz adımlarla yavaş yavaş çıkıp usulca başımızı köprünün hemzeminine uzattık. Yukarıda bulunan herkesin kaza geçiren fayton arabaya bakmasını fırsat bilip yakalanmadan bulunduğumuz yerden çıktıktan sonra yürüyüp hemen ötemizdeki merakla olup biteni izleyen kalabalığın arasına karıştık.</span></p>

    <p class="Normal para-style-override-3"><span class="char-style-override-7">Aşağıda yaptığım tahminde yanılmamıştım. Faytonun sahibi tahmin ettiğim gibi dünyalığını yapmış, tuzu kuru bir aileye mensup genç züppeydi. Arabadan inmiş, tekerleğin sıkıştığı çürük tahtalar arasından çıkarılmasını beklerken, tuzlu suyun içinde çürümeye terk edilip, artık midye yuvası haline gelmiş olan, Osmanlı Donanması’nın artığı, bacaları sökülüp ustura bıçağı yapılmış, artık gemi leşi demeye bile bin şahit isteyen Azapkapı kıyısındaki çürümüş demir yığınlarına bakıyordu. Yaşının toyluğundan bizzat gözleriyle görmesinin mümkün olmadığı, ancak sütninesi ya da altına bez bağlayan Arap bacısı da anlatmadıysa, sanırım bu tosuncuk yıllar önce bir zemheri ayında buz tutmuş olan Haliç’ten ve köprü altındaki deryanın içinde oynaşan çıplak hurilerden de bihaberdi.</span></p>

    <p class="Normal para-style-override-3"><span class="char-style-override-7">Sürücü mahallinde oturan arabacı, faytonun tekerleğini beyzadeden alacakları üç kuruş bahşişin yüzü suyu hürmetine kurtarmaya çalışanlara yardım amacıyla, arada bir, mile koşulu iki atı, kuyruklarındaki sinekleri kovuyormuş gibi hafifçe kamçılıyordu.</span></p>

    <p class="Normal para-style-override-3"><span class="char-style-override-7">Köprüden geçenlerin durup bu ufak kazaya ilgi göstermeleriyle etraf aniden kalabalıklaşınca seyyar satıcılar da hemen olay mahalline toplaşıverdiler. Peynirli pideciler, kuskus pilavcılar, fodla pilavcılar, muhallebiciler, dondurmacılar ve irmik tatlıcıları minik tezgâhlarının arkasında uçuşan sinekleri de beraberlerinde getirip santim hesabı buldukları yerlerde sanatlarını icra ederken, bir yandan da arabanın tekerleğini kurtarmaya çalışan aylak takımına kaş gözle işlerini ağırdan almalarını işaret ediyorlardı.</span></p>

    <p class="Normal para-style-override-3"><span class="char-style-override-7">Nihayetinde tekerlek, çürük tahtalar arasından köprünün düzlüğüne çıkarılınca genç beyzade arabacıya, yardım edenlere bahşiş vermesini işaret edip, faytonuna atlayıp yumuşak koltuğuna kuruldu. Uzaktan dağılmakta olan kalabalığı görüp orada toplanmalarının nedenini merak eden Galata Serkomiseri Odabaşoğlu Bedir Paşa atını bizden tarafa sürdü. Yıllardır görev yaptığı Galata’da hapçısından gaspçısına, sarhoşundan berduşuna kadar bütün haşeratı dize getiren Bedir Paşa, biraz önceki vakadan geriye kalan insan kalabalığını da elindeki kamçısıyla dağıtıp, asayişi sağladıktan sonra atını tanıdık bir simaya doğru sürdü. Adamın ceketinin içinden çıkardığı, eski tarihli Tanin Gazetesi’ne sarılı paketi açtırdı. Akşamcıların yakından tanıdığı, üzerindeki kâğıtta allı morlu şalvarlar giymiş; yastıklara dayanarak bir sedire uzanmış; ortalarındaki nargileye ilgisiz; iki afet-i devranın resmi olan bir rakı şişesiydi bu. Serkomiser Odabaşoğlu Bedir Paşa dıştan görünüşü suyu andıran fakat iki tek atıldığı zaman insana zamanı mekânı unutturan, yarım akıllıyı filozof, veziri de rezil eden rakının ne bela bir nimet olduğunu bildiği için onun baş düşmanlarından biriydi. Ben anlatanların yalancısıyım, çünkü kendisi bu nimetten arka arkaya üç tas yuvarladıktan sonra, ancak hamam kurnasının başında ayılabildiği için içmeye tövbe, içeni de dövmeye yemin etmiş.</span></p>

    <p class="Normal para-style-override-3"><span class="char-style-override-7">At üstünde karşısına dikilip yolunu kestiği, ceketinin içine gizlediği rakı şişesini kendisine vermesini istediği adam da yabancımız değil, Âşık Razi’yle ikimizin can ciğer kuzu sarması bir arkadaşımızdı. Âşık Razi’yi kolundan çekip, bir elinde buruşuk Tanin Gazetesi’nin sayfası, diğerinde rakı şişesiyle Bedir Paşa’nın karşısında mahcup mahcup dikilen Neyzen Tevfik’e doğru yürüdüm.</span></p>

    <p class="Normal para-style-override-3"><span class="char-style-override-7">“Bana bir daha içmeyeceğine söz vermiştin,” diyordu Bedir Paşa kamçısını havada sallayıp, “Hemen şimdi gözümün önünde dökeceksin o zıkkımı, Hem de son damlasına kadar hepsini!”</span></p>

    <p class="Normal para-style-override-3"><span class="char-style-override-7">“Dökemem!” deyip boynunu büktü Neyzen Tevfik.</span></p>

    <p class="Normal para-style-override-3"><span class="char-style-override-7">“Niye dökemezsin?” diye bağırdı, huysuzlanan atının dizginlerini çeken Bedir Paşa. “Bana karşı mı geliyorsun yoksa?”</span></p>

    <p class="Normal para-style-override-3"><span class="char-style-override-7">“Estağfurullah karşı gelmiyorum, fakat dökemem, çünkü,” derken, gözleri bana takıldı ve hemen o an yüzünde sadece benim sezebildiğim ufak, mini minnacık mutluluk kırıntıları belirdi. “Çünkü yarısı Abidin’in!”</span></p>

    <p class="Normal para-style-override-3"><span class="char-style-override-7">Bedir Paşa bu sefer bana döndü, kamçısını öfkeyle iki eliyle yay gibi büküp büküp bıraktı, doğru mu diye sormasını beklemeden başımı salladım. Bedir Paşa bu tekrar Neyzen Tevfik’e döndü.</span></p>

    <p class="Normal para-style-override-3"><span class="char-style-override-7">“O zaman yarısına kadar dök, şişeyi de Abidin’e teslim et!” dedi.</span></p>

    <p class="Normal para-style-override-3"><span class="char-style-override-7">Neyzen Tevfik sanki duymamış gibi şişeyi tekrar gazete sayfasına sarıp ceketinin içine yerleştirdi.</span></p>

    <p class="Normal para-style-override-3"><span class="char-style-override-7">“Dökemem,” dedi, “Çünkü rakının alt yarısı benim, üst yarısı Abidin’in.”</span></p>

    <p class="Normal para-style-override-3"><span class="char-style-override-7">Serkomiser Odabaşoğlu Bedir Paşa nükteye kızmadı, hatta biraz önceki sinirli hali de yatıştı; atını sürüp yanımızdan ayrılırken, “Ne halin varsa gör!” demeyi de ihmal etmedi.</span></p>

    <p class="Normal para-style-override-3"><span class="char-style-override-7">Bedir Paşa’nın gitmesini fırsat bilip, biz bu olup bitene Âşık Razi’yle birlikte rahat rahat gülerken, yüzyıllar önce canları pahasına dillerinin ucuna gelen nükteyi söylemekten geri durmayan Nef’i ve Bekri Mustafa’nın son örneği, biraz önce olanları çoktan unutmuştu. Bizi yolumuzdan döndürüp Galata’ya kafaları çekmeye davet eden Neyzen Tevfik’e teşekkür edip köprünün üzerindeki yolculuğumuza Eminönü’ne doğru devam ettik.</span></p>

    <p class="Normal para-style-override-3"><span class="char-style-override-7">Aslında bazen yanımda bir dostum, bir arkadaşım olsun ve sadece anlattığım hikâyelerde ve masallarda değil bana hayatımın her anında, her adımımda kulağıma fısıldayıp akıllı sufleler versin istiyordum. “Canım Abidin Efendi’m,” desin bana, “Şunu yap, bunu yapma, öyle değil böyle yap, bu masalı şöyle değil böyle anlat, o adımını şu tarafa doğru değil bu tarafa doğru at, çünkü senin için hayırlı olan bu!” Fakat çok istememe rağmen yok öyle bir dostum ya da arkadaşım. Bu nedenle sanmayın ki size naklettiğim bu vakaları bir dostum kulağıma fısıldıyor. Ne Direklerarası’nda, ne Tatavla çayır kumpanyalarında, ne de Amerikan Tiyatrosu’nda şimdiye kadar anlattığım hikâyelerde, dile getirdiğim kıssalarda, yaptığım taklitler ve nüktelerde, yaşamımda bana kimsenin akıl vermediği gibi yine birileri bana bir kelime olsun fısıldamadı. Her zaman yaptığım gibi yine kendi göbeğimi kendim kesmekle cezalandırılmış olarak hayatıma ağır aksak, şu an yaptığım gibi Eminönü’ne doğru yoluma devam ediyorum. Fakat isterdim ki Şevket Bey’in konağında ben o balon uçan masalını anlatırken birisi çıkıp densizlik etseydi. “Abidin Efendi,” deseydi, beni orada o çoluk çocuğun önünde rezil etme pahasına, “Yahu atıyorsun anladık, masal deyip geçiştireceksin. Evet, çocuklar anlasın diye basitleştiriyorsun da, hiç çuvalda duman durur mu? Durmaz ya, hadi güzel hatrın için durdu diyelim; hatta nah böyle küp gibi de şiştiğini kabul edelim. Peki ya sonrasında o balon, ölçüp biçsek yarım arşın olsun gökyüzüne doğru havalanır mı? Hangi zirzoptan çıkıyor bu şeytan safsataları bilmem ki! Neymiş efendim? Makriköy’de teke sakallı bir Frenk gâvuru kimya gazıyla üfürüp şişirdiği, Ayasofya Camii’nin kubbesi kadar büyük balonla semaya uçup bulutlara kadar çıkmış, hatta bulutlara bir iki nefes üfleyip arkada gizlenen güneşin önünü açmış. Sonra İstanbul şehri kış mevsiminde böyle apaydınlık günlük güneşlik olup, şehirde soba ve mangal başında titreşip duran Adem’den olma Havva’dan doğma insanoğullarını iliklerine kadar ısıtmış. Geç bunları efendi geç!” deseydi. Ben o an ne kadar kızarsam kızayım, bana haddimi bildiren bu adamın, yüzüme çarpan tükürük kırıntıları arasında dinlediğim kelâmı sonrasında, ‘peki efendim, özürlerimi diliyorum buradaki herkesten,’ deyip sadece boynumu bükseydim. Amaç o sünnet çocuğunu eğlendirmek değil mi, o da benim bu zavallı halime bakıp yattığı karyolada, bacaklarının arasında taze kesilip hacamat edilmiş çükünün sızısını unutup zevklense, hatta beni ifrit etme pahasına kıkırdayıverseydi de, anlattığımı ciddiye alıp kamışındaki yara iyileşir iyileşmez duman doldurduğu çuvalla evlerinin çatısına çıkmasaydı.</span></p>

    <p class="Normal para-style-override-3"><span class="char-style-override-7">Şimdi ismini unuttum kim bilir hangi âlim, haşhaş yuttuktan sonra o kafayla, mürekkep yalayan bir düzüne geçmiş zaman filozofunun safsatasını birleştirip düne geri dönebilecek bir aygıt yaptığını söylemişti de ben inanmamıştım. Zaten topu topu üç beş tane olan, iman sahibi, içinde Allah korkusu taşıyan âlimin dediği gibi; “Öyle bir vaka ancak rüyadır!” Ancak benim gibi kıssahanların dilinde, dinleyenlerin de zihinlerinde canlandırdığı hayal âlemlerinde olur ki kimseye ne bir zararı ne de faydası vardır. Lakin insanı tepesine bindirip daha önce yaşadığı geçmiş bir vakte taşıyan öyle bir alet-i zımbırtıya hangi ecnebi memleketin küffarı icat damgasını yapıştırmışsa bugün şu saat ona öyle çok ihtiyacım var ki! Günbegün, ta hünkâr çavuşunun peşi sıra sarayın kapısına seğirttiğim vakte kadar, olmadı Beşiktaş’ın kül olduğu geceye kadar geri giderdim. Sizler, “Şimdiki zamanın perdesinin ardında ne var, beni neler bekliyor?” diye kan ter içinde gücünüzün tamamını kullanarak merakla ileri doğru iterken, ben güle oynaya, geç de olsa peşinizden, fakat bu kez attığım adımlarıma dikkat ede ede, sütten yanan ağzımın hatrına yoğurdu üfleye üfleye yiyerek hiç de acele etmeden gelirdim.</span></p>

    <p class="Normal para-style-override-3"><span class="char-style-override-7">Herkes kendine aynı soruyu soruyor; ileride acaba beni nasıl bir felaket ya da ne gibi güzellikler bekliyor? Cevabını bilmediğimiz, ancak hayat adı verilen pahalı diyetle ödeyeceğimiz bir soru bu. O merakla, dikkat etmeden züccaciye dükkânına girmiş filler gibi etrafımızı kıra döke yaşıyoruz. Sonrasında da yerlerdeki bizden arta kalan kırıntılara, üzerimizdeki tozlara ve yüzümüzdeki çizgilere bakıp, kabul ederek; kaderimiz diyoruz.</span></p>

    <p class="Normal para-style-override-3"><span class="char-style-override-7">Yolculuğumuz Mısır Çarşısı’nın kapısının önünde son buldu. Âşık Razi, Kurukahveci Mehmet Efendi’nin mamullerini methettiği, rulo yapıp setresinin iç cebine koyduğu, ferman büyüklüğündeki kâğıdı çıkardı. Parmaklarıyla kartonun buruşan kenarını düzeltirken, duvarın dibine gidip çömeldi. Sırtını duvara yaslayıp ceplerini karıştırdı sonra. Birinden tabakasını, diğerinden kalemini çıkardı. Yanına çömelirken tabakayı bana uzattı.</span></p>

    <p class="Normal para-style-override-3"><span class="char-style-override-7">“Elli kuruşa anlaştık, şiir tamam, lakin işin albenisi yok. Methiyenin kenarını bir kahve fincanı nakışıyla süslesem mi?”</span></p>

    <p class="Normal para-style-override-3"><span class="char-style-override-7">Divit kalemi çini mürekkebine daldırıp, özenle yazılmış harflerin bulunduğu yarım kulaç karton levhayı ayna gibi yüzüme tutup bekledi.</span></p>

    <p class="Normal para-style-override-3"><span class="char-style-override-7">“Böyle iyi,” dedim, tabakayı açarken, “Fakat yine de sen bilirsin.”</span></p>

    <p class="Normal para-style-override-3"><span class="char-style-override-7">“İyi olduğunu ben de biliyorum,” diye çıkıştı, “Benim derdim bir on kuruş daha kapmak. Bakarsın verirler, vermezlerse ne kaybederim? Çeyrek saatte çizerim fincanı, sen de telvesiyle dumanına bakıp sahi sanırsın.”</span></p>

    <p class="Normal para-style-override-3"><span class="char-style-override-7">“İyi iyi,” dedim, parmaklarımın ucuyla tuttuğum tütünü kâğıda itinayla yerleştirirken, “Çiz bakalım, on kuruş alacağım derken levhayı tamamen bozup elli kuruştan da olma da.”</span></p>

    <p class="Normal para-style-override-3"><span class="char-style-override-7">Dilini dişlerinin arasına sıkıştırıp, çoktan çizmeye başlamıştı bile. Mısır Çarşısı’nın kapısından gelen kırk çeşit baharat kokusunun arasından kahveninkini ayırıp ciğerlerine çeken Âşık Razi aldığı ilhamla, çeyrek saatten daha kısa sürede, tabağı ve dışarı taşmış telvesiyle kahve fincanını çizip bitirmişti. Benim hayretle levhaya baktığımı görünce keyiflendi.</span></p>

    <p class="Normal para-style-override-3"><span class="char-style-override-7">“Bir tane de bana sar,” dedi elimdeki tütün tabakasını göstererek.</span></p>

    <p class="Normal para-style-override-3"><span class="char-style-override-7">Sigara kâğıdını içine koyduğum bir tutam tütünle birlikte yuvarlayıp, uçlarını dilimle ıslatarak yapıştırdım. Âşık Razi sigarayı elimden aldıktan sonra Kurukahveci Mehmet Efendi’nin levhasını gözlerinden uzaklaştırıp el emeği çekip göz nuru döktüğü kağıt üzerindeki maharetine bir kez daha hayranlıkla baktı.</span></p>

    <p class="Normal para-style-override-3"><span class="char-style-override-7">“Fincanın üzerine tüten duman da eklesem mi?” diye sordu kafasını bana doğru çevirip. Cevap beklemeden tekrar işe koyulurken kendi kendine, “Çizeyim çizeyim...” diye söylendi. Kibritle sigarasını yakarken, “Düşünsene, levha Mehmet Efendi’nin dükkânında, tezgâhın arkasına asılı öylece duruyor; içeri giren müşteri fincanın üstünde tüten dumanları görüyor, siparişini verip bekliyor. Terazide tartılmış yüz gramlık kahveyi alıyor, parasını ödeyip tam dükkândan çıkacağı sırada resme tekrar bakıyor, görüyor ki duman hâlâ fincanın üzerinde tütmekte. Bu ne demektir? Şu anda bulunmakta olduğunuz dükkânda satılan kahve her daim taze ve lezizdir.”</span></p>

    <p class="Normal para-style-override-3"><span class="char-style-override-7">“Methiye elli kuruştu, fincanı çizdin altmış kuruş oldu. Dumanı da ekleyince bu levhanın hakkı yetmiş kuruştur,” dedim.</span></p>

    <p class="Normal para-style-override-3"><span class="char-style-override-7">“Haklısın!” deyip tekrar kâğıda yumuldu, fakat güldüğümü fark edince kafasını kaldırıp kaşlarını çatarak bana baktı. Bir şey diyecek oldu, hatta dudakları kıpırdadı, fakat ağzından bir ses çıkmadı, kafasını tekrar kucağındaki kâğıda gömüp, sessizce işini yapmaya koyuldu.</span></p>

    <p class="Normal para-style-override-4"><span class="char-style-override-7"> </span></p>
  </div>
</body>
</html>