<html xmlns="http://www.w3.org/1999/xhtml">
<head>
  <title>kayipisimler-9</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-6"><span class="bold char-style-override-6" xml:lang="tr-TR">5 Eski sevgilinin yüzündeki çizgiler</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Beni sonunda akıl hastanesine kapatacaklar biliyorum, çünkü şimdi de kafaya bunu taktılar. Herkes aynı fikirde; komşularım da, kardeşlerim de. Benim tedavi olmam lazımmış. Hadi Mıstık’la Ayşe’yi anlıyorum, onlar benim evimin peşinde, ya komşularıma ne oluyor? Rahatsız oluyorlarmış benden. Sapık gibi bakıyormuşum merdivende onlarla karşılaştığım zaman. Çocukları korkuyormuş benden. Gündüz beni gördüler diye gece yataklarına işiyorlarmış. O kadar yalancılar ki bana her türlü iftirayı atmaktan geri durmuyorlar. En sonunda evimden kötü kokular geldiği yaftasını da yapıştırdılar üzerime.</span></p>

    <p class="Normal para-style-override-3"><span class="char-style-override-7">Bir aydır postacılar adresime dava pusulaları taşıyor. Şöyle bir okuyorum, mahkemenin tarihine falan baktığım yok; çünkü gitmeyeceğim, ama bu defa hangi amına koyduğumun çocukları benden rahatsız olup da dava açmış diye merak ettiğim için, davacı hanesinin karşısındaki ilk defa gördüğüm isimlere bakıyorum. Kimdir bunlar, hangi katta, kaç numaralı dairede otururlar, onlara ne gibi bir rahatsızlık vermişim? Hiç ama hiç bilmiyorum. Bir daha hiç karşıma çıkmaması için, kaldırıp kütüphanemin tozlu raflarına gelişigüzel dizdiğim kitaplardan herhangi birinin sayfaları arasına tıkıştırıyorum.</span></p>

    <p class="Normal para-style-override-3"><span class="char-style-override-7">Bundan iki hafta önce garip bir şey oldu. Üniversitede aynı sınıfta okuduğum ve liseden beri peşinde olduğum, zaman zaman benden istediği ders notlarının kenarlarına aşk mektupları yazdığım kız, benim yaşadığım apartmanın on numaralı dairesine taşındı. Birkaç kez merdivenlerde karşılaştığımız halde beni tanımadı. Ben de kucağındakinin onun çocuğu mu, yanında gördüğüm adamın da kocası mı olduğunu soramadım ona. Sonra merdivenlerde karşılaştığımız bir gün cesaret edip selam vermeme karşılık, bana korkuyla baktı. Demek ki zavallı bir halim vardı gözünde, ama onun da zavallı bir hali vardı. Yıllar önce üniversitede iyi bir devrimci, azılı bir kapitalizm düşmanıydı; ama sonra gidip zengin bir adama eş olduğunu duydum. Ona olan duygularımı hiçbir zaman dile getirememiştim. Ders notlarımın kenarlarına yazdığım şifreli aşk mektuplarını da sanırım hiçbir zaman üzerine alınmamıştı.</span></p>

    <p class="Normal para-style-override-3"><span class="char-style-override-7">Mıstık’la telefonda konuştuğumuzun ertesi günü Ayşe aradı. Her zamanki gibi anlamıyorum sanıyorlar. Biri diğerine benimle konuşmalarını rapor ediyor, ertesi gün benimle ona göre konuşuyorlar.</span></p>

    <p class="Normal para-style-override-3"><span class="char-style-override-7">“Dikkat et, çok sinirli. Yok, eskisi gibi küfür etmiyor, sigarayı çok içiyor galiba, hep öksürüp durdu konuşurken,” diye birbirlerini haberdar ediyorlardı kesinlikle.</span></p>

    <p class="Normal para-style-override-3"><span class="char-style-override-7">İnsanların neden geçmişe saplanıp kaldıklarını artık çok iyi anlıyorum. Çünkü yaşadığı şimdiki zaman içinde mutsuzsa başka ne gelir ki elden? Ortaokul ve lise yıllarında ileride güzel günler yaşayacağız diye, günleri, haftaları, ayları sayardık. Bildiğimiz bir avuç hikâyeyi çevremizdekilere dinletmek için şaklabanlıklar yapardık. Şimdi hatırlayınca onların düz, hiçbir esprisi olmayan hikâyeler olduğunu anlıyorum.</span></p>

    <p class="Normal para-style-override-3"><span class="char-style-override-7">Dış haberler servisinde çalışmaya yeni başladığım yıllarda, gazetede bir ağabeyimiz vardı. “İnsan kırkına kadar güle oynaya yaşamışsa, o yaştan sonra eziyet çekmeye başlar, ya da tam tersi olur,” demişti. Mutluluk kapısını kilitlemiş, anahtarı da yanlışlıkla yutmuş gibi mutsuz bir hali vardı adamcağızın. Kaç yaşında olduğunu sordum, kırk yaşında olduğunu söyledi bana. Olabilir mi böyle bir şey? Hayatımda duyduğum en saçma şeydi bu. Ayşe telefonla arayınca ona da sordum bu varsayımın olasılık derecesini.</span></p>

    <p class="Normal para-style-override-3"><span class="char-style-override-7">“Bilmiyorum abi, kırk yaşıma daha çok var,” dedi.</span></p>

    <p class="Normal para-style-override-3"><span class="char-style-override-7">“Ben çocukluğumda, gençliğimde mutsuz muydum sence?” Bunun cevabını yine kendim verdim. “Mutluydum... Babamın beni dövmediği günlerde...”</span></p>

    <p class="Normal para-style-override-3"><span class="char-style-override-7">“Yanlış hatırlıyorsun abi, babam seni hiç dövmezdi.”</span></p>

    <p class="Normal para-style-override-3"><span class="char-style-override-7">“Peki, ben şimdi niye böyleyim beni hiç dövmediyse? Odamın duvarına konan bir sineğin, halımın üzerinde gezinen zavallı bir karıncanın bulunduğu yerden dünyayı nasıl gördüğünü düşünüyorum; o minik karıncanın halinden memnun mu yoksa ıstırap mı çektiğine kafa yoruyorum.” Daha birçok şey söylemek istiyordum fakat vazgeçtim. Duvarda asılı aile fotoğrafımızdaki yakınlarımın, odanın hangi köşesine gidersem gideyim gözleriyle beni izlediklerinden emin olduğumu, nerede olduğunu bilmediğim babamın ruhunun tavanda asılı duran ampulden beni her an, en mahrem hallerimde dahi gözetlediğini sandığımı söyleyemedim.</span></p>

    <p class="Normal para-style-override-3"><span class="char-style-override-7">“Senin dinlenmeye, bakılmaya ihtiyacın var. İstersen bir haftalığına izin alıp geleyim yanına.”</span></p>

    <p class="Normal para-style-override-3"><span class="char-style-override-7">“Gerek yok, iyiyim ben,” dedim, “Hem Samsun İstanbul arası dünyanın yolu.”</span></p>

    <p class="Normal para-style-override-3"><span class="char-style-override-7">“Abi seni kırmak istemiyorum, fakat sağlığın iyiydi de seni gazeteden niye attılar?”</span></p>

    <p class="Normal para-style-override-3"><span class="char-style-override-7">“Kâzım nasıl, bebek nasıl? Onu benim için öp,” diyecek oldum ama ben lafımı bitiremeden o bana benimle ilgili, beni üzecek, deliliğimi ve kendime bakmadığım için iyice zayıflayıp çirkinleştiğimi söyledi.</span></p>

    <p class="Normal para-style-override-3"><span class="char-style-override-7">“Bütün bu başına gelenler o solcu arkadaşların yüzünden. Neredeler şimdi? Bir de onların başına gelenlerden dolayı vicdan azabı çekiyorsun! Böyle olmasının tek nedeni ne biliyor musun?”</span></p>

    <p class="Normal para-style-override-3"><span class="char-style-override-7">O an her şeyi yapabilirdim. Ne yapabilirdim mesela? Telefonu kapatabilirdim, tıkırt diye ahizeyi yerine koyabilirdim. Fakat yapmadım bu aklımdan geçen kolay şeyleri. Ahize kulağımda, duvara yaslanıp çöktüm. Karşı duvardaki uçlarından koli bandıyla yapıştırdığım, uzak bir yerlere bakan Che’nin ünlü posterine dalıp gittim. Ayşe ise beni paylayan cümlelerin arasına hâlâ iyiliğimi istediğini belirten kelimeler sıkıştırıyordu.</span></p>

    <p class="Normal para-style-override-3"><span class="char-style-override-7">“Hevâl’i hatırlıyor musun?” diye sordum ona. Fakat o hemen cevap vermedi, bir süre susup sessizce kaldı.</span></p>

    <p class="Normal para-style-override-3"><span class="char-style-override-7">“Hatırlamıyorum, fakat o da mutlaka solcu arkadaşlarından biridir.”</span></p>

    <p class="Normal para-style-override-3"><span class="char-style-override-7">“Evet, o da benim gibi bir kez olsun gözaltına alınmayan solculardan. Zengin bir koca bulup kayıplara karışmıştı. Biliyor musun geri döndü. Valla bak bunca yıl sonra artık umudumu iyice yitirmiştim, onu bir daha göremem sanıyordum, fakat döndü. Bugün niye keyifli olduğumu</span> <span class="char-style-override-7">sanıyorsun, bu yüzden işte”</span></p>

    <p class="Normal para-style-override-3"><span class="char-style-override-7">“Onlarla tekrar görüşmeye mi başladın? Artık sana hiçbir şey demiyorum ben!”</span></p>

    <p class="Normal para-style-override-3"><span class="char-style-override-7">“Yok, ben gidip aramadım onu, o geldi. Kendi ayaklarıyla hem de. Zaten dedim ona beni bırakıp giderken, yani içimden dedim. Bir gün tıpış tıpış kendi ayaklarınla geleceksin. Evet geldi sonunda. On numaraya taşındı iki hafta önce. Bir çocuğu olmuş. Merdivenlerde karşılaştık, selam verdim ama almadı. Belki tanımadı, kim bilir belki duymadı beni. Evet, kesinlikle duymadı benim ona selam dediğimi. Yoksa neden almasın selamımı değil mi? Başını önüne eğip yanımdan geçip gitti. Yıllar geçti aradan, değiştik hepimiz tabii, tanımaması normal. Normal değil mi sence de?”</span></p>

    <p class="Normal para-style-override-3"><span class="char-style-override-7">“Abi, n’olursun uzak dur onlardan.”</span></p>

    <p class="Normal para-style-override-3"><span class="char-style-override-7">Yan odadan Ünzile’nin iniltileri gelmeye başlayınca Ayşe’ye telefonu kapatmam gerektiğini söyledim ve kapattım. Mutfağa gidip buzdolabındaki dünden kalan yarım tencere çorbayı aldım, tüpü yakıp üzerine yerleştirdim. Şimdi gidip Ayşe’yi arasam, kesinlikle eminim telefonu meşgul çalacak. Çünkü Mıstık’ı arıyordur. O da çok değil, en fazla yarım saat sonra beni arayacak. Çorba ısınırken aklımdan geçenleri uygulamak için telefonun yanına varıp ahizeyi kaldırdım. Mıstık’ın telefon numarasını tuşlayıp bekledim. Meşgul uyarısı geleceğinden emin beklerken çalmaya başlayınca ahizeyi hemen yerine bıraktım. Demek ki Ayşe daha aramamış. Her şey düşündüğüm gibi. Anladığımı hissettiler, beni yanıltmaya çalışıyorlar. Mutfağa geri döneceğim sırada vazgeçtim, ahizeyi kaldırıp bu kez Ayşe’nin numarasını tuşladım. Meşgul çalıyordu. Ahizeyi kulağımdan çekmeden kapatma tuşuna basıp bu kez de Mıstık’ın numarasını çevirdim. Bu defa onunki de meşgul çalıyordu. Telefonu kapatırken Mıstık’ın Ayşe’ye, “Biraz önce de sen mi aradın?” diye sorduğunu duyar gibiydim. Ben aradım Mıstık ben, çözdük artık numaranızı. Bana kül yutturamazsınız. Mıstık biliyor musun Heval döndü tekrar. Mıstık’a Hevâl’i söylesem ne der acaba bana? O da Ayşe gibi, ‘aman abi uzak dur onlardan,’ der bana. Uzak durulur mu lan, yıllardır bekliyorum kızın yolunu. Nereye gitti, diye kafayı oynatacaktım az kalsın. Uzak durulur mu oğlum, kız bana bir adım atmış, karşılıksız bırakılır mı bu hareketi? Ne adım atması benim yaşadığım apartmana taşındı. Tamam evlenmiş filan ama ne yapalım artık. Evet, Mıstık üstelik çocuğu da var. Benim bahsetmeme gerek yok şimdi Ayşe, Hevâl’den bahsediyordur Mıstık’a. İyice akıl sağlığı bozuldu diye dert yanıyordur. Hastaymışım, hastaneye yatmam gerekiyormuş. Akıl sağlığım ikinizden de iyi, bunu kafanıza iyice sokun!</span></p>

    <p class="Normal para-style-override-3"><span class="char-style-override-7">Mutfağa gidip tüpü kapattım. Üzerinden duman tüten çorbayı küçük bir kâseye boşalttım. Kaşığın ucuyla biraz aldım; ağzıma götürüp sıcaklığını kontrol ettim. İyi, sıcak değil. Tuzu da fena değil. Tepsiye bir parça ekmek, bir bardak su ve bir tane aspirin koyup mutfaktan çıktım.</span></p>

    <p class="Normal para-style-override-3"><span class="char-style-override-7">Ünzile’nin yattığı odanın kapısına gelince kulağımı dayayıp, içeriden gelecek bir ses duymaya çalıştım. Kulpunu indirip, ses çıkarmamaya dikkat ederek ayağımla kapıyı yavaşça ittim. Menteşelerin çıkardığı sesi duyunca, fersiz gözlerini açıp kim olduğumu hatırlamak istermiş gibi bana baktı Ünzile. Pencerenin kenarındaki sandalyeyi yatağa yaklaştırıp tepsiyi üzerine koydum.</span></p>

    <p class="Normal para-style-override-3"><span class="char-style-override-7">“Öğlen yemeğinizi getirdim prensesim,” dedim.</span></p>

    <p class="Normal para-style-override-3"><span class="char-style-override-7">Üzerindeki yorganı beline kadar açıp ufacık kalmış, yaşlı bedenini incitmekten korkarak yatakta doğrultmaya çalıştım.</span></p>

    <p class="Normal para-style-override-3"><span class="char-style-override-7">“Nerede hemşireler? Kovdun mu hepsini?” diye sordu, ben sırtına yastık yerleştirirken.</span></p>

    <p class="Normal para-style-override-3"><span class="char-style-override-7">‘Kovdum,’ diyecektim fakat vazgeçtim. Cevap vermeden tepsiyi kucağıma alıp, sandalyeye oturdum.</span></p>

    <p class="Normal para-style-override-3"><span class="char-style-override-7">“Şişman olanın adı neydi? O iyiydi de, zayıf olanını hiç sevmedim. Bir keresinde bana ne dedi biliyor musun?” Bir süre sustu, sanki bana şikâyet ederse o tanımadığım zayıf hemşireye kötü bir şey yapmamdan korkuyormuş gibi söylemekten vazgeçti.</span></p>

    <p class="Normal para-style-override-3"><span class="char-style-override-7">Çorbayı karıştırıp bir kaşık aldıktan sonra, üfleyip ağzına yaklaştırdım. Kendini hâlâ o çıkıp yolunu kaybettiği, belki de atıldığı Darülaceze’de sanmanın rahatlığıyla, dudaklarını ileri doğru uzattı.</span></p>

    <p class="Normal para-style-override-3"><span class="char-style-override-7">“Kır domuz,” dedi, ağzındaki çorbayı yuttuktan sonra, “Bana aynen böyle seslendi.”</span></p>

    <p class="Normal para-style-override-3"><span class="char-style-override-7">Kâsenin içine attığım ekmek parçasını kaşıkla bastırıp çorbayla yumuşattıktan sonra, tekrar kaşığın içine aldım.</span></p>

    <p class="Normal para-style-override-3"><span class="char-style-override-7">“Sadece hemşireleri değil, diğerlerini de kovdum,” dedim, diğerlerinin kim olduğunu bilmeden.</span></p>

    <p class="Normal para-style-override-3"><span class="char-style-override-7">“İyi!” dedi, yüzündeki kırışıklıkların yer değiştirmesinden söylediğimin hoşuna gitmiş olduğunu anladım. Uzattığım kaşıktaki çorbaya bulanmış ekmek parçasını, tül perdeye vuran güneş ışığına bakarak dişsiz damaklarıyla, çiğnedikten sonra, aklına bir şey gelmiş gibi dönüp yüzüme baktı, “Kemal Paşa’yı Ankara’ya gömmüşler, doğru mu?”</span></p>

    <p class="Normal para-style-override-3"><span class="char-style-override-7">Fakat ben onu duymazdan gelip başka bir şey söylemek istedim. ‘Hep senin dertlerinle mi uğraşacağız Prenses Ünzile?’ dedim içimden. “Apartmanın 10 numaralı daire</span><span class="char-style-override-7">sine kimler taşındı biliyor musun?”</span></p>

    <p class="Normal para-style-override-3"><span class="char-style-override-7">“O bütün bunları Sabiha Sultan’a olan aşkından dolayı yaptı. Defalarca istetmiş Kemal Paşa; fakat amcam Vahdettin, içkici, hovarda, diye vermemiş kızını. Böyle damat yakışmaz hanedana demiş. O da kin güttü yıllarca.”</span></p>

    <p class="Normal para-style-override-3"><span class="char-style-override-7">“Kocasını bir görsen hilkat garibesi, belli parası için evlenmiş o adamla. Fakat çökmüş, nerede eski Hevâl, nerede şimdiki?”</span></p>

    <p class="Normal para-style-override-3"><span class="char-style-override-7">“Necip dayımla yıllar önce bir kere Mısır’a gittik. İlk kez bir prenses olduğumu orada, Kahire’de haremağalarının yardımlaşma derneğinde hissettim. Abdülhamit’in kızıyım diye bana öyle iyi davrandılar ki Türkiye’ye hiç dönmek istemedim.”</span></p>

    <p class="Normal para-style-override-3"><span class="char-style-override-7">“Hevâl’i bir ay önce tekrar gördüğüm ana kadar, hep o eski haliyle, dal gibi ince, güzel genç kız olarak hatırladım. Hayat böyle acımasız işte, fakat sadece ona değil, hepimize, herkese kadar acımasız. İnsan yıllar sonra karşılaştığı eski sevgilinin yüzündeki çizgileri görünce, zamanın geçmekte olduğunun farkına varıyor.”</span></p>

    <p class="Normal para-style-override-3"><span class="char-style-override-7">“Ben şu yaşıma kadar neden evlenmedim biliyor musun?” diye sordu Ünzile. Kara, buruşuk parmaklarını tepsideki aspirine uzatırken, cevabını yine kendisi verdi: “Erkekler hovarda olur da ondan.”</span></p>

    <p class="Normal para-style-override-3"><span class="char-style-override-7">“Ben ona hiç ihanet etmezdim,” dedim, tepsideki su bardağını elime alıp içmesi için uzatırken. “O kadar güzeldi ki edemezdim zaten; ama beni tanımadı bile. Belki de tanımazlıktan geldi...”</span></p>

    <p class="Normal para-style-override-3"><span class="char-style-override-7">Tanımazlıktan mı gelmişti hakikaten? Tanımamıştı. Sadece yüzüme bakmakla kalmamış, şaşkın gözlerle beni tepeden tırnağa süzmüştü. Dudaklarından bir mırıltı dö</span><span class="char-style-override-7">külmüştü. Selamımı almadığına göre, tanımazlıktan gelmemiş, basbayağı tanıyamamıştı. Hatta uzun süre hatırlamak için düşünmüştü. Belki de diğer katlarda oturanlara tarif edip kim olduğumu araştırmıştır. İsmimi öğrenince hayatı boyunca tanıdığı tüm Enis’leri gözünün önünden geçirmiş, sonra da bir öğretmenin öğrencisini hatırlaması gibi 374 Enis’i anımsamıştır: “Ha eveet! Ah tabii yaaa!”</span></p>

    <p class="Normal para-style-override-3"><span class="char-style-override-7">Ünzile dilinin üzerine koyduğu aspirini, bir kısmı dudaklarının kenarından sızıp çenesini ve boynunu ıslatan iki yudum suyla yuttuktan sonra, bardağı almam için bana uzattı.</span></p>

    <p class="Normal para-style-override-3"><span class="char-style-override-7">Bu oda da evin diğer odaları gibi yıllardır darmadağınıktı. Odanın her yerinde, artık okumadığım eski kitapları, mizah dergileriyle çizgi romanları tıkıştırıp ağızlarını bantladığım beyaz eşya ve sigara kolileri yığılıydı. Teki kaybolmuş çoraplar, yakaları ve dirsekleri yıpranmış gömlekler; ağları ve cepleri yırtık, buruşuk, keten, kumaş ve kadife pantolonlar; ne zaman nereden aldığımı, ya da kimin ne sebeple hediye ettiğini hatırlamadığım, garip, komik, hatta aptal bir yığın aksesuar da yığılı duruyordu odanın bir köşesinde. Şamdanlar, üzerinde herhangi bir memleketin resmi bulunan teneke levhalar; kenarlarında süslü harflerle Ayvalık, Bodrum, Kuşadası yazan, bir zaman kullandığım, sonra sıkılıp emekliye ayırdığım kül tablaları; fincanlar, aynalar karmakarışık bir halde duruyorlardı karşımda. Dikkatle bakınca bu oda, bu ev gözüme çok pis, dağınık hatta iğrenç göründü. Kendimi çok sefil hissettim. Tıraş olmalıyım, bu odayı temizlemeliyim; sadece bu odayı değil, bütün evi, evin diğer odalarını, tuvaleti ve mutfağı da... Kapıları, pencereleri boyamalıyım mesela. Köşelerdeki tüm örümcek ağlarını almalıyım. Yerleri güzelce süpürüp</span> <span class="char-style-override-7">paspas yapmalıyım.</span></p>

    <p class="Normal para-style-override-3"><span class="char-style-override-7">Bir dahaki karşılaşmamızda yüzüme gülümseyerek bakacak Heval, “Hatırladım seni,” diyecek. “Az kopya vermedin bana zamanında, çok zekiydin sen! Peki, sen benim ismimi hatırladın mı? Evet ya, bak unutmamışsın, Hevâl. Seninkini tabii ki hatırlıyorum, nasıl unuturum, Enis?” Belki hemen uzanıp yanağıma bir öpücük konduracak.</span></p>

    <p class="Normal para-style-override-3"><span class="char-style-override-7">Yine buradaydım işte! İşte bu pis odanın içindeyim yine. Ben boşu boşuna umutlanmayayım, çünkü gelmez Heval buraya. Gelse bile eğer yerde bir tek kıl görse, yani ben eğer gördüğünü fark edersem nasıl utanırım ondan kim bilir. Çok utanırım valla. Öyle güzel bir kız, böyle pis bir eve davet edilir mi hiç? Ayıp yani, tamam işsiziz filanız ama bu kadar da olmaz, bu kadar da boş verilmez hayata. Benim en kısa zamanda kendimi toparlamam, üstüme başıma bir çeki düzen vermem lazım. İşe hemen bir yerlerden başlamam lazım.</span></p>

    <p class="Normal para-style-override-3"><span class="char-style-override-7">Sandalyeden kalktım; Ünzile’nin titreyen elleriyle bana uzattığı bardağı alıp tepsiye koydum.</span></p>

    <p class="Normal para-style-override-3"><span class="char-style-override-7">Tepsiyi sandalyenin üzerine bırakıp, yorganı Ünzile’nin üzerine örttüm.</span></p>

    <p class="Normal para-style-override-3"><span class="char-style-override-7">“Kemal Paşa’yı Ankara’ya gömdüler,” dedim, “Hem de yıllar önce. Özal bile öldü. Onu da İstanbul’a gömdüler. Hadi sen yat şimdi, uyu.”</span></p>

    <p class="Normal para-style-override-3"><span class="char-style-override-7">Tepsiyi elime alıp odadan çıkacağım sırada telefon çalmaya başladı. Ayşe iyi dolduruşa getirdi Mıstık’ı demek ki, bak aramak için her zaman yaptığı gibi aradan yarım saat geçmesini bile bekleyemedi. Geliyorum Mıstık Efendi! Konuşalım bakalım, bu sefer neler diyeceksin? Sanki ben ağabey değilim, büyük olan onlar, bana akıl verecekler. Onlar benim için kaygılanıyorlar ya, bilseler ben de onlar için ne kadar çok kaygılanıp üzülüyorum. Birisi karısıyla, diğeri de kocasıyla girdiği en ufak münakaşaya benim yüzümden hep bir sıfır yenik başlıyor. Çünkü ben onların deli ağabeyleriyim.</span></p>

    <p class="Normal para-style-override-4"><span class="bold char-style-override-1" xml:lang="tr-TR"> </span></p>
  </div>
</body>
</html>