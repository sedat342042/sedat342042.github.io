<html xmlns="http://www.w3.org/1999/xhtml">
<head>
  <title>kayipisimler-5</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-2"><span class="bold char-style-override-6" xml:lang="tr-TR">1 Mecnun’dan daha yalancı</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Bir yabancının, hiç tanımadığım bir âdemoğlunun felâketini anlatmak ne kadar kolaymış meğer... El alemin başından geçenleri anlatırken dinleyenler zevk alsın, hikâyem iyi anlaşılsın, akıllarda ve hafızalarda güzel bir masalın taptaze lezzetini bıraksın diye tek derdim süslü kelimeler aramaktan başka bir şey olmazdı.</span></p>

    <p class="Normal para-style-override-3"><span class="char-style-override-7">Kıssalarımı dinleyen paşalar, beyzadeler ve hanımlar cebimi bahşişle doldursunlar da ben de gidip Amber Dudu’nun umumhanesindeki en pahalı, en güzel yosmanın koynuna girerek günümü gün edeyim diye, dilimle hayat verdiğim o zavallılara, gerçekte yaşamış olduklarından kat kat fazla acı çektirip bir kez daha son nefeslerini verdirirdim. Mabatlarına çaktığım afili bir tekmeyle o biçareleri, tırnaklarımla, daha doğrusu hemen o an uydurduğum süslü püslü kelamlarla az evvel kazdığım toprağın iki metre altındaki mezarlarına yollar, olmazsa aşk acısıyla çıldırtır ya da rutubetli, zifiri karanlık zindanlarda ıstırapların en büyüğünü çekmeye mahkûm ederdim onları.</span></p>

    <p class="Normal para-style-override-3"><span class="char-style-override-7">Ben anlattıklarımla en zalim bostancıbaşıyı bile ürkütecek kadar elleri kanlı bir cellat, dilimden dökülen masallarla ustam Şehrazat’ı bile ürpertecek bir masalcı, yeri ve zamanına göre de kenarı nakışlı, ortası da çiçekli aşk kelimeleri uydururken, Leylası’na diller döken Mecnun’dan bile daha yalancıydım. Ha bir de unutmadan söyleyeyim, ben burnundan kıl aldırmayan o gudubet suratlı paşaların en Nemrut’unu bile güldürürken otuz iki dişinin en az yirmi yedisini o mekânda bulunan cümle ahaliye gösterecek kadar da komiktim.</span></p>

    <p class="Normal para-style-override-3"><span class="char-style-override-7">Sadece Şehr-i İstanbul’un değil, bütün ülkenin, belki de Mağrip’ten Kafkaslar’a, Anadolu’dan Urumeli’ne tüm üç kıtanın en yetenekli meddahı bendim. Öylesine yetenekli bir anlatıcıydım ki; Osmanlıca dile getirdiğim kıssadan, dinleyicimin Musaoğulları’ndansa İbranice, İsaoğulları’ndansa Latince hisse çıkarmakta zorlanmadığını, suratlarındaki küçücük bir mimiğin yer değiştirmesinden anlardım. Birçok meslektaşımın, kıyısından köşesinden yarım yamalak bildiği masalları;</span> <span class="italik char-style-override-1" xml:lang="tr-TR">Benli Binnaz</span><span class="char-style-override-7">’ı,</span> <span class="italik char-style-override-1" xml:lang="tr-TR">Kayıkçı Güzeli</span><span class="char-style-override-7">’ni ve</span> <span class="italik char-style-override-1" xml:lang="tr-TR">Kadının Fendi Erkeği Yendi</span><span class="char-style-override-7">’yi de çerez niyetine anlatırdım.</span></p>

    <p class="Normal para-style-override-3"><span class="char-style-override-7">Evet gördüğünüz gibi hiç mütevazı değilim, hatta kışın Şehzadebaşı’nın Direklerarası tiyatrolarında, güzün Tatavla’nın çayır kumpanyalarında ve Galata’nın, Tophane’nin, Eminönü’nün, Haliç ve Boğaz boyundaki bilumum meddah kahvelerinde hâlâ ‘Kendini beğenmiş’ diye dedikodumu yapan meslektaşlarım bile vardır, kim bilir? Evet, belki söyledikleri gibi ‘kibir büyük günahlardan biriydi’ ve ben böyle şişinip böbürlenmemin cezasını çekeceğim günün gelmesini, farkında olmadan bekliyordum.</span></p>

    <p class="Normal para-style-override-3"><span class="char-style-override-7">Genç yaşıma rağmen, mesleğimin eskileri Atıf, Hakkı, Şevki, Komik Abdürrezzak, hatta Kavuklu Hamdi ve Kel Hasan bile, beni sahnede hayranlıkla izliyorlardı. Hatta her gösteriden sonra yanıma gelip, ben peşkirle yüzümdeki ve ensemdeki terleri silerken ve içerdeki hayranlarımın alkışlarının keyfini çıkarırken, sanki ağız birliği etmişlercesine hepsi kulağıma aynı yalanı fısıldıyordu: “Sende tıpkı gençliğimi görüyorum!” Söylediklerine göre büyük bir aktörmüşüm ben. ‘E, bunu ben de biliyorum,’ diyordum kendi kendime, ‘sizin nalıncı keseri gibi kendinize yontmanız gereken bir şey yok bunda.’ Her ne kadar bunları aklımdan geçirsem de yüzlerine söylemiyordum. “Sizin devriniz bitti, eskiye rağbet olsa bitpazarına nur yağardı,” demediğim gibi. Fakat Sultan Abdülhamit Han hazretleri namımı duysun, kabiliyetimden haberdar olsun da beni Yıldız Sarayı ismindeki altın kafese koydurup sırtıma da püsküllü, sırmalı Mızıka-i Hümayun üniformasını geçirsin, meydan da onlara kalsın diye, sarayın mabeyincilerine ve hünkâr çavuşlarına rüşvet verdiklerinden haberim olmadığını sanıyorlardı.</span></p>

    <p class="Normal para-style-override-3"><span class="char-style-override-7">Sonunda o da oldu, ama benim size bahsedeceğim, dinleyin diye iki göz iki çeşme, salya sümük anlatacağım bela, sandığınız gibi benim yazılı, mühürlü ve imzalı bir emirle saraya aldırılıp, padişah hazretlerinin özel meddahı yapılmam meselesi değil. Benim için asıl kızılca kıyamet saraya girip, Mızıka-i Hümayun üniformasını giydikten epey bir zaman sonra koptu.</span></p>

    <p class="Normal para-style-override-3"><span class="char-style-override-7">Ben Grand Rue de Pera Caddesi’nin balozlarında, Boğaz kenarındaki herhangi bir yalıda ya da köşkte anlatacağım hikâyeyi merakla bekleyip bana bön bön bakan seyircilerimin karşısına çıktığım andan itibaren, ağzımın içinde dilimin her dönüşünde, beni izleyenleri ufak bir vücut hareketi ya da mimikle istediğim hâle sokup, duruma göre ağlatır ya da güldürürdüm. Felaketimin en önemli sebebi belki de bu kadar gözün aynı anda üzerimde olmasıydı. Bakışlarıyla sanki bir yerlere, birilerine ‘Aha işte bu!’ der gibi gizli bir işaret göndermişlerdi. Mükemmelim, duygusu insana kendi dışında bir suçlu aratıyor nedense. Halbuki her şeyi başından sonuna kadar ben istemiştim, hatta üşenmeyip planlar kurmuş, dalavereler çevirmiştim.</span></p>

    <p class="Normal para-style-override-3"><span class="char-style-override-7">Yıllarca hiçbir kaygı duymadan bir sürü insana anlattığım, anlatmakla kalmayıp rollerine büründüğüm, hatta aynı onların sesleriyle konuştuğum o zavallı kahramanlarımı iyice rezil ettikten sonra, sanki bir meziyetmiş gibi tiyatroların kubbelerini çınlatacak kadar çok alkış bekliyordum ben. Fakat şimdi şu an kendi felaketimi anlatmak için seçtiğim şu kelimelere, cümlelere bakıp, ‘ben aslında o yaptığım fenalıklarla bu başıma gelenlerin hepsini hak etmişim,’ diye kabullenmekten başka bir şey gelmiyor elimden. Hayranlarımın hepsinin çok mutlu sandığı Meddah Abidin Efendi şu an çok yalnız ve hiçbirisinin tahmin bile edemeyeceği kadar bedbaht ve üstelik çok kederli. Şu halime şahit olsalar, benim yine rol yaptığımı sanıp gerçekten bu ruh halinde olduğuma inanmazlar biliyorum. Çok yetenekli bir aktör olmanın böyle kötü tarafları da var işte. Her kılığa ve role bürünüp her şey olabiliyorum. Fakat buna hakkım yokmuş gibi bir kendim olamıyordum.</span></p>

    <p class="Normal para-style-override-3"><span class="char-style-override-7">Oysa ben Padişah efendimize bile, haddini bildirmek için gitmiştim beni saraya çağırdığında. Kumpaslı hikâyeler anlatıp korkudan kanını donduracak, ona dünyanın kaç bucak olduğunu gösterecektim. Meğer bütün saltanatım, yıllarca kazanıp biriktirdiğim şanım da şöhretim de oraya, Yıldız Sarayı’nın kapısına kadarmış. O vakte kadar ne büyük felaketler yaşamama ramak kalmıştı da kıl payı kurtulmuştum. Gözünü kırpmadan üç mecidiye için adam boğazlayan eşkıyalarla soğuk, rutubetli ve tütün kokan kasvetli han odalarında dip dibe yatmış; Piri Reis’in sabahlara kadar mum ışığında göz nuru döküp çizdiği haritalarında bile yeri küçücük bir noktayla dahi gösterilmeyen sapa dağ başlarında yolumu kaybetmiştim. Bindiğim gemiler korsanlar tarafından saldırıya uğramıştı; hatta bir defasında üzerime çığ düşmesine rağmen hayatta kalmıştım. Hoş şimdi hayattayım da, bir sorun bakalım, içtiğim kahve, tüttürdüğüm nargile aynı tadı veriyor mu bana? Günlük güneşlik mi yine sokaklar? yine ışıl ışıl mı? Eğlenceli mi balozlar? Hayatın yine karanfilli şerbet tadında olduğunu kim söyleyebilir bana, kim inandırabilir beni buna? En önemlisi oturduğu pöstekinin üzerinden envai çeşit hikâyeler uyduran, uydurmakla kalmayıp; bunları kırk hünerle, dinleyenlere hissettirmeden kuyruğundan ve kulağından birbirine bağlayan; diğer kıssahanların seyrederken kıskançlıktan tırnaklarını yediği Meddah Abidin Efendi miyim hâlâ?</span></p>

    <p class="Normal para-style-override-3"><span class="char-style-override-7">Beni en çok şaşırtan, sanki canım çıkacakmış gibi ıstırap duysam da hayatın devam ettiğine şahit olmamdı. Bu şehrin, hatta bu ülkenin tüm insanları çektiğim acıya ortak olsunlar, nasıl ki bir zamanlar anlattığım hikâyeler sonrasında beni alkışladılarsa, şimdi de benim için ağlasınlar istiyordum.</span></p>

    <p class="Normal para-style-override-3"><span class="char-style-override-7">Oysa benim yıllarca hikâyeler anlattığım mekânlar; kahveler, balozlar, tiyatrolar, yalılar ve konaklar şu an dolup dolup boşalıyor yine biliyorum. Evet, şu anda o insanlar o mekânlarda zavallı Abidin Efendi’nin biçare halinden habersiz, yine eskiden olduğu gibi gülüp eğleniyorlar.</span></p>

    <p class="Normal para-style-override-3"><span class="char-style-override-7">Sokakta oynayan marazlı, iskelet gibi sıska çocukların bile cıvıl cıvıl sesleri geliyor kulağıma. Tefarikçiler, demirhindiciler, seyyar berberler, ciğerciler bağıra çağıra geçiyorlar dışarıdan. Bitişik evdeki komşum, benim bu biçare halimden habersiz güpegündüz beyaz nevresimler içerisindeki karyolaya yatırıp karısını beceriyordur belki. Kulağımı duvara dayasam biliyorum, duyacağım seslerini. Fakat o zevk iniltilerine şu an tahammül etmem mümkün değil. Oysa ben istiyordum ki şehirde bir yangın çıkmalı hemen şu an. Hiçbir tulumba sandığının söndüremeyeceği kadar büyük alevler sarmalı çatıyı bacayı. Ejderha dili gibi uzun ve sivri uçlu kızıl yalazlar gökyüzündeki bulutları yalamalı. Bir ‘hareket’ olmalı mesela. Sarı inek, sırtına konan sineği kuyruğuyla kovarken tepinin boynuzundaki arzı titretip sarsmalı. O sarsıntılar ufak ufak zelzeleyle dönüşmeli hemen. Kıpır kıpır oynatmalı taşı toprağı yerinden. Bu şehir yıkılmalı yani, bir matem havası çömmeli bütün İstanbul’un üzerine. Çünkü bu acıyı ben tek başıma yaşayamam, bir başıma göğüsleyemem bu kederi. Evet, hemen şimdi insanlar sus pus olup, evlerinden kapı dışarı çıkmamalı, gülüp eğlenmeyi, ben izin verip onlara söyleyene kadar unutmalılar. Böyle bir şeyi nasıl isteyebilirdim insanlardan, nasıl beklerdim böyle davranmalarını? Bu acıyı tek başına, paşa paşa yaşayacaksın Meddah Abidin Efendi. Çünkü sen bir sürü insan senin şu an yaşadığın gibi, belki seninkinden kat kat daha fazla acılar ve ıstıraplar çekerken, vebadan, karahummadan ve verem illetinden kırılan sevdiklerinin üzerine soğuk toprağı yorgan yaparken bir düşün bakalım nerelerdeydin ve neler yapıyordun. Ben nerede olacağım, ya bir meyhanedeydim ya da bu şehrin aşağılık bir kerhanesinde gönlümün toplu iğne başı kadar eğlenmedik yeri kalmasın diye, yosmalara keselerle para saçıyordum ya da bir perdesi benim için açılan bir tiyatro sahnesinde sonrasında cebimi çil çil altınlarla dolduracağım, bu yeryüzünde daha kimsenin işitmediği yepyeni, taptaze bir hikâyenin tekerlemesiyle lafa başlıyordum.</span></p>

    <p class="Normal para-style-override-3"><span class="char-style-override-7">Şu acılı halimde bile benim üzerime söz bulacak başka bir meddah yok. Kısacası, ateş düştüğü yeri yakıyordu. Ateş benim gönlüme aşk acısı kılığında düştüğünde, Yıldız Sarayı’nda, Sultan’ın huzurunda, onun ilginç bulacağına inandığım, serimi insaflı, düğümü kumpaslı, fakat çözümünün nasıl olacağını benim de bilmediğim, uzak diyarlardan, garip, zararsız bir hikâye anlatıyordum. Baştan imkânsız olduğunu sandığım ama yanıldığım, yanıldığıma sevindiğim, şu an ise sevindiğime kızdığım bir sevdaya tutulmuştum ben o gece o mekânda. Bir cariyeye, haremin en esmer, bir o kadar da güzel kadınına âşık olmuştum. Masalımın tam da orta yerinde dışarıdan tulumbacıların attığı naralardan, Beşiktaş’ta o alışılagelmiş yangınlardan birinin daha çıktığı haberi duyulmasaydı, şu an benim hayat hikâyem de sanırım bambaşka olacaktı. İşte kader böyle</span> <span class="char-style-override-7">bir şeydi. Görünmez bir el gelir ve bazen bizim haberimiz bile olmadan, görünmez bir kalemle alnımızdaki yazının bir yerine bir virgül koyup yeni eklemeler yapabiliyordu demek ki. O gece Beşiktaş’ta o yangın çıkmasaydı, tulumbacıların şamataları duyulmasaydı salondakiler ne olup bittiğini anlamak için ayaklanmasalardı benim için her şey daha başka olacaktı kesinlikle. Böylece ben de başından beri hikâyemi tül perdenin arkasında dinleyen harem kadınlarından ve neler olduğunu anlamak için perdeyi aralayan o güzel kadından haberdar olmayacak, namahreme baktığımı fark eden Haremağası Necip Efendi’nin şimşek çakan, öfkesi içime akan, nefret dolu gözlerini de görmeyecektim.</span></p>

    <p class="Normal para-style-override-3"><span class="char-style-override-7">Hayat herkes gibi, her zaman olmasa bile zaman zaman benim için de zordu. Böyle durumlarda, ‘hayat keşke benim anlattığım kadar kolay olsaydı,’ diye hayıflanmadan edemezdim. Hikâyelerimi ve masallarıma dilimle nasıl yön veriyorsam, kendi yaşamıma ve hayatımın gidişatına da dilimle yön verebilmeyi çok isterdim aslında. Ya da ne bileyim, bir başkasının anlattığı hikâyede adı geçen Abidin Efendi olsaydım ben, bu başıma gelenlerden hiç haberim olmasaydı.</span></p>

    <p class="Normal para-style-override-3"><span class="char-style-override-7">Ünzile Sultan’ın altının temizliği için tahta kovayla sarnıçtan su çekerken hep bunları düşündüm. Sapına ip bağlı kovayı sarnıcın ağzından sarkıttığımı hatırlıyorum, bir de çektiğimi. Dalıp gitmişim bu düşüncelere. Ne kadar zamandır burada bu sarnıcın başında eğilip suya bakmaktayım farkında değilim. İpini çözdüğüm kovayı sap</span><span class="char-style-override-7">ından kavrayıp sarnıcın rutubet kokan bölmesinden çıktıktan sonra, ikinci kata uzanan merdivenlere doğru yürüyeceğim sırada loş mutfakta bir karaltının kıpırdadığını ürpererek fark ettim.</span></p>

    <p class="Normal para-style-override-3"><span class="char-style-override-7">Mutfağa doğru iki adım atınca dış kapının üzerindeki pencereden vuran gün ışığının yardımıyla Necip’in kapkara yüzünü gördüm. Avcuyla kavradığı bir elmayı kemiriyordu. Beni görünce elmanın suyuyla ıslanmış dudaklarını gererek tebessüm ettiğine göre, dün gece Mukaddes’e yaptıklarımı bilmiyor, ya da bilmezlikten geliyordu. Bağırışlarımı duymadıysa, sabah Mukaddes’in yüzündeki morlukları da mı görmedi acaba? Artık bana sarayda göz göze geldiğimiz zamanki gibi kötü kötü bakmıyordu, ama bu durum ona karşı yüreğimi yumuşatmama yetmiyordu. Hatta bu barışçı ve sakin halleri benim ona karşı şüphelerimi daha da artırıyordu.</span></p>

    <p class="Normal para-style-override-3"><span class="char-style-override-7">Kemirdiği elmanın beni ifrit eden sinir bozucu ısırma, çiğneme ve yutma sesini duymamak için, gelip kovayı elimden almak üzere hamle etmesine aldırış etmeden merdivenlere doğru yürüdüm. Merdivenleri gıcırdatarak, kovadan sızan su damlalarıyla basamakları ıslata ıslata ikinci kata çıkarken, başımı çevirip Necip’e bakarken kendi kendime, “Keykâvus kim? Senin ondan haberin var mı?” diye söylendim. Şimdi soracak olsam, yüzüme hınzırca bakıp sadece elmanın lezzetinden bahsedersin değil mi Necip Efendi. “Sulu, üstelik tatlı ve bak gördüğün gibi kırmızı,” dersin değil mi Necip? Benden iyi bilirsin sen Keykâvus’u da onun öğütlerini de ama işine gelmez durduk yerde hatırlayıp yüreğini sızlatmak. Korkma yaranı deşecek değilim, bir hesabım var seninle, onu da sinsice halletmesini bilirim ben. Aslında iki dakikada laf kalabalığıyla hallaç pamuğu gibi evirip çevirip atarım o küçük beynini ya.” Ne demiş Keykavus öğüt verdiği oğluna? Zenci hadım alacaksan derisi kayış gibi simsiyah olsun, çirkin olsun ki haremindeki kadınların, hadım filan demeyip onun erkekliğinden medet ummasınlar. Nasıl kıskanıyorum Mukaddes’i şu kara mendeburdan? Niye aldım ki onu evime? Niye açtım mahremimin kapısını? Bu işler işte böyledir Meddah Abidin Efendi, iyilikten maraz doğar, diye boşuna dememişler. Önce acıyıp evine alırsın sonra bir hadımdan bile namahremini kıskanırsın. Allah’ım, ne yapacağım, nasıl kurtulacağım ben bu beladan? Nerelere gitsem, daha kimlere muskalar yazdırıp, büyüler yaptırsam?</span></p>

    <p class="Normal para-style-override-3"><span class="char-style-override-7">Merdivenin başına vardığımda kovayı yere koydum. Yorulduğum için değil, fakat o an şeytan dürttü, dayanamadım, illa Necip’e bir şeyler söylemek, bir laf çarptırmak istedim. Kafamı eğip tırabzanın aralığından aşağıya baktım, hâlâ oradaydı. Neredeyse az önce yiyip bitirdiği elmanın çekirdekleri görünen koçanına aval aval bakıp oyalanıyordu.</span></p>

    <p class="Normal para-style-override-3"><span class="char-style-override-7">“Zülüf Ağa sizlere ömür!” dedim.</span></p>

    <p class="Normal para-style-override-3"><span class="char-style-override-7">Aniden işittiği sesimden değil, duyduklarından irkilerek başını yukarı kaldırıp şaşkın gözlerle baktı yüzüme.</span></p>

    <p class="Normal para-style-override-3"><span class="char-style-override-7">“Ya!” diye afalladı. Bir an ne diyeceğini bilemez bir halde öylece yüzüme bakıp kaldı. Ardından kendine gelip yutkunarak, ince kadınsı ses tonuyla, merakla, “Ne, ne zaman?” diye kekeledi.</span></p>

    <p class="Normal para-style-override-3"><span class="char-style-override-7">“İki gün evvel!” dedim, eğilip kovanın sapını kavrarken.</span></p>

    <p class="Normal para-style-override-3"><span class="char-style-override-7">“Yazık be, daha yeni evleniyor diye duymuştum,” dedi, kovayı yerden alarak Ünzile’nin odasına doğru yürürken.</span></p>

    <p class="Normal para-style-override-3"><span class="char-style-override-7">Fakat ben bir şey söylemeyip Ünzile’nin odasına doğru yürüdüm.</span></p>

    <p class="Normal para-style-override-3"><span class="char-style-override-7">Benim beklemediğimi fark edince hareketime alınmış gibi, arkamdan kendi kendine söylendi, “Göz değdi garibe,” dedi, “düpedüz nazar bu! Kem göz, başka ne olacak?”</span></p>

    <p class="Normal para-style-override-3"><span class="char-style-override-7">Asıl içimden geçeni, yani Necip gibi harem dağıtılınca Yıldız Sarayı’ndan tekaüt edilmiş harem ağalarından olan Zülüf’ü öldüren şeyi söyleyemedim. Hadım olduğu halde evlenmeyi kafasına takmıştı. Yıllarca biriktirdiği parayı evleneceği kadına başlık parası vererek razı etmiş ve gerdek gecesi için Frenk gâvurlarına erkeklik aleti yaptırdığını duymuştum. O gavur icadını kayış kemerlerle beline ve kasıklarına bağlayıp kadının apış arasına boylu boyunca uzanıp kullanamadan, aletin muhafaza kutusuna giren yılan tarafından sokulduğunu söylemeye de nedense içim elvermedi. Necip’i korkutmak üzmek için dile getirdiğim lakırdı, onu Zülüf Ağa’nın ölümünden haberdar etmekten başka bir işe yaramamıştı.</span></p>

    <p class="Normal para-style-override-3"><span class="char-style-override-7">Ünzile’nin sidik kokan odasına girerken bu yufka yürekliliğime kızdım. Kendi kendime “Bak görüyor musun Necip?” dedim, “Bu işlere heveslenenlerin başlarına neler geliyor!” diye söylendim. Ünzile’nin altını temizlemek için su getirmemi bekleyen karım Mukaddes, odaya girerken kıpırdayan ağzıma bakıp ona bir şey söylediğimi sanarak dikkat kesilmişti.</span></p>

    <p class="Normal para-style-override-3"><span class="char-style-override-7">Dilsizdi Mukaddes. Esir tacirlerinin elinden kaçmaya teşebbüs edince, diğer esirlere ibret olsun diye, ucuza satma pahasına ağzına atılan kor küçük dilini dağladığı için dilsizdi. Yıldız Sarayı’nın ve belki de bugüne kadar yüzyıllarca Osmanlı Haremi’ne girmiş olan yegâne dilsiz cariyeydi Mukaddes. Fakat Küçük Mabeynin ve belki de bütün haremlerin eşiğini adımlayan cariyelerin belki de en güzeli yine oydu. Yırtıcı kuşların tırnaklarıyla birbirlerinin kuyusunu kazdığı, kapılarında ejderha kılıklı hadımların gardiyanlık yaptığı, kumpas yuvası, altın parmaklıklı mahpushanede ne kadar şansı olabilirdi ki onun?</span></p>

    <p class="Normal para-style-override-3"><span class="char-style-override-7">Ama şansı olmuştu. Orada efendisinden hamile kalacak kadar şanslı, fakat içeride aldığı yükü dışarıda, hatta getirip benim evimde doğuracak kadar bedbahtmış.</span></p>

    <p class="Normal para-style-override-3"><span class="char-style-override-7">Esmer güzeliydi Mukaddes. Teninin rengi Necip’in siyah teninden biraz daha açıktı ve bu, harem güzelleri arasında onun göz alıcı yaldızı olmuştu muhakkak.</span></p>

    <p class="Normal para-style-override-3"><span class="char-style-override-7">Fakat ona artık eskisi gibi ağlayan ve yalvaran gözlerle bakmadığımı er geç fark edecekti. Zira Deli Veli Payzen Baba’nın bana yedi gün suyunu içmem için yazdığı eshar nüshası etkisini göstermeye başlamıştı. Utanıyorum bunu söylemekten ama yine de dile getireceğim, ister ayıplayın ister kızın bana; dün gece ilk defa onu dövdüm. O, bana bunun sebebini soran, ağlayan gözlerle bakarken, bir açıklama yapmadan neresine denk geldiyse vurdum.</span></p>

    <p class="Normal para-style-override-3"><span class="char-style-override-7">Ona karşı hissettiğim güzel duygular Kafdağı’nın ardına düşsün diye, Payzen Baba’nın bir kâğıda ayak resmi çizip etrafına yan yana geldiğinde aşk acısına son verecek sihre sahip Arapça harfler serpiştirdiği bir muska yazdırdım. O kâğıdı akşamdan su dolu bir kâsenin içine yatırıp beklettim. Sonrasında biraz umutsuzca olsa da tedavi gören ve eski sağlığına kavuşmak için ilaç diye zıkkımın köküne bile sarılan her umarsız hastanın yaptığı gibi ben de can havliyle yedi gün seher vakitlerinde döşeğimden kalkıp uykulu gözlerle ve el yordamıyla kâseyi kafama dikip o tılsımlı suyu derdime deva olması için içtim.</span></p>

    <p class="Normal para-style-override-3"><span class="char-style-override-7">Fakat ben yine de bana yapılan, yapıldığını hissettiğim her kötülüğün karşılığını benim seçtiğim bir vakitte misli misli vermesini bilirim. Birileri o öfkemin dinmesini, içimde yanan o ateşin gün gelip küllenmesini, unutulup, hafızamdan silinmesini boş yere hiç beklemesin.</span></p>

    <p class="Normal para-style-override-3"><span class="char-style-override-7">Sen Mukaddes, sen Necip, eğer birinin başına bir bela açmanız gerekiyorsa bilin ki o ben değilim. Sizi kılıç zoruyla Habeş çöllerinden, ailenizden, yuvanızdan, yurdunuzdan kaçırıp dünyanın bir ucuna, buraya; İstanbul’a ben getirmedim. Rutubetli gemilerin ambarlarına ben kilitlemedim sizi, esir pazarlarında açık artırmayla satan da ben değilim bilesiniz. O uğursuz ameliyatı ben yapmadım sana Necip, kesilip budanmasaydı şimdi belki iki karış kasıklarında sallanıp duracak olan organını da ben kesmedim. Kan kaybından ölme diye yarana kızgın yağı ben dökmedim, kanaman dursun diye boğazına kadar kızgın kumun içine de ben gömmedim bilesin.</span></p>

    <p class="Normal para-style-override-3"><span class="char-style-override-7">Yürek paralayan sesiyle ağlayan Ünzile Sultan’ı göğsüne bastırıp sallarken bir yandan da yüzüme ifadesiz gözlerle bakan Mukaddes’e yineledim Necip’e anlattıklarımı:</span></p>

    <p class="Normal para-style-override-3"><span class="char-style-override-7">“Zülüf Ağa vardı ya,” dedim, kovayı yere bırakırken, “İşte o, ölmüş adamcağız!”</span></p>

    <p class="Normal para-style-override-3"><span class="char-style-override-7">Kederlenip üzüleceğine aldırmadan, Necip’e söyleyemediklerimi hiç çekinmeden anlatmaya başladım.</span></p>

    <p class="Normal para-style-override-3"><span class="char-style-override-7">“Hani evlenmeye karar vermişti ya, işte o iş için, gerdek gecesine hazırlık olsun diye, ecnebilere çuvalla para verip usta elinden çıkma bir alet yaptırmış. Kader işte, aletin muhafaza kutusuna giren yılan sokup akıtmış zehrini zavallıya. O an cansız düşmüş yere.”</span></p>

    <p class="Normal para-style-override-3"><span class="char-style-override-7">Kucağından yere indirip Ünzile’nin kundağını çözerken sessizce dinledi söylediklerimi. Dün gecenin izlerini taşıyan yüzüne bakıp imtihan ettim. Donuktu, ufacık bir kaygı ifadesi bile yoktu. Sadece duyan her insanın üzüleceği kadar üzülmüştü sanki Mukaddes.</span></p>

    <p class="Normal para-style-override-3"><span class="char-style-override-7">Sekinin kenarına oturup pencereden dışarıyı seyrettim bir süre. Sarnıçtan su çekerken seslerini duyduğum marazlı oğlanlar, sokakta boynuna ip bağladıkları, uyuz, çelimsiz bir itle oynuyorlardı. Şehre kuduz ve hastalık yayarlar korkusuyla, tıka basa gemilere doldurulduktan sonra, açlıktan birbirlerini yesinler diye Marmara Denizi’nin ortasındaki, Allah’ın bile unuttuğu Hayırsızada’ya bırakılan başıboş köpek sürüsünden nasıl olduysa arta kalmış bir zavallıydı.</span></p>

    <p class="Normal para-style-override-3"><span class="char-style-override-7">Kundağı açılıp altı serinleyince Ünzile’nin ağlaması kesilmişti. Mukaddes’in kovadaki soğuk suda ıslattığı bez tenine değiverince irkildi. Sonra kıpır kıpır gözleriyle etrafa bakınırken beni gördü; dudaklarının iki ucu yukarı doğru kalktı, hafifçe gülümsedi. Ben de ona doğru eğilip ağzımı burnumu yamultarak ona şirinlikler yaptım. Suratımın şekli değiştikçe başka başka kimseleri görüyormuş gibi şaşırdı Ünzile. Dilini dişsiz, minnacık ağzında yuvarlaya yuvarlaya, yalnız kendisinin belki bir de meleklerin anlayabildiği sabi lisanıyla bana bir şeyler söyledi. Ben de buna karşılık ağzımı kocaman açıp gözlerimi sıkıca yumdum. Yüzümü buruşturup gözlerimi yuvalarında fıldır fıldır çevirip, suratımdaki kasları serbest bırakarak, üzerinde hiçbir hakkım olmayan, hiçbir kan bağım bulunmayan bu günahsızı, üvey kızım Ünzile’yi bu küçücük zaman diliminde elimden geldiğince eğlendirmeye çalıştım.</span></p>

    <p class="Normal para-style-override-3"><span class="char-style-override-7">Destancı Üsküdarlı Vasıf Hoca, Galata Kulesi’nin dibindeki bir kahvede, bir gün, “Sen güvenme onun öyle hadım filan olduğuna Abidin,” diye dostça fısıldamıştı kulağıma. “Bunlar kadınların ne istediğini, bedenlerindeki hassas zevk yerlerini, bizim gibi sağlıklı erkeklerden, senden de benden de iyi bilir. Bu çirkin mendeburlar dilleriyle kadınların oralarını buralarını böyle inek gibi yalaya yalaya zevk verirlermiş. O kadar masal uydurup anlatırsın sahnede kumpanyada, böyle zeki akıllı bir adamsın mesela, hiç aklına gelir mi böyle bir şey? İnsan bir kadının götüne başına dilini sürer mi hiç? Sonra, parmakları ne güne duruyor, parmakları?” demişti sonra gözlerini belerte belerte. “Hey yavrum hey, ya o dolma gibi kalın parmakları ne güne duruyor? Böyle uzun uzun, kalın kalın. Öyle kadınlar tanıyorum ki. Yani aslında ben tanımıyorum, günahı anlatanların boynuna. Bu hadımlardan aldıkları zevki kocalarında bulamadılar diye yuvalarını yıkanlar varmış. Tamam, sen bu harem eskisi kadına âşık olmuşsun anlıyorum, fakat bu vakitten sonra bu sana yarardan çok zarar getirir. Kadını evine alıp bastın nikâhı, peki ya o hadım Necip’i ne diye acıyıp soktun mahreminin içine. Ben sana dost olarak ancak şunu söyleyebilirim ki kov ikisini de gitsinler evinden. Fakat bilirim yüreğin yufkadır, sen dünyada böyle bir şey yapamazsın. O zaman benden sana nasihat olsun, uyurken bile en azından bir gözünü açık tut. Bak lafıma kulak ver, sonra rezil olursun cümle âleme. Alimallah millet teneke çalar arkandan, nakaratında ismin geçen aşna fişne türküsü çığırırlar peşinden. Utanır yerin dibine girersin ama bir şey yapamazsın artık. Sonra demedi deme, bu dert yüzünden verem illetine tutulursun, aha da bak şuraya yazıyorum. Olmadı bir gün canına tak eder çeker vurursun ikisini de, elini kana bularsın. O zaman iyi mi olacak sanki? Hadi bakalım buyur cellat elinde sallanan yağlı ilmeğe. Ondan yırtarsan, yorganı döşeği sırtlayıp, ‘selamın aleyküm,’ deyip girersin Baba Cafer Zindanı’na. Hadi ondan geçtim, bilirim sen onu da yapamazsın. Ya kendi canına kıymaya kalkarsan ne olacak? İntiharlardan intihar beğen o zaman. ‘Meddah Abidin Efendi asmış kendini evinin tavanına,’ diye el alemden işitiriz artık bu acı haberi. Kulaklarımıza inanamayıp bu kötü haberi getirenin yapışırız yakasına, fakat bir kez daha işitmeye yüreğimiz elvermez. Bir öğlen vakti yanık yanık sala okunur Eminönü’ndeki Safiye Sultan’ın Kuşlu Cami’sinden. Herkes kafasını kaldırıp bakar şerefedeki müezzine. Herkes, “kim öldü?” diye birbirine sorar. “Ne ölmesi herifin biri canına kıyıp eşek cennetini boylamış,” derler. Masal anlatıcısı meşhur Abidin Efendi vardı ya, işte cartayı çekmiş, diye fısıldar herkes birbirine. Canına kıyanlar Müslümanlık dininde eşek cennetini boylamış sayılacağı için toplanan cemaat hemen o an oradan sıvışıp karışıverir Mısır Çarşısı’nın kalabalığına. Tabutun, cenazen, öylece öksüz çocuk gibi kalıverir meydanda. Bak aynen böyle olur, sonra “Ah Üsküdarlı Destancı Vasıf Hoca dediydi,” deyip kafanı taşlara vurursun. Ölen bir adam nasıl bunları yapabilir ki? Bak çok konuşup saçmalamaya başladım yine. Ne diyordum? Ha, kısaca sana diyeceğim, kov ikisini de evinden, siktir olup gitsinler! Ne cehenneme giderlerse gitsinler! Kurtar şunlardan yakanı arkadaş! Bak dinliyor mu beni hiç Hop, kime konuşuyorum ben iki saattir?”</span></p>

    <p class="Normal para-style-override-3"><span class="char-style-override-7">İşte Üsküdarlı Destancı Vasıf Hoca’nın kulağıma o kötü sözleri fısıldadığı günden beri Galata’da içime düşen kurt kıskançlıktan beni yiyip bitiriyor. O kocaman dişli minnacık kurt canımı ufak ufak her ısırışında Necip’in kapkara ellerini, yılan gibi parmaklarını Mukaddes’in vücudunda, en mahrem yerlerinde gezerken hayal ediyor, uyanıkken kâbuslar görmeye başlıyor, öfkeden deliye dönüyordum.</span></p>

    <p class="Normal para-style-override-3"><span class="char-style-override-7">Odadaki sidik kokusu yerini süt kokusuna bırakmıştı. Oturduğum yerde daldığım düşüncelerden sıyrıldığımda, Mukaddes’in kâsedeki süt ve ekmek kırıntılarından oluşan mamayı Ünzile’ye yedirmekte olduğunu gördüm. ‘Necip’e dün akşamla ilgili bir şeyler hissettirdi mi acaba?’ diye düşündüm. Bir şeyler söylemiş midir acaba ona? Belki de sebebini sorarken, Necip yemek yediği çanağa sıçtığına bakmadan öpmüştür Mukaddes’in yüzündeki o morlukları. Kim bilir, belki de küfür de etmiştir bana! “Burana mı vurdu?” deyip deyip yapıştırmıştır Mukaddes’in tenindeki morluklara dudaklarını. Öpmüştür usul usul. Mukaddes ne yapmıştır acaba o gudubet suratlı onu öperken?</span></p>

    <p class="Normal para-style-override-3"><span class="char-style-override-7">Gidip Mukaddes’in kafasına bir yumruk indirmeyi geçirdim içimden. Şöyle gidip ense köküne ‘küt’ diye bir çaksam yumruğumu. Elindeki mama kâsesi bir yana fırlar, kaşık diğer yana. Yazık, Ünzile’nin ne günahı var şimdi? Neyse alacağın olsun Mukaddes, bu aklımdan geçen yumruğu sana borç olarak yazıyorum. Sonra Üsküdarlı Vasıf Hoca’nın dediği gibi kocaman dilini çıkarmıştır Necip, Kalın ve uzun parmaklarını kütürdetmiştir. Tövbe ya rabbim, neler geçiriyorum ben aklımdan böyle. Ben bu evde, bu şehirde, bu sıkışıp kaldığım hayatın içinde delireceğim en sonunda biliyorum.</span></p>

    <p class="Normal para-style-override-3"><span class="char-style-override-7">Oturduğum yerden kalkıp kapıya doğru yürüdüm hışımla. ‘Bir şeyler yapmalıyım,’ diye geçirdim içimden, ‘bir şeyler yapmalıyım.’ Evet, bir şeyler yapmalıyım ama ne yapmalıyım?</span></p>

    <p class="Normal para-style-override-3"><span class="char-style-override-7">Odanın kapısından çıkıp, tahta basamaklarda ses etmemeye çalışarak yavaş adımlarla merdivenlerden alt kata indim. Necip yoktu görünürde. Hangi cehenneme kayboldu şimdi bu? ‘Neyse,’ diye geçirdim içimden, ‘onun şimdilik ortalarda olmaması daha iyi.’ Alt kata inince onu birden karşımda görseydim ne yapardım kim bilir? O parmaklarını var ya, o parmaklarını. O parmaklarını kırmazsam senin Necip. Nasıl dolaşıyormuş Mukaddes’in bedenin de senin o parmakların, nasıl? Vasıf Hoca’nın dediği gibi aynı bir yılan gibi mi dolaştırıyorsun onları Mukaddes’in memelerinde? Senin o parmaklarını öyle bir yere sokacağım ki. Fakat önce çatır çutur kırmam lazım onları.</span></p>

    <p class="Normal para-style-override-3"><span class="char-style-override-7">Mutfağa girip sıkıntıyla sağa sola bakındım, ayaklarım beni çanakların bulunduğu dolaba doğru götürdü. Dolabın kapağını açıp alt gözünde sıralanmış boy boy bıçaklara baktım bir süre. Hepsi keskin ve hepsinin de uçları sipsivriydi. Bir tanesini sapından kavrayıp elimde tarttım ve pantolonumun beline soktum. Sonra tek tek diğerlerini gözden geçirdim. Hepsini elimle yoklayıp tarttım. Öbür üç bıçağı yanıma aldıktan sonra mutfaktan çıkıp sarnıca doğru yürüdüm. Merdivenlerin yanından geçerken görebildiğim kadar üst kata baktım. Necip yoktu ortalıkta. Kulak kabartıp üst katı dinledim. Sarnıcın eşiğinden girip, yere hemen deliğinin yanına çömeldim. Bıçakları tek tek delikten içeriye attım. Her seferinde suyun çıkardığı sesi dinledim. Sonra kendi kendime, “Allah’ım ben ne yapıyorum?” diye söylendim. Gerçekten ne yapıyordum ben? Çıldırıyor muydum yoksa? Bu yaptıklarımı birileri görse, ya da duysa ne derlerdi bana? Çömeldiğim yerden kalkarken birden irkildim, sarnıca bakıp “Bir, iki, üç,” belimdeki bıçağı yoklarken de “dört!” diye mırıldandım. Evde bir bıçak daha olmalıydı. Tekrar gerisingeri mutfağa seğirttim.Kaşıklığa, çanakların olduğu dolaba ve aklıma gelen gelmeyen her yere baktım, fakat aradığım bıçak yoktu görünürde. Belimdeki bıçağı çıkarıp baktım, ardından onu tekrar yerine koyarken sarnıca attığım bıçakları gözümün önüne getirip hangi bıçağın kayıp olduğunu hatırlamaya çalıştım. ‘Ya boşu boşuna arıyorsam, o bıçağı alıp Necip çoktan kuşağına soktuysa!’ diye aklımdan geçirirken titrediğmi hissettim. Hemen o an korkumu yenmek ve titremeyi bedenimden defetmek için un, tarhana ve bulgur çuvallarını yaslandıkları duvar diplerinden çekip arkalarına bakarak kayıp bıçağı tekrar aramaya koyuldum. Fakat çuvalların arkalarını yoklarken elime toz toprak ve örümcek ağından başka bir şey gelmedi.</span></p>

    <p class="Normal para-style-override-3"><span class="char-style-override-7">Tel dolabın kapağını açıp içine baktım. Yemek kâselerinin ve çanaklarının aralarına, arkalarına parmaklarımı sokup el yordamıyla karıştırdım. Kapağı kapattıktan sonra, dolabı kendime çekip duvardan ayırdım. İşte orada bıçağı görüverince derin bir nefes aldım. Kim bilir ne zamandan beri burada, kazara düştüğü yerde, dolabın arkasında durmaktaydı da yokluğunu fark etmemiştim. Elimi uzatıp aldım bıçağı. Kuruyup, sapına ve metaline yapışmış ölü böcek kırıntılarını, örümcek ağlarını üfleyip temizledim. Tahta sapı kararıp küflenmişti. Metali ve tahta sapı tutan çiviler sallanmasına rağmen çelik yüzü hâlâ parlaktı. Keskin yüzünde işaret parmağımı gezdirince içimi bir ürperti kapladı.</span></p>

    <p class="Normal para-style-override-3"><span class="char-style-override-7">Şu an Necip beni evin karanlık bir köşesinden gizlice izliyordur korkusuyla, mutfaktan çıkmadan önce bıçağı entarimin içine sakladım. Sarnıca doğru yürüyüp kuyunun başına çömeldim. Eğilip bir süre karanlık suyun içine bakarak az önce attığım bıçakları görmeye çalıştım. Elimdeki bıçağı sarnıcın taşına sürterek keskinleştirmeye çalıştım. Onu parmaklarımın arasında tutup sarnıcın deliğinden aşağı bırakacağım sırada vazgeçtim. Gözlerimin hizasına getirip, parlak metaline bakarak bir süre öylece kaldım. Bıçağı sarnıcın içine atmaktan vazgeçip çömeldiğim yerden doğrulup tekrar mutfağa yürüdüm. Bıçağı mutfağın en görünen yerine; beyaz rengi kirden grileşmiş un çuvalının üzerine koydum. Kapının eşiğine yürüyüp, hemen göze çarpıyor mu diye anlamak için gerisin geri dönerek un çuvalının üzerine baktım. Oradaydı işte, hemen kolayca gördüm. Oraya ben bıraktım da onun için mi çabucak gördüm, diye düşündüm. Un çuvalının üzerinden alıp çanaklığın alt gözüne koydum, ardından az önce yaptığım tecrübeyi tekrarladım. Burası ona daha uygun diye düşünürken heladan, önce su şırıltısı ardından da yellenme sesi geldiğini duydum.</span></p>

    <p class="Normal para-style-override-3"><span class="char-style-override-7">Necip tuvaletteymiş demek. Parmaklarımın ucunda usul adımlarla mutfak kapısının eşiğine yürüyüp helanın kapısına baktım. Tahta kapının aralığından beni görüp hareketlerimden kuşkulanmış mıydı acaba? Kuşkulansa ne yapacak sanki? Bak Necip görürsün, tez zamanda düreceğim senin defterini. Bunları aklımdan geçirirken belimdeki bıçağı yokladım. Ne diyordu Üsküdarlı Destancı Vasıf Hoca, “biliyorum, yüreğin yufkadır, sen öyle bir şey yapamazsın, elini kana bulayamazsın.” Sen öyle san Vasıf Hoca, bıçak kemiğe dayandı artık, duyunca sen bile şaşıracaksın yaptıklarıma. Yok çok üzülecekmişim de yok aman canıma kıyamayaymışım da. Niye canıma kıyacakmışım?</span></p>

    <p class="Normal para-style-override-3"><span class="char-style-override-7">Gel Necip, gel bak da bıçağı bıraktığım yeri iyi belle. İster al beline sokup yanında taşı, istersen burada bırak. Bil ki bıçağı burada göremediğim gün, senin de sonun gelmiştir haberin olsun. Bıçak burada kuzu gibi yatıyor. Elma dilimlemek, soğan soymak için dahi alsan, bıraktığım yerde bulmadığım gün seni kaç parçaya böleceğimi göreceksin. Söyle bana Necip, seni kaç parçaya böleyim ben? Zülüf Ağa’nın akıbetinden seni niye haberdar ettim sanıyorsun? İstedim ki titreyesin karşımda, affet diye yal</span><span class="char-style-override-7">varıp aman dileyesin, önümde diz çöküp ağlayasın ki ben de canını bağışlayıp seni sadece evimden kovmakla cezalandırayım. Ceza değil bu aslında, bir bilsen senin için düşündüklerimi, kovulmanın senin için bir ödül olduğunu işte o zaman anlarsın.</span></p>

    <p class="Normal para-style-override-3"><span class="char-style-override-7">Git de sor bakalım Kavuklu Hamdi’ye, onun sana anlatacaklarını bir dinle. Ardından ona inanmazsan git bir de Kel Hasan’a sor; benim yüzümden yedikleri dayakların yerleri hâlâ acıyor muymuş? Git de bir öğren. Gerçi hâlâ bilmiyorlar ya onları benim ispiyonladığımı. Sen gene de sor, benim adımı vermeden, gizli kapaklı sorup öğren. Deve görse kıskanır içimdeki kini. Er ya da geç, bana yapılan kötülüğün hesabını mutlaka sorarım. Kimsede bırakmam hıncımı. Onlar da şaştılar yedikleri dayaklara. Sırtıma Mızıka-i Hümayun üniformasını giydirip, Yıldız’a hapsettirdikten sonra şıpın işi benden kurtulmak kolay mıymış? Hafta geçmeden yazıp yazıp sıkıştırdım ihbarlarımı jurnal dosyasının arasına. Aman Allahım ne iftiralar ne karalamalar, şu an düşününce bile inanasım gelmiyor onlara yapıştırdığım yaftalara. Vay efendim, gizli cemiyet mi kurdurtmadım, neler ettim onlara neler. Hiçbir şeyden haberleri yokken, İttihat ve Terakki’ye bile bir numaralı üye yaptım ikisini de. Artık ondan sonra onları ara ki bulasın Direklerarası tiyatrolarının sahnelerinde ya da çadır kumpanyalarında. Gelsin falaka, gitsin şamar. Osmanlı tokadı ne yapar adama Osmanlı tokadı? Hafta yedi, onlar sekiz gün sorgudaydı. O vakit onları tiyatrolarda hâlâ izlemeye devam eden bir avuç müdavimleri kaldıysa onlar da kapıdaki bekçi babaya bilet kestirip karakollarda izlemişlerdir müsamerelerini. Yedi Sekiz Hasan Paşa Karakolu’nda komedi, dram otuz iki kısım tekmili birden gırla gitti yaz kış.</span> <span class="char-style-override-7">Tam bir sezon perdeyi hiç kapatmadılar.</span></p>

    <p class="Normal para-style-override-3"><span class="char-style-override-7">Arkamı dönüp de heladan çıkmış zebella gibi boyuyla Necip’i aniden hayatın orta yerinde görünce, korktuğumu anlamasın diye sanki bir işim varmış gibi aceleyle hemen mutfağa sıvıştım. Yavaşça kafamı uzatıp baktım mutfağın kapısından; sırtı bana dönük, peşkirle ellerini kuruluyordu. Hal ve tavırlarından korkumun yersiz olduğunu anladım. Sandığım gibi beni izlememiş, yegâne mücevheri olan küçük gümüş borudan idrarını boşaltıp işemekle meşgulmüş Necip.</span></p>

    <p class="Normal para-style-override-3"><span class="char-style-override-7">Bakmayın siz ona şimdi böyle kızdığıma. Afrika dedikleri uzak sıcak bir memleketin kenarında, Kızıldeniz adıyla anılan bir deniz vardı. İşte o denizin kıyısındaki Massava Limanı’nda, onu hadım eden zalim bir papazın, çükünü kesip damarlarını bağladıktan sonra kanama dursun diye, yaranın üzerine çam sakızı döktüğünü, ardından da kızgın yağla dağlamakla kalmayıp, bir de yarı beline kadar sıcak kumun içine gömdüğünü anlattığı vakit, iki gözüm iki çeşme ağlamıştım. İlk zamanlar idrarını yaparken nasıl sızladığını ve çektiği ıstırabı anlattığında, onun yıllar önce ettiği küfürlere ben de bir halka ekleyip, sakalından başlayarak, yedi sülalesini bir müddet idare edecek kadar sövüp saymıştım o papaza. İdrarını rahat yapsın diye sidik borusuna ufak bir kamış takarken Necip’in yanaklarından süzülen yaşlara aldırmayan papaz, “Sıradan, adi bir şey olduğuna bakma,” demiş. “Şimdilik işini görür, ileride sarayların köşklerin haremlerinde efendilerine hizmette kusur etmez de kendini sevdirirsen zevkine ve kesendeki paranın miktarına göre gümüş, hatta altın boruyla değiştirirsin, artık kendi maharetine kalmış,” diye de eklemiş sarı dişleriyle sırıtırken. “Söyledikleri mi, yoksa apış aramdaki yara mı canımı daha çok yakıyordu kestiremedim,” demişti Necip o korkunç ameliyattan bahsederken.</span></p>

    <p class="Normal para-style-override-3"><span class="char-style-override-7">Gümüş borunun hikâyesinden yola çıkıp bunları hatırlayınca biraz önce düşündüklerimden utanıp yüzüm kızardıysa da, mutfağın eşiğinden çıkarken belimdeki bıçağı yoklamayı ihmal etmedim. Varlığımdan haberdar olması için hafifçe öksürdüm. Peşkiri duvardaki çiviye asarken döndü.</span></p>

    <p class="Normal para-style-override-3"><span class="char-style-override-7">“Epey bir zamandır görmüyordum zavallıyı,” dedi.</span></p>

    <p class="Normal para-style-override-3"><span class="char-style-override-7">“Kimi?” diye sordum Zülüf Ağa’yı kastettiğini bildiğim halde bilmezlikten gelerek.</span></p>

    <p class="Normal para-style-override-3"><span class="char-style-override-7">İstediğim bu değil miydi? Acı çeksin, bit cüssesi kadar dahi olsa Zülüf Ağa’nın akıbetinden ibret alsın ki, ben de bu dertten en az zararla kurtulayım. Ben hevesli miyim sanki onun canını yakmaya. Üzül Necip, acı çek. Bak neler geldi Zülüf Ağa’nın başına. Bana karşı aklından geçirdiğin zerre kadar hıyanetlik varsa, nasıl yaparsın, ne edersin bilmiyorum; git benim görmeyeceğim ücra, sapa ve uzak bir yerlere kus onu beyninin içinden. Bir çıbanı sıkar gibi sık, bir cerahati temizler gibi temizle kurtul o kötü düşüncelerden. Yoksa bak var ya, ben biliyorum sana yapacağımı. Şu an belimde kamayı aratmayacak, cellat satırına beş basacak keskinlikte kör bir bıçak taşıyorum haberin olsun. Nasıl keserim ben damı biliyor musun? Nasıl kestiğimi bana o hainliklere devam ettiğin zaman bizzat göreceksin. Ya da göremeyeceksin, işini o kadar hızlı bitireceğim ki. Yok ben senin işini o kadar hızlı bitirmem. Bana yaptığın fenalıkların hatrına az da olsa acı çekmeni sağlarım korkma sen. Bence Necip sen bundan sonra benden korksan çok iyi edersin. Ben, benim düşmanım olsam kendimden</span> <span class="char-style-override-7">korkardım yani, bu kadar söylüyorum sana. Gerisi sana kalmış.</span></p>

    <p class="Normal para-style-override-3"><span class="char-style-override-7">“Zülüf’ü,” dedi “Massava’da beraberdik onunla. Papaz bizi birer gün arayla ameliyat etti. Aslında o kara dinli aynı gün kesip koparacaktı kasıklarımızdan çüklerimizi, fakat Zülüf son bir umutla çırpınıp kaçmaya kalkıştı. Hatta beni de götürmeye çalıştı firar ederken. Ayağım sakattı, ‘bu ayakla nasıl geleyim?’ dedim. Zaten onu da yakaladılar hemen. Kaçıp kurtulamadı, üstelik yediği o feci dayak da yanına kâr kaldı. Ben kulübenin içinde kasığımdaki acılar yüzünden kıvranıp dururken getirip yanı başıma attılar onu. Öldüğünü sandım. Zülüf ölüp kurtuldu diye sevindim. Fakat bir zaman sonra baktım, ayağını kolunu kıpırdatıyor. Benim apış aram, onun ise her bir yanı kan içindeydi. O haliyle bekletmeden, ertesi gün yaptılar ameliyatını, kesip attılar çükünü. O güne, daha doğrusu çocukluğuma ait hatırladığım tek renk kırmızıydı, geri kalan her şey; deniz, kum, kuş, ağaç, gülenler, ağlayanlar, ihanet, cesaret, esaret tamamı siyah ve beyazdan ibaretti benim için.”</span></p>

    <p class="Normal para-style-override-3"><span class="char-style-override-7">Sustu sonra. Öylece sessizce karşılıklı durduk hayatın orta yerinde. Onun bu söyledikleri karşısında söyleyecek hiçbir şeyim yoktu. Bir şey demedim. Zaten desem de beni duyacağını, duysa bile ne dediğimi anlayacağını sanmıyordum. Yıllar öncesinde kalmış o geri dönüşü ve tamiri olmayan kötü hatıraları tekrar hatırlamış ve onlara öfkeyle, kederle dalıp gitmişti. Onu bu halinden çekip çıkaracak, yardım edecek hemen o an dilimden dökülüverecek bir kelâmım da yoktu zaten. Öylece dalgın yere, duvara, kapının üzerindeki camdan içeri akıp gelen ışığa baktım.</span></p>

    <p class="Normal para-style-override-3"><span class="char-style-override-7">“Yılan sokmuş!” dedim göz göze gelmemeye çalışarak. Hemen ardından da benden daha ayrıntılı bir açıklama is</span><span class="char-style-override-7">temesin diye, dış kapıya doğru hamle yaptım.</span></p>

    <p class="Normal para-style-override-3"><span class="char-style-override-7">“Papazın dilinde adımız ‘şanslı kara köpeklerdi,’” diye mırıldandı, ben kapının kilidini açarken. “Ameliyat sonrası pek azımız hayatta kalabildik. Ölen çocukları balık istifi gibi bir duvar dibine sıralıyorlardı. Karnımızdan kasıklarımıza, dizlerimizden baldırlarımıza doğru tarifsiz sancılar girerken, onların yüzlerinde, kaçırıldıktan sonra ilk defa gördüğümüz tebessüm kırıntılarından dolayı ölmediklerini, huzur içinde uyuduklarını düşünüp buna kendimizi inandırmaya çalışıyorduk. Uyanışı olmayan o uykunun aynısının gelip bizim de göz kapaklarımıza takılmasını günlerce boşu boşuna bekledik. Papazın bize neden şanslı köpekler dediğini çok sonra öğrendik, biz hayatta kalmıştık, şanslıydık yani onun gözünde.”</span></p>

    <p class="Normal para-style-override-3"><span class="char-style-override-7">Kapıyı açıp lafını bitirmesini beklediğimi anlayınca, “Maalesef ikimiz de domuz gibi sağlıklıydık. Öyle zamanlar var ki hayatta, insan bazen çürük bir yumurtayla bile yer değiştirmek istiyor,” dedi.</span></p>

    <p class="Normal para-style-override-3"><span class="char-style-override-7">Omuzlarını kaldırıp umutsuzca, “Kader,” dedim kapıdan çıkarken. “Ne yapacaksın?”</span></p>

    <p class="Normal para-style-override-3"><span class="char-style-override-7">“Zülüf’ün alnındaki, hiçbirimizin göremediği yazının bir harfinin bir kıvrımı, zehirli bir yılana işaret ediyormuş demek ki,” diye ağzında bir şeyler gevelerken, ben çoktan sokağa adımımı atıp kapıyı çekmiştim.</span></p>

    <p class="Normal para-style-override-4"><span class="bold char-style-override-8" xml:lang="tr-TR"> </span></p>
  </div>
</body>
</html>