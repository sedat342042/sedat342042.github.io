<html xmlns="http://www.w3.org/1999/xhtml">
<head>
  <title>kayipisimler-19</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-16"><span class="bold char-style-override-6" xml:lang="tr-TR">16 Bana her şeyi gözleriyle anlatan o dilsiz cariye</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Paravanın arkasından epey bir vakittir, ona okuduğum romanın gidişatı hakkında fikir beyan etmediğini fark edince, okumaya ara verip, emin olmak için kulak kesildim. Nefes alıp verirken çıkan hırıltılı sesi duyunca anladım; Sultan Hazretleri uykuya dalmıştı. Sağ kulağı ağır işittiği için yüksek sesle okuduğum en son cümleyi bulup kalemle işaretledikten sonra sayfanın ucunu kıvırmayı da ihmal etmedim. Satırın yanına kalemle koyduğum işaretin artı ve çarpı gibi yıldızı, yani efendimizin mekanı, yani şu an içinde bulunduğumuz Yıldız Sarayı’nı hatırlatıp, ima edecek bir bellik olmamasına dikkat ettim; zira havadan nem kapan Allah başımızdan eksik etmeyesi Sultan Hazretlerinin bu konulardaki hassasiyeti paranoya derecesindeydi. Günlük gazetelerdeki bu tür işaretler ve yıldızı terimi de, dolayısıyla da Yıldız Sarayı’nı ve orada yaşayan Sultan’ı hatırlattığı için saraydan gönderilen yazılı emirle bütün matbuatta kesin olarak yasaklanmıştı. O yasağa ve uyarıya uymayıp, sallamayanların hakkından Alimallah cennetten çıkma kızılcık sopası ve de Osmanlı tokadının geleceğini bu şehirde yaşayan her ademoğlu çok iyi biliyordu. Oturduğum sandalyeden kalkarken sessizce olmasına dikkat ederek esnedim. Benim de çok uykum gelmişti. Masanın çekmecesini açıp, her daim dolu duran kibrit kutusunu ve romanı yerleştirdim. Ayağa kalkıp kapıya doğru yürüdüm. İçeriden ses edip Sultan’ı uyandırmamak için usulca kapıyı tıklatıp dışarıdaki nöbetçiye çıkmak istediğimi haberdar ettim. Kapının kulpunun yavaşça aşağıya inmesini beklerken gidip masanın üzerinde hâlâ yanmakta olan mumu üfleyip söndürdüm. Çıkmam için dışarıdaki nöbetçinin açtığı kapıya doğru yürüyüp, Hamidiye Alayı’nın bugün Sultan’ın kapı nöbet sırası onda olan neferinin yanından geçerken hayırlı geceler diledim. Uykulu gözlerle bana bakıp başını salladı. Uzun koridorda yürüyüp ayın ve bütün gün yağıp akşama doğru dinmiş olan karın aydınlattığı Yıldız Sarayı’nın geniş avlusuna çıkınca gecenin kuru ayazını bedenimde hissedip titredim. Kafamı omuzlarımın arasına çekip, sırtımdaki kalın paltoma iyice sarınarak zemheri ayazından don tutup buzlaşan, yarın sabah hademelerin erkenden kalkıp küreyecekleri kar öbeklerini çizmelerimle ezerek, Küçük Mabeyin’in kemerli kapısında nöbet tutan Ertuğrul Alayı’nın genç silahşorlarının yanından geçip, bana tahsis edilen Çit Kasrı’nda daireme doğru yürüdüm. Yaklaşık bir haftadır, yatmadan önce Sultan’a polisiye romanları ben okuyordum. Daha önce bir görevi de bu işi yerine getirmek olan Sultan’ın sütkardeşi İsmet Bey, başına gelen, ‘Allah’ın düşmanıma vermesin diyeceğim,’ esaslı bir dert yüzünden on gündür yatalak olmuştu.</span></p>

    <p class="Normal para-style-override-3"><span class="char-style-override-7">İki hafta önce havalar birden ısınınca, saray bahçesindeki ağaçlar bu sahte sıcaklığa aldanarak filizlerindeki tomurcukları patlatıp çiçeğe duruvermişti. Bu yalancı ılık havalara kanan tüm saray halkı da üzerlerindeki ağır kışlık urbaları atıp, güz bitiminde güve yemesin diye naftalinleyip sandık diplerine tıkıştırdıkları ince, tiril tiril fistanları üzerlerine geçirmiş ve akabinde bir Kâğıthane Mesiresine gitme lafı ortalık yerde kulaktan kulağa fısıldanır olmuştu. Benim duyduğuma göre, daha ortada fol yok yumurta yokken, uzun kış günlerinde asılan suratlarını gündüz vakti bile tepelerindeki gök kubbe gibi karartıp duran, tek avuntuları Boğaz’dan geçen kalyonları ve küçük balıkçı teknelerini saymak olan harem kadınları bu ani iklim değişimine pek sevinmişler. Sanki Sultan hazretleri hemen yarın, yarın değilse bile öbür gün mesireye gitmelerine izin verecekmiş gibi, hazırladıkları bohçalarını, bayram sabahını iple çeken yeniyetme kopil çocuklar gibi gece yatarken yataklarının başucuna koyuyorlarmış.</span></p>

    <p class="Normal para-style-override-3"><span class="char-style-override-7">Lakin çok değil, bir hafta bile sürmedi bu yalancı bahar havaları. Tabii İstanbul’un havasına güven olur mu? Sabah karla karışık yağmur yağar, akşam bir bakmışsın ki lodosa çevirmiş. O günlük güneşlik üç beş günün hemen ardından öyle bir tufan başladı ki sormayın gitsin, ben harem kadınlarının mesire hayalleri kursaklarında kaldığından ziyade bahçedeki çiçeğe duran meyve ağaçlarına acıdım. Zavallı badem, erik ve zerdali ağaçları zemheri ayının bu şakacı tokadıyla sadece çiçeklerini dökmekle kalmadılar, bazıları sarı karıncaların gövdelerini sarıp delik deşik etmelerini bile göremeden beklemeden, yaprağıyla, dalıyla budağıyla tombul bir lohusa kadın gibi koltuklarını kabartıp meyveleriyle övünmeye hazırlanırken, kuruyup, çirkin bir hatun siluetine dönüşüverdiler.</span></p>

    <p class="Normal para-style-override-3"><span class="char-style-override-7">O beklenmeyen tufan ve hemen akabinde yağıp etrafı beyaza kestiren kar sonrasında karalar bağlamadım belki, ama herkes benim böyle saf saf ortada dolaştığımı sanırken, ben de en az harem kadınları kadar kendi çapımda çoktan mesireye gitme hazırlığına girişmiştim. Yalancı baharın yüzünü yeni yeni gösterdiği, “Hadi bakalım, uğurlar ola, kardelenlerin mevsimi de geçti,” dediğim bir vakitte, Çingene bohçacı kadının Yıldız Sarayı’na geleceğini bildiğimden, Çit Kasrı’ndaki dairemin penceresinin dibinde sabahın erken saatinden itibaren pusuya yatıp gözümü sarayın giriş kapısından ayırmadan beklemeye başladım. Uzakta karaltısını fark edip hemen kapıya çıktım. Beni gördüğüne emin olduktan sonra kaş göz ve etraftaki başka birilerinin anlamayacağı bir şekilde el kol hareketleri de yaparak Çit Kasrı’na teşrif etmesini sonunda ona anlatabildim. Bir önceki alışverişimizde ona hakkını fazlasıyla verdiğimden, geleceğinden emin, arkama bile bakmadan tekrar içeriye girdim. Dilin zıvanaya girmemesine dikkat ederek kapıyı hafifçe iteledim. O çelimsiz haliyle nasıl taşıyabildiğine hayret ettiğim, sırtında dünyayı taşıdığı söylenen Atlas gibi o kocaman bohçasıyla, biraz sonra içeri girdi.</span></p>

    <p class="Normal para-style-override-3"><span class="char-style-override-7">“Bu defa ne istiyorsun?” diye sordu.</span></p>

    <p class="Normal para-style-override-3"><span class="char-style-override-7">“Kadınların giydiği, bohçacıların sattığı, güzellerin sevdiği, ikizlerin yattığı!” dedim.</span></p>

    <p class="Normal para-style-override-3"><span class="char-style-override-7">“Bilmece tekerleme dinleyecek zamanım yok!” dedi kaşlarını çatarak, “Ne istiyorsan çabuk söyle, akşama kadar daha dünya kadar yere uğramam lazım.”</span></p>

    <p class="Normal para-style-override-3"><span class="char-style-override-7">Önce ‘şıkır şıkır’ sesini duyduğu sonra da elimde gördüğü altın dolu keseye bakıp yüzündeki çizgileri kat kat belirginleştirerek gülümseyiverdi.</span></p>

    <p class="Normal para-style-override-3"><span class="char-style-override-7">“Gezip dolaşmana, akşama kadar tabanlarını şişirmene gerek yok,” dedim, elimdeki keseyi ona fırlatarak. “Bohçanın tamamını alıyorum!”</span></p>

    <p class="Normal para-style-override-3"><span class="char-style-override-7">Altın kesesini kupkuru ve zayıf parmaklarıyla yırtıcı bir kuş gibi havada kaptı.</span></p>

    <p class="Normal para-style-override-3"><span class="char-style-override-7">“Delirdin mi sen?” deyip yüzüme baktı, “Haremdeki kadınlara ne diyeceğim, bir haftadır benim yolumu gözlüyorlar.”</span></p>

    <p class="Normal para-style-override-3"><span class="char-style-override-7">“Bana ne? Ne dersen de!” dedim, yanına doğru yürüyerek, “Uydur üç beş yalan, sırtındakinden kat kat büyük dalavere bohçasını kafanın içinde gezdirdiğini bilmiyor muyum sanki? Sende yalandan bol ne var?”</span></p>

    <p class="Normal para-style-override-3"><span class="char-style-override-7">Kesedeki altınları avcuna döküp saydıktan sonra anlaştığımızı belirterek kafasını salladı.</span></p>

    <p class="Normal para-style-override-3"><span class="char-style-override-7">Yanına varıp eski, mor renkli feracesini çekiştirirken. “Bunu da istiyorum,” dedim.</span></p>

    <p class="Normal para-style-override-3"><span class="char-style-override-7">Önce şaka yaptığımı sandı. Fakat sonra parmaklarının altınlara her temasında, dudaklarını kıpır kıpır kıpırdatarak saymaya devam ederken feracesini çekiştirmemden ciddi olduğumu anlayınca, yaptığı hesap aklından uçup gitti, kaşları çatıldı.</span></p>

    <p class="Normal para-style-override-3"><span class="char-style-override-7">“Kafayı oynattın galiba,” dedi, elindeki altınları yeni baştan saymaya girişirken, “Olmaz!” diye yineledi.</span></p>

    <p class="Normal para-style-override-3"><span class="char-style-override-7">Eğilip yerdeki bohçanın düğümünü çözdüm. Dantelli işlemeler, güllü dallı entariler ve sutyenler arasından nihayetinde elime gelen yeni bir feraceyi top yapıp ona fırlattım.</span></p>

    <p class="Normal para-style-override-3"><span class="char-style-override-7">“Al! Bu sana hediyem olsun,” dedim.</span></p>

    <p class="Normal para-style-override-3"><span class="char-style-override-7">Yüzünden feraceyi çekip ciddi olduğuma iyice kanaat getirdikten sonra, saymaktan vazgeçip avcundaki altınların hepsini keseye doldurdu.</span></p>

    <p class="Normal para-style-override-3"><span class="char-style-override-7">“Peki,” diyerek kafasını salladı, “Dön arkanı!”</span></p>

    <p class="Normal para-style-override-3"><span class="char-style-override-7">Odanın karanlığına dönüp beklerken o bir yandan hışırtıyla üzerindeki feraceyi çıkarıyor, bir yandan da kendi kendine söyleniyordu: “Aklından ne geçiyor bilmiyorum fakat tehlikeli bir oyun oynuyorsun.” İşini bitirdiğinin işaretini ayaklarımın dibine attığı eski feracesiyle verdi. “Şunu bil ki eğer başına bir şey gelirse beni tanımıyorsun, çünkü bostancıbaşı boynuna ilmeği geçirirken bana sorarlarsa seni ilk kez gördüğümü söyleyeceğim.”</span></p>

    <p class="Normal para-style-override-3"><span class="char-style-override-7">Eğilip güneşten ve yağmurdan solmuş iki parça eski feraceyi yerden alıp arkamı döndüm. Aceleyle sırtına geçirdiği yeni entariyle yaşmak, loş odada etrafa hafif bir parlaklık yayıyordu. Omuzlarını örtüp beline kadar uzanan yaşmağının uçlarını çekiştirerek çenesinin altında düğümlerken durdu; yaptığımız anlaşmadan caymak istermiş gibi yüzüme baktı. Ben onun bu haline aldırmadan yerde unuttuğu keseyi işaret edince, eğilip aldı ve sırtını bana dönerek pencerenin yanındaki pöstekiye oturdu.</span></p>

    <p class="Normal para-style-override-3"><span class="char-style-override-7">Sırtımdaki setremi çıkarıp feracenin eteğini ayağıma geçirdim. Yaşmağı omuzlarıma atıp, ara sıra dışarıdan geçen kâtiplerin ve kazanlarda öğle yemeğini taşıyan aşçı yamaklarının gölgelerinin vurduğu pencereye, yaşlı Çingene bohçacının yanına doğru yürüdüm.</span></p>

    <p class="Normal para-style-override-3"><span class="char-style-override-7">Karşısına dikilince başını kaldırdı. Şaşırmasını beklerken o yüzüme anlamsızca baktı.</span></p>

    <p class="Normal para-style-override-3"><span class="char-style-override-7">“Kaç yaşındasın?” diye sordu.</span></p>

    <p class="Normal para-style-override-3"><span class="char-style-override-7">“Yirmi beş!” dedim, altıma bir pösteki çekip karşısına otururken.</span></p>

    <p class="Normal para-style-override-3"><span class="char-style-override-7">Kolunu kaldırıp işaret parmağıyla duvarı gösterdi.</span></p>

    <p class="Normal para-style-override-3"><span class="char-style-override-7">“Bu kapıdan,” dedi işaret ettiği yerde açılan hayalî delikten sarayın büyük dış kapısını göstererek. “Sırtımda bohçamla ilk girdiğim vakitten beri gözlerim öyle olaylara şahit oldu, kulaklarım öyle hikâyeler dinledi ki, sana anlatacak olsam buruşuk yüzüme aldanıp kocakarı masalı sanırsın.”</span></p>

    <p class="Normal para-style-override-3"><span class="char-style-override-7">Dişsiz ağzımı iyice yumup, yüzümü ona benzetebilmek için buruşturdum. Tepkisini ölçmek için gözlerimi açtığımda onu pöstekinin kıllarıyla oynayan ellerine bakarken gördüm. Karşılık beklemeden onu eğlendirmeme kayıtsız kalması zoruma gitti. Oturduğum yerden kalkıp bohçayı sırtladım ve kapıya doğru yürüdüm. Kapının açılma sesini duyunca yerinden fırlayıp beni durdurmak istediyse de ben çoktan kendimi, onun kıyafetiyle dışarıya atmıştım.</span></p>

    <p class="Normal para-style-override-3"><span class="char-style-override-7">Pencerenin önünden geçerken, içeride kalan Yaşlı Çingene bohçacı beni kararımdan caydırmak için son çare olarak, camı tıklattıysa da onunla ilgilenmedim. Çit Kasrı’nın köşesinde yürüyüşümü yavaşlatıp kamburumu çıkardım. Kapıda bekleyen haremağasının yanına yürüyüp beni içeri buyur etmesi için sessizce bekledim. “Giremezsin hanım,” dedi, haremağası ince sesiyle, “Sultan Hazretleri içeride!”</span></p>

    <p class="Normal para-style-override-3"><span class="char-style-override-7">Bir şey demeden gerisingeri döneceğim sırada kulaklarına hikâyeler anlatıp, gözlerinin önüne resimler çizdiğim iki küçük şehzade, haşarılık edip birbirlerini kovalarken, gelip olanca hızlarıyla bana çarptılar. Boylu boyunca bohçanın üzerine uzandım. Dünyam tersine döndü, açılan yaşmağımı canımın yanmasına aldırmadan kapattım. Bütün haşmetiyle karşımda duran Küçük Mabeyin’in kapısının üzerindeki “Buraya erkek sinek bile giremez!” anlamını taşıyan sultanın tuğrasını görünce irkildim. Genç hadım bir yandan beni yerden kaldırırken, bir yandan da</span> <span class="char-style-override-7">şehzadeleri paylıyordu.</span></p>

    <p class="Normal para-style-override-3"><span class="char-style-override-7">Sesimi duymasın diye, yarım ağızla mırıldanarak başımı sallayıp teşekkür ettim. Burkulan ayağımın acısıyla topallaya topallaya yürüyüp Çit Kasrı’na geri döndüm. Kapıdan girer girmez sırtımdaki bohçayı ortaya fırlatıp kendimi yavaşça yere bıraktım. Sağ baldırıma kadar yayılan acıyı hafifletmek için iki elimle bileğimi kavrayıp sıktım. Çingene bohçacı yanıma çömelip bileğimi ovarken bir yandan da beni azarlıyordu.</span></p>

    <p class="Normal para-style-override-3"><span class="char-style-override-7">“Farklı dinlerden de olsak aynı Allah’a inanıyoruz, bil ki başına gelen bu ufak kaza sana O’nun bir tekdiri, onun köteği,” dedi benim acıdan inlemelerime aldırmadan.</span></p>

    <p class="Normal para-style-override-3"><span class="char-style-override-7">Pencereden Küçük Mabeyin’in kapısında olanları görmesine imkân yoktu. Fakat sonra Mukaddes’i görme umuduyla duvara açtığım küçük delik geldi aklıma. Beni oradan izlemişti.</span></p>

    <p class="Normal para-style-override-3"><span class="char-style-override-7">“Korkma, ne kırık ne de çıkık bu, sadece bertmiş. Yaşını sürer,” dedi. “Bir yıla bir gün, yirmi beş gün sonra bir şeyin kalmaz.”</span></p>

    <p class="Normal para-style-override-3"><span class="char-style-override-7">Ben acıyla kıvranırken, o gidip camın önünde dışarıyı seyre daldı. Bir süre sonra yerinden kalkıp kapıya yöneldi. Kısık sesle birilerini çağırdı. Kapıyı kapattığında elinde iki tane soyulmuş soğan vardı.</span></p>

    <p class="Normal para-style-override-3"><span class="char-style-override-7">“Şansın varmış, ayağının burkulması tam da yemek saatine denk geldi,” dedi.</span></p>

    <p class="Normal para-style-override-3"><span class="char-style-override-7">Sanki acıyı bedenimden hemen söküp atmak için Lokman Hekim’in nasihatini yerine getirir gibi, soğanları burnuma yaklaştırıp koklattı. Keskin koku gözümü yaşartınca kafamı yana çevirdim. Soğanları yere bırakıp, bohçanın düğümünü çözdü. Bir süre karıştırdıktan sonra beyaz, kenarı oyalı bir tülbendi çıkarıp kilimin üzerine serdi. Soğanları bıraktığı yerden alıp tülbendin içine koyduktan sonra tekrar katladı. Sağ ayağının topuğuyla iki defa üst üste sertçe vurdu. Odanın içini alabildiğince keskin bir soğan kokusu kapladı. Ayağımdaki galoş çizmeyi ve çorabımı asılıp çıkardı. Ezilmiş soğanın suyuyla ıslanmış tülbendi getirip bileğimin altına yerleştirdikten sonra sıkıca düğümledi. Soğanın serinliği tenime değince bir süre sonra acı hafifledi, yerini tatlı bir zonklamaya bıraktı.</span></p>

    <p class="Normal para-style-override-3"><span class="char-style-override-7">İki gün ne Sultan’a roman okumaya gidebildim ne de bir kerecik olsun kapı dışarı çıkabildim, hatta Allah sizi inandırsın, oturduğum pöstekiden ayağa bile kalkamadım, sadece bahçeden gelip geçenleri, ayı, yıldızları, arada bir de olsa bulutlar arasından yüzünü gösteren güneşi izledim. Sağ olsunlar, aşçı yamakları hasta olduğumu duyup her öğün yemeğimi kapıma kadar getirdiler.</span></p>

    <p class="Normal para-style-override-3"><span class="char-style-override-7">Ben yanlarına gidemediğimden hikâye dinlemeye Çit Kasrı’na gelen, Küçük Mabeyin’in kapısında beni düşürüp yatalak eden küçük şehzadelerden, suratıma nedenini soran gözlerle bakmalarına aldırmadan, bir bahaneyle kafalarına indirdiğim birkaç şaplakla öcümü almayı da ihmal etmedim. Büyüğü gık bile demezken ufağı zırıl zırıl ağlamaya başlayınca anlattığım masalın içine, yediği dayak sonrası ağlayan çocuğun büyüdüğünde boy fukarası olup ortalığı eğlendiren bir cüce haline geldiğiyle ilgili küçük bir parantez açıverip. Küçük şehzade gözyaşlarıyla birlikte üst dudağına akan sümüklerini de diliyle yalaya yalaya susmak zorunda kaldı.</span></p>

    <p class="Normal para-style-override-3"><span class="char-style-override-7">İçimin sıkıntısını biraz dağıtmak için, can acısıyla sırtımdan attığımdan beri odanın bir köşesinde duran bohçanın içindekileri karıştırırken, Çingene bohçacının gitmeden önce anlattığı, bana gözdağı verip fikrimden caydırmak için uydurduğundan şüphelendiğim, yıllar önce Yıldız’da yaşanmış olan hikâyeyi hatırladım.</span></p>

    <p class="Normal para-style-override-3"><span class="char-style-override-7">Yaşımı öğrendikten sonra, “Daha sen dünyada yoktun. Ben şimdi yaptığım gibi, Kafkaslardan, Urumeli’nden getirilip belki valide sultan ya da haseki olur, akrabalarını değilse bile kendisini kurtarıp, güzel bir hayat sürer diye, anasının babasının kendi elleriyle Yıldız’ın haremine bıraktığı birbirinden güzel kızlara, oyalı yaşmak, entari ve ferace satıyordum. O cariye adayları yıllar önce yaşadıkları felaketleri bugün değil bir başkaları, kendileri bile hatırlamazlar. Oysa sen yaşlı diye belki hiçbir şey sanmadığın bu Çingene bohçacı kadının kendisinin bile hayret ettiği hafızasıyla her vakayı ayına ve gününe dek hatırlar,” diye sürdürdü lafını. Sonrasında tereciye tere satacağını sandığım bu buruşuk suratlı kadın, çeyrek saat gbi kısacık bir zaman diliminde yıllar önce şu an içinde bulunduğum Yıldız Sarayı’nın duvarları arasında yaşanmış beni bile şaşırtacak derecede güzel ve bir o kadar hazin bir aşk hikâyesini anlatıp bitirdi. “Sana bir sır vereceğim ki karşılığında bahşiş filan istemem, belki öğrendiğinde seni genç yaşında yapacağın bir delilikten alıkoyar,” dedi. Bir süre sessiz kalıp yüzümün halini inceleyerek içimi okumaya çalıştı ve sanki beş duyu organımda biraz sonra işiteceklerimin ardından belireceğini umduğu şaşkınlığını görebilmek için tetikte bekledi. “Adını öğrenmek için bile bana bir servet ödediğin o cariye var ya, dilsiz biliyor musun?” Onun verdiği bu kötü haber karşısında benim tepkisiz kalışıma şaşıran yaşlı Çingene bohçacı kadın oturduğu pöstekiden hayal kırıklığıyla doğrulup, “Ne halin varsa gör,” diyerek yürüdüğü kapının kulpunu usulca indirdikten sonra kafasını çevirip bana baktı ve “Dilerim sonun saray duvarlarını süsleyen nakkaşa benzemez,” dedi.</span></p>

    <p class="Normal para-style-override-3"><span class="char-style-override-7">Dile getirdiği, beni etkileyeceğini sandığı hikâye amacına ulaşmasa da, üç gün sonra az da olsa yere basmaya başlayınca, yaşlı bohçacının anlattıklarının izini sürmek için, vücudumu aksak topal taşıyan ayaklarım, beni Yaveran Köşkü’ne, köşkün iç duvarlarına yıllar önce yapılmış süslemelere kadar götürdü.</span></p>

    <p class="Normal para-style-override-3"><span class="char-style-override-7">Dikkatli bakınca tüm duvarı kaplayan tabiat tasvirinin tamamının tek bir ustanın elinden çıkmadığı anlaşılıyordu. Duvarın bir ucundaki uzun servi ağaçları, diğer uçta yerini daha bodur, yapraklarının yeşili farklı tonda başka ağaçlara bırakıyordu. Masmavi semada uçan kuşlar da bir uçta cepheden çizilmiş olmasına rağmen, diğer uçta yandan resmedilmişti.</span></p>

    <p class="Normal para-style-override-3"><span class="char-style-override-7">Yaveran Köşkü’nden çıkıp, bileğimi inciten veletlere masal anlatma bahanesiyle Şehzadeler Dairesi’ne vardım. Kimselere görünmeden doğruca külhana inip, sanki otuz yıl önce kendini ateşe atan zavallı cariyenin küllerini bulacakmışım gibi külhanın kocaman ağzından kafamı içeriye uzattım. Burnum yağlı kurum kokusundan başka bir koku almadı; kulaklarım da rüzgârın bacada yankılanıp içimi ürperten sesinden başka bir şey duymadı. Ehil bir ustanın elinden çıktığından beri kaç bin çeki odun yuttuğu meçhul olan külhanın yaşlı bir canavarın dişsiz damaklarını andıran kocaman ağzı, İtalyan nakkaştan gebe kaldıktan sonra işlediği kabahatin ortaya çıkmasından korkup kendini alevlerin içine atan zavallı cariye konusunda son derece ketumdu.</span></p>

    <p class="Normal para-style-override-3"><span class="char-style-override-7">Hikâyesini anlattıktan sonra ifadesiz yüzüme bakan yaşlı Çingene bohçacı kadın, “Sanma ki alevler arasında kalan insanın kıvranışları acıdandır,” demişti, “Bilinçsizce kıvranmasının tek sebebi varmış, bedeninden çıkan yağlı yanık kokusu burnuna ulaşınca tiksintiden çıldırırmış insan, bilir misin?”</span></p>

    <p class="Normal para-style-override-3"><span class="char-style-override-7">Yaveran Köşkü’ne ve Şehzadeler Dairesi’ne yaptığım benim için bu topal ayakla zor ve zahmetli gezi, İtalyan nakkaş ve bahtsız cariyenin izini sürmekten ziyade, üç gündür dört duvar arasında kapalı kalmamın ufak da olsa acısını çıkarmak içindi. Çingene bohçacının aklımı çelmek için dilsiz dediği güzel gözlü cariyeyi tüm çabalarıma rağmen epey bir vakittir göremediğim gibi, Yıldız’daki görevim de değişmişti. Artık hafızamdan anlatmak yerine, saray kâtiplerinin ecnebi dillerinden tercüme ettiği polisiye romanları okuyordum Sultan’a.</span></p>

    <p class="Normal para-style-override-3"><span class="char-style-override-7">İki gün önce başmabeyinciye ulaştırması için, abdest alırken düşüp bileğimi incittiğim yalanını söylediğim hünkar çavuşu, kısa gezintiden geri döndüğümde Çit Kasrı’nın kapısını yumrukluyordu. Neden geldiğini tahmin ettiğim için, o söylemeden ben iyileştiğimi ve bu akşam Sultan Hazretleri’nin huzurunda onun istediği romanı okuyacağımı söyleyip onu başımdan savdım.</span></p>

    <p class="Normal para-style-override-3"><span class="char-style-override-7">Bir zamanlar Perestu Hatun’un kollarında büyüyen ve Sultan Hamit’le sütkardeş olan İsmet Bey, oğlunun başına gelenlerden dolayı yatalak olmuş, Sultan’a roman okuma angaryası da böylece benim üzerime kalmıştı.</span></p>

    <p class="Normal para-style-override-3"><span class="char-style-override-7">İsmet Bey’in oğlu Fehim Paşa’nın ne zalim ve ne gaddar biri olduğunu, daha Yıldız Sarayı’na gelmeden önce anlatılanlardan biliyordum. Fakat o zalim olduğu kadar torpilli paşanın kırdığı yumurta kırkı geçince işlediği son kabahati yanına kalmamıştı. Sütçü Toma namında bir adamın kızını kaçırıp haraç istemişti; ama kızın bir Alman’la nişanlı olması Fehim Paşa’nın işini hayli güçleştirmişti. Sultan Hazretleri Bursa’ya sürgün kararı çıkan kişinin sütkardeşinin oğlu olmasına bakmadan, Alman İmparatoru’nun ricasını kıramayıp önüne gelen Fehim Paşa’nın ipini çeken bu evrakı imzalayıp mühürlemişti.</span></p>

    <p class="Normal para-style-override-3"><span class="char-style-override-7">Her ne kadar romanı ecnebi muharrirler yazıyor, saray mütercimleri tercüme ediyorsa ve ben her ne kadar İsmet Bey, Fehim Paşa ve Sultan arasında geçenlerin dışındaysam da, herhangi bir cinayeti tasvir eden cümleleri atladığımı anlayan Sultan, daha ilk günden işgüzarlık yapmamam konusunda beni paylayıp uyarmayı ihmal etmemişti.</span></p>

    <p class="Normal para-style-override-3"><span class="char-style-override-7">Fehim Paşa, babası İsmet Bey’in saray esvapçıbaşısı olmasından dolayı yirmi beş yaşında paşalığa terfi etmişti. Başlangıçta zararsız şımarıklıkları hoş karşılansa da, benim masalını anlattığım, meçhul bir tarihte, Kör Hasan ismiyle tanınırken yaptığı zalimlikler sonrası adının önüne Kellekesen lakabı da takılan zat-ı haşerenin yoluna saparak, fakirin fukaranın kanını emmeyi meslek edinmesi bardağı yeteri kadar taşırmıştı. Fakat asıl layığını otuz beşinci yaşını dolduramadan sürgün edildiği Bursa yakınlarındaki İnegöl kazasında linç edilerek bulmuştu. İşte bu nedenle sütkardeş İsmet Bey Sultan’a küsmüş, ona gece roman okuma görevinden affını istemişti.</span></p>

    <p class="Normal para-style-override-3"><span class="char-style-override-7">Yatsı namazının akabinde, hünkâr çavuşunun bana ulaştırdığı emri yerine getirmek üzere, kapıdaki nöbet tutan askerden destur isteyip Küçük Mabeyin’de paravanın arkasındaki yerimi aldım ve Sultan Hazretleri’nin, “Hikâyenin filanca yerinde kalmıştık,” şeklindeki nazik komutunu beklemeye başladım.</span></p>

    <p class="Normal para-style-override-3"><span class="char-style-override-7">Çekmeceden üç gün önce kaldığım sayfayı işaretlediğim romanı ve masanın üzerindeki yarılanmış mumu yakmak için kibrit kutusunu çıkardım. Tutuşturduğum mumun ucundaki ipin yaydığı titrek şavkta daha önce okuduğum bölümlere göz gezdirmeye başladım.</span></p>

    <p class="Normal para-style-override-3"><span class="char-style-override-7">Yüzyıl evvelinde, Napolyon devrinde Paris’in ıslak, rutubetli ve dar sokaklarında işlenen bir cinayeti tasvir eden romanın, mavi cilt beziyle kaplanmış kapağında yazarının değil de, nedense kitabı Frenk dilinden tercüme eden mütercim Abdülvahap Efendi’nin ismi vardı. Ayrıca, yine kitabın kapağında muhtemelen Abdülvahap Efendi’nin konuya uygun olacağını düşünerek verdiği “Kan ve Katil” ismi yazılıydı. Meçhul Frenk yazarın yazdıkları benim anlattığım Doğu masallarına o kadar uzaktı ki. Yazar eserinde sadece basit bir namus cinayetini irdelemekle yetiniyordu. Muhakkak ki Sultan Hazretleri de konunun basitliğinin farkındaydı, fakat arada bir payitahta uğrayan ve Sultan’ın huzuruna çıktıkları vakit onun isteğine göre finali genellikle olumlu noktalayan opera sanatçılarından ziyade temsilin primadonnasıyla yapacağı iki cümle Frenkçe muhabbetin yüzü suyu hürmetine, sıkıcı, nihayeti önceden anlaşılan konuyla uykuya dalmayı uygun buluyordu.</span></p>

    <p class="Normal para-style-override-3"><span class="char-style-override-7">Sultan Hazretleri öksürüğüyle okumaya başlamam için işaret verince, üç gün önce kaldığım sayfadan değil, uyuduğunun geç farkına vardığımı hesaba katarak iki sayfa evvelinden başladım. Fakat o, sonraki sayfadaki bir satırı ezbere nakledip kaldığımız yeri belirterek beni bir kez daha şaşırttı.</span></p>

    <p class="Normal para-style-override-3"><span class="char-style-override-7">Hatırlattığı satırı sayfa üzerinde bulunca, yüksek sesle okumaya başladım. Sicim gibi yağmurun yağdığı Paris sokaklarında kuşkulandığı karısıyla âşığının, bazen yaya bazen faytonla izini süren roman kahramanın peşi sıra olayı izlemeye koyulduk.</span></p>

    <p class="Normal para-style-override-3"><span class="char-style-override-7">O romanı ve ondan sonra son sayfasını kapattığım üçüncü romanı da bitirdiğim gecenin sabahı, bir hafta önceden saray ahalisine duyurulduğu üzere, Kâğıthane’ye mesireye gidilecekti.</span></p>

    <p class="Normal para-style-override-3"><span class="char-style-override-7">O gün gelip çattığında, Harem Dairesi önünde ayağımı burktuktan sonra sırtımdan çıkardığım yaşlı Çingene bohçacı kadının çarşafını giymiş, saklandığım Çit Kasrı’nın penceresinden Küçük Mabeyin’in kapısına sıralanmış süslü kupa faytonlara bakıyordum. Bir saraylı olarak, Kâğıthane’ye gitmek için son defa arabaya bindiklerinin farkında olmayan, mor çarşaflı, pembe yaşmaklı cariyeler arasında Mukaddes’i tespit etmeye ve hangi arabaya bineceğini anlamaya çalışıyordum.</span></p>

    <p class="Normal para-style-override-3"><span class="char-style-override-7">Büyük Mabeyin’in önünde ve yüksek bahçe duvarlarındaki nöbetçi kulelerinde duran silahşorlar hayatları boyunca bir daha göremeyecekleri bu manzaraya, ayaklarına gelen fırsatı tepip, göz ucuyla dahi bakmıyorlardı. Kendilerini böylesi bir şahitlikten mahrum ederlerken etrafta bu suça teşebbüs etmek isteyecek olan muhtemel gafillerin kellesini, hemen oracıkta uçurmak için, Yıldız Sarayı çevresine yırtıcı kuşların o keskin gözleriyle bakıyorlar, etraftaki en ufak kımıltıya dahi pürdikkat kesiliyorlardı.</span></p>

    <p class="Normal para-style-override-3"><span class="char-style-override-7">İçlerinde erkeklik düğümünün üzerine bir düğüm daha atıp, yılların deneyimiyle, her canlının erkeğini dişisinden ayırmak gibi bir yeteneğe sahip olan sarkık dudaklı, dev cüsseli haremağalarının bohçacı, üstelik de benim gibi yaşlı bir kadına ilişmeyeceklerini çok iyi biliyordum. Aynada yüzümün peçenin arkasında iyice gizlendiğinden emin olduktan sonra eğilip yerdeki bohçayı sırtladım ve Çit Kasrı’ndan Yıldız Sarayı’nın geniş avlusuna çıktım. Sıra sıra dizilmiş, beklemekten sıkıldıkları için hadım seyislerden kamçı yeme pahasına tepişip kişneyen kısraklara, onlara koşulu arabalara ve arabaların etrafındaki harem kadınlarına doğru yürüdüm.</span></p>

    <p class="Normal para-style-override-3"><span class="char-style-override-7">İki fayton arasında dinlenme bahanesiyle sırtımdaki bohçayı yere indirip, lavanta ve gül kokan çarşaflara bürünmüş, fısıldaşan, gülüşen ve şakalaşan kadın kalabalığının arasında, aylar önce sadece bir defa gördüğüm genç, bir kese altına isminin Mukaddes olduğunu öğrendiğim esmer güzeli cariyeyi bulmaya çalıştım.</span></p>

    <p class="Normal para-style-override-3"><span class="char-style-override-7">Benim öyle hareketsiz beklediğimi gören genç bir haremağası yüzüme bakmadan eliyle sıradaki faytonu gösterip ince sesiyle ona binmemi söyledi. İşaret ettiği faytona bakıp, binmeye hazırlanan kadınların çarşaf içindeki bedenlerini ölçüp tartarak aradığımın onlar arasında olup olamadığını anlamaya çalıştım. Rolüne büründüğüm yaşlı Çingene bohçacının muhtemelen bu mevsim başında sattığı ipek çarşafların içine gizlemiş bedenleri, aradığım güzel cariyeye uymayacak kadar kilolu ve hantal duruyordu.</span></p>

    <p class="Normal para-style-override-3"><span class="char-style-override-7">Bana tembihte bulunan haremağasını kızdırmaktan çekinip, istemeye istemeye gösterdiği arabaya binmeye razı oldum. Yerden almak için eğildiğimde, iki cariyenin çoktan bohçamın düğümünü çözmüş içindeki renk renk entarileri, kenarı nakışlı yaşmakları karıştırmakta olduklarını gördüm.</span></p>

    <p class="Normal para-style-override-3"><span class="char-style-override-7">Ben de hemen onların yanına çömelirken haremağasının gösterdiği faytona binmemek için bana mazeret çıktığı için sevindim. Bohçanın altından ancak kötü kadınların giymeye cesaret edebileceği, bakanın gözlerini yakacak kadar kızıl feraceyi önlerine açtım şaşkınlıkla.</span></p>

    <p class="Normal para-style-override-3"><span class="char-style-override-7">“Hediyem olsun,” diye fısıldadım, yüzlerine bakmadan.</span></p>

    <p class="Normal para-style-override-3"><span class="char-style-override-7">Bir tanesi elinin tersiyle iterken, diğeri sessiz kaldı. Beni tersleyenin değil de bir şey demeyenin yüzüne baktım.</span></p>

    <p class="Normal para-style-override-3"><span class="char-style-override-7">Hani gözlerinin içi gülüyor denir ya, öyle bir bakar ki, içinizde bir yerleri gıdıklar, hoş olursunuz ya. Hatta kabahatini hafifletmek için özür diler gibi, zamanı, mekânı ve ettikleri rezillikleri hatırlamadıklarını söyleyen acemi sarhoşlar gibi, nerede olduğunu dahi unutur, hatırlamazsınız ya. Ben de ilk görüşte aşık olduğum, aylarca bir kez daha o güzel yüzünü görmek için o gün, o vakit gelsin diye sabırla beklediğim o güzel cariyeyi hiç tahmin etmediğim anda bana bakarken görünce ben de öyle yaptım. Nerede olduğumu, kim olduğumu, her şeyi ama her şeyi bir anda unuttum.</span></p>

    <p class="Normal para-style-override-3"><span class="char-style-override-7">Yosmaların belki müşteri bulmak, belki de etraftan gelen baskılara başkaldırmak için tercih ettikleri kırmızı feraceyi Mukaddes’in gözleri önünden çekip, el çabukluğuyla aldığım yere, bohçanın en alt kısmına tepip, elime gelen mavi entariyi, bana bütün benliğiyle gülümseyerek bakan, bakarken havadaki bahar güneşinden daha fazla içimi ısıtan o güzel, siyah gözlerin önüne tuttum.</span></p>

    <p class="Normal para-style-override-3"><span class="char-style-override-7">İnsan bir şeyi çok ister, o istediği olunca da utanır mı bilmiyorum, fakat ben o an gerçekten utanmıştım. Hem de çok. İçimdeki sevinç ve utanç yumakları hızla birbirinin içine karışıp usul usul, içimi ısıtan ılık bir mutluluğa dönüştüler.</span></p>

    <p class="Normal para-style-override-4"><span class="bold char-style-override-8" xml:lang="tr-TR"> </span></p>
  </div>
</body>
</html>