<html xmlns="http://www.w3.org/1999/xhtml">
<head>
  <title>kayipisimler-12</title>
  <link href="../Styles/kayipisimler.css" rel="stylesheet" type="text/css"/>
</head>

<body id="kayipisimler" xml:lang="tr-TR">
  <div class="Basic-Text-Frame">
    <p class="bolum" id="toc_marker-9"><span class="bold char-style-override-6" xml:lang="tr-TR">8 Kapital otuz milyon,İstanbul Ansiklopedisi üç yüz</span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Basic-Paragraph" xml:lang="en-US"><span class="char-style-override-7"> </span></p>

    <p class="Normal para-style-override-3"><span class="char-style-override-7">Ünzile’nin kafasından ayak parmaklarına kadar örttüğüm çarşafın üzerine ve yatağının kenarlarına dizdiğim buz kalıplarının çoktan eriyip yatağı ve halıyı ıslattığını görünce, ‘Bir yerlerden acilen buz bulmalıyım,’ diye geçirdim içimden.</span></p>

    <p class="Normal para-style-override-3"><span class="char-style-override-7">Ya da merdivenlerden gelip geçenlerin kokudan rahatsız olmaması için yeni bir çözüm bulmalıydım. Odanın apartman boşluğuna açılan penceresine doğru yürüdüm. Çerçeveleri iki kanadından tutup asıldım. Pencereyi açınca dışarıdan gelen araba homurtuları, çocuk çığırışları ve mahallenin üzerinde uçuşup, çatıların üzerine inip kalkan martıların sesleri daha bir duyulur hale geldi. Kafamı pencereden uzatıp önce aşağı, sonra yukarı katlara bakarak apartmanda benim gibi pencerelerinden bakan başka birileri var mı, diye bakındım. Yoktu kimse. Sonra apartman boşluğunun karşısındaki diğer evlere, tül perdeyle yarım yamalak örtülmüş mutfak pencerelerine, perdenin kapatamadığı aralıktan görünen lavabolara, musluklara, yıkanmayı bekleyen kirli bulaşık yığınına; bardaklara, çatallara, tabak ve tencerelere baktım. Evlerin göremediğim diğer odalarında bulunan, insanların ot gibi yaşayıp, nihayetinde geberip gittikleri zaman süresinde kullandıkları muhtemel eşyaları hayal ettim. İçini giyecekle doldurdukları gardıropları, yiyecekle taşırdıkları buzdolaplarını, mikrodalga fırınları, ütüleri, saç kurutma makinelerini, sürgülü camında mutlaka Kızılay amblemi bulunan içinde her türlü hastalığa ve kazaya belaya karşı hap merhem ve yara bandı bulundurdukları ecza dolaplarını düşündüm. Sonra herkesin evinde var olan, olması gereken rengârenk toz bezlerini, televizyon reklamlarında görüp koşa koşa gittikleri marketten alıp geldikleri çamaşır ve bulaşık deterjanlarını, evin her pisliğini ve ruhlardaki lekeleri bembeyaz, pirüpak eden çamaşır sularını, banyoda duş musluğunun hemen yanındaki duran yarısı bitmek üzere olduğundan içine su eklenen şampuanları ve leylak kokulu mastürbasyon sabunlarını gözümün önüne getirdim.</span></p>

    <p class="Normal para-style-override-3"><span class="char-style-override-7">Gözetleyip haklarında az da olsa bir fikre sahip olduğum, yani aslında onların da başkalarından bir farkları olmadığını görüp bana zavallı gözüyle bakan komşularımın da öbürleri gibi aslında bütün dertlerinin üzerini, bir bedel ödeyerek aldıkları cilalarla kapatıp parlattıklarına olan inancım zihnimde bir kez daha tazelendi. Başımı aşağıya çevirince, boşluğun dibindeki kenarlarına beton bulaşmış tuğlaları, bir bacağı kırık sandalyeleri, patlak plastik topları; oraya ne için, ne zaman ve ne amaçla atıldıkları belli olmayan diğer eşyaları; külotları, gazete kâğıtlarını, sigara izmaritlerini, plastik torbaları gördüm ve onları oraya atan hayvanların onları oraya atarken nasıl bir ruh halinde olduklarını anlamaya çalıştım. Hevâl gelecek diye toz bezi niyetine kullanarak evi silip temizlediğim, gelmeyince umutsuzluğa kapıldığım, gelmeyeceğini anlayınca öfkelenip, kalkıp sinirle oraya atarak öfkemi ondan aldığım mavi çizgili eski gömleğim gözüme ilişince, aynı hayvanlığı yaptığımı hatırladım ve benim ruhumdaki manyaklıkların da onlardan farklı olmadığını, daha doğrusu onların benden farklı olmadıklarını, bana deli diyen, deli olduğumu sanan o yaratıkların da en az benim kadar kafadan kontak olduklarını anlayıp biraz olsun rahatladım. Çünkü kafasında üç beş tahta eksik olan birine ‘kafasında üç tahta eksik’ diye teşhis koyan kişinin de ‘kafasında üç beş tahtasının eksik olmadığını kimse iddia edemez.’</span></p>

    <p class="Normal para-style-override-3"><span class="char-style-override-7">Pencerenin kenarından çekilip odanın kapısına doğru yürürken kafamı çevirip sanki orada onu ilk kez görüyormuşum gibi ıslak çarşafın altında yatmakta olan Ünzile’nin cesedine baktım ve buz bulmam gerektiğini hatırladım. “Bir yerlerden buz bulmalıyım,” diye mırıldandım kendi kendime , “ben şimdi gidip kimin kapısını çalıp buz dileneyim?” Bana bu apartmanda kimse buz vermez. Vermesinler bakalım, zaten ben gidip onların kapısını buz istemek için çalmam. Çalarsam o aptallar rakı ya da viski kadehine atacağımı sanıp bir kaseye üç beş tane buz koyup tutuştururlar elime. Mutfağa doğru yürüyüp, gidip buzdolabının kapısını açtım. Buzlukta içlerine su doldurup bıraktığım plastik kâselere ve çelik tencerelere elimi sokup kontrol ettim. Parmaklarım ince buz tabakalarını kırıp soğuk suyun içine daldı. Sabah elektriğin kesildiğini hatırlayınca buzdolabının ayar düğmesine baktım. Beşi gösteriyordu. Dokuzun üzerine getirip bıraktım. “Çalış bakalım buzdolabı, çalış ulan!” diye mırıldandım, “bana buz lazım, bu apartmanda senden başka kimseden buz isteyemem ben. Sen de elektirk kesildi filan diye mazeret uydurup, görevini aksatma sakın.” Buzdolabının kapağını kapatıp gerisingeri mutfak tezgâhına döndüm, yiyecek bir şeyler bulma umuduyla etrafa bakındım. Çekmeceleri açıp içlerini kontrol ettim. Naylon ambalajlarında kalmış birkaç avuç arpa şehriye, mercimek ve makarnayı görünce kapattım. Paketinin üzerinde hazırlanma talimatı, ne kadar su katılacağı, kaç kişilik olduğu ve pişirme süresi yazılı hazır çorbalardan bulma umuduyla diğer çekmeceleri açıp içlerine baktım. Sonra Ünzile’nin cesedinin üzerinden atlayıp küçük adımlarla evin her tarafına çoktan yayılmaya başlamış olan bakteriler geliverdi aklıma. Açtığım son çekmeceyi de kapatıp çorbadan önce başka bir şey bulmaya karar verdim. Mutfaktan çıkıp eski gazetelerin ve içlerinde ne olduğunu unuttuğum, tıkıştırılıp düğümlenmiş plastik torbaları açarak gereksiz bir sürü eşyanın arasına ellerimi sokup o karmaşanın içinde parmak uçlarımla bir kolonya şişesi bulup çıkarmaya çalıştım. Dibinde anca bir kullanımlık kolonya olan plastik şişelerden birini bulup kapağını açtım. Deliğini burnuma dayadıktan sonra bana geçmişe ait güzel anılar hatırlatsın diye plastik şişeyi parmaklarımla birkaç kez sıkıp sıkıp bıraktım. Fakat ne beni mutlu edecek güzel ne de hatırlamak istemeyeceğim kadar çirkin hiçbir anı belirmedi hafızamda. Plastik şişeyi burnumdan çekip içindeki birkaç damlayla parmaklarımın ucunu ıslattım. Kapağını kapatmadan şişeyle ikisini çöp yığınının iki ayrı köşesine fırlatıp attım. Tekrar kaldığım yerden hazır çorba paketini aramak için mutfağa dönerken ellerimi ovuşturup kendi kendime bu kadar temizliğin yeterli, en azından bu yaptığımın hiç yoktan iyi olduğunu kendime telkin ettim. Çekmeceleri tekrar çekip kapatarak kolaçan etmeye başladım. Kullanılıp buruşturulmuş poşetlerin arasında yarısı tüketilmiş, ağzı katlanmış bir hazır çorba buldum. Paketin üstündeki siyah, küçük böcek ölülerini üfleyip yere düşürdüm. Paketin üzerindeki yazılar çorbanın son kullanma tarihinin bir ay geçmiş olduğunu yazıyordu. Paketin yırtık ucunu açıp içini kokladım. Rutubetlenmemişti, koku da yoktu. ‘Bu kadarcık çorba son kullanma tarihi bir ay geçti diye, beni öldürmez herhalde,’ diye düşündüm. Yıllardır herhangi bir sebeple mikrop kapmaktan korkan ben, evimde çöplerle yaşamaya alışmıştım artık. Bu konuda yüz seksen derece dönüşüm, ecnebi bir alimin bilimsel bir makalesini okumamdan sonra oldu. Yazının özünde, her ortam yarattığı zehrin panzehrini de içinde barındırır, diyordu kelli felli adam. Evimde çöpler arasında belki de bin çeşit canlının yaşadığı bir kültür oluşturmuştum. Evcil bir hayvanım olmadığı için bu ortama dışarıdan başka küçük canlılar karışmayacak, böylece zehir ve panzehirin oranı hiçbir zaman değişmeyecekti. Bizi içten içe çürütüp yıkmaya çalışan bir zihniyetin temsilcisi bir gâvurun ortaya attığı bu fikir acaba bu topraklarda yaşayan bizim insanımıza, Türk halkına hazırlanmış nasıl bir dalavereyi içinde barındırıyor ve hakkımızda hangi felaket zerreciklerini harekete geçirmeye çalışıyordu? Bu şüpheyi her Türk gibi ister istemez, beynimde sürekli canlı tuttuğum için, çocukluğumda görevi yaz tatillerinde bize dua öğretmek olan, fakat bütünlemeye kaldığım matematik ve fen gibi dersler yüzünden bütün çocukların önünde benimle dalga geçmekten de geri durmayan, kel kafalı müezzinden dinlediğim menkıbeyi hatırlayınca rahatladım. Yanılmıyorsam Peygamber Efendimiz, yediği yemeğin içine düşen ve çırpınıp duran sineğin dışarıda kalan diğer kanadını da yemeğin içine batırıp çıkarmış. Diğer kanadı neden yemeğin içine batırdığını soran sofradaki misafirlerine, sineğin bir kanadında var olabilecek zehri diğer kanatta bulunan panzehirin etkisiz hale getirdiğini söylemiş. İşte bu hadis yüzünden benim evimdeki mikropların zehir taşıyan kanatları öbürünün kanadındaki panzehire temas edince elde pislik ve hastalık için sıfıra sıfır elde var sıfır teorisi ortaya çıkıyordu.</span></p>

    <p class="Normal para-style-override-3"><span class="char-style-override-7">Çorba paketinin içindekileri ve suyu tencereye boca edip elektrik ocağının üzerine koyduktan sonra, sokaktan gelen gürültünün nedenini anlamak için tül perdenin kenarını hafifçe açıp sokağa baktım ve karşıda epeydir amelelerin yıkmaya çalıştığı eski binadan toz bulutlarının yükseldiğini gördüm. Arada bir yıkılan duvarların, çivilerden ayrılan tahtaların gıcırtıları duyuluyor; bütün sokağa balyoz, kazma ve kürek sesleri yayılıyordu.</span></p>

    <p class="Normal para-style-override-3"><span class="char-style-override-7">Yüz yıllık bu binayı muhtemelen Karadenizli bir müteahhit satın almıştır. Yakında benim daireme gelen güneşi kesecek olan eşek gibi kocaman bir apartmanı, tüm mahalleliyi hayrete düşürecek bir süratle buraya konduracağına adım gibi eminim. Ses, toz ve toprak başta olmak üzere çevreye vereceği çeşitli rahatsızlıkları telafi etmek ve ne kadar hoşgörülü bir adam olduğu izlenimi vermek için, üç otuz paraya çalıştırdığı Kürt amelelere ve mahalle halkına kendi yöresinden ve sonunda yine en çok kendisinin güleceği Temel Fıkraları anlatır bu herif. “Temel bir gün tarihi bir binayı yıkıp yerine malzemesi eksik, çürük, hiçbir estetiği olmayan, üstelik rutubetli bir apartman inşa etmeye başlamış,” diye girişir fıkrasını anlatmaya.</span></p>

    <p class="Normal para-style-override-3"><span class="char-style-override-7">Arkamdan gelen cızırtılı sese döndüğümde, tenceredeki çorbanın elektrik ocağının üzerine taşmakta olduğunu fark ettim. Hemen gidip fişi prizden çektim. Gazete parçalarıyla tencereyi saplarından tutup ocağın üzerinden kaldırdıktan sonra götürüp lavabonun içine koydum. Lavabodaki su damlacıkları hemen o anda, neye uğradıklarını bile anlayamadan, tencerenin sıcak çeliğiyle temas eder etmez cızırtılı sesler çıkararak buharlaşıp uçuşup mutfağın havasına karıştılar. Çorbayı kaşıkla usul usul karıştırırken salondaki masanın üzerinde bir parça ekmek olduğu aklıma geldi. Gidip kurumuş somun parçasını aldım masanın üzerinden. Mutfağa geri dönerken koparacakları yumuşaklıkta bir parça bulma umuduyla ekmeğin üzerinde dolanıp duran karıncaları, parmak uçlarımla vurduğum küçük fiskelerle yere düşürdüm.</span></p>

    <p class="Normal para-style-override-3"><span class="char-style-override-7">Lavabonun kenarındaki bulaşıkların arasında bakıp en az kirli olduğuna kendimi inandırdığım bir tabağı alıp musluğu açıp altında duruladım. Çorbayı soğuması için biraz daha karıştırdıktan sonra tencerenin saplarını gazete parçalarıyla tutup tabağın içine ufaladığım ekmeğin üzerine usul usul döktüm. En az kirli olduğuna inandığım bir tane de kaşık bulup çorba tabağını götürüp salondaki masanın üzerine koydum. Bir yandan çorbamı yerken bir yandan da kitaplığıma; gelişigüzel yerleştirdiğim romanlara, şiir, karikatür, felsefe kitaplarına bakmaya başladım. 1980 ihtilali sonrasında polisler evime baskın yapmış ve ele geçirmiş olsalardı, en az beş yıl hapiste yatmama neden olacağını bildiğim, bir zamanların yasak yayınlarına; Marx’ın, Hegel’in ve Mao’nun kitaplarının ardından artık hiçbir yayınevi tarafından yeni basımları yapılmayan çizgi roman albümlerinin üzerinde takılıp kaldı bakışlarım. Sonra bakışlarımı önümdeki çorba tabağına, ardından sağ elimdeki kaşığa ve öbür elimdeki bir parça ekmeğe çevirdim. Şu an elimdeki, evimde bulunan son ekmek parçasıydı ve üstelik yeni bir ekmek almak için param yoktu. Tekrar kafamı kaldırıp kitaplığımdaki kitaplara baktım ve “Mümin’i çağırmalıyım,” diye mırıldandım. Mümini çağırmama gerek kalmadan hemen hayalimde, tam karşımdaki yerini hemen aldı. Ağzımdaki son parça ekmeği bir kaşık çorbanın eşliğinde yuttuktan sonra, “Bak Mümin Efendi,” diye başladım söze, “Sana aylardır çöp bile attırmıyorum farkındasın değil mi? Şimdi bana, ‘Enis Bey, kapınıza çöp bıraktınız da ben atmadım mı’ demeye kalkma hiç. Dur bre, lafımı kesme hemen. Bugün senden benim özel bir ricam olacak. Eğer aklımdan geçenleri başarabilirsen sana da iyi bir bahşiş vereceğim. Diğer dairelerden aldığın gibi üç kuruş olmayacak ödülün, korkma. Bak bu benim kitapları görüyor musun? Kitapları kaç paradan satabilirsek onun üzerinden yüzde vereceğim sana. Evet, biraz ağır, fakat taşırsın sen. Önce git, bir çuval bulup gel. Hatta iki tane bulursan daha iyi olur. Birisine fikir kitaplarını, öbürüne de çizgi romanları koyarız. Tabii ikisini birden götüremezsin. İkisini birden bir seferde götür diyen mi oldu şimdi sana? Önce birini götürürsün, sonra gelip azıcık dinlendikten sonra diğerini sırtlayıp götürürsün. Bana bak sakın ölmüş eşek fiyatına satıp gelme bunları, sıkı bir pazarlık yap! Kılığına, tipine, konuşmana bakıp köylü diye seni kandırmak isterler. Sakın aldanma, aç gözünü. Aç bakalım, bir göreyim. Gözünü belert demedim aç dedim sana. Dur bakalım hah, bak bu bakışın iyi. Böyle cin gibi bak suratlarına. Zaten akıllı bir adamsın sen. Bak beni dinle sen iyisi mi doğruca Sahaf Simurg İbrahim’e git. Benim adımı söyle, kitapların benim olduğun söyle, tanır o beni. Beni Gazeteci Enis abi yolladı dersin tamam mı? ‘Gazatacı’ değil, gazeteci diyeceksin. Hürriyet gazetesinden Enis Abi, dersen hatırlar o beni. Daha bir sürü var bunlardan de. Altmış, yetmiş yıl önce basılmış sapasağlam, taş gibi kitaplar, dersin. Zaten o bakıp anlar, kitap sarrafıdır o, anlamaz mı hiç? Bak Reşat Ekrem Koçu’nun İstanbul Ansiklopedisi’nin birinci cildini de koyuyorum çuvala, fakat bu satılacaklara dahil değil. Anladın değil mi, bak bu büyük kitabı satmayacaksın. Bunu gösterip sor bakalım ansiklopedinin tüm ciltlerine ne kadar fiyat çıkaracak. O bilir zaten, ciltlerin tamamı kimsede yok. Olanlarınkinin de yarısı fotokopi. Bendekiler altın değerinde. Fiyatını öğren. Numune olarak gönderiyorum bu cildi, bak sakın orada bırakma! Evet, hah işte o cilt. Kırmızı değil o, bordo. Eğer yanlış bir şey yaparsan aynı yolu tekrar yürürsün bak şimdiden söyleyeyim sana. Dur en iyisi ben bunu bir gazeteye sarıp öyle koyayım çuvala karışmasın diğerleriyle.”</span></p>

    <p class="Normal para-style-override-3"><span class="char-style-override-7">Kapıcı Mümin Efendi benim söylediklerimi dinledikten sonra hayalimden usulca uçup giderken ben de bakışlarımı kitaplığımdan tekrar masanın üzerindeki çorba tabağına çevirdim. “Başka çarem yok,” diye mırıldandım, kitaplarımı satmaya ilk kez bu kadar ciddi ciddi karar verdiğimi düşündüm. “Zaten okudum hepsini. Açlıktan ölsem zaten ihtiyacım kalmayacak o zaman bu kitaplara. En iyisi satayım gitsin. İşlerim düzelince, yani tekrar iş bulup çalışmaya başlayınca bunların daha iyilerini alırım, gider sora sora toplarım tekrar kitapçılardan. Zaten Mıstık’la Ayşe benden sonra bunları satmayıp da ne yapacak? Ben öldükten sonra kim değerini bilecek bunların? Belki bir eskiciye satılacak. Adam külüstür arabasını yanaştıracak apartmanın kapısına, kucaklayıp kucaklayıp indirecek aşağıya. Belki üçünü beşini merdivenlerde tökezleyip düşürecek elinden. İşte o zaman benim dokunmaya bile kıyamadığım kitaplarım basamaklardan aşağıya doğru tıngır mıngır duvarlara, tırabzanın korkuluklarına çarpa çarpa apartmanın giriş kapısına sayfaları açıla saçıla, ciltleri, kapakları yamularak ve yırtılarak yuvarlanıp gidecekler. Neyse ki ben bu olup biten vandallığa şahit olmayacağım. Belki onları burada bulan başka birisi, satmayı bile aklına getirmeden belki sobaya atıp yakacak hepsini, ellerini uzatıp ısınırken benim ruhuma teşekkür niyetiyle bir rahmet okumayı bile aklına getirmeyecek belki.</span></p>

    <p class="Normal para-style-override-3"><span class="char-style-override-7">“Vah Enis Bey vah!” der gibi yüzüme bakacak belki de kapıcı Mümin kitapları çuvalların içine doldururken. Bunları sadece aklından geçirmekle kalmayıp kim bilir bizzat yüzüme söyleyip belki bana acıyarak bakarken ellerini dizlerine vurup dövünecek. “Vah Enis Bey, Vah!” Demek sen yıllarca bu duruma düşmek için okudun, mekteplerde medreselerde dirsek çürüttün öyle mi? Mesela örnek vermek gerekirse, ben ilkokul mezunuyum yani, ayda elime geçen, aşağı yukarı bir sosyete karısının köpeğine aldığı on günlük mama parasına eşit. Fakat gördüğün gibi ben senden epeyce mutluyum. İnsan ne için yaşar? Sana soruyorum Enis Bey, cevap ver bana! İnsan ne için yaşar diye sordum. Cevap ver lafıma! Ne için yıllarca okuyup meslek sahibi olur, amacı nedir bunları yapan insanoğlunun? Neden başarılı olmak için çırpınıp durur? Sonunda varmak istediğin hedef mutlu olmak, huzurlu olmak, rahat etmek değil midir? Şöyle bir haline tavrına bakıyorum da sende bunların hiçbirisi yok valla! Haybeye okuyup, boşuna didinmişsin sen. Şu haline bak. Sana, acıyıp, üzülüp haline ahvaline bakıp, ‘vah Enis Bey vah,’ demekten başka bir şey gelmiyor elimden! Yazık etmişsin kendine, yazık!”</span></p>

    <p class="Normal para-style-override-3"><span class="char-style-override-7">Haybeye okumuşum öyle mi Mümin Efendi? Bende senin o sayıp döktüklerinin hiçbirisi yok öyle mi? Kulağını aç da beni iyi dinle, benim için mutluluk sadece karnımın tok olmasıyla ilgili bir şey değil, bunu öncelikle söyleyeyim sana! Sen aldığın parayı sosyete finosunun on günlük mamasıyla teraziye koyup tartma diye, biz Altıncı Filo’nun askerlerini Dolmabahçe’den denize attık. Yani tamam ben yoktum orada, ben atmadım fakat atanlar benim yoldaşlarımdı. Yani valla bak ben o vakitler orada olsaydım ben de üçünü beşini tutar tutar atardım denize. Tamam, belki ben de düşebilirdim denize, fakat beni o Conilerden hiçbirisi denize atamazdı, evet belki düşerdim fakat o karmaşada ayağım filan kayardı ancak öyle düşerdim buz gibi sulara. Neyse sen boş ver şimdi bunları. Bak ben sana başka bir şeylerden bahsedeceğim, aç kulağını da beni birazcık dinle! Hatırla bakalım, bu koca şehre gelmeden önce köydeki yaşantını. Köydeki akrabanla, hısmınla ve komşularınla aranızdaki yardımlaşmayı, dayanışmayı anımsa biraz. Böyle güzel adetleriniz de vardı sizin, tabii unuttun değil mi? Ne o gözlerin doldu birden? Dur dur, duygulanma hemen, daha lafımı bitirmedim. İstanbul’a göç ederken arabanın bagajına sardığın tarhana ve bulgur çuvalının hemen yanında çok iyi biliyorsun ki vicdanını da koyup getirdin sen. Fakat gördün ki acımasız bir şehir burası; farklı kuralları var, yazılı olmayan, fakat herkesin harfiyen uyduğu kara kaplı bir anayasası var! Baktın ki olacak gibi değil, bir enayi ben miyim amına koyayım deyip, tüm iyi duygularını filan hela çukuruna atıp sifonu çekip gönderdin hepsini Marmara Denizi’nin dibine. Benim, bizim tek derdimiz bu koca şehirde, bu ülkede ve hatta tüm dünyada birbirini tanımayan insanlar arasında birlikteliği, dayanışmayı, güvenmeyi ve toplumculuğu yaymaktı. Evet ya, bir amacımız da sömürülmemeyi öğrenmek ve öğretmekti.</span></p>

    <p class="Normal para-style-override-3"><span class="char-style-override-7">Evet, haklısın gördüğün gibi tespitin çok doğru ve de yerinde, evet Mümin Efendi bravo sana bildin, on puan yazıyorum sana. Evet, ben mutlu değilim, çünkü biz başaramadık, çünkü biz başarıp o mutluluğu hak edemedik! Eğer başarsaydık sen ne benim mutsuzluğumdan yakınacaktın, ne sosyete köpeğinin mamasından, ne de aldığın paranın azlığından. Bak şimdilik benim karnım mis gibi doydu, şimdi sen de gidip kitapları Simurg’a iyi bir paraya satıp gelirsin.</span></p>

    <p class="Normal para-style-override-3"><span class="char-style-override-7">Elimin tersiyle ağzımı silip, boş tabağı ve kaşığı alıp mutfağa götüreceğim sırada merdivenden gelen sesleri duyunca, onları masanın üzerine bırakıp hemen kapıya doğru yürüdüm. Gözümü göz deliğine dayayıp baktım. Mümin elindeki poşetlerle üst kata çıkıyordu. Kapıyı açıp, “Mümin Efendi!” diye seslendim.</span></p>

    <p class="Normal para-style-override-3"><span class="char-style-override-7">Ben kapıyı açıp seslenene kadar merdivenlerin köşesinde kaybolan Mümin’in duvarda dalgalanan gri gölgesi bir an durdu, sonra aşağıya doğru kaydı ve nihayetinde tırabzanın üzerinden başını uzatıp baktı.</span></p>

    <p class="Normal para-style-override-3"><span class="char-style-override-7">“Buyur Enis Bey,” dedi.</span></p>

    <p class="Normal para-style-override-4"><span class="char-style-override-7"> </span></p>
  </div>
</body>
</html>