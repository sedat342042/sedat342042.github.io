<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otranto Şatosu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>V</h1>
			<p>Manfred’in, Rahip’in davranışları üzerine geliştirdiği her düşünce, onu Jerome’un Isabella’yla Theodore’un aşkının gizli tanığı olduğuna ikna ediyordu. Ama Jerome’un daha önceki uysallığıyla uyumsuzluk içinde olan bu yeni cüretkâr tavrı akla daha derin kaygılar getiriyordu. Hatta Prens, Rahip’in, Frederic’ten göreceği gizli bir desteğe güvendiğinden bile kuşkulandı, zira Frederic’in şatoya gelişinin Theodore’un ansızın ortaya çıkışıyla aynı zamana denk gelmesi aralarında haberleştikleri anlamına gelebilirdi. Ona daha da çok sıkıntı veren konu, Theodore’un Alfonso’nun portresine benzemesiydi. Alfonso’nun kesinlikle çocuksuz öldüğünü biliyordu. Frederic, Isabella’yı ona vermeye razı olmuştu. Bu çelişkiler, zihnini sayısız sancıyla sarsıyordu. Karşılaştığı zorluklardan kurtulabilmek için iki yöntem olduğunu görüyordu: İlki, sahip olduğu her şeyi Marki’ye bırakmaktı. Gurur, hırs ve sahip olduklarını gelecek nesillere aktarabileceği olasılığına dikkat çeken kadim kehanetlere olan inancı, bu düşünceyle çatışma içindeydi. İkinci yol, Isabella’yla evliliğini çabuklaştırmaktı. Uzun uzadıya bu kaygı dolu düşüncelere kafa yorduktan sonra, Hippolita’yla sessizce şatoya doğru giderlerken Prenses’e huzursuzluğunun nedenini açıklayıp her türlü kurnaz ve akla yatkın savla, Hippolita’nın boşanma fikrine razı olmasını ve hatta buna söz vermesini sağlamaya çalıştı. Hippolita’nın, Prens’in isteklerine boyun eğmek için çok az ikna edilmeye ihtiyacı vardı. Manfred’i, sahip olduklarını bırakma yoluyla kazanmaya çabaladı; ama teşviklerinin meyve vermediğini görünce, vicdanı elverdiği ölçüde, ayrılığa karşı çıkmayacağına söz verdi; ancak Prens’in şu âna kadar ileri sürdüklerinden daha sağlam temelli kuşkuları olmadığı sürece, ayrılmayı talep eden taraf olmayacağını söyledi.</p>
			<p>Her ne kadar kesin olmasa da, bu boyun eğiş Manfred’in umutlarının artması için yeterliydi. Frederic’e bu amaçla Roma’ya gideceğine dair söz vermeyi kararlaştırmıştı; gücü ve zenginliğinin davasının Roma’daki mahkemelerde yol almasını sağlayacağına güveniyordu. Frederic, Matilda’ya öyle tutkuluydu ki, Manfred, Marki’nin onunla görüş birliğine varmaya az ya da çok hazır görünmesine bağlı olarak, kızının güzelliklerini sunarak ya da geri çekerek dilediği her şeyi ele geçirmeyi ümit ediyordu. Güvenliği için bundan daha fazla önlem alana dek, Frederic’in ortalarda olmaması bile önemli bir artı olacaktı. </p>
			<p>Hippolita’yı dairesine gönderip Marki’nin odasına doğru gitti; ama yol üzerinde geçmek zorunda olduğu büyük salonda yürürken Bianca’yla karşılaştı. Bu genç kızın her iki genç hanımefendinin de sırdaşı olduğunu biliyordu. Hemen aklına onu Isabella ve Theodore konusunda sorguya çekmek geldi. Genç kızı kenara, salondaki cumbanın girintisine çağırarak ve bir sürü tatlı söz ve vaatlerle rahatlatarak Isabella’nın duygusal durumu hakkında bilgisi olup olmadığını sordu. </p>
			<p>“Ben mi efendim! Hayır, efendim. Evet, efendim. Zavallı hanımefendi! Babasının yaraları konusunda son derece kaygılı; fakat ona, babasının iyi olacağını söylüyorum; siz majesteleri de öyle düşünmüyor musunuz?” </p>
			<p>“Sana,” dedi Manfred, “babası hakkında ne düşündüğünü sormuyorum. Isabella’nın sırlarını biliyorsun. Hadi, iyi bir kız ol ve söyle, genç bir adam var mı, ha? Anlarsın ya.” </p>
			<p>“Tanrım sen beni koru! Majestelerini anlamak mı? Hayır, hayır anlamıyorum. Ona bazı şifalı bitkilerden söz edip dinlenmesini söyledim.” </p>
			<p>“Babası hakkında,” diye cevap verdi Prens sabırsızlıkla, “konuşmuyorum. Onun iyileşeceğini biliyorum.” </p>
			<p>“Şükürler olsun! Siz majestelerinin böyle demesine çok sevindim; her ne kadar genç hanımımın umudunu kaybetmesine izin vermenin doğru olmadığını düşünsem de, ekselanslarının bitkin göründüğünü düşünüyordum ve Genç Ferdinand’ın Venedikli tarafından yaralandığı zamanı hatırlıyorum.” </p>
			<p>“Konudan uzaklaşıyorsun,” diye Bianca’nın sözünü kesti Manfred, “ama bak, al bu mücevheri, belki dikkatini tekrar toplamana yardımcı olur. Hayır, reverans yapma; iyiliklerim bununla bitmeyecek. Gel, bana karşı dürüst ol; Isabella’nın gönlü kimden yana?”</p>
			<p>“Peki! Ekselanslarınızın öyle kararlı bir tarzı var ki,” dedi Bianca, “ama majesteleri sır saklayabilir mi? Eğer ağzınızdan kaçıracak olursanız...” </p>
			<p>“Kaçmayacak, kaçmayacak!” diye bağırdı Manfred. </p>
			<p>“Yok ama yemin edin majesteleri, eğer benim söylediğim ortaya çıkarsa... niye ki! Gerçek gerçektir, Prenses Isabella’nın genç efendime, yani oğlunuza fazla düşkün olduğunu sanmıyorum. Yine de oğlunuz, herkesin gördüğü kadarıyla tatlı bir gençti. Eğer bir prenses olsaydım, eminim ki, Tanrı beni korusun! Saygıdeğer Matilda’nın yanına gitmeliyim; başıma gelenlere çok şaşıracak.” </p>
			<p>“Dur!” diye bağırdı Manfred, “Soruma tatminkâr bir cevap vermedin. Hiç mesaj ya da mektup taşıdın mı?” </p>
			<p>“Ben mi! Yüce Tanrım!” diye bağırdı Bianca, “Ben mi? Mektup taşımak mı? Kraliçe olmak için bile yapmam bunu. Umarım majesteleri fakir olmama rağmen dürüst biri olduğumu düşünüyordur. Majesteleri, Kont Marsigli’nin Lady Matilda’ya kur yapmak için buraya geldiğinde bana ne teklif ettiğini hiç duymadı mı?” </p>
			<p>“Senin öykülerini dinleyecek boş zamanım yok,” dedi Manfred. “Dürüstlüğünü sorgulamıyorum ama benden bir şey saklamamak senin görevin. Isabella ne zamandan beri Theodore’u tanıyor?” </p>
			<p>“Yok, majestelerinin gözünden hiçbir şey kaçamaz,” dedi Bianca, “ama ben bu konuda bir şey biliyor değilim. Theodore, şüphesiz, düzgün bir genç adam ve Lady Matilda’nın söylediğine göre İyi Yürekli Alfonso’nun tıpatıp aynısı. Majesteleri bunu fark etmedi mi?” </p>
			<p>“Evet, evet, hayır, bana işkence ediyorsun,” dedi Manfred, “nerede tanıştılar? Ne zaman?” </p>
			<p>“Kim? Lady Matilda mı?” dedi Bianca. </p>
			<p>“Hayır, hayır, Matilda değil; Isabella. Isabella, Theodore’la ne zaman tanıştı?” </p>
			<p>“Yüce Meryem!” dedi Bianca, “Ben nereden bileyim?” </p>
			<p>“Biliyorsun,” dedi Manfred, “ben de bilmeliyim; bileceğim.” </p>
			<p>“Tanrım! Majesteleri genç Theodore’u kıskanmıyor, değil mi?” dedi Bianca.</p>
			<p>“Kıskanmak mı! Hayır, hayır! Neden kıskanayım ki? Belki onları birleştirmeyi amaçlıyorum. Eğer Isabella’ nın isteksiz olmadığından emin olsaydım.” </p>
			<p>“İsteksiz mi! Hayır, ona bu konuda kefil olurum,” dedi Bianca, “Hıristiyan topraklarına ayak basan en çekici genç o. Hepimiz ona âşığız. Şatoda, onu prensimiz olarak görmekten mutlu olmayacak tek kişi bile yok. Yani, demek istiyorum ki, Tanrı sizi yanına çağırmaya karar verdiğinde.” </p>
			<p>“Gerçekten mi?” dedi Manfred. “Durum bu kadar ileri gitti mi? Ah! Bu lanet olasıca Rahip! Ama zaman kaybetmemeliyim; git Bianca, Isabella’nın yanına git! Ama sana emrediyorum, aramızda geçenler hakkında tek söz etmeyeceksin. Theodore hakkında neler hissettiğini öğren; bana iyi haberleri getir, o yüzüğün bir eşi olacak. Döner merdivenin ayağında bekle. Marki’yi ziyaret edeceğim ve dönüşümde seninle biraz daha konuşacağım.” </p>
			<p>Biraz genel konulardan sohbet ettikten sonra, Manfred acil konular konuşmak zorunda oldukları için Frederic’ten kendisine eşlik eden iki şövalyeyi göndermesini istedi. İkisi yalnız kalır kalmaz, kurnazlıkla Matilda konusunda Marki’nin nabzını yoklamaya başladı ve Marki’ nin arzusu yönünde ikna olduğunu görünce evlilik kutlamalarına eşlik edebilecek zorluklara ilişkin ipuçlarını ortaya serdi. </p>
			<p>Ancak tam o anda Bianca deli gibi görünerek ve hareketlerinde büyük bir dehşetin izlerini taşıyarak odaya daldı. “Ah! Efendim! Efendim!” diye haykırdı, “Mahvolduk! Yine geldi! Yine geldi!” </p>
			<p>“Yine gelen ne?” diye bağırdı Manfred şaşkınlıkla. </p>
			<p>“Ah! O el! O dev! O el! Bana yardım edin! Korkudan aklımı kaçırmış durumdayım,” diye haykırdı Bianca. “Bu gece şatoda uyumayacağım. Nereye gitmeliyim? Eşyalarım yarın arkamdan gelebilir. Francesco’yla evlenmeye razı mı olmalıydım! İşte hırsın sonu budur!” </p>
			<p>“Sizi böylesine korkutan nedir, genç hanımefendi?” dedi Marki. “Burada güvendesiniz; korkmayın.” </p>
			<p>“Ah! Ekselansları çok iyiler,” dedi Bianca, “ama buna cüret edemem. Hayır, yalvarırım gitmeme izin verin. Bu çatı altında bir saat daha kalacağıma her şeyi arkamda bırakmaya razıyım.” </p>
			<p>“Git öyleyse, kendini kaybetmişsin,” dedi Manfred. “Bizi rahatsız etme; önemli konular üzerinde görüş alışverişinde bulunuyorduk.” </p>
			<p>“Efendim, bu kız kriz geçiriyor, benimle gelin Bianca.” </p>
			<p>“Ah! Azizler! Hayır,” dedi Bianca, “mutlaka siz majestelerini uyarmak için buraya gelmiş olmalı, yoksa niye bana görünsün ki? Durmadan dua ediyorum. Ah! Majesteleri, keşke Diego’ya inanmış olsaydınız! Resimli salonda gördüğü ayağın eşi bu el. Peder Jerome, bugünlerde kehanetin ortaya çıkacağını söylüyordu sıklıkla.” </p>
			<p>“Bianca, sözlerine dikkat et, abuk sabuk konuşuyorsun,” dedi Manfred öfkeyle. “Yıkıl karşımdan ve bu saçmalıkları arkadaşlarını korkutmaya sakla.” </p>
			<p>“Ne! Efendim!” diye haykırdı Bianca, “Bir şey görmediğimi mi düşünüyorsunuz? Büyük merdivenlerin dibine gidip kendiniz görün. Hiç kuşkusuz, onu gördüm.” </p>
			<p>“Ne gördünüz? Bize ne gördüğünüzü söyleyin tatlı kız,” dedi Frederic. </p>
			<p>“Ekselansları,” dedi Manfred, “inanıncaya kadar hayalet öyküleri dinleyen aptal bir kızın sayıklamalarını dinleyebilir misiniz?” </p>
			<p>“Burada hayal gücünden fazlası var,” dedi Marki, “korkusu hayal ürünü olamayacak kadar doğal ve etkili. Söyleyin bize, tatlı kız, sizi bu kadar etkileyen nedir?” </p>
			<p>“Evet, efendim, ekselanslarına teşekkür ederim,” dedi Bianca. “İnanıyorum ki çok solgun görünüyorumdur; kendime gelince daha iyi olacağım. Majestelerinin emriyle Prenses Isabella’nın odasına gidiyordum...” </p>
			<p>“Ayrıntıları istemiyoruz,” diye araya girdi Manfred. “Ekselansları öyle istediğine göre, anlatmaya devam et; ama kısa kes.” </p>
			<p>“Majesteleri, insana nasıl da engel oluyor!” diye cevap verdi Bianca. “Korkarım tüylerim –eminim ki hayatımda hiç– peki! Siz ekselanslarına, majestelerinin emriyle Prenses Isabella’nın odasına gitmekte olduğumu söylüyordum. Prenses gök rengi odada kalıyor, odanın sağ tarafında bir çift merdiven var. Böylece, büyük merdivenlere geldiğimde, majestelerinin armağanına bakıyordum.” </p>
			<p>“Tanrım, bana sabır ver,” dedi Manfred, “bu kız hiç konuya giremeyecek mi? Kızıma hizmetlerinin karşılığında sana değersiz bir ziynet eşyası vermemin Marki için ne önemi var? Ne gördüğünü öğrenmek istiyoruz.” </p>
			<p>“Eğer izin verirseniz,” dedi Bianca, “siz majestelerine anlatacağım. İşte, yüzüğü ovuşturuyordum, daha üç basamak bile çıkmamıştım ki zırhın takırtısını duydum; dünyada eşi benzeri duyulmamış bir gürültüydü, tam da Diego’nun resimli salonda devi görüp altüst olduğunda duyduğunu söylediği ses.” </p>
			<p>“Bu kız ne demek istiyor efendim?” diye sordu Marki. “Şatonuzda devler ve cinler mi var?” </p>
			<p>“Tanrım! Nasıl olur! Siz ekselansları, resimli salondaki devin öyküsünü duymadınız mı?” diye bağırdı Bianca. “Majestelerinin size bunu söylememesine çok şaşırdım. Belki bir kehanet olduğunu da bilmiyorsunuzdur.” </p>
			<p>“Bu saçmalık kabul edilebilir gibi değil!” diye araya girdi Manfred. “Gelin bu aptal kızı gönderelim efendim: Konuşacağımız daha önemli konular var.” </p>
			<p>“İzninizle,” dedi Frederic, “bunlar önemsiz şeyler değil: Ormanda yönlendirildiğim devasa kılıç, ileride duran onun emsali miğfer, tüm bunlar bu zavallı kızın beyninin ürünleri mi?” </p>
			<p>“Ekselanslarını hoşnut edecekse, Jaquez de sizin gibi düşünüyor,” dedi Bianca. “Bu gece bizler bazı tuhaf dönüşümler görmeden ayın batmayacağını söylüyor. Bu dönüşümler yarın olsa şaşırmam; dediğim gibi, zırhın tıkırtısını duyduğumda soğuk terler döktüm. Başımı yukarı çevirdim ve eğer siz ekselansları bana inanırsa, büyük merdivenin en üstündeki tırabzanda zırh içinde öyle büyük bir el gördüm ki, bayılacak gibi oldum; buraya gelene kadar hiç durmadım. Bu şatonun dışında kendimi iyi hissedeceğim! Dün sabah Lady Matilda, ekselansları Hippolita’nın bir şey bildiğini söyledi.” </p>
			<p>“Küstah!” diye haykırdı Manfred, “Sayın Marki, bu sahnenin bana hakaret etmek amacıyla tasarlandığından şüpheleniyorum. Kendi hizmetkârlarım hakkımda onur kırıcı öyküler yaymaları için kışkırtılıyorlar mı? Tahtım üzerindeki iddianızı mertçe bir cesaretle sürdürün ya da gelin kan davamızı önerildiği gibi, çocuklarımızın evlilikleriyle gömelim. Ama inanın bana, sizin konumuzdaki bir prense parayla tutulan hizmetçi kızlarla ortaklık yapmak hiç yakışmıyor.” </p>
			<p>“Suçlamanızı reddediyorum,” dedi Frederic, “şu saate kadar bu genç hanımı hiç görmedim. Ona hiçbir mücevher vermedim! Efendim! Efendim! Vicdanınız, suçunuz sizi itham ediyor ve kuşkuları bana doğrultuyor; ama kızınıza sahip çıkın ve bundan sonra Isabella’yı düşünmeyin. Bir süredir evinize üşüşen hükümler benim buraya uyum sağlamama engel oluyor.”</p>
			<p>Frederic’in bu sözleri söylerkenki kararlı tonuyla telaşlanan Manfred, onu yatıştırmaya çabaladı. Bianca’yı gönderdikten sonra Marki’ye öyle boyun eğdi, Matilda için öyle ustalıklı övgüler yağdırdı ki Frederic bir kez daha duraksadı. Yine de tutkusu henüz çok taze olduğundan, hemen aklındaki kuşkuların üstesinden gelmesi olanaksızdı. Bianca’nın sözlerinden, Tanrı’nın Manfred’e karşı olduğuna inanacak kadarını anlamıştı. Tasarlanan evlilikler de hak talebini ötelemişti. Otranto Prensliği, veraset hakkını Matilda aracılığıyla almaktan daha cazipti. Verilmiş sözlerden kesinlikle hâlâ caymış değildi, ama zaman kazanmak amacıyla Manfred’e Hippolita’nın gerçekten boşanmaya razı gelip gelmediğini sordu. Artık başka engel olmayacağının coşkusuna kapılan ve karısı üzerindeki etkisine güvenen Prens, Marki’ye kesinlikle razı olduğunu ve gerçeği Prenses’in ağzından duyarak inanabileceğine söz verdi.</p>
			<p>Onlar bunları konuşurlarken, ziyafetin hazır olduğu haberi geldi. Manfred, Frederic’i, Hippolita ve genç Prensesler tarafından karşılandıkları büyük salona götürdü. Manfred, Marki’yi Matilda’nın yanına oturttu ve kendisi de karısıyla Isabella’nın arasına yerleşti. Hippolita doğal bir ağırbaşlılık içinde davranıyordu, ama genç hanımefendiler sessiz ve hüzünlüydüler. Gecenin devamında Marki’yle arasındaki konunun peşini bırakmamaya kararlı olan Manfred, fazlasıyla neşeliymiş gibi görünerek ve Frederic’e ardı ardına şarap kadehleri dayayarak ziyafeti gecenin ilerleyen saatlerine kadar sürdürdü. Frederic, Manfred’in umduğundan daha fazla tetikte olduğundan, Prens’in içki konusundaki bitmeyen meydan okumalarını, kan kaybını bahane ederek geri çevirdi; bu arada Prens, duyularını sarhoş etmek için olmasa da bozuk olan moralini düzeltmek ve aldırmıyormuş gibi görünmek için kendini çok miktarda içkiye teslim etti. </p>
			<p>Gece iyice ilerlediğinde ziyafet sona erdi. Manfred, Frederic’le birlikte ayrılacaktı ama Marki, halsizliğini ve dinlenmeye ihtiyacı olduğunu bahane ederek odasına çekildi ve nazik biçimde, kendisi majestelerinin yanına gidene kadar kızı Isabella’nın Prens’i avutacağını söyledi. Manfred, bu daveti kabul etti ve üzüntüsü hiç de az olmayan Isabella’ya dairesine kadar eşlik etti. Matilda, şatonun kale duvarlarında gecenin tazeliğinin tadını çıkarmak üzere annesine katıldı.</p>
			<p>Gruptakiler kendi yollarına gider gitmez Frederic odasından ayrılarak Hippolita’nın yalnız olup olmadığını soruşturdu; Hippolita’nın dairesinden çıktığını fark etmeyen hizmetkârlarından biri Prenses’in bu saatlerde genelde küçük tapınağına çekildiğini ve onu muhtemelen orada bulabileceğini söyledi. Yemek boyunca Marki, Matilda’yı gittikçe artan bir tutkuyla izlemişti. Şimdi Hippolita’yı Manfred’in söz verdiği zihin yapısında bulmayı diliyordu. Daha önce onu korkutan kehanetler, arzularının arasında unutulup gitmişti. Hafif adımlarla ve fark edilmeden Hippolita’nın dairesine doğru süzülüp Prenses’i boşanmayı kabul etme konusunda yüreklendirme kararlılığıyla içeri girdi; çünkü Manfred’in Matilda’yı kendisine arzuları için teslim etmeden önce Isabella’yı elde etmiş olmayı değiştirilemez bir şart olarak koşma niyetinde olduğunu anlamıştı.</p>
			<p>Marki, Prenses’in dairesinde hüküm süren sessizliğe şaşırmadı. Kendisine daha önceden bildirildiği üzere, Prenses’in küçük tapınağında olduğu sonucuna vararak yoluna devam etti. Kapı aralıktı; hava kasvetli ve kapalıydı. Yavaşça kapıyı açtığında sunağın önünde diz çökmüş birini gördü. Yaklaştığında bunun bir kadın olmadığını, sırtı ona dönük, uzun yünlü, çuvalımsı giysiler içinde biri olduğunu gördü. Bu kişi dua etmeye dalmıştı. Marki tam geri dönmek üzereydi ki, sunaktaki kişi ayağa kalktı ve Marki’yi görmeksizin bir süre derin düşüncelere dalmış olarak durdu. Frederic, bu kutsal kişinin öne çıkmasını beklerken ve kabalık ederek duasını bölmesini mazur göstermek arzusuyla, “Saygıdeğer Peder, Prenses Hippolita’yı arıyordum,” dedi. </p>
			<p>“Hippolita mı!” diye karşılık verdi boğuk bir ses. “Bu şatoya Hippolita’yı aramak için mi geldin?” Bu sözlerin ardından yavaşça arkasına dönen kişi, Frederic’e keşiş cüppesine sarınmış iskeletin etsiz çenesini ve boş göz çukurlarını gösterdi. </p>
			<p>“Tanrı’nın melekleri, beni koruyun!” diye haykırdı Frederic irkilerek. </p>
			<p>“Onların korumasına layık ol,” dedi Hayalet. Dizlerinin üstüne çöken Frederic, hayaletin ona acıması için yalvardı. “Beni hatırlamıyor musun?” dedi Hayalet. “Joppa ormanını hatırla!” </p>
			<p>“Sen o kutsal keşiş misin?” diye bağırdı Frederic titreyerek. “Sonsuz huzura kavuşman için ne yapabilirim?” </p>
			<p>“Esaretten,” dedi Hayalet, “bedensel hazların peşinden koşmak için mi kurtuldun? Gömülü kılıcı ve üzerine kazılı olan Tanrı’nın buyruğunu unuttun mu?” </p>
			<p>“Hayır, hayır,” dedi Frederic, “ama söyle, kutsal ruh, ne yapmamı istiyorsun?” </p>
			<p>“Matilda’yı unutmanı!” dedi Hayalet ve gözden kayboldu.</p>
			<p>Frederic’in kanı donmuştu. Birkaç dakika hareketsiz kaldı. Ardından, sunağın önünde yüzükoyun yere serilerek, her bir azizden af dilemek için yalvardı. Bu kendinden geçme halini bir gözyaşı seli izledi ve keşişin hayaletine rağmen düşüncelerinin arasına güzel Matilda’nın hayali üşüştü ve yerde pişmanlıkla tutku arasında gidip gelerek yattı. Marki, henüz bu ruhsal can çekişme durumundan çıkamamıştı ki Hippolita tek başına elinde ince bir mumla tapınağa girdi. Yerde hareketsiz yatan bir adam görünce, ölü olduğunu düşünüp çığlık attı. Hippolita’nın korkusu Frederic’i kendine getirdi. Yüzü gözyaşlarıyla ıslanmış halde aniden ayağa kalkıp çabucak Prenses’in huzurundan kaçacaktı, ama Hippolita onu durdurarak ve en dokunaklı sözlerle sıkıntısının nedenini ve onu bu şekilde bulmasını hangi tuhaf şansa borçlu olduğunu açıklamasını rica etti. </p>
			<p>“Ah! Erdemli Prenses!” dedi Marki acı içinde ve sustu. </p>
			<p>“Tanrı aşkına, efendim,” dedi Hippolita, “bu heyecanın nedenini açıklayın. Bu acılı seslerin, adımı söylerkenki korku dolu tonlamanın anlamı nedir? Tanrı, zavallı Hippolita için daha ne elemler hazırlıyor? Hâlâ mı sessizsiniz? Tüm merhametli melekler adına, size yalvarıyorum asil Marki,” diye devam etti Frederic’in ayaklarına kapanarak, “yüreğinizdeki her neyse söyleyin, benim için üzüldüğünüzü görüyorum; neden olduğunuz keskin sızıları hissediyorsunuz, konuşun, Tanrı aşkına! Çocuğumla ilgili bir şey mi biliyorsunuz?” </p>
			<p>“Konuşamam,” diye haykırdı Frederic, aniden Prenses’ten uzaklaşarak, “Ah! Matilda!”</p>
			<p>Prenses’in yanından böyle birdenbire ayrılarak hızla kendi dairesine gitti. Dairenin kapısında onu aramak ve gece birkaç saati müzik ve eğlenceyle geçirmelerini teklif etmek için oraya gelen, yanakları şarap ve aşkla kızarmış Manfred, yanına yanaştı. O anki ruh haliyle son derece uyumsuz bu davete kızan Frederic, Prens’i kaba biçimde kenara itti, odasına girerek kapıyı Manfred’in suratına sertçe çarptı ve içeriden sürgüledi. Bu anlam verilemez davranışa öfkelenen mağrur Prens, en tehlikeli aşırılıklara muktedir bir düşünce yapısına büründü. Avludan geçerken, Jerome ve Theodore hakkında casusluk yapması için manastıra yerleştirdiği hizmetkârla karşılaştı. Telaştan neredeyse soluğu kesilen bu adam efendisine, Theodore’la şatodan bir hanımefendinin şu anda St. Nicholas Kilisesi’nde Alfonso’nun mezarı başında özel bir görüşme yaptığını bildirdi. Theodore’u oraya kadar izlemişti ama gecenin loşluğu kadının kim olduğunu anlamasını engellemişti.</p>
			<p>Öfkeye kapılan ve çok az çekingenlikle dile getirdiği tutkusu Isabella tarafından reddedilen Manfred, Isabella’nın sözünü ettiği huzursuzluğun Theodore’la buluşmak için duyduğu sabırsızlık olduğundan emindi. Bu varsayımla kışkırtılan ve Prenses’in babasına öfkelenen Manfred, gizlice ve çabucak büyük kiliseye doğru yola çıktı. Ara yollardan kayarcasına gidip ışıklı pencerelerde hafifçe parlayan güçsüz ay ışığı rehberliğinde, aradığı kişilerin belli belirsiz fısıltılarının yol gösterdiği Alfonso’ nun mezarına doğru süzüldü. </p>
			<p>Ayırt edebildiği ilk sözcükler şunlardı: </p>
			<p>“Eyvah! Bütün bunlar bana mı bağlı? Manfred birleşmemize asla izin vermez.” </p>
			<p>“Hayır, işte bu ona engel olacak!” diye haykırdı zorba, hançerini çekerek ve konuşan kişinin omzu üzerinden göğsüne saplayarak. </p>
			<p>“Ah! Ben! Katledildim!” diye haykırdı Matilda yere yıkılarak. “Yüce Tanrım, ruhumu yanına al!” </p>
			<p>“Vahşi, acımasız canavar! Ne yaptın öyle!” diye bağırdı Theodore, Manfred’in üzerine atılıp hançeri elinden sert bir hamleyle alarak. </p>
			<p>“Çek, çek o saygısız elini!” diye bağırdı Matilda, “O benim babam!” </p>
			<p>Kendine gelen Manfred göğsüne vurdu, ellerini büküp genç adamdan kurtulmaya çalıştı ve kendini öldürmek için hançerini Theodore’dan almaya çabaladı. Kafası biraz daha az karışmış olan ve sırf Matilda’ya yardım edebilmek için büyük kederini unutmaya çalışan Theodore, bağırışlarıyla keşişlerin bir kısmını yardımına çağırmıştı bile. Keşişlerin bir bölümü, durumdan sarsılmış Theodore’la birlikte ölmekte olan Prenses’in kanamasını durdurmaya çalışırken, diğerleri Manfred’in kendine vahşice saldırmasına engel oluyorlardı.</p>
			<p>Kendini sabırla yazgının ellerine teslim eden Matilda, minnettar ve sevgi dolu bakışlarla Theodore’un çabalarını onayladı. Yine de güçsüzlüğünün konuşmasına izin verdiği ölçüde, kendisine yardım edenlere babasını teselli etmeleri için yalvardı. </p>
			<p>Bu arada Jerome korkunç haberi almış ve kiliseye varmıştı. Bakışları Theodore’u ayıplıyor gibiydi ama Manfred’e dönerek şöyle dedi: </p>
			<p>“İşte zorba! Dinsiz ve sabit fikirli kafanın neden olduğu kederin sonucuna bak! Alfonso’nun kanı Tanrı’ya öç için yakardı ve Tanrı, sunağının cinayetle kirlenmesine izin verdi ki kendi kanını o Prens’in mezarının dibinde akıtabilesin!” </p>
			<p>“Zalim adam!” diye bağırdı Matilda, “Bir babanın acılarını artırmak mı! Tanrı babamı kutsasın ve benim yaptığım gibi onu bağışlasın! Efendim, merhametli babam, çocuğunuzu bağışlıyor musunuz? Aslında buraya Theodore’la buluşmaya gelmemiştim! Sizin adınıza, Prensesim adına Tanrı’ya yalvarmam için annem tarafından gönderildiğim bu mezarın başında Theodore’u dua ederken buldum. Sevgili babam, çocuğunuzu kutsayın ve onu bağışladığınızı söyleyin.” </p>
			<p>“Seni bağışlamak mı! Ölüm saçan canavar!” diye haykırdı Manfred. “Katiller affedebilir mi? Seni Isabella sandım; ama Tanrı kanlı elimi çocuğumun kalbine götürdü! Ah! Matilda! Söyleyemiyorum bile; öfkemin körlüğünü bağışlayabilecek misin?” </p>
			<p>“Bağışlayabilirim, bağışlıyorum, Tanrı da buna şahitlik eder!” dedi Matilda. “Ama hâlâ bunu soracak zamanım varken... Ah! Anneciğim! Neler hissedecek! Onu avutacak mısınız efendim? Onu bir kenara atmayacaksınız, değil mi? Sizi gerçekten seviyor. Ah! Zayıf düştüm! Beni şatoya taşıyın, gözlerimi annemin kapatacağı âna kadar yaşayabilir miyim?”</p>
			<p>Theodore ve keşişler, ısrarla manastıra götürülmesine izin vermesi için yalvarıyorlardı, ama Matilda’nın şatoya taşınmasına yönelik ricaları öyle baskındı ki onu sedyeye yerleştirerek isteği üzerine oraya götürdüler. Prenses’in başını koluyla destekleyen ve üzerine umutsuz bir aşkın acıları içinde eğilen Theodore, hâlâ Matilda’ya yaşama ümidi aşılamaya çabalıyordu. Öte yandan Jerome, Prenses’i Cennet’le ilgili konuşmalarla avutuyor, Matilda’nın masum gözyaşlarıyla yıkadığı bir haçı önünde tutarak onu ölümsüzlüğe gideceği yola hazırlıyordu. En derin kederlere gömülmüş olan Manfred, umutsuzluk içinde sedyenin peşinden gidiyordu.</p>
			<p>Grup şatoya varmadan önce, korkunç felaketten haberdar edilen Hippolita, öldürülen çocuğunu karşılamak için uçarcasına yola çıktı, ama dertli kafileyi görünce acısının büyüklüğü onu duyularından yoksun bıraktı ve kendinden geçerek ölü gibi yere yığıldı. Ona eşlik eden Isabella ve Frederic neredeyse eşit derecede üzüntüye boğulmuşlardı. Sırf Matilda kendi durumuna duyarsız görünüyordu. Annesine olan duyarlılığı karşısında tüm düşünceler kaybolmuştu. Sedyenin durmasını emretti ve Hippolita kendine gelir gelmez babasını yanına çağırttı. Manfred yaklaştı; konuşacak durumda değildi. Onun ve annesinin elini tutan Matilda bu iki eli avucunda kenetledi ve ardından kalbine götürdü. Manfred bu dokunaklı saygı göstergesini kaldıramadı. Kendini yerlere atıp doğduğu güne lanet etti. </p>
			<p>Bu duygu fırtınasının Matilda’nın kaldırabileceğinden fazla olduğundan kaygılanan Isabella, Manfred’in dairesine götürülmesini emretme işini üzerine alırken Matilda’nın da en yakın odaya taşınmasını sağladı. Kızından ancak biraz daha fazla yaşam belirtisi gösteren Hippolita, Matilda’dan başka her şeye kayıtsızdı. Ama cerrahlar Matilda’nın yarasını muayene ederken hassas Isabella’nın kaygıları onu da diğerleri gibi uzaklaştırmaya çalıştığında, Hippolita, “Beni uzaklaştırmak mı? Asla! Asla! Ben hep onun içinde yaşadım ve onunla yok olacağım!” diye bağırdı. </p>
			<p>Matilda annesinin sesini duyunca gözlerini açtı ama hiçbir şey demeden tekrar kapattı. Düşmekte olan nabzı ve ellerindeki nemli soğukluk kısa süre içinde tüm iyileşme umutlarını ortadan kaldırdı. Theodore dış odaya kadar cerrahların peşinden gitti ve cinnet benzeri bir taşkınlıkla, ölümcül hükmü açıklamalarını dinledi. “Madem yaşarken benim olamayacak,” diye bağırdı, “en azından ölürken benim olsun! Peder! Jerome! Ellerimizi birleştirmeyecek misin?” diye bağırdı, Marki’yle birlikte cerrahlara eşlik eden Rahip’e. </p>
			<p>“Bu çılgın düşüncesizliğin de ne demek oluyor?” dedi Jerome. “Bu, evlilik için uygun bir zaman mı?” </p>
			<p>“Öyle, öyle!” diye bağırdı Theodore. “Heyhat! Başka zaman yok ki!” </p>
			<p>“Genç adam, çok düşüncesizsiniz,” dedi Frederic. “Bu kader anında sizin abartılı duygularınıza kulak vereceğimizi mi düşünüyorsunuz? Prenses üzerinde iddia ettiğiniz hak da ne?” </p>
			<p>“Bir prense ait olan haklar,” dedi Theodore, “Otranto Prensi’ne. Bu saygıdeğer adam, babam, bana kim olduğumu söyledi.” </p>
			<p>“Abuk sabuk konuşuyorsunuz,” dedi Marki, “benden başka Otranto Prensi yok; şu andan itibaren Manfred cinayetle, günahkâr bir cinayetle, tüm haklarını kaybetmiş oldu.” </p>
			<p>“Efendim,” dedi Jerome emir veren bir tavır takınarak, “Theodore size doğruyu söylüyor. Amacım, bu sırrın bu kadar erken açığa çıkması değildi; ama yazgı kendi işini hızlandırıyor. Theodore’un ateşli tutkusunun açığa çıkardığı şeyi dilim doğruluyor. Bilin ki Prens, Alfonso Kutsal Topraklar’a gitmek üzere denize açıldığında...” </p>
			<p>“Şimdi açıklama yapmanın sırası mı?” diye bağırdı Theodore. “Baba, gel ve beni Prenses’le evlendir. O benim olmalı. Diğer her konuda size görev bilinciyle boyun eğeceğim. Hayatım! Taptığım Matilda’m!” diye sözlerine devam etti Theodore tekrar içteki odaya koşarak, “Benim olmayacak mısın? Kutsamayacak mısın bu...”</p>
			<p>Isabella, Prenses’in sonunun yaklaştığını sezerek, Theodore’a sessiz olmasını söyleyen işaretler yaptı. “Ne! Öldü mü?” diye bağırdı Theodore. “Mümkün mü bu?” Theodore’un haykırışlarının şiddeti Matilda’yı kendine getirdi. Gözlerini açıp, annesini görmek için etrafına bakındı. </p>
			<p>“Canımın içi! Buradayım!” diye bağırdı Hippolita, “Seni bırakacağımı sanma!” </p>
			<p>“Ah! Öyle iyisiniz ki,” dedi Matilda. “Ama benim için ağlamayın anneciğim! Kederin asla barınamadığı bir yere gidiyorum. Isabella, beni sevdiniz; benim bu değerli, değerli kadına duyduğum sevgiyi siz de hissedeceksiniz, değil mi? Gerçekten bitkinim!” </p>
			<p>“Ah! Çocuğum! Çocuğum!” dedi Hippolita bir gözyaşı seli içinde, “Seni bir an daha olsun yanımda tutamayacak mıyım?” </p>
			<p>“Öyle bir şey olmayacak,” dedi Matilda. “Beni Tanrı’ya emanet edin; babam nerede? Onu bağışlayın sevgili anneciğim, ölümümden dolayı onu suçlamayın; bir hata oldu. Ah! Unutmuşum, sevgili anneciğim, Theodore’u bir daha görmemeye yemin ettim, belki de bizi bu yıkıma sürükleyen bu oldu, ama kasıtlı değildi; beni bağışlayabilir misiniz?” </p>
			<p>“Ah! Acı içindeki ruhumu yaralama!” dedi Hippolita, “Sen beni asla kıramazsın. Eyvah! Kendinden geçiyor! Yardım edin! Yardım edin!” </p>
			<p>“Bir şeyler daha söylemek isterdim,” dedi Matilda mücadele ederek, “ama olmayacak, Isabella... Theodore... hatırım için... Ah!” Genç kız son nefesini verdi. </p>
			<p>Isabella ve yardımcıları Hippolita’yı ölüden koparıp uzaklaştırdılar; ama Theodore, kendisini uzaklaştırmaya kalkışan herkesi öldürmekle tehdit etti. Matilda’nın toprak gibi soğuk ellerine binlerce öpücük kondurdu ve umutsuz aşkın dile getirebileceği her sözü söyledi.</p>
			<p>Bu arada Isabella dertli Hippolita’yla birlikte dairesine yürürken avlunun ortasında, kendi düşünceleriyle aklı karışmış ve bir kez daha kızını görebilmek için yattığı odaya doğru giden Manfred’le karşılaştılar. Ay iyice yükselmiş olduğundan, bu mutsuz topluluğun yüzlerinde korktuğu olayın gerçekleştiğini okudu. “Ne! Öldü mü?” diye haykırdı büyük şaşkınlıkla. </p>
			<p>O anda bir gök gürültüsü şatonun temellerini sarstı, yerkabuğu sallandı ve arkadan, bir ölümlüden fazlasına ait olduğu belli olan bir zırhın tangırtısı duyuldu. Frederic ve Jerome dünyanın sonunun yaklaştığını düşündüler. Jerome, Theodore’u da zorla yanlarına katarak avluya koştu. Theodore görünür görünmez, Manfred’in arkasında bulunan şato duvarları büyük bir güçle yıkıldı ve yıkıntıların ortasında muazzam büyüklüğe ulaşan Alfonso’ nun sureti göründü. </p>
			<p>“İşte Theodore! Alfonso’nun asıl vârisi!” dedi Hayalet.</p>
			<p>Bu sözleri söyledikten sonra kutsal bir manzara içinde ve gök gürültüsü eşliğinde, bulutların birbirinden uzaklaşıp Aziz Nicholas’ın suretinin göründüğü göğe yükseldi; Aziz Nicholas, Alfonso’nun hayaletini de alarak Cennet’in parlak ışığı içinde fanilerin gözlerinin önünden kayboldu.</p>
			<p>İzleyiciler ilahî iradeyi kabullenerek yere kapandılar. Sessizliği ilk bozan Hippolita oldu. “Efendim,” dedi morali bozulmuş Manfred’e, “insanın büyüklüğünün değersizliğine bakın! Conrad gitti! Matilda artık yok! Theodore’a bakınca Otranto’nun asıl prensini görüyoruz! Nasıl bir mucizeyle öyle oldu bilmiyorum, yalnız şu kadarı belli ki, alın yazımız açıklandı! Yaşamak zorunda olduğumuz o birkaç acıklı saati Tanrı’nın daha da büyük gazabından korunmaya adayamaz mıyız? Cennet’ten kovulduk, bize hâlâ ödül olarak sunulabilecek o kutsal hücreler dışında nereye gidebiliriz ki?” </p>
			<p>“Seni saf ama mutsuz kadın! Suçlarımla mutsuz olan kadın!” diye cevap verdi Manfred, “Sonunda yüreğim senin samimi öğütlerine açıldı. Ah! Olabilir mi; ama artık olamaz! Şaşkınlığa düştün; bari sonunda kendime adil davranayım! Kızgın Tanrı’ya sunabilecek tek memnun edici şey, bu utancı kendi üzerime almam olabilir. Öyküm bu hükümlere neden oldu. Bırak, itirafım bunu telafi etsin. Ama ah! Gasp etmeyi ve bir çocuğu öldürmeyi telafi eden ne olabilir ki? Kutsal bir yerde bir çocuğu öldürmek! Kayıt tutun beyler, bu kanlı kayıtlar gelecekteki zorbalara bir uyarı olsun!</p>
			<p>“Hepinizin bildiği üzere, Alfonso Kutsal Topraklar’da öldü, burada sözümü kesebilirsiniz; sonunun böyle olmasını hak etmediğini söyleyebilirsiniz, çok doğru, başka niye Manfred’in, tortularını içmek zorunda kaldığı bu acı kadeh ortada olsun ki? Büyükbabam Ricardo, Alfonso’nun mabeyincisiydi; atalarımın suçlarının üstünü örtebilirim, ama boşa bir çaba olur bu. Alfonso zehirlendi. Kurmaca bir vasiyetnameyle Ricardo vârisi olarak atandı. Suçları peşini bırakmadı, yine de ne Conrad’ı ne de Matilda’yı yitiren oydu! Tahtı gasp etmenin tüm bedelini ben ödüyorum! Bir fırtınaya yakalandı. Suçunu aklından çıkaramadan Aziz Nicholas’a yakararak eğer Otranto’ya varana kadar hayatta kalırsa bir kilise ve iki manastır kuracağına yemin etti. Adağı kabul edildi. Aziz ona rüyasında görünüp asıl sahibi şatoya sığamayacak kadar büyüyene kadar ve Ricardo’nun etinden üreyen erkek evlatlar sahip olduklarının tadını çıkarmak için hayatta kaldığı sürece Ricardo’nun soyunun Otranto’da hüküm süreceğine söz verdi. Heyhat! Heyhat! Onun bu sefil ırkından, benden başka, ne bir erkek ne bir kadın hayatta artık! Neler yaptığımı, gerisini bu üç günün acıları açıklıyor zaten. Bu genç adam nasıl Alfonso’nun vârisi olabilir bilmiyorum, ama yine de bundan şüphe duymuyorum. Her şey ona ait; hepsinden feragat ediyorum, ama Alfonso’nun bir vârisi olduğunu bilmiyordum. Tanrı’nın iradesini sorgulamıyorum. Manfred, Ricardo’nun yanına çağrılana kadarki boşluğu yoksulluk ve dualar doldurmalı.”</p>
			<p>“Geri kalanı anlatmak bana düşüyor,” dedi Jerome. “Alfonso, Kutsal Topraklar için denize açıldığında, fırtına onu Sicilya sahiline sürükledi. Ricardo ve maiyetindekileri taşıyan diğer gemi, siz majestelerinin de duymuş olması gerektiği üzere, ondan ayrı düştü.”</p>
			<p>“Evet, çok doğru,” dedi Manfred, “ama bana verdiğiniz unvan, toplumdan dışlanmış birinin isteyebileceğinden fazlası. Neyse, öyle olsun, devam edin.” </p>
			<p>Jerome’un yüzü kızardı ve anlatmaya devam etti:</p>
			<p>“Lord Alfonso üç ay boyunca rüzgâr elvermediği için Sicilya’dan ayrılamadı. Orada, Victoria adında güzel bir bakireye âşık oldu. Onu yasak zevkler için baştan çıkarmayacak kadar dindar bir adamdı. Evlendiler. Ama bu aşkı, bağlı olduğu kutsal savaş yeminine aykırı bularak, Haçlı Seferi’nden döndüğünde Victoria’yı yasal karısı olarak bulup tanıyana kadar evliliklerini gizli tutmaya karar verdi. Onu bıraktığında hamileydi. Yokluğunda, Victoria bir kız çocuk dünyaya getirdi. Efendisinin ölümüne ve Ricardo’nun onun yerine geçmesine ilişkin kötü söylentiyi duymadan önce anneliğe ait acıları çok az tatmıştı. Dostsuz, umutsuz bir kadın ne yapabilirdi? Tanıklığı işe yarar mıydı? Yine de efendim, elimde gerçek bir belge var.” </p>
			<p>“Gerek yok,” dedi Manfred, “bugünlerde yaşadığımız korkunç şeyler, şimdi gördüğümüz manzara, tanıklığınızı bin parşömenden daha fazla destekliyor. Matilda’nın ölümü ve benim tart edilmem.” </p>
			<p>“Kendinizi toparlayın efendim,” dedi Hippolita, “bu kutsal kişi acılarınızı hatırlatmayı amaçlamamıştı.” </p>
			<p>Jerome anlatmaya devam etti:</p>
			<p>“Gereksiz ayrıntıların üzerinde durmayacağım. Victoria’nın dünyaya getirdiği kız, evlilik bağıyla bana verildiğinde ergenlik dönemindeydi. Victoria öldü ve bu sır içimde kilitli kaldı. Theodore’un anlattıkları zaten öykünün kalanını açıklıyordu.”</p>
			<p>Rahip daha fazla konuşmadı. Kederli topluluk şatonun sağlam kalan kısmına çekildi. Sabah Manfred, Hippolita’nın da onayıyla prenslikten feragat belgesini imzaladı ve her ikisi de komşu manastırlarda dinî kıyafetlere büründü. Frederic, Hippolita’nın Isabella’ya karşı sevecenliğinin de desteklemesiyle, kızını yeni prense teklif etti: Ama Theodore’un acısı yeni bir aşk düşüncesini kabul etmesi için fazla tazeydi ve Isabella’yla sevgili Matilda’sı hakkında sıkça yaptıkları sohbetler sonucunda, kederin sonsuza dek ruhuna hâkim olmasını hoş göreceği birinin arkadaşlığı dışında hiçbir yerde mutluluğu tadamayacağına ikna oldu. </p>
		</div>
	</body>
</html>