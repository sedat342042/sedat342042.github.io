<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otranto Şatosu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>IV</h1>
			<p>Acılı grup şatoya vardığında, Isabella’nın, yaklaştıklarını haber vermesi için gönderdiği hizmetkârlardan birinin bilgilendirdiği Hippolita ve Matilda tarafından karşılandı. Frederic’in en yakın odaya taşınmasına önayak olan hanımefendiler, cerrahlar onun yaralarını muayene ederken odadan çıktılar. Theodore’la Isabella’yı birlikte görünce Matilda’nın yüzü kızardı; ama bu durumu Isabella’yı kucaklayarak ve babasının başına gelen şanssızlık nedeniyle onu avutarak gizlemeye çalıştı. Kısa süre sonra cerrahlar, Hippolita’ya Marki’nin yaralarının hiçbirinin tehlikeli olmadığını ve kızıyla Prensesleri görmeyi arzuladığını haber vermeye geldiler. Theodore dövüşün Frederic için ölümcül olduğuna ilişkin kaygılarından kurtulmasının sevincini dile getirme bahanesiyle Matilda’nın peşinden gitme dürtüsüne karşı koyamadı. Matilda’nın gözleri, Theodore’unkilerle buluşunca öyle sık yere dönüyordu ki, Theodore’un dikkatle Matilda’ya baktığını gören Isabella, çok geçmeden Theodore’un mağarada sözünü ettiği ilgi odağının Matilda olduğunu sezdi. Bu sessiz sahne olup biterken, Hippolita Frederic’ten, kızını geri almak için böyle gizemli bir yol izlemesinin nedenini öğrenmek istedi ve çocukları arasındaki evlilik anlaşmasından dolayı efendisini affetmesi için çeşitli bahaneler öne sürdü. Frederic her ne kadar Manfred’e öfkeli olsa da, Hippolita’nın nezaketine ve iyiliğine duyarsız değildi, ama daha çok Matilda’nın güzelliğine vurulmuştu. Onları başucunda tutmayı arzulayarak Hippolita’ya başından geçenleri anlattı. Kâfirlerin elinde tutuklu olduğu günlerde, esir düştüğünden beri hiç haber alamadığı kızını rüyasında gördüğünü söyledi; rüyasında kızının büyük talihsizlikler yaşadığı bir şatoda alıkonduğunu ve eğer özgürlüğüne kavuşup Joppa yakınlarındaki ormana sığınırsa daha fazlasını öğrenebileceğini gördüğünü anlattı. Bu rüyayla telaşa kapılıp rüyanın gösterdiği yolu izleyememenin âcizliğiyle zincirleri her zamankinden daha çok acı vermeye başlamıştı. Fakat düşünceleri özgürlüğüne kavuşmanın yollarıyla meşgulken, Filistin’ de savaşmakta olan müttefik prenslerin fidyesini ödediğine ilişkin iyi haberi aldı. Rüyasında gösterilen ormana gitmek üzere derhal yola koyuldu. Üç gün boyunca kendisi ve hizmetkârları tek bir insan görmeksizin ormanda dolanıp durdular. Fakat üçüncü günün akşamında içinde can çekişen yaşlı ve saygıdeğer bir münzevinin bulunduğu bir mağaraya vardılar. Güçlü uyarıcı ilaçlar kullanarak mübarek adamı konuşturmayı başardılar. “Çocuklarım,” demişti münzevi, “merhametinize muhtacım, ama tüm bunlar boşa, ebedi istirahatgâhıma gidiyorum; yine de Tanrı’nın isteklerini yerine getirmenin hoşnutluğu içinde ölüyorum. Vatanımın dinsizlerin kurbanı olduğunu gördükten sonra (Heyhat! Bu korkunç manzaraya şahit olalı elli yıldan fazla oluyor!) bu ıssızlığa ilk çekildiğimde, Aziz Nicholas bana göründü ve ölüm döşeğinde olmam dışında hiçbir ölümlüye açıklamamamı emrettiği bir sır verdi. İşte o büyülü saat geldi ve hiç kuşkusuz sizler de güvenimi ifşa etmemin emredildiği seçilmiş savaşçılarsınız. Bu acınası cesede son görevlerinizi yerine getirir getirmez bu yoksul mağaranın sol tarafındaki yedinci ağacın dibini kazın ve acılarınız... Ah! Yüce Tanrım, ruhumu yanına al!” Dini bütün adam bu sözlerle son nefesini verdi. </p>
			<p>“Günün ağarmasıyla birlikte,” diye sözlerine devam etti Frederic, “kutsal adamın kalıntılarını toprağa verdikten sonra verilen talimatlara göre toprağı kazdık; ama bizi şaşkına çeviren şey, yaklaşık iki metre derinlikte muazzam bir kılıç, şimdi avluda duran kılıcın ta kendisini bulmamızdı! Her ne kadar onu yerinden çıkarma çabalarımız sırasında iyice kınına girmiş olsa da o sırada kısmen açıkta duran kılıcın üzerinde şu satırlar yazılıydı... Hayır, hanımefendi,” diye ekledi Marki, Hippolita’ya dönerek, “eğer bu sözleri yinelemekten kaçınırsam beni bağışlayın. Cinsiyetinize ve makamınıza saygı duyuyorum ve sizin için değerli olan şeyleri incitecek sözlerle kulağınızı gücendirme suçunu işlemekten çekiniyorum.” Duraksadı. </p>
			<p>Hippolita titredi. Frederic’in Tanrı tarafından evini tehdit ettiği görünen yazgıyı gerçekleştirmek üzere görevlendirildiğinden kuşkusu yoktu. Matilda’ya kaygıyla karışık sevgiyle bakarken yanaklarından sessiz bir gözyaşı damlası süzüldü; ama kendini toparlayarak, “Devam edin, efendim,” dedi, “Tanrı hiçbir şeyi boşuna yapmaz. Ölümlüler onun göksel buyruklarını alçakgönüllülük ve boyun eğişle karşılamalıdırlar. Bize düşen, onun gazabına karşı koymak ya da emirlerine boyun eğmektir. Sözünü ettiğiniz cümleyi tekrarlayın efendim, teslim olmuş dinliyoruz.” </p>
			<p>Frederic, bu kadar ileri gittiği için üzülmüştü. Hippolita’nın ağırbaşlılığı ve sabırlı metaneti saygıyla içine işledi ve Prenses’le kızının birbirlerine gösterdikleri hassas ve sessiz sevgi onu neredeyse gözyaşlarına boğdu. Yine de bu isteğe uymaktan kaçınmanın daha kaygılandırıcı olacağından korkarak kekeleyen ve alçak bir sesle şu dizeleri söyledi:</p>
			<blockquote>
			<p>Her nerede bu kılıca uyan bir miğfer bulunursa,</p>
			<p>İşte orada kızın tehlikelerle kuşatılmış durumda,</p>
			<p>Genç kızı yalnız Alfonso’nun soyu kurtarabilir,</p>
			<p>Ve uzun süredir huzursuz olan bir prensin ruhunu</p>
			<p class="sag-metin">sükûnete kavuşturabilir.</p>
			</blockquote>
			<p>“Bu sözlerde bu Prensesleri etkileyen,” dedi Theodore sabırsızca, “ne anlam gizli? Neden böyle zayıf temeli olan gizemli bir incelik onları sarssın ki?” </p>
			<p>“Ne kaba sözler bunlar, genç adam,” dedi Marki, “ve her ne kadar şans bir kez size gülmüş olsa da...” </p>
			<p>Theodore’un, Matilda’ya olan duyguları nedeniyle kendilerine yakınlık gösterdiğini düşünerek gücenen Isabella, “Şerefli efendim,” dedi, “bir köylünün oğlunun yorumları yüzünden sinirlerinizi bozmayın. Size göstermekle yükümlü olduğu hürmeti unutuyor; fakat buna alışık değil...” </p>
			<p>Yükselen gerginlikten kaygılanan Hippolita, Theodore’un cüretini frenledi ama bunu, onu onaylayan bir havayla yaptı ve konuyu değiştirerek Frederic’e efendisi Manfred’i nerede bıraktığını sordu. Marki tam cevap verecekken dışarıda bir ses duydular; sesin kaynağını araştırmak üzere ayağa kalkarlarken Manfred, Jerome ve olanlara ilişkin hatalarla dolu söylentiler duyan grubun bir bölümü odaya girdi. Manfred, başına gelen talihsizliklere ilişkin üzüntülerini bildirmek ve dövüşün detaylarını öğrenmek üzere aceleyle Frederic’in yatağına doğru ilerledi; büyük bir korku ve şaşkınlık içinde, “Ne! Nesin sen ey korkunç hortlak! Ölüm vaktim mi geldi?” diye haykırdı. </p>
			<p>“Sevgili bağışlayıcı efendim,” diye bağırdı onu kollarının arasına alan Hippolita, “Ne görüyorsunuz? Neden gözlerinizi oraya diktiniz?” </p>
			<p>“Ne!” diye nefes nefese bağırdı Manfred, “Hiçbir şey görmüyor musun Hippolita? Bu iğrenç hayalet sırf bana mı görünüyor? Ben ki, hiç...” </p>
			<p>“Merhametlerin en tatlısı aşkına efendim,” dedi Hippolita, “kendinizi toparlayın, aklınıza hâkim olun. Burada bizden, dostlarınızdan başka kimse yok.” </p>
			<p>“Ne! Bu Alfonso değil mi?” diye haykırdı Manfred. “Onu görmüyor musun? Beynimin bir hezeyanı mı bu?” </p>
			<p>“O mu! Efendim,” dedi Hippolita, “o Theodore, o talihsiz genç...” </p>
			<p>“Theodore mu!” dedi Manfred keder içinde alnına vurarak, “İster Theodore ister hayalet olsun, Manfred’in aklını kaçırttırdı. Peki ama nasıl oldu da buraya geldi? Ve nasıl oldu da zırhlar içinde?” </p>
			<p>“Sanırım Isabella’yı aramaya gitti,” dedi Hippolita. </p>
			<p>“Isabella’yı mı?” dedi Manfred yeniden öfkesi nüksederek. “Evet, evet buna hiç kuşku yok. Peki ama onu içinde bıraktığım hücreden nasıl kurtuldu? Onun böyle yücelmesini sağlayan Isabella mı, yoksa ikiyüzlü yaşlı Rahip mi?” </p>
			<p>“Peki eğer bir ebeveyn, evladının kurtuluşu için kafa yormuşsa,” dedi Theodore, “suçlu sayılır mı?” </p>
			<p>Oğlu tarafından nedensiz yere suçlanıyormuşçasına adı anılan Jerome, ne düşüneceğini şaşırdı. Theodore’un nasıl kaçtığını, nasıl silahlandığını ve Frederic’le nasıl karşılaştığını anlayamıyordu. Yine de, Manfred’in oğluna karşı öfkesini ateşleyecek herhangi bir şey sormaya cesaret edemiyordu. Jerome’un sessizliği, Manfred’i, Theodore’un serbest kalışını Rahip’in tasarladığına ikna etti. “Seni nankör ihtiyar,” dedi Prens, Rahip’e hitap ederek, “benim ve Hippolita’nın cömertliğine böyle mi karşılık veriyorsun? Gönülden dilediğim şeylere karşı gelmeyi kabul ederek piçini silahlandırıp bana hakaret etmesi için şatoma getiriyorsun!” </p>
			<p>“Efendim,” dedi Theodore kılıcını saygılı biçimde Manfred’in ayakları dibine sererek, “babama haksızlık ediyorsunuz. Ne o ne de ben huzurunuzu bozacak herhangi bir düşünce beslemeye muktediriz. Kendimi siz majestelerinin keyfine teslim etmem küstahlık mıdır?” diye sözlerine devam etti. “İşte göğsüm! Eğer orada sadakatsiz bir düşüncenin barındığına dair kuşkunuz varsa vurun efendim. Size ve size ait şeylere saygı göstermeyen tek bir his kazılı değil kalbimde.” </p>
			<p>Theodore’un bu sözleri söylerkenki saygın ve coşkun hali herkesin onun lehine düşünmesine neden oldu. Hatta Manfred bile duygulandı; ama hâlâ Theodore’un Alfonso’ya olan benzerliğinden etkilenmiş olduğundan bu hayranlığı gizli bir korkuyla yıkıldı. “Ayağa kalk,” dedi, “şu an ilgilendiğim şey senin yaşamın değil. Ama bana öykünü ve bu yaşlı hainle ne ilgin olduğunu anlat.” </p>
			<p>“Efendim!” diye atıldı Jerome.</p>
			<p>“Sessiz ol, düzenbaz!” dedi Manfred, “Ona suflörlük yapılmasına izin vermeyeceğim.” </p>
			<p>“Efendim,” dedi Theodore, “yardım istemiyorum; öyküm çok kısa. Beş yaşındayken annemle birlikte Sicilya sahilinde korsanlar tarafından kaçırılıp Cezayir’e götürüldüm. Annem, on iki aydan kısa bir süre sonra üzüntüden öldü.” Yüzünde binlerce kaygı dolu öfke ifadesi taşıyan Jerome’un gözlerinden yaşlar fışkırdı. “Annem ölmeden önce,” diye devam etti Theodore, “giysilerimin kol altlarına Falconara Kontu’nun oğlu olduğumu söyleyen yazılar iliştirdi.” </p>
			<p>“Evet, çok doğru,” dedi Jerome, “o acınası baba benim.” </p>
			<p>“Sana bir kez daha sessiz olmanı emrediyorum,” dedi Manfred. “Devam et.” </p>
			<p>“Şu son iki yıla kadar köle olarak yaşamaya devam ettim,” dedi Theodore, “efendime deniz yolculuklarında eşlik ederken, korsanın hakkından gelen bir Hıristiyan gemisi tarafından serbest bırakıldım ve kaptana gerçek kimliğimi açıkladığımda cömertlik gösterip beni Sicilya kıyısında bıraktı. Fakat, heyhat! Oraya vardığımda bir baba bulacağıma, yokluğunda sahildeki arazisinin annemle beni tutsak eden serseri tarafından yakılıp yıkıldığını, şatosunun yanıp kül olduğunu, geri döndüğünde kalan her şeyi satıp Napoli krallığında kendini dine verdiğini öğrendim, ama kimse bana nerede olduğunu söyleyemiyordu. Aç biilaç, tek bir dostum olmadan ve bir baba tarafından kucaklanmanın coşkusunu yaşamak için neredeyse hiç ümidim kalmadan Napoli’ye gitmek için elime geçen ilk fırsatta bir gemiye atladım; bu altı gün içinde yine ekmeğimi ellerimle kazanarak oradan bu bölgeye geldim; dün sabaha kadar Tanrı’nın bana kafa dinginliği ve gönlü tok bir yoksulluktan başka bir şey bahşedeceğine inanmıyordum. İşte efendim, Theodore’un öyküsü budur. Babamı bularak umut ettiğimden de fazlasıyla kutsanmış oldum; siz majestelerinin hoşnutsuzluğuna sebep olduğum için hak ettiğimden daha şanssızım.”</p>
			<p>Kenara çekildi. İzleyiciler arasından övgü dolu hafif bir mırıltı yükseldi. “Hepsi bu kadar da değil,” dedi Frederic, “onun söylemediği şeyleri eklemek onurumun borcudur. O alçakgönüllü davransa da ben cömert olmalıyım. Hıristiyan dünyasının en cesur gençlerinden biridir o. Aynı zamanda sıcakkanlı da; onun hakkında sahip olduğum azıcık bilgiye dayanarak dürüstlüğüne şahitlik ederim. Eğer kendisine ilişkin anlattıkları doğru olmasaydı asla dile getirmezdi. Bana gelince, evlat, kökeninize yaraşan açıksözlülüğünüze hürmet ediyorum. Ama bana saldırdınız; yine de damarlarınızda akan asil kanın, özünü bu kadar kısa süre önce keşfetmişken kaynaması pekâlâ kabul edilebilir. Gelin, efendim,” (Manfred’e döndü), “eğer ben onu affedebiliyorsam eminim siz de edebilirsiniz. Eğer onu hortlak zannetmişseniz, bu, gencin suçu olmaz.” </p>
			<p>Bu acı alay Manfred’in ruhunu incitti. “Eğer öteki dünyadan varlıklar,” dedi Prens mağrurca, “zihnimi dehşete düşürme gücüne sahiplerse, bu, yaşayan insanların yapabileceğinden fazlası anlamına gelir; hatta genç bir adamın silahının yapabileceğinden de.” </p>
			<p>“Efendim,” diyerek araya girdi Hippolita, “konuğunuzun dinlenmesi gerekiyor; ona dinlenmesi için fırsat versek olmaz mı?” Bunu söyleyip Manfred’i elinden tutarak Frederic’in yanından ayrıldı ve beraberindekilere yolu gösterdi. </p>
			<p>Manfred, en gizli duygularının ortaya çıkışını anımsatan bu konuşmayı bitirmekten üzüntü duymayarak, sabah şatoya dönme sözü vermesi karşılığında (genç adamın mutlulukla kabul ettiği bir şarttı bu) Theodore’un, babasıyla birlikte manastıra çekilmesini kabul ettikten sonra kendi dairesine yönlendirilmesine izin verdi. Matilda ve Isabella kendi düşünceleriyle fazlasıyla meşguldüler ve birbirlerinden, o gece daha fazla konuşmak istemeyecek kadar hoşlanmıyorlardı. Daha çok resmî sözler söyleyip çocukluklarından beri aralarında olan sevgiyi eskiye nazaran daha az göstererek kendi odalarına çekildiler.</p>
			<p>Fazla cana yakınlıkla ayrılmış olmasalar da, güneş doğar doğmaz daha büyük sabırsızlıkla bir araya geldiler. Zihinleri uykuyu uzak tutuyordu ve her ikisi de dün gece diğerine sormuş olmayı dilediği binlerce soruyu tekrar kafasında toparlıyordu. Matilda, Isabella’nın Theodore tarafından iki kez rastlantısal olduğuna inanamadığı hassas durumlardan kurtarıldığını düşünüyordu. Theodore’un gözlerinin, Frederic’in odasındayken kendisinin üzerinde olduğu doğruydu; ama bu pekâlâ, Isabella’ya olan aşkını her ikisinin de babasından saklamak için olabilirdi. En iyisi bu konuyu açıklığa kavuşturmaktı. Isabella’nın sevgilisine tutku besleyerek arkadaşına zarar vermesin diye gerçeği öğrenmek istiyordu. Böylece kıskançlık harekete geçti ve aynı zamanda, merakını aklamak için arkadaşlık bahanesine sığındı.</p>
			<p>En az Matilda kadar huzursuz olan Isabella’nın, kuşkuları için daha sağlam dayanakları vardı. Theodore’un hem dili hem gözleri kalbinin dolu olduğunu söylemişti; bu doğruydu. Ama belki de Matilda onun bu sevgisine karşılık vermiyordu. Her zaman aşka karşı duyarsız görünüyordu; tüm düşünceleri Tanrı’ya yönelikti. “Neden onu kararından döndürdüm ki?” dedi Isabella kendi kendine, “Cömertliğimin cezasını çekiyorum. Peki ama ne zaman buluştular ki? Nerede? Olamaz! Kendimi kandırıyorum. Belki de dün gece birbirlerini ilk kez görmüşlerdir. Theodore’un aklını çelen başka bir şey olmalı. Eğer öyleyse, eğer ilgilendiği kişi dostum Matilda değilse sandığım kadar mutsuz değilim demektir. Nasıl olur da benimle ilgilenmediğini kaba biçimde ve gereksiz yere açıklayan bir adamın sevgisini isteyecek kadar alçalabilirim? Tam da terbiye kurallarının en azından nezaket sözcükleri gerektirdiği bir anda bunları açıklayan bir adamın. Beni bu konuda doğrulayacak olan sevgili Matilda’ma gideceğim. Erkekler sahtekâr. Matilda’ya rahibe olmasını tavsiye edeceğim. Bu düşünce yapısında olduğumu gördüğüne sevinecektir; bundan sonra da manastıra kapanma eğilimine karşı çıkmayacağımı bildireceğim.” Bu düşüncelerle ve kalbini tümüyle Matilda’ya açma kararıyla, çoktan giyinmiş ve dalgın dalgın kolunun üzerine yaslanmış olduğunu gördüğü Prenses’in odasına gitti. Kendi hislerine eş bu tavır Isabella’nın kuşkularını yeniden ortaya çıkardı ve arkadaşına güvenme isteğini yıktı. Karşılaştıklarında yüzleri kızardı; ikisi de konuşmalarında duygularını saklayamayacak kadar toydular. Birtakım anlamsız soru ve cevaptan sonra Matilda, Isabella’ya kaçış nedenini sordu. Tümüyle kendi tutkusuyla meşgul olup Manfred’in ona yönelik tutkusunu neredeyse büsbütün unutan Isabella, Matilda’nın, önceki gece meydana gelenlerin nedeni olan manastırdan kaçışını ima ettiği sonucuna vararak, “Martelli, manastıra annenizin öldüğü haberini getirdi,” diye cevap verdi.</p>
			<p>“Ah!” dedi Matilda, Isabella’nın sözünü keserek, “Bianca bana yapılan o hatayı anlattı. Bayıldığımı görünce, ‘Prenses öldü!’ diye bağırmış ve şatoya her zamanki yoksulluk yardımını almaya gelen Martelli de...” </p>
			<p>“Peki bayılmanıza neden olan neydi?” dedi Isabella, öykünün devamıyla ilgilenmeyerek. </p>
			<p>Matilda’nın yüzü kızardı ve kekelemeye başladı, “Babam... bir suçluyu yargılıyordu.”</p>
			<p>“Ne suçlusu?” dedi Isabella merakla. </p>
			<p>“Genç bir adam,” dedi Matilda, “Sanırım... sanırım dün geceki genç.” </p>
			<p>“Ne! Theodore mu?” dedi Isabella. </p>
			<p>“Evet,” diye cevap verdi Prenses. “Onu daha önce hiç görmedim; babamı nasıl kızdırdığını bilmiyorum, fakat size hizmet etmiş biri olduğuna göre, efendim onu bağışladığı için memnunum.” </p>
			<p>“Bana hizmet mi etmiş?” diye karşılık verdi Isabella. “Babamı yaralayıp neredeyse ölümüne sebep olmasını bana hizmet etmek olarak mı adlandırıyorsunuz? Umarım Matilda yalnızca dünden beri babamı tanımakla kendimi kutsanmış hissetmeme karşın, bir babaya karşı duyulan sevgiye o saygısız gencin cesaretine sinirlenmeyecek kadar uzak olduğumu düşünmüyordur; varoluş sebebime el kaldırmaya cüret eden birine karşı herhangi bir şey hissetmem olanaksız. Hayır, Matilda, kalbim ondan iğreniyor; eğer çocukken ettiğimiz arkadaşlık yemini hâlâ geçerliyse, beni sonsuza kadar mutsuz etme noktasına gelmiş bu adamdan nefret edersiniz.” </p>
			<p>Matilda başını öne eğdi ve şöyle cevap verdi: </p>
			<p>“Umarım sevgili Isabella, Matilda’sının dostluğundan kuşkulanmıyordur. O genci düne kadar hiç görmemiştim; benim için neredeyse bir yabancı. Ama cerrahlar babanızın tehlikeyi atlattığını açıkladıklarına göre Marki’nin sizinle bağlantısı olduğunu bilmediğine ikna olduğum birine karşı acımasızca kin beslememelisiniz.” </p>
			<p>“Davasını acınacak şekilde savunuyorsunuz,” dedi Isabella, “hele ki size bu denli yabancı olduğunu düşünürsek! Ya yanılıyorum ya da iyiliğinize karşılık veriyor.” </p>
			<p>“Ne demek istiyorsunuz?” diye sordu Matilda. </p>
			<p>“Hiçbir şey,” dedi Isabella, Theodore’un ona olan eğilimine ilişkin ipucu verdiğine pişman olarak. Ardından konuyu değiştirerek, Manfred’in Theodore’u hortlak olarak algılamasına neden olan şeyi sordu. </p>
			<p>“Ah! Tanrım!” dedi Matilda, “Alfonso’nun salonda duran portresine ne kadar benzediğini fark etmediniz mi? Onu zırhlar içinde görmeden önce bile Bianca’nın dikkatini bu benzerliğe çekmiştim; ama kaskı da takınca, resmin ta kendisi oluyor.” </p>
			<p>“Resimlere pek bakmam,” dedi Isabella, “genci de sizin yapmış olduğunuzu anladığımdan çok daha az dikkatle inceledim. Ah, Matilda! Kalbiniz tehlikede, fakat izin verin, sizi arkadaşınız olarak uyarayım. Theodore âşık olduğunu bana itiraf etti. Fakat bu kişi siz olamazsınız çünkü ikiniz ilk kez dün karşılaştınız, öyle değil mi?”</p>
			<p>“Elbette,” diye cevap verdi Matilda. “Peki neden sevgili Isabella’m söylediğim herhangi bir şeyden,” dedi ve duraksadı, ardından sözlerini şöyle sürdürdü: “Theodore önce sizi gördü ve ben de sönük cazibemin size sadık bir kalbi etkileyebileceğini düşünmeyecek kadar gururdan uzağım. Matilda’nın alın yazısı her ne olursa olsun, siz mutlu olun Isabella.” </p>
			<p>Kalbi böylesi nazik sözlere karşı koyamayacak kadar dürüst olan Isabella, “Sevgili arkadaşım,” dedi, “Theodore’un hayranlık duyduğu kişi sizsiniz; bunu gördüm, buna ikna oldum; kendi mutluluğuma ilişkin bir düşünce, sizin mutluluğunuzun yoluna çıkmama izin vermez.” </p>
			<p>Bu açıksözlülük, tatlı Matilda’nın gözünden yaşlar dökülmesine neden oldu ve bir anlığına da olsa bu arkadaş canlısı genç kızların arasına soğukluk girmesine sebep olan kıskançlık kısa süre sonra yerini ruhlarındaki doğal içtenliğe ve açık yürekliliğe bıraktı. Her ikisi de birbirlerine Theodore’un üzerlerinde bıraktığı ilk izlenimi itiraf ettiler ve bu güven duygusunu, karşılıklı olarak Theodore’a ilişkin isteklerinden vazgeçtiklerinde ısrarcı olan bir cömertlik çabası izledi. Sonunda, Isabella’nın erdeminin asaleti, Theodore’un ona neredeyse açıkça Matilda’yı tercih ettiğini söylediğini hatırlatarak tutkusunu zaptetmesini ve sevdiğini arkadaşına bırakmasını sağladı.</p>
			<p>Bu dostluk yarışı sırasında Hippolita, kızının odasına girdi. “Hanımefendi,” dedi Isabella’ya, “kızıma karşı öyle hassassınız ve perişan haldeki evimizi etkileyen her şeyle öyle kibarca ilgileniyorsunuz ki kızımla aramda, sizin işitmenizin uygun olmadığı hiçbir sır bulunamaz.” Prensesler dikkat kesilmiş ve kaygılanmışlardı. “Şunu bilin ki hanımefendi,” diye sözlerine devam etti Hippolita, “ve sen, sevgili Matilda, şu son iki gün içinde meydana gelen tüm olaylar sonucunda Tanrı’nın Otranto hükümdarlığının Manfred’in elinden Marki Frederic’in eline geçmesini amaçladığına ikna oldum; belki de rakibimiz olan ailelerin birleşip bizi topyekûn yok etmelerini önleme düşüncesinden ilham almışımdır. Bu görüş ışığında, efendim Manfred’e çok sevgili evladını babanız Frederic’e teklif etmesini önerdim.” </p>
			<p>“Beni mi! Marki Frederic’e mi!” diye haykırdı Matilda. “Yüce Tanrım! Merhametli anneciğim, peki bunu babama söylediniz mi?” </p>
			<p>“Söyledim,” dedi Hippolita, “teklifimi sakince dinledi ve konuyu Marki’ye açmaya gitti.” </p>
			<p>“Ah! Biçare Prenses!” diye bağırdı Isabella, “Ne yaptınız öyle? Kasıtsız iyiliğiniz kendiniz, benim ve Matilda için nasıl bir yıkım hazırlıyor!” </p>
			<p>“Sizinle kızımı hedef alan ve benden kaynaklanan bir yıkım mı?” dedi Hippolita. “Bu da ne demek oluyor?” </p>
			<p>“Ah!” dedi Isabella, “Kalbinizin temizliği başkalarının ahlaksızlığını görmenize engel oluyor. Kocanız, Manfred, o dine saygısız...” </p>
			<p>“Durun!” dedi Hippolita, “Benim huzurumda, genç bayan, Manfred’den böyle saygısızca söz edemezsiniz. O benim efendim ve kocam; ayrıca...” </p>
			<p>“Eğer şeytani amaçları uygulamaya geçirilebilirse,” dedi Isabella, “uzun süre öyle kalmayacak.” </p>
			<p>“Kullandığınız bu dil beni şaşırtıyor,” dedi Hippolita. “Duygularınız ateşli, Isabella. Fakat şu âna kadar bunların sizi taşkınlığa sevk edeceğini bilmiyordum. Manfred’in hangi hareketi ona bir katil, bir suikastçı muamelesi yapmanıza izin veriyor?”</p>
			<p>“Ey siz erdemli ve fazlasıyla saf Prenses!” diye cevap verdi Isabella. “Kastettiği yaşamınız değil, sizden ayrılmayı hedefliyor! Sizden boşanmayı!” </p>
			<p>“Benden... benden boşanmak mı!” </p>
			<p>“Annemden boşanmak mı!” diye haykırdı Matilda, annesiyle aynı anda. </p>
			<p>“Evet,” dedi Isabella, “ve suçunu tamamlamak için düşündüğü şey... söyleyemeyeceğim!” </p>
			<p>“Şu âna kadar söylediklerinizi bastıracak daha ne olabilir ki?” dedi Matilda. Hippolita susuyordu. Üzüntü, konuşmasına engel oluyordu. Manfred’in son günlerdeki muğlak konuşmaları şimdi duyduklarını doğruluyordu. </p>
			<p>“Kusursuz Prenses! Hanımefendi! Anne!” diye haykırdı Isabella, acı dolu bir heyecanla kendini Hippolita’nın ayaklarının dibine atarak, “Bana güvenin, bana inanın ki sizi incitmeye razı geleceğime binlerce kez ölürüm, böyle iğrenç bir şeye... Ah!” </p>
			<p>“Bu kadarı da fazla!” dedi Hippolita, “Tek bir suç akla başka ne suçları getiriyor! Ayağa kalkın, sevgili Isabella; erdeminizden kuşku duymuyorum. Ah! Matilda! Bu meydan okuma senin için çok ağır! Ağlama, sevgili yavrum; tek bir kötü söz söyleme; seni uyarıyorum. Unutma, o hâlâ senin baban.” </p>
			<p>“Ama siz de annemsiniz,” dedi Matilda hararetli bir biçimde, “ve siz erdemlisiniz, siz suçsuzsunuz! Ah! Bunu yapmamalı mıyım? Yakınmamalı mıyım?”</p>
			<p>“Hayır, yapmamalısın,” dedi Hippolita. “Haydi gel, her şey iyi olacak. Erkek kardeşinin ölümünün verdiği acıyla Manfred ne dediğini bilmiyordu. Belki Isabella onu yanlış anlamıştır. Manfred’in yüreği iyidir, çocuğum her şeyi bilmiyorsun. Üzerimize gelen bir yazgı var; Tanrı’nın eli uzanıyor. Ah! Seni perişan olmaktan kurtarabilecek miyim peki? Evet,” diye devam etti daha kararlı bir ses tonuyla, “belki de kendimi kurban etmem her şeyi telafi edebilir. Prens’e gidip bu boşanma için kendimi ortaya atacağım. Bana ne olacağının hiç önemi yok. Yakındaki manastıra çekilecek ve yaşamımın geri kalanını dua ederek ve çocuğum için gözyaşı dökerek harcayacağım, bir de Prens için!”</p>
			<p>“Bu dünyanın hak etmediği kadar fazlasıyla iyisiniz,” dedi Isabella, “tıpkı Manfred’in fazlasıyla alçak oluşu gibi. Ama, hanımefendi, zayıflığınızın benim adıma da karar vereceğini düşünmeyin. Söz veriyorum, duyun beni tüm melekler...” </p>
			<p>“Durun, yalvarırım size,” diye bağırdı Hippolita, “özgür olmadığınızı hatırlayın; bir babanız var.” </p>
			<p>“Babam,” diye Hippolita’nın sözünü kesti Isabella, “dine aykırı eylemlerde bulunmayacak kadar dindar ve asildir. Fakat böyle bir şeyi buyurabilir mi? Bir baba, kızını lanetlenmiş bir eyleme zorlayabilir mi? Oğula bağlanmıştım, babayla evlenebilir miyim? Hayır, hanımefendi, hayır; Manfred’in nefretlik yatağına zorla götürülemem. Ondan iğreniyorum, ondan tiksiniyorum. İlahî ve insani kanunlar beni bundan korusun. Ve dostum, sevgili Matilda’m! Taparcasına sevdiği annesine zarar vererek onun nazik ruhunu yaralar mıyım? Kendi anneme, zira başka bir annem olmadı.” </p>
			<p>“Ah! O ikimizin de annesi!” diye bağırdı Matilda. “Onu, onu, Isabella, hiç onu gereğinden fazla sevmek olur mu?” </p>
			<p>“Sevgili çocuklarım,” dedi duygulanan Hippolita, “duyarlılığınız beni çok etkiliyor, ama buna boyun eğmemeliyim. Kendi seçimlerimizi yapmak elimizde değil; Tanrı, babalarımız ve kocalarımız bizim yerimize karar vermeli. Manfred ve Frederic’in neye karar verdiklerini duyana kadar sabredin. Eğer Marki, Matilda’yla evlenmeyi kabul edecek olursa, Matilda’nın canıgönülden buna uyacağını biliyorum. Gerisine Tanrı engel olacaktır. Çocuğum ne demek istiyor?” diye sözlerine devam etti, Matilda’nın sessiz gözyaşı seliyle ayaklarına kapandığını görünce. “Fakat hayır; bana cevap verme kızım, babanın isteğine karşı tek söz bile duymamalıyım.” </p>
			<p>“Ah! İtaatkârlığımdan, size ve Manfred’e olan korkutucu itaatkârlığımdan kuşkulanmayın!” dedi Matilda. “Ama kadınların en saygıdeğeri! Tüm bu duyarlılığı, iyilikleri yaşayıp da tek bir düşünceyi annelerin en iyisinden gizleyebilir miyim?” </p>
			<p>“Ne söyleyeceksiniz?” dedi Isabella titreyerek. “Kendinize gelin, Matilda.”</p>
			<p>“Hayır, Isabella,” dedi Prenses, “eğer ruhumun en derinlerindeki boşlukta onun izni olmayan bir düşünce bulunursa, bu benzersiz anneyi hak edemem. Yok! Onu gücendirdim; onun onayı olmadan arzunun kalbime girmesine izin verdim. Ama işte şimdi vazgeçiyorum; burada ona ve Tanrı’ya söz veriyorum.” </p>
			<p>“Çocuğum, çocuğum!” dedi Hippolita, “Bu sözler de neyin nesi? Yazgı bizim için hangi yeni yıkımları kenarda tutuyor? Sen ve arzu mu! Sen! Tam da bu yıkım anında.”</p>
			<p>“Ah! Tüm suçumu anlıyorum!” dedi Matilda. “Annemin acı çekmesine neden olursam kendimden iğrenirim. Bu dünyada sahip olduğum en değerli şeyim o. Ah! O gence bir daha asla ama asla bakmayacağım!” </p>
			<p>“Isabella,” dedi Hippolita, “bu nahoş sır her neyse ona vâkıfsınız. Söyleyin.” </p>
			<p>“Ne!” diye haykırdı Matilda, “Kendi suçum hakkında konuşmama izin vermeyecek kadar mı yitirdim annemin sevgisini? Ah! Zavallı, zavallı Matilda!” </p>
			<p>“Çok acımasızsınız,” dedi Isabella, Hippolita’ya. “Erdemli bir zihnin acısını fark edip onu paylaşamaz mısınız?” </p>
			<p>“Çocuğuma acımamak mı!” dedi Hippolita, Matilda’ yı kollarına alarak. “Ah! Onun iyi biri olduğunu biliyorum; tümüyle erdem, sevecenlik ve görev aşkından oluştuğunu biliyorum. Seni bağışlıyorum, benim tek ve kusursuz umudum!” </p>
			<p>Sonra Prensesler, Hippolita’ya Theodore’a duydukları ilgiyi ve Isabella’nın genç adamı Matilda’ya bırakma maksadını açıkladılar. Hippolita akılsızlıklarından dolayı onları ayıpladı ve ikisinin babasının da vârislerini asil bir aileye doğmuş olsa bile böylesine fakir bir adama vermesinin olanaksızlığını söyledi. Tutkularını bu kadar yakın bir tarihe dayandığını ve Theodore’un ikisinden de kuşkulanması için çok az gerekçesi olacağını görmek içine biraz su serpti. Her iki Prenses’e de genç adamla herhangi bir şekilde görüşmekten kaçınmalarını buyurdu. </p>
			<p>Matilda buna ateşli biçimde söz verdi. Ama genç adamla arkadaşının birlikteliğini desteklemekten başka bir şey yapmamakla gururlanan Isabella, bir türlü genç adamdan kaçınma kararını alamıyordu ve böylece Hippolita’yı yanıtsız bıraktı. “Manastıra gideceğim,” dedi Hippolita, “ve bu yıkımlardan kurtulmamız için yeni ayinler yapılmasını isteyeceğim.” </p>
			<p>“Ah, anneciğim!” dedi Matilda, “Bizi bırakmaktan söz ediyorsunuz. Manastıra sığınmaktan ve babama tehlikeli amacını sürdürmesi için fırsat vermekten söz ediyorsunuz. Ah! Vazgeçmeniz için dizlerimin üzerine çöküp size yalvarıyorum. Beni Frederic’e yem mi yapacaksınız? Peşinizden manastıra geleceğim.” </p>
			<p>“Sakin ol, çocuğum,” dedi Hippolita, “hemen döneceğim. Tanrı’nın isteğinin bu olduğunu ve bunun senin yararına olduğunu öğrenene kadar seni terk etmeyeceğim.” </p>
			<p>“Beni kandırmayın,” dedi Matilda. “Siz buyurana dek Frederic’le evlenmeyeceğim. Eyvah! Bana ne olacak?” </p>
			<p>“Bu haykırış da ne şimdi?” dedi Hippolita. “Sana geri döneceğime söz verdim.” </p>
			<p>“Ah! Anneciğim,” diye cevap verdi Matilda, “burada kalın ve beni kendimden koruyun. Sizin tek bir kaş çatışınız babamın tüm hainliğinden daha fazlasına muktedir. Kalbimi bir başkasına verdim ve onu geri almamı ancak siz sağlayabilirsiniz.” </p>
			<p>“Daha fazla konuşma,” dedi Hippolita, “durumunu kötüleştirmemelisin, Matilda.”</p>
			<p>“Theodore’u bırakabilirim,” dedi Prenses, “fakat başkasıyla evlenmek zorunda mıyım? İzin verin sizinle kilise sunağına gideyim ve sonsuza dek kendimi dünyaya kapatayım.” </p>
			<p>“Yazgın babana bağlı,” dedi Hippolita, “eğer sevgim sana baban dışında şeylere saygı göstermeyi öğretmişse, onu yanlış kullanmışım demektir. Elveda çocuğum! Senin için dua etmeye gidiyorum.”</p>
			<p>Hippolita’nın asıl amacı Jerome’a, boşanmayı vicdanen onaylamama hakkı olup olmadığını sormaktı. Hippolita, vicdani duyarlılığın kendisi için yük haline dönüştürdüğü prensliği bırakması konusunda sıklıkla Manfred’e baskı yapıyordu. Bu kaygılar, kocasından ayrılmasını başka koşullar altında görünebileceğinden daha az korkutucu kılıyordu.</p>
			<p>Gece şatodan ayrılan Jerome, neden kendisini Manfred’den kaçışına yardım etmekle suçladığını öğrenmek için Theodore’u sertçe sorguya çekti. Theodore, bunu Manfred’in Matilda’dan kuşkulanmasına engel olmak için tasarlandığını itiraf etti ve Jerome’un yüce yaşamının ve kişiliğinin onu zorbanın öfkesinden koruduğunu ekledi. Oğlunun o Prenses’e ilgi duyduğunu fark eden Jerome içtenlikle hüzünlendi ve oğlunu dinlenmesi için yalnız bırakırken, sabah ona bu tutkusunu zaptetmesi için önemli nedenler sunacağına söz verdi. Tıpkı Isabella gibi, Theodore da kısa süre önce kalbinin isteklerinin aksi yönündeki kararlarına boyun eğmek durumunda kaldığı anne baba otoritesiyle tanışmıştı. Rahip’in sözünü ettiği nedenleri öğrenme konusunda çok meraklı değildi ve onlara uyma isteği daha da azdı. Güzel Matilda’nın üzerinde bıraktığı izlenim bir evladın babaya duyduğu sevgiden daha güçlüydü. Bütün gece kendini aşka dair düşüncelerle oyaladı ve sabah geç saatlerde, ancak sabah ayininden sonra, babasının onunla birlikte Alfonso’nun mezarına gitmesini buyurduğunu hatırladı.</p>
			<p>“Genç adam,” dedi Jerome onu gördüğünde, “bu gecikme hiç hoşuma gitmedi. Daha şimdiden babanın emirleri bu kadar az mı önem taşıyor?”  Theodore acemice bahaneler sıraladı ve geç kalışını uyuyakalmasına yordu. “Peki düşlerin kimle meşguldü?” dedi Rahip sertçe. Oğlunun yüzü kızardı. “Hadi, hadi,” diye devam etti Rahip, “seni düşüncesiz genç! Böyle bir şey olamaz; bu haram tutkuyu göğsünden söküp at.” </p>
			<p>“Haram tutku mu!” diye bağırdı Theodore. “Masum bir güzellik ve erdemli bir alçakgönüllülükle günah bir arada olabilir mi?” </p>
			<p>“Tanrı’nın yok olmaları için lanetlediklerini bağrına basmak,” diye cevap verdi Rahip, “günahtır. Bir zorbanın soyu üçüncü ya da dördüncü nesilde yeryüzünden silinip gitmelidir.” </p>
			<p>“Tanrı, günahkârların suçları yüzünden masumlara da çektirir mi?” dedi Theodore. “Dürüst Matilda’nın yeteri kadar erdemi var.” </p>
			<p>“Seni mahvetmeye yetecek kadar,” diye sözünü kesti Jerome. “Barbar Manfred’in iki kez senin cezalandırılmanı emrettiğini bu kadar çabuk mu unuttun?” </p>
			<p>“Hayır,” dedi Theodore, “kızının yardımlarının beni Prens’in hükmünden kurtardığını da unutmuş değilim. Yaralayan şeyleri unutabilirim ama iyilikleri asla.” </p>
			<p>“Manfred’in soyundan aldığın yaralar,” dedi Rahip, “aklının alabileceğinin çok ötesinde. Cevap verme ve şu kutsal tasvire bak! Bu mermer anıtın altında her türlü erdemle donatılmış bir prens olan İyi Yürekli Alfonso’ nun külleri duruyor. Halkının babası! İnsan soyunun büyük sevinci! Diz çök, dik kafalı çocuk! Ve bir babanın, ruhundan kutsal öç isteği hariç tüm duyguları söküp atacak dehşet verici durumu açıklamasına kulak ver. Ey, Alfonso! Yaralı Prens! Huzura kavuşmamış hayaletin bu sıkıntılı havada korkutucu biçimde asılı dursun; bu titreyen dudaklar... Ha! Kim o gelen?”</p>
			<p>“Kadınların en perişanı,” dedi Hippolita koro bölmesine girerken. “İyi yürekli Rahip, müsait misiniz? Bu genç neden diz çökmüş? Yüzlerinize kazınmış bu korku da ne anlama geliyor? Neden bu kutsal mezarın başındasınız?” </p>
			<p>“Ah! Hiçbir şey anlamadınız mı? Bu acınası durumdaki bölgenin dertlerine son vermesi için,” diye cevap verdi Rahip biraz kafası karışarak, “gökyüzüne dualarımıza gönderiyoruz. Bize katılın, hanımefendi! Sizin o lekesiz ruhunuz, bugünlerde evinize karşı açıkça suçlamalarda bulunan hükümler için af gelmesini sağlayabilir.” </p>
			<p>“Tanrı’ya onları uzaklaştırması için gayretle dua ediyorum,” dedi dindar Prenses. “Biliyorsunuz ki, efendim ve masum çocuklarım için Tanrı’nın lütfunu elde etmek hayatımın en önemli uğraşı oldu. Heyhat! Biri, elimden alındı! Tanrı beni zavallı Matilda’m için duysun! Peder, onun için aracılık ediniz!” </p>
			<p>“Her yürek onu kutsayacaktır,” dedi Theodore kendinden geçercesine.</p>
			<p>“Sessiz ol, sabırsız genç!” dedi Jerome, “ve siz, sevgi dolu Prenses, yukarıdaki güçlerle tartışmaya girmeyin! Tanrı’nın verdiğini Tanrı geri alır. Onun kutsal adına dua edin ve buyruklarına boyun eğin.” </p>
			<p>“En dindar halimle öyle yapıyorum,” dedi Hippolita. “Fakat Tanrı tek avuntumu benden esirgeyecek mi? Matilda’nın da yok olması şart mı? Ah! Peder, buraya gelme nedenim... ama oğlunuzu gönderin. Size söyleyeceklerimi sizinkinden başka hiçbir kulak işitmemeli.” </p>
			<p>“Tanrı tüm dileklerinizi size bağışlasın prenseslerin en kusursuzu,” dedi Theodore çekilirken. Jerome kaşlarını çattı.</p>
			<p>Ardından, Hippolita Rahip’e Manfred’e yaptığı teklifi, onun bunu nasıl uygun bulduğunu ve Matilda’yı sunma teklifini Frederic’e götürdüğünü anlattı. Jerome, Alfonso’nun en yakın akrabası olan ve onun yerine geçme hakkını talep edecek Frederic’in, hakkını gasp eden kişiyle ittifak kurmayı kabul etmesinin uygunsuz düşeceği bahanesine sığınarak bu hareketten hoşlanmadığını saklayamadı. Fakat hiçbir şey, Hippolita’nın ayrılmaya karşı çıkmayacağını itiraf ettiği ve bunu kabul etmesinin kanuni geçerliliği konusunda Rahip’in fikrini sorduğu zaman, Jerome’un yaşadığı şaşkınlığa denk olamaz. Rahip, kendisinden öğüt istendiğini anladı; Manfred’le Isabella’nın evliliğine ilişkin hoşnutsuzluğundan söz etmeden Hippolita’ya, verdiği onayın günahkârlığını en korkutucu renklerle resmetti, buna razı gelirse aleyhine sıralanacak suçlamaları açıkladı ve en sert tabirlerle, bu tür teklifleri her türlü öfke ve reddetme belirtisiyle karşılamasını buyurdu. </p>
			<p>Bu sırada Manfred, niyetini Frederic’e bildirdi ve çifte düğün yapılmasını teklif etti. Matilda’nın güzelliğine vurulmuş olan o zayıf Marki, teklifi büyük coşkuyla dinledi. Kaba güçle Otranto Prensliği’ne el koymak için çok az ümidi olduğunu gören Marki, Manfred’e olan düşmanlığını unuttu ve kızıyla zorbanın evliliğini engelleyecek hiçbir şey olmadığını düşünerek Matilda’yla evlenmesi durumunda hükümdarlığın kendisine geçmesinin kolaylaşacağını gördü. Teklife belli belirsiz itiraz etti; sırf göstermelik biçimde, Hippolita boşanmaya razı gelmezse kabul etmeyecekmiş gibi davrandı. Manfred o işi üzerine aldı. Başarısının coşkusuyla ve erkek evlatlar bekleyeceği konuma geçmek için sabırsızlanarak, karısının rızasını koparmak hedefiyle Prenses’in dairesine koştu. Manastıra gitmesini kızgınlıkla karşıladı. Suçluluğu ona, Hippolita’nın belki de Isabella’dan gerçek amacını öğrenmiş olabileceğini söylüyordu. Manastıra çekilmesinin, boşanmalarına engeller ileri sürene kadar orada kalması anlamına gelip gelmediğinden kuşkulandı ve zihninde Jerome’a karşı yer alan kuşkular, Rahip’in yalnızca fikirlerine karşı çıkmakla kalmayıp Hippolita’nın manastıra kapanma kararı almasına da neden olabileceğinden korkmasına yol açıyordu. Bu olasılığı açıklığa kavuşturma ve başarısını bertaraf etme telaşıyla, hızla manastıra doğru yola çıktı ve Rahip’in, Prenses’e boşanmayı asla kabul etmemesini hararetle tembih ettiği sırada oraya vardı.</p>
			<p>“Hanımefendi,” dedi Manfred, “sizi buraya getiren şey nedir? Neden benim Marki’nin yanından dönmemi beklemediniz?” </p>
			<p>“Görüşmeniz için hayır dua dilemeye geldim,” diye cevap verdi Hippolita. </p>
			<p>“Görüşmemin bir rahibin aracılığına ihtiyacı yok,” dedi Manfred, “ve bütün bu insanların içinden bu konuyu konuşmayı tercih ettiğin tek kişi bu kır saçlı hain mi?” </p>
			<p>“Dine saygısız Prens!” dedi Jerome. “Sunağın hizmetkârlarına sunakta mı hakaret etmeyi tercih ediyorsunuz? Ama Manfred, dine aykırı planlarınızı herkes biliyor. Tanrı ve bu erdemli hanım biliyor. Hayır, suratınızı asmayın Prens. Kilise tehditlerinizi küçümsüyor. Hanımefendinin gürlemesi sizin öfkenizin üstünden duyulacak. Prenses’in kararı öğrenilene kadar lanetlenmiş bu boşanma kararınızı sürdürmeye cesaret ederseniz, ben de sizin başınıza Prenses’in lanetini saplayacağım.” </p>
			<p>“Seni küstah isyancı!” dedi Manfred, Rahip’in sözlerinin neden olduğu dehşeti gizlemeye çalışarak, “Meşru Prensini tehdit ettiğini mi sanıyorsun?” </p>
			<p>“Meşru bir prens değilsiniz,” dedi Jerome, “prens de değilsiniz. Gidin, bu savınızı Frederic’le tartışın ve bir sonuca varıldığında...” </p>
			<p>“Sonuca varıldı,” diye cevap verdi Manfred. “Frederic Matilda’yla evlenmeyi kabul ediyor ve erkek çocuğum olmaması koşulu dışında tahtımı talep etmekten caymaya razı.” </p>
			<p>Manfred bu sözleri söylerken Alfonso’nun heykelinin burnundan üç damla kan aktı. Manfred’in beti benzi attı ve Prenses dizlerinin üzerine çöktü. </p>
			<p>“İşte!” dedi Rahip. “Alfonso’nun kanıyla Manfred’inkinin asla karışmayacağını gösteren bu mucizevi belirtiye dikkat edin!” </p>
			<p>“İyi niyetli efendim,” dedi Hippolita, “gelin, Tanrı’ya boyun eğelim. Sonsuza dek size itaat edecek karınızın size karşı geldiğini düşünmeyin. Efendimin ve Kilise’nin iradelerinden başka iradem yok. Gelin, o saygıdeğer mahkemeye başvuralım. Bizi birleştiren bağları söküp atmak bize kalmış bir şey değil. Eğer Kilise evliliğimizin sona ermesini onaylarsa, öyle olsun, önümde keder içinde geçecek birkaç yıl var. Onları bu sunağın dibinde sizin ve Matilda’nın güvenliği için dua ederek tüketmekten daha iyi bir yol var mı?” </p>
			<p>“Ama o zamana kadar burada kalmamalısın,” dedi Manfred, “benimle şatoya dön ve ben de orada boşanma için uygun düzenlemeler konusunu danışayım. Ama bu her işe karışan Rahip bizimle gelmiyor; konuksever çatım bir daha asla hainleri barındırmayacak; muhterem Peder’in oğluna gelince,” diye sözlerine devam etti, “onu topraklarımdan kovuyorum. Kutsal bir kişi ya da Kilise’ nin koruması altında olmadığını sanıyorum. Isabella’yla evlenen kim olursa olsun, bu kişi Rahip Falconara Kontu’nun birdenbire beliriveren oğlu olmayacak.” </p>
			<p>“Meşru prenslerin tahtlarında ansızın biten kişiler,” dedi Rahip, “birdenbire beliriverirler ama ot gibi çabuk pörsürler ve mevkileri onları bir daha hiç görmez.” Rahip’e küçümseyici bir bakışla bakan Manfred, Hippolita’ya yolu gösterdi; ama kilisenin kapısında, hizmetlilerinden birine manastır civarında gizlenmesini ve şatodan birinin oraya gelmesi durumunda derhal onu haberdar etmesini fısıldadı.</p>
		</div>
	</body>
</html>