<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otranto Şatosu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>III</h1>
			<p>Pirinç trompetin sesiyle uyum içinde sallanan doğaüstü başlığın üzerindeki tüylere dikkatle baktığında Manfred’in kalbi onu kuşkuya düşürdü. “Peder!” dedi, Falconara Kontu olarak görmekten vazgeçtiği Jerome’a, “Bu işaretler de ne demek oluyor? Eğer birini gücendirdiysem,” (tüyler öncekinden de şiddetli biçimde sallandı), “mutsuz bir prensim demektir!” diye haykırdı Manfred. “Yüce Peder! Bana dualarınızla yardım etmeyecek misiniz?” </p>
			<p>“Efendim,” diye cevap verdi Jerome, “Tanrı hiç kuşkusuz, kullarıyla alay ettiğiniz için size gücenmiştir. Kilise’ye teslim olun ve onun elçilerine acı çektirmekten vazgeçin. Masum genci bırakın ve üzerimdeki kutsal sıfata saygı göstermeyi öğrenin. “Tanrı hafife alınmaz. Görüyorsunuz işte.” (Yine trompet sesi duyuldu.) </p>
			<p>“Fazla aceleci davrandığımı kabul ediyorum,” dedi Manfred. “Peder, kapıya gidip, gelenin kim olduğunu sorar mısınız?” </p>
			<p>“Theodore’un hayatını bana bağışlıyor musunuz?” diye cevap verdi Rahip.</p>
			<p>“Bağışlıyorum,” dedi Manfred, “ama dışarıdaki kimmiş soruşturun.”</p>
			<p>Oğlunun boynuna sarılan Jerome, ruhunun taşkınlığını dışa vurarak sel gibi gözyaşlarını boşalttı. </p>
			<p>“Kapıya gideceğinize söz verdiniz,” dedi Manfred. </p>
			<p>“Düşündüm ki,” diye cevap verdi Rahip, “önce, yüreğimden gelen bu övgüyle size teşekkür etmemi mazur görürsünüz.” </p>
			<p>“Gidin sevgili beyefendi,” dedi Theodore, “Prens’i dinleyin; onun memnuniyetini benim için ertelemenizi hak etmiyorum.”</p>
			<p>Dışarıda kimin olduğunu soran Jerome’a cevap olarak, “Bir haberci!” dendi.</p>
			<p>“Kimden?” dedi Rahip. </p>
			<p>“Devasa kılıcın şövalyesinden. Otranto’yu gasp eden kişiyle konuşmalıyım,” dedi Haberci.</p>
			<p>Jerome, Prens’in yanına döndü ve mesajı kelimesi kelimesine aktardı. </p>
			<p>İlk sözler Manfred’i dehşete düşürdü ama kendisinden gaspçı diye söz edildiğini duyunca öfkesi alevlendi ve tüm cesareti geri geldi. “Gaspçı mı! Küstah hain!” diye haykırdı, “Unvanımı sorgulamaya kim cesaret edebilir? Çekilin Peder; bu iş keşişlere göre değil. Bu kendini bilmez adamı kendim karşılayacağım. Manastırınıza gidin ve Prenses’in dönüşü için hazırlık yapın. Oğlunuz, sadakatinizin teminatı olacak. Hayatı, itaatkârlığınıza bağlı.” </p>
			<p>“Tanrım! Efendim!” diye haykırdı Jerome, “Siz majesteleri, daha şimdi oğlumu bağışlamıştınız, Tanrı’nın müdahalesini bu kadar çabuk mu unuttunuz?” </p>
			<p>“Tanrı,” dedi Manfred, “meşru bir prensin unvanını sorgulamak için haberciler yollamaz, iradesini rahipler aracılığıyla bildirdiğinden bile kuşkuluyum, ama bu sizin sorununuz, benim değil. Şimdi arzumu biliyorsunuz; eğer Prenses’le birlikte buraya dönmezseniz, oğlunuzu küstah bir haberci koruyacak değil.”</p>
			<p>Kutsal kişinin cevap vermesi boşunaydı. Manfred, Peder’in arka kapıya götürülmesini ve şatodan gönderilmesini emretti. Hizmetkârlarının birkaçına Theodore’u kara kulenin tepesine taşımalarını ve başında sıkıca nöbet tutmalarını emretti; bu arada zorla da olsa babayla oğlun ayrılırlarken çabucak kucaklaşmalarına izin verdi. Ardından salona çekildi ve Prenslik tahtına oturarak habercinin, huzuruna kabulünü emretti.</p>
			<p>“Evet, seni küstah!” dedi Prens, “Benimle alıp veremediğin nedir?” </p>
			<p>Haberci, “Manfred, siz Otranto Prensliği’nin gaspçısının huzuruna,” diye cevap verdi, “ünlü ve yenilmez şövalye, devasa kılıcın şövalyesi tarafından gönderildim. Şövalye, efendisi Vicenza Markisi Frederic’in adına, sahtekâr vasilerine rüşvet vererek alçakça ve haince elinize geçirdiğiniz Prens’in kızı Lady Isabella’yı istiyor. Ayrıca, İyi Yürekli Alfonso’nun en yakın akrabası olan, adı geçen Marki Frederic’ten gasp ettiğiniz Otranto Prensliği’nden de çekilmenizi istiyor. Eğer bu haklı isteklere bir an önce uymazsanız, sizi ölümüne teke tek dövüşe davet ediyor.” Haberci bu sözleri söyleyerek asasını yere fırlattı. </p>
			<p>“Peki seni buraya gönderen palavracı nerede?” dedi Manfred. </p>
			<p>“Beş kilometre kadar ötede,” dedi Haberci. “Kendisi gerçek bir şövalye, siz ise gaspçı ve zorba olduğunuz için efendisinin davasını kazanmak üzere geliyor.”</p>
			<p>Her ne kadar bu meydan okuma aşağılayıcı olsa da Manfred, Marki’yi kışkırtmanın yararına olmadığı kanısındaydı. Frederic’in savının nasıl sağlam temellere dayandığını biliyordu; hem bunu ilk duyuşu da değildi. Frederic’in ataları, İyi Yürekli Alfonso’nun ölümüyle, yazılı belge olmaksızın Otranto Prensliği unvanını üstlerine almışlardı; ama Manfred, babası ve büyükbabası, Vicenza ailesinin onları bu unvandan mahrum bırakamayacakları kadar güçlüydüler. Cesur ve şehvetli bir prens olan Frederic, tutkun olduğu ve Isabella’nın doğumunda ölen genç bir hanımefendiyle evlenmişti. Karısının ölümü onu öylesine etkilemişti ki, Haçlı Seferleri’ne katılıp kâfirlerle yapılan bir muharebede yaralandığı, esir alındığı ve öldüğünün bildirildiği Kutsal Topraklar’a gitmişti. Bu haber Manfred’in kulağına geldiğinde, Prenses Isabella’yı oğlu Conrad’a gelin verilmek üzere yanına getirmeleri için vasilerine rüşvet verdi; bu ittifakla, iki ailenin haklarını birleştirmeyi hedeflemişti. Aynı gerekçe, Conrad’ın ölümü üzerine, böyle birdenbire Isabella’yla evlenmeye karar vermesine yol açtı ve yine bu düşünce, bu evlilik için Frederic’in onayını almak için çabalamasına neden oldu. Benzer bir politika, hizmetkârlarına Şövalye’nin maiyetine Isabella’nın kaçışıyla ilgili bir şey söylememelerini kesin biçimde buyurup bu konuda bir şey duymasın diye Frederic’in savunucusunu şatoya çağırma düşüncesinin esin kaynağı oldu.</p>
			<p>Manfred bu düşünceleri sindirir sindirmez, “Haberci,” dedi, “efendinin yanına dön ve de ki, farklılıklarımızı kılıçla kapatmadan önce, Manfred onunla biraz konuşmak ister. Dürüst bir şövalye olarak, saygıyla karşılanacağı ve hem kendisi hem de yanındakilerin tümüyle güvende olacaklarına söz verdiğim şatoma davet edildiklerini bildir. Eğer anlaşmazlığımızı barışçıl yollardan çözemezsek, buradan güvenle ayrılabileceğine ve savaş hukukuna uygun olarak memnun edileceğine söz veririm; Tanrı, Baba, Oğul ve Kutsal Ruh yardımcım olsun!” </p>
			<p>Haberci üç kez eğilerek selam verdi ve Prens’in huzurundan ayrıldı.</p>
			<p>Bu görüşme sırasında Jerome’un aklı bin türlü karşıt duyguyla çalkalanıyordu. Oğlunun hayatı için duyduğu kaygıyla titredi ve ilk düşüncesi Isabella’yı şatoya dönmesi için ikna etmek oldu. Isabella’nın Manfred’le evleneceği düşüncesi onu daha az korkutuyor değildi. Hippolita’nın, efendisinin iradesi karşısındaki sınırsız boyun eğişinden çekiniyordu. Eğer ona ulaşabilirse, Hippolita’ nın dindar yönünü boşanmayı kabul etmemesi için uyarabileceğinden kuşkusu yoktu, ama Manfred’in bu engelin kendisinden kaynaklandığını öğrenmesi Theodore için eşit derecede ölümcül olabilirdi. Bu denli az sakınganlıkla Manfred’in unvanını sorgulayan bu Haberci’nin nereden geldiğini öğrenmek için sabırsızlanıyordu. Isabella oradan kaçar ve kaçışının suçu üstüne yıkılabilir diye manastırdan uzak kalmaya da cesaret edemiyordu. Bu sorunu nasıl çözüme ulaştıracağından emin olmayarak kederli biçimde manastıra geri döndü. </p>
			<p>Kapının önünde onunla karşılaşan ve hüzünlü havasını gören bir keşiş, “Eyvah! Kardeşim! Kusursuz Prensesimiz Hippolita’yı kaybettiğimiz doğru mu yoksa?” dedi.</p>
			<p>Kutsal adam yerinden fırladı ve “Ne demek istiyorsun, kardeşim?” diye bağırdı, “Şatodan henüz döndüm ve ayrılırken Prenses’in sağlığı yerindeydi.” </p>
			<p>“Martelli,” diye cevap verdi öteki Rahip, “on beş dakika kadar önce şatodan çıkmış, manastırın oradan geçiyordu ve majestelerinin öldüğü haberini verdi. Tarikatımızın tüm üyeleri Prenses’in daha iyi bir yaşama yaptığı bu yolculuk için dua etmek üzere şapele gittiler ve benden de sizin gelişinizi beklememi istediler. Sizin o iyi hanımefendiyle olan kutsal bağınızı biliyorlar ve bu durumun size vereceği acı için kaygılılar. Elbette ağlamak için her türlü nedene sahibiz; evimizin annesi gibiydi, fakat bu dünyadaki yaşam hac yolculuğundan başka bir şey değil; yakınmamalıyız; hepimiz onu izleyeceğiz, sonumuz onunki gibi olsun!”</p>
			<p>“İyi yürekli kardeşim! Rüya görüyorsunuz,” dedi Jerome, “şatodan geldiğimi ve Prenses’in sağlığının yerinde olduğunu söylüyorum size. Prenses Isabella nerede?”</p>
			<p>“Zavallı hanımefendi!” diye cevap verdi Rahip, “Ona kötü haberi verdim ve ruhsal huzur önerdim; ona ölümlülüğün dünyevi bir durum olduğunu hatırlattım ve manastıra kapanmasını önerdim; Aragonlu Kutsal Prenses Sanchia örneğini aktardım.” </p>
			<p>“Çabanız övgüye değer,” dedi Jerome sabırsızlıkla, “fakat şu an için gereksizdi; Hippolita gayet iyi. En azından öyle olması için Tanrı’ya inanıyorum; tersini gösteren bir şey duymadım.” </p>
			<p>“Yine de Prenses’in içtenliği...” </p>
			<p>“Peki, kardeşim, Prenses Isabella nerede?” </p>
			<p>“Bilmiyorum,” dedi Rahip, “çok ağladı ve odasına çekileceğini söyledi.” </p>
			<p>Jerome hemen arkadaşının yanından ayrılıp telaşla Prenses’e koştu, fakat Prenses odasında değildi. Manastırda çalışanları sorguya çekti, ama Isabella’yla ilgili bilgi edinemedi. Manastır ve kiliseyi boş yere baştan sona araştırdı ve görülüp görülmediğini öğrenebilmek için çevreye haberciler gönderdi; ama hepsi boşunaydı. Hiçbir şey, iyi yürekli adamın kafa karışıklığı kadar büyük olamazdı. Isabella’nın, Manfred’in karısının ölümüne neden olmasından kuşkulanarak telaşa kapıldığı ve saklanmak için daha gizli bir yere çekildiği sonucuna vardı. Bu yeni kaçış büyük olasılıkla Prens’in öfkesini doruklara taşıyacaktı. Neredeyse akıl almaz görünse de Hippolita’nın ölüm haberi, Rahip’in korkusunu arttırdı; her ne kadar Isabella’nın kaçışı Manfred’den bir koca olarak iğrendiğini gösterse de, Jerome bu durumdan avuntu çıkaramıyordu, çünkü bu, oğlunun hayatını tehlikeye sokuyordu. Şatoya geri dönmeye karar verdi ve birkaç rahip kardeşinin, masumiyeti konusunda Manfred’in huzurunda tanıklık etmesini ve eğer gerekirse, Theodore için kendisiyle birlikte aracı olmayı kabul etmelerini sağladı.</p>
			<p>Bu arada Prens, avluya geçmiş ve yabancı şövalyeyle maiyetindekilerin kabulü için şatonun kapılarının sonuna kadar açılmasını emretmişti. Birkaç dakika içinde atlılar şatoya vardı. Önce ellerinde asa olan iki haberci geldi. Derken iki uşak ve iki trompetçinin izlediği bir hanedan armacısı. Ardından yüz yaya muhafız. Bunlara bir o kadar da at eşlik ediyordu. Onların arkasından şövalyenin renkleri olan kırmızı ve siyahlar içinde elli piyade. Ardından bir yedek at. At üstünde Vicenza ve Otranto ailelerinin armalarından oluşan birleşik armayı taşıyan bir soylunun iki yanında birer hanedan armacısı, bu durum Manfred’in gururunu incitti ama kızgınlığını bastırdı. İki uşak daha. Tespih çekerek gelen günah çıkartma papazı. Daha öncekiler gibi giyinmiş elli piyade daha. Başşövalye’nin yoldaşı, baştan aşağı zırhlarını kuşanmış, miğferlerinin siperliği inik iki şövalye. İki şövalyenin kalkanlarını ve malzemelerini taşıyan silahtarları. Şövalyenin kendi silahtarı. Dev gibi bir kılıcı taşıyan ve onun ağırlığı altında eziliyor gibi görünen yüz soylu. Doru binek atının üzerinde, tepeden tırnağa zırhını kuşanmış, mızrağı yerinde, yüzü, üzeri kırmızı ve siyah kuştüyleriyle kaplı siperle gizlenmiş şövalyenin kendisi. Başşövalye’ye yol açmak için sağa ve sola çark eden trampetli ve trompetli elli yaya muhafız kortejin sonunu oluşturuyordu.</p>
			<p>Kortej kapıya varır varmaz durdu; öne çıkan Haberci bir kez daha meydan okuyan mesajı okudu. Manfred’in gözleri devasa kılıca takılmıştı ve pek de yazılı meydan okumaya kulak verecek gibi görünmüyordu. Fakat kısa süre sonra dikkati, arkasından yükselen sert rüzgârla dağıldı. Arkasını döndü ve büyülü miğferin üzerindeki tüylerin daha önce olduğu gibi sıra dışı biçimde dalgalandığını fark etti. Yazgısını buyuruyormuş gibi görünen şartların altında ezilmemek için Manfred’inkine benzer bir cesaret gerekirdi. Yine de her zaman açıkça gösterdiği yiğitliğe yabancıların önünde ihanet etmeyi göze alamayarak, hiç çekinmeksizin şöyle dedi: </p>
			<p>“Sayın Şövalye! Her kim olursanız olun size hoş geldiniz diyorum. Eğer ölümlülük hamurundansanız, yürekliliğiniz kendine denk bir yüreklilikle karşılaşacak ve eğer dürüst bir şövalyeyseniz amacınıza ulaşmak için büyüye başvurmayı hor görürsünüz. İster Cennet’in ister Cehennem’in işaretlerinden biri olun, Manfred, davasının doğruluğuna ve evini hep korumuş olan Aziz Nicholas’ın yardımına inanıyor. Atınızdan inin Sayın Şövalye ve dinlenin. Yarın adil bir dövüş alanınız olacak; Tanrı haklının yanında olacak!”</p>
			<p>Şövalye cevap vermedi, ama atından inerek Manfred tarafından şatonun ana salonuna yönlendirilmesine izin verdi. Avludan geçerlerken Şövalye olağanüstü miğfere bakmak için durdu ve diz çökerek birkaç dakikalığına içinden dua ediyormuş gibi göründü. Ayağa kalkarak Prens’e devam etmeleri için işaret etti. Salona girdikleri anda Manfred yabancıya silahlarını bırakmasını teklif etti, ama Şövalye reddetme belirtisi olarak başını iki yana salladı. “Sayın Şövalye,” dedi Manfred, “bu hiç nazik bir davranış değil, ama tüm iyi niyetimle size karşı gelmeyeceğim! Sizin de Otranto Prensi’yle ilgili yakınacak hiçbir şeyiniz olmamalı. Kendi payıma bir ihanet tasarlamış değilim. Umarım sizin için de aynısı geçerlidir. Buyurun, bunu teminat olarak alın.” (Ona yüzüğünü verdi.) “Siz ve arkadaşlarınız konukseverlik âdetlerimizin tadını çıkarın. Yiyecek içecekler getirilene kadar burada dinlenin. Maiyetinizin kalacağı yerler için gerekli emirleri verecek ve yanınıza döneceğim.” </p>
			<p>Üç şövalye, Manfred’in nezaketini kabul ederek selam verdiler. Manfred, yabancının yanındaki heyetin Prenses Hippolita tarafından hacıların kabulü amacıyla kurulan bitişikteki imarethaneye nakledilmesi talimatını verdi. Kapıya dönmek için avluya yöneldiklerinde devasa kılıç, taşıyıcıların elinden kurtuldu ve miğferin karşısında yere düşerek hareketsiz kaldı. Doğaüstü olaylara neredeyse alışmış olan Manfred bu yeni olağanüstü görüntünün neden olduğu şaşkınlığın üstesinden geldi ve bu arada ziyafetin hazırlanmış olduğu salona dönerek sessiz konuklarını yerlerini almaları için davet etti. Her ne kadar tedirgin olsa da, Manfred gruba neşeyle güven vermeye çabaladı. Onlara birkaç soru sordu, ama karşısındakiler yalnızca işaretlerle cevap verdiler. Miğferlerinin siperliğini ancak yemek yiyebilecekleri kadar kaldırdılar. “Beyler,” dedi Prens, “bu duvarlar arasında ağırladığım konuklar içinde benimle konuşmayı küçük gören ilk kişiler sizlersiniz. Sanırım prenslerin mevkilerini ve onurlarını yabancılar ya da dilsizlerin karşısında tehlikeye attıkları da pek alışılagelmiş değildir. Vicenzalı Frederic adına geldiğinizi söylüyorsunuz. Hep onun cesur ve saygılı bir şövalye olduğunu duymuşumdur; şunu söylemeye cüret edeceğim ki, Frederic, dengi bir prensle sosyal ortamda sohbet edip kaynaşmayı aşağılanmak olarak görüp zırhların ardına gizlenmezdi. Hâlâ sessizsiniz! Peki, ne olursa olsun, konukseverlik ve şövalyelik kurallarına göre bu çatı altındaki efendiler sizsiniz. Arzu ettiğiniz şekilde davranın, ama gelin, bana bir kadeh şarap verin; benimle birlikte güzel hanımlarınızın sağlığına kadeh kaldırmayı reddetmeyeceksiniz herhalde. “Başşövalye iç çekip istavroz çıkardı ve tam sofradan kalkarken, “Sayın Şövalye,” dedi Manfred, “söylediklerim yalnızca şakaydı. Sizi hiçbir şeye zorlamam. Kendi isteklerinize göre davranın. Madem ruh haliniz neşeye uygun değil, o zaman üzgün olalım. İş konuşmak, beğeninize daha çok hitap edebilir. Haydi buradan çıkalım ve açıklayacağım şeylerin sizi eğlendirmek için gösterdiğim boşa çabalardan daha çok beğenilip beğenilmeyeceğini görelim.”</p>
			<p>Ardından Manfred, üç şövalyeyi içerideki odalardan birine götürerek kapıyı kapattı ve nazikçe oturmalarını söyleyerek başkan konumundaki önemli kişiye hitap etmeye başladı:</p>
			<p>“Sayın Şövalye, anladığım kadarıyla, yasal vasilerinin rızasıyla Kutsal Kilise huzurunda oğlumla evlenmesi konusunda anlaşmaya varılan, kızı Prenses Isabella’yı geri almak ve hükümranlığımı, kendini –huzur içinde yatsın– Prens Alfonso’nun en yakın akrabası olarak tayin eden efendinize bırakmamı istemek için Vicenza Markisi adına geliyorsunuz. Öncelikle isteklerinizin ikincisine yönelik konuşacağım. Hem sizin hem de efendinizin bildiği üzere, Otranto Prensliği’ni babam Don Manuel’den devraldım, o da kendi babası Don Ricardo’dan almıştı. Selefleri Alfonso, Kutsal Topraklar’da çocuksuz ölerek topraklarını sadık hizmetleri karşılığında büyükbabam Don Ricardo’ya miras bırakmıştı.” (Yabancı, başını iki yana salladı.) “Sayın Şövalye,” dedi Manfred samimi biçimde, “Ricardo yürekli ve dürüst bir adamdı; dini bütün bir kişiydi; bitişikteki kilise ve iki manastırı nasıl da cömertçe kurduğuna bakın. Kendisi özellikle Aziz Nicholas tarafından korunurdu. Büyükbabamın âciz olduğu, yani, efendim, Don Ricardo’nun âciz olduğu, bağışlayın, araya girmeniz kafamı karıştırdı; büyükbabamın anısına büyük saygı duyuyorum, evet, beyefendiler! Büyükbabam bu topraklara sahip çıktı; onlara kılıcıyla ve Aziz Nicholas’ın desteğiyle sahip çıktı. Babam da öyle yaptı; ve beyefendiler, her ne olursa olsun ben de öyle yapacağım. Ama Frederic, efendiniz, kan bağınca en yakın kişi, kılıç hakkı için unvanımı ortaya koymaya karar verdim; şimdi bu, kanunsuz bir unvan olduğu anlamına mı geliyor? Efendiniz Frederic’in nerede olduğunu sorabilir miyim? Gelen haberler esaret altında öldüğünü söylüyor. Siz ve hareketleriniz onun yaşadığını söylüyor, bunu sorgulamıyorum, sorgulayabilirim, beyler, sorgulayabilirim ama sorgulamıyorum. Başka prensler Frederic’in, eğer elinden geliyorsa, mirasını zorla almasını söyleyebilirler. Saygınlıklarını tek bir dövüşle tehlikeye atmazlar. Saygınlıklarını tanımadıkları dilsizlerin kararına teslim etmezler! Affınıza sığınıyorum, beyler, çok heyecanlıyım. Fakat kendinizi benim yerime koyun. Yürekli şövalyeler olarak sizin ve atalarınızın onurlarının sorgulanması öfkenizi kabartmaz mıydı? Ama konumuza dönelim. Lady Isabella’yı teslim etmemi istiyorsunuz, beyler, size şunu sormalıyım: Onu teslim alma izniniz var mı?” (Şövalye evet anlamında başını salladı.) “Onu almak, ” diye devam etti Manfred, “peki! Onu teslim almaya izniniz var, ama, kibar şövalye, tam yetkiniz olup olmadığını sorabilir miyim?” (Şövalye başıyla olumladı.) “Güzel,” dedi Manfred. “Öyleyse önerimi dinleyin. Karşınızda, beyler, dünyanın en mutsuz adamı duruyor!” (Ağlamaya başladı.) “Bana merhametinizi gösterin; bunu hak ediyorum gerçekten. Şunu bilmelisiniz ki tek umudumu, sevincimi, ailemin dayanağını kaybettim; Conrad dün sabah öldü.” (Şövalyeler şaşırdıklarını belli ettiler.) “Evet beyler, yazgı oğlumu yok etti. Isabella özgür.” </p>
			<p>“O zaman onu geri verin!” diye bağırdı şövalyelerin başı sessizliği bozarak. </p>
			<p>“Bana karşı sabırlı olun,” dedi Manfred. “İyi niyetinizin göstergesi olan bu ifadenizle bu konunun kan dökülmeden düzeltilebileceğini anladığım için sevinç duyuyorum. Bundan sonra söyleyeceğim az sayıdaki şeyi kesinlikle kişisel çıkarlarım belirlemiyor. Sizler bana bakınca dünyadan iğrenen birini görüyorsunuz. Oğlumun kaybı beni dünyevi kaygılardan kopardı. Artık güç ve büyüklüğün gözümde hiç önemi yok. Atalarımdan aldığım hükümdarlığı onurla oğluma aktarmayı diliyordum, ama artık olanaksız! Yaşam benim için öylesine önemsiz ki meydan okumanızı keyifle kabul ettim. İyi bir şövalye, görev sırasında yere yıkılmaktan daha doygunluk verici biçimde mezara giremez. Tanrı’nın isteği her neyse boyun eğiyorum. Çünkü, ah! Beyler, çok kederli biriyim. Manfred kıskançlıkla muhatap olmaz, ama kuşkusuz öykümden haberdarsınız.” (Şövalye bilmediğine ilişkin işaretler yaptı; Manfred’in sözlerini sürdürmesiyle ilgiliymiş gibi görünüyordu.) “Beyler,” diye sözlerini sürdürdü Prens, “Öykümün sizin için bir sır olması mümkün mü? Benimle ve Prenses Hippolita’yla ilgili hiçbir şey duymadınız mı?” (Şövalyeler başlarını hayır anlamında salladılar.) “Hayır mı? Öyleyse beyler, buyurun anlatayım. Hırslı olduğumu düşünüyorsunuz. Heyhat! Hırs daha bireysel bir hamurdan oluşur. Eğer hırslı olsaydım, uzun yıllar boyunca vicdani huzursuzluklar cehenneminde av olmazdım. Ama sabrınızı zorluyorum. Kısa keseceğim. O zaman şunu bilin ki, zihnim uzun zamandır Prenses Hippolita’yla birlikteliğim konusunda huzursuz. Ah, beyler, keşke o kusursuz kadını tanıyor olsaydınız! Keşke ona bir eş gibi taptığımı, bir dost gibi saydığımı bilseydiniz. Fakat insanoğlu kusursuz mutluluk için doğmuyor! O da benim huzursuzluklarımı paylaşıyor ve onun da rızasıyla konuyu Kilise’nin huzuruna taşıdım, zira birbirimize yasak bir yakınlık derecesinden bağlıyız. Her an, bizi sonsuza dek ayıracak kesin kararı bekliyorum. Benim için üzüldüğünüze eminim. Üzüldüğünüzü görüyorum. Bu gözyaşlarını mazur görün!” (Şövalyeler, konunun nereye varacağını merak ederek birbirlerine baktılar.) Manfred sözlerini sürdürdü: “Oğlumun ölümü, ruhum bu kaygılar içindeyken meydana geldi, hükümranlığımı bırakıp sonsuza dek insanlığın gözü önünden çekilmekten başka bir şey düşünemiyordum. Tek engelim, halkıma sevecenlikle yaklaşacak bir vâris belirleyememem ve kendi kanımdanmışçasına sevdiğim Prenses Isabella’dan ayrılmaktı. En uzak akrabalıkları bile içine katarak Alfonso’nun soyunu eski haline döndürmek arzusundaydım. Beni bağışlayın ama, Ricardo’nun soyunun kendi akrabalarının yerini alması Alfonso’nun iradesi olduğu için memnun olsam da o akrabaları nerelerde aramalıydım ki? Efendiniz Frederic’ten başka kimseyi tanımıyordum. O da kâfirlerin elinde tutsaktı ya da ölmüştü; hem eğer hayatta olsaydı bile gelişmekte olan Vicenza eyaletini küçük Otranto Prensliği için terk eder miydi? Eğer terk etmeseydi, sert, acımasız bir naibin, zavallı sadık halkımın sorumluluğunu yüklendiğini görme fikrine dayanabilir miydim? Çünkü, beyler, halkımı seviyorum ve Tanrı’ya şükürler olsun ki onlar tarafından seviliyorum. Ama bu uzun konuşmanın nereye varacağını soracaksınız. O zaman, kısaca şöyle söyleyeyim: Gelişinizle Tanrı bu zorluklara ve şanssızlıklarıma çare olacak şeyi gösteriyor. Lady Isabella serbest. Yakında ben de öyle olacağım. Halkımın iyiliği için her şeye boyun eğerim. En iyisi, yani ailelerimiz arasındaki düşmanlığı yok etmenin tek yolu Lady Isabella’yı karım olarak almam olmaz mıydı? Siz söyleyin, ama her ne kadar Hippolita’nın erdemleri her zaman gözümde değerli olacak olsa da bir prens kendini düşünmemeli; bir prens halkı için doğar.” </p>
			<p>O sırada odaya giren bir hizmetçi Manfred’e, Jerome ve çok sayıda keşiş kardeşinin bir an önce huzuruna çıkmayı talep ettiklerini bildirdi. </p>
			<p>Bu şekilde araya girilmesiyle kışkırtılan ve keşişin bu yabancıların önünde Isabella’nın manastıra sığındığını açığa vurmasından korkan Prens, Jerome’un içeri girişini önleyecekti. Fakat Jerome’un Prenses’in geri dönüşünü haber vermek için geldiğini düşünerek şövalyeleri birkaç dakikalığına yalnız bırakacağı için af dilmeye başlamıştı ki keşişlerin gelişiyle engellendi. Manfred davetsiz girişleri yüzünden onları öfkeyle azarladı; onları odadan zorla çıkarttıracaktı, ama Jerome başından atamayacağı kadar heyecanlıydı. Kendi suçsuzluğunun altını çizerek yüksek sesle Isabella’nın kaçışını bildirdi. Bu haber karşısında, ama bir o kadar da haberin yabancıların bilgisine sunulmasıyla kafası karışan Manfred, bir yandan Rahip’i paylayıp öte yandan şövalyelerden özür dileyerek, Isabella’ya ne olduğunu öğrenmeyi isteyerek, ama bunu şövalyelerin zaten bildiğinden korkarak, Isabella’yı aramak için sabırsızlanarak ama şövalyelerin bu aramaya katılmalarından çekinerek abuk sabuk cümleler dışında pek bir şey söyleyemedi. Isabella’nın nerede olduğunu soruşturmaları için haberciler göndermeyi teklif etti. Fakat Başşövalye sessizliğini daha fazla sürdürmeyerek Manfred’i karanlık ve muğlak davranışı için sert sözlerle kınadı ve Isabella’nın şatodan ilk kaçışının nedenini öğrenmeyi istedi. Jerome’a sessiz olmasını ima eden haşin bir bakışla bakan Manfred, Conrad’ın ölümünden sonra onu nasıl bırakacağına karar verene kadar Isabella’yı mabede yerleştirmiş gibi davrandı. Oğlunun yaşamı için kaygıyla titreyen Jerome, bu yalanla çelişmeye cesaret edemedi; fakat aynı kaygıları paylaşmayan bir keşiş açıksözlülükle Isabella’nın önceki gece kiliselerine kaçtığını söyledi. Prens, onu utanç ve şaşkınlığa boğan bu bulguyu engellemek için boşa çabaladı. Duyduğu çelişkilerle şaşkına dönen ve Isabella’nın kaçışına ilişkin kaygılarına rağmen Manfred’in, Prenses’i saklamış olduğuna neredeyse tümüyle ikna olan yabancıların başı kapıya koşarak, “Seni vatan haini Prens! Isabella bulunmalı!” dedi. Manfred onu durdurmaya çalıştı, ama yol arkadaşlarına yardım eden öteki şövalyeler sayesinde Başşövalye, Prens’in elinden kurtuldu ve hizmetkârlarını yanına çağırarak hızla avluya koştu. Şövalye’nin dikkatini aramadan başka yöne çekmenin boşa olacağını anlayan Manfred, ona eşlik etmeyi önerdi ve hizmetkârlarını çağırıp Jerome ve keşişlerin bazılarını onlara yol göstermeleri için yanlarına aldıktan sonra şatodan çıktılar; Manfred, Şövalye’nin yanındakilerin güvence altına alınmaları için özel olarak emirler verirken, öte yandan yardımlarını rica etmek için bir haberci görevlendiriyor numarası yapıyordu. </p>
			<p>Grup şatodan ayrılır ayrılmaz, salonda ölüme mahkûm edildiğini gördüğü için genç köylüyle derinden ilgilendiğini hisseden ve onu kurtarmak için yollar tasarlayan Matilda’ya kadın hizmetkârlardan bazıları, Manfred’in farklı yollardan Isabella’yı aramaları için tüm adamlarını görevlendirdiği haberi verdiler. Manfred bu emri genel hatlarıyla vermiş, Theodore’un başına nöbetçi olarak diktiği adamın aramaya katılmasını kastetmemesine rağmen bunu açıkça dile getirmemişti. Böylesi buyurgan bir prensin emirlerine uymak için işgüzarlık ederek ve değişikliğe duydukları merak ve ilgiyle çabucak aramaya katılmak amacıyla şatoyu tek bir adama bırakmışlardı. Matilda, kadın hizmetkârlarının yanından ayrıldı, gizlice kara kuleye çıktı ve kapının kilidini açarak şaşkına dönmüş Theodore’a kendini tanıttı. “Genç adam,” dedi, “her ne kadar babama karşı görevlerim ve kadınsı iffetim, atmakta olduğum adımı ayıplasa da tüm diğer bağlayıcı unsurları alt eden kutsal yardımseverlik bu davranışı aklıyor. Haydi kaçın; zindanınızın kapıları açık; babam ve hizmetkârları burada değil; ama yakında dönebilirler; güven içinde gidin; Cennet’in melekleri size yolunuzu göstersin!” </p>
			<p>“Siz muhakkak ki o meleklerden birisiniz!” dedi mest olmuş Theodore, “Ancak kutsanmış bir azize sizin gibi konuşabilir, davranabilir ve görünebilir! Göksel koruyucumun adını öğrenemez miyim? Babanızın adını söylediniz sanırım. Bu mümkün mü? Manfred’in kanı kutsal merhameti hissedebilir mi? Sevgili hanımefendi, cevap vermiyorsunuz. Peki siz buraya nasıl geldiniz? Neden kendi güvenliğinizi boşluyorsunuz ve Theodore gibi bir zavallı için düşüncelerinizi boşa harcıyorsunuz? Gelin, birlikte kaçalım. Bağışladığınız yaşam sizin korunmanıza adanmalı.” </p>
			<p>“Ah! Yanılıyorsunuz,” dedi Matilda iç çekerek, “Manfred’in kızıyım ama beni bekleyen bir tehlike yok.” </p>
			<p>“Hayret!” dedi Theodore. “Fakat dün akşam size sunmuş olduğum hizmetin karşılığında bugün bağışlayıcı şefkatiniz bana büyük cömertlikle karşılık veriyor.” </p>
			<p>“Hâlâ yanılıyorsunuz,” dedi Prenses, “fakat açıklama yapmanın zamanı değil. Sizi kurtarmak hâlâ elimdeyken kaçın, erdemli genç. Babam geri dönecek olursa sizin de, benim de korkudan titremek için nedenimiz olacak.” </p>
			<p>“Nasıl olur da,” dedi Theodore, “sizi yıkıma sürükleyebilecek bir risk uğruna böyle bir şeyi kabul edebileceğimi düşünürsünüz ey çekici hanımefendi? Bin ölüme katlanırım daha iyi.” </p>
			<p>“Sizin gecikmeniz dışında,” dedi Matilda, “herhangi bir nedenle riske giriyor değilim. Gidin. Kaçışınıza yardım ettiğim öğrenilemez.” </p>
			<p>“Gökteki azizler adına,” dedi Theodore, “sizden kuşkulanılmayacağına yemin edin; yoksa burada başıma gelecekleri bekleyeceğime ant içiyorum.” </p>
			<p>“Ah! Çok yüce gönüllüsünüz,” dedi Matilda, “ama inanınız ki benden hiç kuşkulanılmayacak.” </p>
			<p>“Beni kandırmadığınızın göstergesi olarak güzel elinizi verin bana,” dedi Theodore, “ve onu minnettarlığın sıcak gözyaşlarıyla yıkamama izin verin.” </p>
			<p>“Sakın!” dedi Prenses, “Böyle bir şey olamaz.” </p>
			<p>“Ah!” dedi Theodore, “Bu zamana kadar bela dışında hiçbir şey görmemiştim, belki de öteki yazgıyı asla bilemeyeceğim. Kutsal minnettarlık duygusuna ait saf sevinçten mustaribim. Elinize içini döküp iz bırakacak olan benim ruhumdur.” </p>
			<p>“Sakın! Kaçın!” dedi Matilda, “Isabella sizi ayaklarıma kapanmış görse bu durumu onaylar mı?” </p>
			<p>“Isabella kim?” dedi genç adam şaşkınlıkla.</p>
			<p>“Ah Tanrım! Korkarım,” dedi Prenses, “hilekâr birine hizmet ediyorum! Bu sabahki merakınızı unuttunuz mu?” </p>
			<p>“Görünüşünüz, davranışlarınız, tüm o güzel benliğiniz kutsallığın vücut bulmuş hali,” dedi Theodore, “fakat sözleriniz karanlık ve gizemli. Konuşun, hanımefendi, hizmetkârınızın anlaması için konuşun.”</p>
			<p>“Beni fazlasıyla iyi anlıyorsunuz,” dedi Matilda, “ama bir kez daha size gitmenizi emrediyorum. Eğer boşa konuşmalarla zaman kaybedersem, koruma olasılığım olan kanınız elime bulaşmış olacak.” </p>
			<p>“Gidiyorum, hanımefendi,” dedi Theodore, “çünkü siz öyle istiyorsunuz ve çünkü babamın kederden ağaran saçlarını mezara götürmeyeceğim. Ama söyleyin, tapılası hanımefendi, nazik merhametinizden yararlanacağım, değil mi?” </p>
			<p>“Durun,” dedi Matilda, “size Isabella’nın kaçtığı yeraltı mahzenine kadar rehberlik edeceğim; o yol sizi sığınabileceğiniz St. Nicholas Kilisesi’ne götürecek.” </p>
			<p>“Ne!” dedi Theodore, “Yeraltı geçidini bulması için yardım ettiğim kişi siz sevgili hanımefendi değil de bir başkası mıydı?” </p>
			<p>“Evet,” dedi Matilda, “ama başka soru sormayın; hâlâ burada durduğunuzu gördükçe titriyorum. Mabede koşun.” </p>
			<p>“Mabede mi!” dedi Theodore, “Hayır Prenses, mabetler zavallı genç kızlar ve suçlular içindir. Theodore’un ruhu suçsuz ve suçluluk kisvesine de bürünmeyecek. Bana bir kılıç verin hanımefendi ve babanız, Theodore’un küçültücü bir kaçışı hor gördüğünü öğrensin.” </p>
			<p>“Acele edin, genç adam!” dedi Matilda, “Kendini bilmez elinizi Otranto Prensi’ne karşı kaldırmaya cüret edemezsiniz, değil mi?” </p>
			<p>“Sizin babanıza karşı bunu yapamam; gerçekten cüret edemem,” dedi Theodore, “beni bağışlayın hanımefendi, unutmuştum, ama size bakıp Manfred zorbasından doğduğunuzu hatırlayabilir miyim? Fakat o sizin babanız ve şu andan itibaren yaralarım kayıtsızlık içinde gömülü.” </p>
			<p>Yukarıdan geliyormuş gibi görünen derin ve yankı yapan bir inilti Prenses ve Theodore’u irkiltti. </p>
			<p>“Tanrım! Gizlice dinleniyoruz!” dedi Prenses. </p>
			<p>Etrafı dinlediler ama başka bir ses algılamayınca ikisi de duyduklarının sıkışmış havanın etkisi olduğu sonucuna vardılar. Yavaşça Theodore’un önünden giden Prenses, Theodore’u babasına ait silah deposuna götürüp baştan aşağı silah kuşattı ve genç adamı arka kapıya yönlendirdi. </p>
			<p>“Kasabadan,” dedi Prenses, “ve şatonun tüm batı yakasından uzak durun. Manfred ve yabancılar aramayı orada gerçekleştiriyor olmalılar. Hızla diğer taraftaki bölgeye gidin. Orada, doğudaki ormanın arkasında, içi deniz kenarına kadar uzanan mağara labirentiyle oyulu bir dizi kayalık var. Bir tekneye kıyıya yanaşıp sizi alması için işaret edene kadar orada gizlenebilirsiniz. Gidin! Tanrı size yol göstersin! Ara sıra dualarınızda Matilda’yı hatırlayın!” </p>
			<p>Theodore, Prenses’in ayaklarına kapandı ve Matilda’nın zorla da olsa öpmesine izin verdiği tertemiz elini tutarak en kısa sürede şövalyelik nişanı alacağına ant içti ve tutkuyla sonsuza dek onun şövalyesi olmak üzere yemin edebilmesi için iznini istedi. Prenses cevap vermeden ansızın şatonun burcundaki mazgallı siperleri sarsan bir gök gürültüsü duyuldu. Theodore, fırtınaya aldırış etmeksizin kur yapmaya devam edebilirdi, fakat Prenses korktu, telaşla şatoya geri döndü ve karşı gelinmesi olanaksız bir havayla gence gitmesini buyurdu. Theodore iç çekti ve gözlerini kapıya dikerek geri çekildi, ta ki Matilda, her ikisinin kalbinin de içtiği, ikisinin de ilk kez tattığı böylesi derin bir tutkuyu içeren görüşmeyi sonlandırıp kapıyı kapatana dek.</p>
			<p>Theodore, babasına kurtulduğunu haber vermek için dalgın dalgın manastıra gitti. Manastıra vardığında, Jerome’un orada olmadığını ve öyküsünün bazı ayrıntılarından yeni haberdar olduğu Prenses Isabella’yı bulmak için bir arama yapılmakta olduğunu öğrendi. Kadınlara karşı nazik doğası onu Isabella’ya yardım etmesi konusunda kışkırttı, ama keşişler Isabella’nın izlediği yol konusunda ışık tutamıyorlardı. Isabella’yı aramak için uzaklarda dolanıp durma fikri ona cazip gelmedi, çünkü Matilda kalbine öyle güçlü kazınmıştı ki onun evinden fazla uzaklaşmaya dayanamıyordu. Jerome’un ona karşı dile getirmiş olduğu sevecenlik, bu gönülsüzlükle uyuşuyordu; hatta şatoyla manastır arasında tereddütte kalmasının temel nedeninin baba sevgisi olduğuna kendini ikna etmişti. En sonunda, Jerome gece dönene kadar Matilda’nın sözünü ettiği ormana çekilmeye karar verdi. Oraya vardığında, zihninde hüküm süren tatlı hüzne en çok yakışan loş gölgeleri aradı. Bu ruh hali içinde, önceleri münzeviler için inziva yeri işlevi gören, şimdiyse çevrede kötü ruhların musallat olduğu söylenen mağaralarda bilinçsizce dolandı. Bu geleneği daha önce de duyduğunu hatırladı; cesur ve maceraperest bir yaradılışı olduğu için kendi isteğiyle bu labirentin gizli oyuklarını keşfetmek merakına yenildi. Henüz çok derinlere inmemişti ki ondan önce buraya gelmiş gibi görünen birinin ayak seslerini duyduğunu sandı. Her ne kadar, Hıristiyanlığın inanılmasını buyurduğu her şeye sıkıca bağlı olsa da, Theodore iyi insanların nedensiz yere karanlık güçlerin kötülüğüne terk edildiklerine dair kaygılar taşımıyordu. Mekânın, gezginleri taciz ettikleri ve onları şaşırttıkları söylenen şeytani varlıklardan çok, hırsızlar tarafından istila edildiğini düşündü. Yiğitliğini onamak için uzun zamandır sabırsızlıkla yanıp tutuşuyordu. Kılıcını çekti ve adımlarını belli belirsiz hışırtının ona gösterdiği tarafa yöneltip sakince ilerledi. Giydiği zırh ondan kaçınan kişiye karşı verilen bir işaret gibiydi. Artık yanılmadığına ikna olan Theodore, iki kat hızlı yürümeye başladı ve ondan kaçtığı kesin olan kişiyle arasını kapattı; tam hızı artmışken nefes nefese önüne düşen bir kadınla karşılaştı. Hızla onu yerden kaldırmaya koştu, fakat kadının korkusu öyle büyüktü ki, kollarında bayılacağından kaygılandı. Kadının korkularını dağıtmak için her nazik sözcüğü kullandı ve ona zarar vermek şöyle dursun, onu yaşamı pahasına koruyacağına söz verdi. Theodore’un kibar tavrıyla morali düzelen ve gözlerini koruyucusuna diken hanımefendi, “Bu sesi daha önce duyduğuma eminim,” dedi. </p>
			<p>“Bildiğim kadarıyla hayır,” dedi Theodore, “tabii eğer, sandığım gibi, Prenses Isabella değilseniz.” </p>
			<p>“Bağışlayıcı Tanrım!” diye bağırdı genç kadın, “Beni aramak için gönderilmediniz, değil mi?” Bu sözleri söylerken kendini Theodore’un ayaklarının dibine attı ve onu Manfred’e teslim etmemesi için genç adama yalvardı. </p>
			<p>“Manfred’e mi!” diye haykırdı Theodore. “Hayır, hanımefendi. Sizi daha önce bir kez onun zulmünden kurtarmıştım, şu an bu benim için üstesinden gelmesi zor bir durum olabilir ama sizi onun cüretinin erişemeyeceği bir yere yerleştireceğim.”</p>
			<p>“Sizin,” dedi genç hanımefendi, “dün gece şatonun mahzeninde karşılaştığım o gönlü zengin yabancı olma olasılığınız var mı? Bir ölümlü değil de benim koruyucu meleğim olduğunuz kesin. İzin verin size dizlerimin üzerine çöküp teşekkür...” </p>
			<p>“Durun soylu Prenses,” dedi Theodore, “kendinizi fakir ve hiç dostu olmayan genç bir adamın önünde alçaltmayınız. Eğer Tanrı beni sizin kurtarıcınız olarak seçtiyse işini başarıyla sonlandıracak ve davanızda bana güç verecektir. Ama gelin hanımefendi, mağaranın ağzına çok yakınız; gelin en gizli oyukları arayalım. Sizi tehlikenin ulaşabileceği yerlerin ötesine yerleştirene kadar huzur bulamam.” </p>
			<p>“Eyvah! Ne demek istiyorsunuz, efendim?” dedi Isabella. “Davranışlarınız soylu görünüyor ve düşünceleriniz ruhunuzun saflığını dile getiriyor ama bu karmaşık sığınaklarda sizinle tek başıma kalmam uygun olur mu? Birlikte görüldüğümüz takdirde eleştirme meraklısı dünya, davranışım hakkında ne düşünür?” </p>
			<p>“Erdemli duyarlığınıza saygı duyuyorum,” dedi Theodore, “içinizde onurumu yaralayacak bir kuşku barındırmayın. Sizi bu kayalıkların en gizli kovuğuna götürmeyi ve sonra onun girişini yaşamımı tehlikeye atmak pahasına her türlü canlıya karşı korumayı kastetmiştim. Ayrıca, hanımefendi,” diye sözlerine devam etti derin bir iç çekerek, “görünüşünüz güzel ve kusursuz olsa da ve isteklerim can atmıyor olmasalar da, biliniz ki ruhum bir başkasına adandı.” </p>
			<p>Ani bir gürültü, Theodore’un sözlerine devam etmesine engel oldu. Kısa süre sonra bu sesleri ayırt ettiler:</p>
			<p>“Isabella! Hey! Isabella!” </p>
			<p>Korkudan titreyen Prenses’in az önceki nöbeti geri geldi. Theodore onu yüreklendirmeye çabaladı, ama bu çabalar boşunaydı. Prenses’e Manfred’in velayeti altında yaşamaya dönmesine izin vermek yerine ölmeyi yeğleyeceğine söz verdi ve saklanmaya devam etmesi için yalvardıktan sonra onu arayan kişinin yaklaşmasına engel olmak üzere oradan ayrıldı.</p>
			<p>Mağaranın ağzında, kayalıkların oradaki geçide giren bir hanımefendi gördüğünü söyleyen bir köylüyle konuşan silahlı bir şövalye buldu. Şövalye, Isabella’yı aramak üzere hazırlanırken, kılıcını çekmiş Theodore yoluna çıktı ve kendini riske atarak sertçe Şövalye’yi ilerlemekten men etti. </p>
			<p>“Yolumu kesmeye cüret eden sen de kimsin?” dedi Şövalye mağrurca.</p>
			<p>“Yapabileceğinden fazlasına cesaret etmeyen biri,” dedi Theodore. </p>
			<p>“Prenses Isabella’yı arıyorum,” dedi Şövalye, “ve anladığım kadarıyla bu kayalıkların arasında saklanıyor. Bana ayak bağı olmayın, yoksa hıncımı kışkırttığınız için pişman olursunuz.” </p>
			<p>“Amacınız, en az hıncınızın alçaklığı kadar iğrenç,” dedi Theodore. “Geldiğiniz yere dönün yoksa kimin hıncının daha korkunç olacağını yakında görürüz.” </p>
			<p>Vicenza Markisi’nden gelen şövalyelerin başı olan yabancı, Prenses hakkında bilgi almakla ve üç şövalyenin eline geçmesine engel olunmasına yönelik türlü emirler vermekle meşgul olan Manfred’in yanından atıyla dörtnala uzaklaşmıştı. Şövalyelerin başı, Manfred’in Prenses’in gizlice kaçışında suç ortağı olduğundan kuşkulanmıştı ve kuşkularını doğrulayacak biçimde, Prens tarafından Isabella’yı gizlemesi için görevlendirildiği sonucuna vardığı bir adamdan gelen bu hakarete hiç cevap vermedi, ama Theodore’a kılıcıyla bir hamle savurarak önündeki tüm engelleri kısa sürede kaldıracaktı ki tam o anda, Şövalye’yi Manfred’in komutanlarından biri zanneden ve onu destekleyeceğine kışkırtan Theodore bu vuruşu kalkanıyla karşıladı. Uzun süredir Theodore’un göğsünde gizlenen yiğitlik birdenbire açığa çıktı. Gururu ve öfkesi dirençli eylemler için daha az yüreklendirici olmayan Şövalye’nin üstüne hızla atıldı. Theodore, Şövalye’yi üç farklı yerinden yaraladı ve sonunda, kan kaybından bayıltarak Şövalye’yi etkisiz hale getirdi. İlk hamlede kaçan köylü, Manfred’in emriyle Isabella’yı bulmak için ormana dağılan hizmetkârlardan bazılarını uyardı. Hizmetkârlar, kısa süre içinde soylu yabancı olduğunu anladıkları Şövalye yere yığılırken çıkageldiler. Theodore, Manfred’e duyduğu nefrete rağmen kazandığı zafere acıma ve cömertlik duyguları olmaksızın bakamıyordu; ama rakibinin niteliğini ve Manfred’in uşağı değil de düşmanı olduğunu öğrendiğinde bu durumdan daha da etkilendi. Manfred’in hizmetçilerine Şövalye’nin silahlarının çıkarılmasında ve yaralarından akan kanın durdurulması çabalarında yardım etti. </p>
			<p>Yeniden konuşmaya başlayan Şövalye, güçsüz ve kararsız bir sesle şöyle dedi: </p>
			<p>“Ey cömert düşman! Her ikimiz de yanlışa düştük. Ben sizi zorbanın adamlarından sandım; anlıyorum ki siz de benzer bir hata yaptınız. Özür dilemek için çok geç. Bitkin düştüm. Eğer Isabella yakındaysa, onu çağırın. Ona söyleyecek önemli sırlar...” </p>
			<p>“Ölüyor!” dedi uşaklardan biri, “Kimsenin yanında haç yok mu? Andrea, onun için dua eder misin?”</p>
			<p>“Biraz su getirin,” dedi Theodore, “ve boğazından aşağı akıtın; ben de o arada Prenses’in yanına gideyim.” Bunu söyler söylemez Isabella’nın yanına koştu; alçakgönüllü birkaç sözcükle, ölmeden önce Isabella için önemli bir sırrı açıklamak isteyen ve babasının sarayından gelen bir beyefendiyi yanlışlıkla yaralama şanssızlığı yaşadığını söyledi. Gizlendiği yerden çıkması için kendisini çağıran Theodore’un sesini duyup heyecanlanan Prenses, işittikleri karşısında şaşkına döndü. Yiğitliğini gösteren bu yeni kanıtla bozuk moralini yerine getiren Theodore’un kendisine yolu göstermesine izin vererek kanaması olan Şövalye’nin yattığı yere vardı, ama Manfred’in hizmetkârlarını fark edince korkuları yeniden ortaya çıktı. Eğer Theodore, adamların silahsız olduklarını görmesini sağlamasaydı ve Prenses’i yakalamaya cüret etmeleri durumunda onları hemen öldürmekle tehdit etmemiş olsaydı tekrar kaçacaktı. Yabancı, gözlerini açıp karşısındakinin kadın olduğunu görünce, “Siz, yalvarırım doğru söyleyin, Vicenzalı Isabella mısınız?” dedi. </p>
			<p>“Evet, benim,” dedi Isabella, “Tanrım, yalvarırım kendinize gelin!” </p>
			<p>“Öyleyse, öyleyse,” dedi Şövalye konuşmak için kendiyle savaşarak, “babanıza bakıyorsunuz, bana, bir...” </p>
			<p>“Ah! Şaşkınlık! Dehşet! Neler duyuyorum! Neler görüyorum!” diye haykırdı Isabella. “Babam mı? Siz benim babam mısınız? Nasıl oldu da buraya geldiniz, efendim? Tanrı aşkına konuşun! Ah! Yardım edin, yoksa ölecek!” </p>
			<p>“Evet çok doğru,” dedi yaralı Şövalye, tüm gücünü harcayarak, “ben Frederic, babanım, evet, seni kurtarmaya geldim, ama olmayacak, bana bir veda öpücüğü ver ve öpücük al...” </p>
			<p>“Efendim,” dedi Theodore, “kendinizi yormayın. Sizi şatoya taşımamıza izin verin.” </p>
			<p>“Şatoya mı!” dedi Isabella, “Şatodan daha yakın bir yerde yardım bulamaz mıyız? Babamı o zorbayla karşı karşıya mı bırakacaksınız? Eğer babam oraya giderse, ona eşlik etmeye cesaret edemem. Peki ama onu bırakabilir miyim?” </p>
			<p>“Çocuğum,” dedi Frederic, “nereye götürüldüğüm benim için hiç önemli değil. Birkaç dakika içinde tehlikenin ötesine geçmiş olacağım. Fakat hâlâ sana delicesine düşkün gözlerim açıkken beni yüzüstü bırakma sevgili Isabella. Bu yürekli şövalye, ki kim olduğunu bilmiyorum, senin masumiyetini koruyacak. Beyefendi, çocuğumu bırakmayacaksınız, öyle değil mi?” </p>
			<p>Gözyaşlarını kurbanının üstüne akıtan ve Prenses’i yaşamı pahasına koruyacağına yemin eden Theodore, Şövalye’yi şatoya götürülmesine izin vermesi için ikna etti. Yaralarını ellerinden geldiğince sardıktan sonra Şövalye’yi hizmetkârlardan birine ait olan atın üstüne yerleştirdiler. Theodore yanından yürüyordu ve babasından ayrılmaya dayanamayan dertli Isabella, kederle peşlerinden gidiyordu. </p>
		</div>
	</body>
</html>