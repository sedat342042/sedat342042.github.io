<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otranto Şatosu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>II</h1>
			<p>Hippolita’nın emriyle dairesine çekilen Matilda dinlenemeyecek kadar kötü bir ruh hali içindeydi. Erkek kardeşinin korkunç yazgısı onu derinden etkilemişti. Isabella’yı göremediği için şaşkındı. Fakat babasının ağzından dökülen o tuhaf sözler ve büyük bir öfkeyle karısına yönelttiği, anlaşılması güç tehditler Matilda’nın hassas zihnini korku ve telaşla doldurmuştu. Isabella’ya ne olduğunu öğrenmesi için gönderdiği genç başnedimesi Bianca’nın dönüşünü kaygıyla bekledi. Kısa süre sonra Bianca göründü ve hanımefendisine, hizmetkârlardan öğrendiğine göre Isabella’nın hiçbir yerde bulunamadığı haberini verdi. Hizmetkârların tutarsız sözlerine bazı basit eklemeler de yaparak mahzende bulunan genç köylünün öyküsünü anlattı ve asıl, resimli salonda görülen devasa ayak ve bacağın üzerinde durdu. Bu son olay Bianca’yı öylesine dehşete düşürmüştü ki Matilda’nın dinlenmeye çekilmeyeceğini, Prenses kalkana kadar bekleyeceğini duyduğuna çok sevindi.</p>
			<p>Genç Prenses, Isabella’nın kaçışı ve Manfred’in annesine yönelik tehditleri konusunda tahminde bulunmaktan yorgun düştü. “Peki Prens’in şapel papazıyla bu kadar acil ne işi olabilir ki?” dedi Matilda. “Kardeşimin cenazesini şapele gizlice gömdürmeye mi niyetli?” </p>
			<p>“Ah! Hanımefendi!” dedi Bianca, “Şimdi anlıyorum. Artık onun vârisi olduğunuza göre sizin bir an önce evlenmeniz için sabırsızlanıyor. Başka oğulları olsun diye ezelden beri çıldırıyordu; eminim şimdi de erkek torunlar için sabırsızlanıyor. Şu an nefes aldığım kadar eminim ki, hanımefendi, sonunda gelin olduğunuzu göreceğim. İyi yürekli hanımefendi, sadık Bianca’nızı terk etmeyin. Artık büyük bir prenses olduğunuza göre Donna Rosara’yı benim üzerimde tutmayacaksınız, değil mi?” </p>
			<p>“Ah, zavallı Bianca’m,” dedi Matilda, “düşüncelerin nasıl da oradan oraya atlıyor! Ben mi büyük bir prensesim! Kardeşimin ölümünden bu yana babamın davranışlarında bana karşı daha yumuşak olduğuna ilişkin nasıl bir belirti gördün? Hayır, Bianca, yüreği her zaman bana uzaktı, ama yine de o benim babam ve yakınmamalıyım. Hatta eğer Tanrı, babamın kalbini bana karşı kapatırsa, ödülümü annemin şefkatiyle fazlasıyla öder. Ah, sevgili anneciğim! Evet, Bianca, babamın haşin öfkesini annemin üzerinde hissediyorum. Bana karşı kabalığını sabırla karşılayabilirim, fakat anneme gösterdiği nedensiz sertliğe tanıklık etmek ruhumu yaralıyor.” </p>
			<p>“Ah! Hanımefendi!” dedi Bianca, “Eşlerinden bıktıklarında bütün erkekler böyle yapar.” </p>
			<p>“Ve buna rağmen,” dedi Matilda, “babamın beni başından atmak istediğini düşünüp beni kutladın demin.” </p>
			<p>“Ne olursa olsun,” dedi Bianca, “siz büyük bir prenses olacaksınız. Kararınız bu yönde olsaydı ve kötü bir kocanın var olmayan bir kocadan daha iyi olduğunu bilen anneniz hanımefendi eğer size engel olmasaydı bir manastırda üzüntü içinde olurdunuz ve sizi böyle görmeyi asla istemezdim. Tanrım! O ses de ne! Aziz Nicholas, beni bağışla! Yalnızca şaka yapıyordum.” </p>
			<p>“Üstümüzdeki kulenin mazgallarında uğuldayan rüzgârın sesi o,” dedi Matilda, “bugüne dek binlerce kez duydun.” </p>
			<p>“Hayır,” dedi Bianca, “sözlerimde hiçbir kötü niyet yoktu. Evlilikten konuşmak günah değil. Ve hanımefendi, dediğim gibi, eğer efendim size damat olarak yakışıklı, genç bir prens önerecek olursa önünde saygıyla eğilir ve evlenmek yerine rahibe kıyafetine bürüneceğinizi söylersiniz.” </p>
			<p>“Çok şükür, böyle bir tehlike içinde değilim,” dedi Matilda, “babamın bugüne kadar benim için yapılan kaç evlilik teklifini reddettiğini biliyorsun.” </p>
			<p>“Siz de her saygılı kız evlat gibi ona teşekkürlerinizi sunuyorsunuz, değil mi hanımefendi? Hadi, hanımefendi! Diyelim ki yarın sabah sizi büyük konsey odasına çağırttı ve dirseğinin dibinde kocaman kara gözleri, pürüzsüz bembeyaz alnı ve simsiyah erkeksi bukleleriyle yakışıklı ve genç bir prens buldunuz; kısacası hanımefendi, birlikte saatlerce karşısında oturup izlediğimiz İyi Yürekli Alfonso’nun salondaki resmine benzeyen genç bir kahraman.” </p>
			<p>Matilda iç çekerek, “O resim hakkında böyle ciddiyetsiz konuşma,” dedi, “o resmi seyredişimdeki hayranlığın alışılagelmiş bir durum olmadığını biliyorum, ancak renkli bir duvar panosuna da âşık değilim. O erdemli Prens’in kişiliği, annemin onun anısına göstermem gereken saygıya yönelik konuşmaları, yine annemin, nedense mezarı başındayken okumamı tembihlediği dualar, yazgımın şu ya da bu şekilde onunla bağlantılı olduğu konusunda beni ikna etmeye yetti.” </p>
			<p>“Tanrım! Hanımefendi!” dedi Bianca, “Bu nasıl olur? Bugüne kadar hep ailenizin onunla hiçbir bağlantısı olmadığını duydum. Prenses’in neden sizi soğuk bir sabah ya da rutubetli bir gecede Prens Alfonso’nun mezarı başında dua etmeye gönderdiğine akıl erdiremeyeceğime eminim. Kayıtlara göre kendisi aziz değil. Eğer dua etmeniz gerekiyorsa, neden anneniz büyük azizimiz Nicholas’a seslenmenizi söylemiyor? Koca bulmak için dua ettiğim aziz o.”</p>
			<p>“Belki de annem gerekçelerini bana açıklasaydı,” dedi Matilda, “zihnim daha az etkilenmiş olacaktı; fakat bana bu konuda ilham veren şeyin gizem olduğunu gördü. Bunu nasıl adlandıracağımı bilmiyorum. Annem asla şımarıklıkla hareket eden biri olmadığı için eminim ki bu işin derinliklerinde tehlikeli bir tür sır var, hatta böyle bir sır olduğuna eminim. Kardeşimin ölümüyle çektiği büyük acının arasında ağzından bunu anıştıran bazı sözler çıktı.”</p>
			<p>“Ah! Sevgili hanımefendi!” dedi Bianca, “Neydi o sözler?” </p>
			<p>“Hayır,” dedi Matilda, “eğer anne babanın ağzından bir söz çıkar ve onu geri almış olmayı dilerse, onu söylemek çocuğa düşmez.” </p>
			<p>“Ne! Söylediği şeyden pişman mı oldu?” diye sordu Bianca. “Söz veriyorum, hanımefendi, bana güvenebilirsiniz.” </p>
			<p>“Güvenirsem, kendi küçük sırlarım için güvenebilirim,” dedi Matilda, “fakat annemin sırları için asla. Bir çocuğun anne babasının gösterdiğinden başka kulakları, gözleri olmamalı.”</p>
			<p>“Peki! Elbette, hanımefendi, siz azize olmak için yaratılmışsınız,” dedi Bianca, “ve kişinin ilahî görevine karşı koymak olmaz. Eninde sonunda manastıra gireceksiniz. Prenses Isabella bana karşı bu denli mesafeli olmayacaktır. Onunla genç erkekler hakkında konuşmama izin verecek; hem şatoya yakışıklı bir şövalye geldiğinde kardeşiniz Conrad’ın onu andırıyor olmasını dilediğini itiraf etmişti.” </p>
			<p>Prenses, “Bianca,” dedi, “arkadaşımın adını saygısızlıkla anmana izin veremem. Isabella’nın neşeli bir yaradılışı var, fakat ruhu erdemin ta kendisi kadar saftır. Senin boş konuşma huyunu biliyor ve belki de babamın bizi mahkûm ettiği hüznü dağıtmak ve sessizliği bozmak için ara sıra o yönünü yüreklendirmiş olabilir.” </p>
			<p>“Yüce Meryem!” dedi Bianca yerinden fırlayıp, “İşte yine oldu! Sevgili hanımefendi, hiçbir şey duymuyor musunuz? Bu şato kesinlikle perili!” </p>
			<p>“Sus,” dedi Matilda, “ve dinle! Bir ses duyduğumu sandım, ama hayal etmiş olmalıyım; sanırım korkuların bana da bulaştı.” </p>
			<p>“Evet! Evet! Hanımefendi,” dedi neredeyse üzüntüden ağlamaklı Bianca, “bir ses duyduğuma eminim.” </p>
			<p>“Aşağıdaki odada yatan kimse var mı?” diye sordu Prenses. </p>
			<p>“Erkek kardeşinizin öğretmeni o büyük astrolog orada boğulduğundan beri,” diye cevap verdi Bianca, “kimse o odada yatmaya cesaret edemedi. Hiç kuşku yok ki hanımefendi, onun hayaletiyle genç Prens’inki aşağıdaki odada buluştu. Tanrı aşkına, annenizin dairesine kaçalım.” </p>
			<p>“Sana yerinden kıpırdamamanı emrediyorum,” dedi Matilda. “Eğer bunlar acı çeken ruhlarsa onlara sorular sorarak acılarını hafifletebiliriz. Bize zarar vermek istemezler, çünkü biz onlara bir şey yapmadık, eğer zarar vermeye niyetlilerse, bir oda yerine bir başkasında daha güvende olur muyuz? Bana tespihimi getir; dua edelim ve sonra onlarla konuşalım.” </p>
			<p>“Ah! Sevgili hanımefendi, bana tüm dünyayı verseler, bir hayaletle konuşmam,” dedi Bianca. O bu sözleri söyler söylemez aşağıdaki odanın camının açıldığını duydular. Dikkatle kulak kabarttılar ve birkaç dakika sonra birinin şarkı söylediğini duyduklarını sandılar fakat sözcükleri ayırt edemiyorlardı. </p>
			<p>Prenses kısık sesle, “Bu kötü bir ruh olamaz,” dedi. “Belli ki aileden biri. Pencereyi aç ki sesi tanıyabilelim.”</p>
			<p>“Buna cesaret edemem,” dedi Bianca. </p>
			<p>Pencereyi yavaşça kendisi açarken, “Çok aptalsın,” dedi Matilda. Ancak, Prenses’in çıkardığı gürültü aşağıdaki kişi tarafından duyuldu, zira ses kesilmişti ve bu kişinin pencerenin açıldığını duyduğu sonucuna vardılar. “Aşağıda kimse var mı?” dedi Prenses, “Eğer varsa konuşsun!” </p>
			<p>“Evet,” dedi bilinmeyen bir ses. </p>
			<p>“Kim o?” dedi Matilda. </p>
			<p>“Bir yabancı,” diye cevap verdi ses. </p>
			<p>“Ne yabancısı?” dedi Matilda, “Ve nasıl olur da bu alışılmamış saatte, şatonun tüm kapıları kilitliyken buraya gelebilirsiniz?” </p>
			<p>“Kendi isteğimle burada değilim,” diye cevap verdi ses, “ama eğer dinlenmenize engel olduysam beni bağışlayın hanımefendi. Sesimin duyulduğunu bilmiyordum. Uyku beni yüzüstü bıraktı. Rahatsız bir kanepeyi terk ettim ve şatodan ayrılmama izin verilmesini sabırsızlıkla bekleyerek bu sinir bozucu saatleri güzel sabahın gelişini izleyerek geçirmek üzere pencereye geldim.” </p>
			<p>“Sözleriniz ve vurgularınız,” dedi Matilda, “hüzünlü. Eğer mutsuzsanız size acırım. Eğer fakirlik size acı veriyorsa haberim olsun; sıkıntı içindeki insanlar karşısında yumuşacık ruhu olan Prenses’e sizden söz ederim, o sizi rahatlatır.” </p>
			<p>“Gerçekten de mutsuzum,” dedi yabancı, “ve zenginlik nedir bilmiyorum. Ama Tanrı’nın bana verdiklerinden yakınıyor değilim. Genç ve sağlıklıyım ve geçimimi kendim kazanmaktan utanmıyorum; yine de gururlu biri olduğumu ya da cömert tekliflerinizi hor gördüğümü düşünmeyin. Sizi dualarımda hatırlayacak ve hem sizin hem de soylu hanımefendinizin iyiliği için dua edeceğim. Eğer iç çekiyorsam, hanımefendi, bunu kendim için değil, başkaları için yapıyorum.” </p>
			<p>“Şimdi anladım hanımefendi,” dedi Bianca, Prenses’e fısıldayarak. “Bu kesinlikle o genç köylü ve inanıyorum ki âşık olmuş. Ah! Ne hoş bir macera! Haydi hanımefendi, onu biraz sorguya çekelim. Sizi tanımıyor ve Prenses Hippolita’nın hizmetkârlarından olduğunuzu sanıyor.” </p>
			<p>“Utanmıyor musun Bianca?” dedi Prenses, “Bu genç adamın gönlündeki sırlara burnumuzu sokmaya ne hakkımız var? Erdemli ve içten birine benziyor ve bize mutsuz olduğunu söylüyor. Bu durum ondan faydalanmamıza izin mi veriyor? Güvenini nasıl hak ediyoruz?”</p>
			<p>“Tanrım! Hanımefendi! Aşk hakkında ne kadar da az şey biliyorsunuz!” diye cevap verdi Bianca, “Âşıkların, sevdikleri kadınlardan konuşmak kadar zevk aldıkları bir şey yok ki.” </p>
			<p>“Yani bir köylünün sırdaşı olmamı mı istiyorsun?” dedi Prenses.</p>
			<p>“Peki o zaman, izin verin de onunla ben konuşayım,” dedi Bianca. “Siz majestelerinin başnedimesi olma onurunu taşımama rağmen, her zaman öyle önemli biri değildim. Ayrıca, eğer aşk, farklı sınıfları eşit dereceye getirirse onları yükseltmesini de bilir. Âşık olmuş her genç adama saygı duyarım.” </p>
			<p>“Sus, ahmak!” dedi Prenses, “Genç adam mutsuz olduğunu söylese de, bu onun âşık olduğu anlamına gelmiyor. Bugün olanları düşün ve aşk yüzünden ortaya çıkanlardan başka bir şanssızlık olup olmadığını söyle. Yabancı,” diye sözlerine devam etti Prenses, “eğer başınıza gelen şanssızlıklar kendi hatalarınız yüzünden olmadıysa ve Prenses Hippolita’nın gücü kapsamındaysa, sizin koruyucunuz olacağını söyleyebilirim. Bu şatodan çıktığınızda St. Nicholas Kilisesi’nin bitişiğindeki manastırda bulunan Peder Jerome’a gidin ve öykünüzün gerekli gördüğünüz kadarını ona anlatın. Yardımına ihtiyacı olan herkesin annesi sayılan Prenses’i konudan mutlaka haberdar edecektir. Elveda! Bu alışılmamış saatte bir erkekle daha fazla sohbet etmem uygun değil.” </p>
			<p>“Azizler sizi korusun, iyi yürekli hanımefendi!” diye cevap verdi köylü, “Fakat, ah! Fakir ve değersiz bir yabancı söyleyeceklerinin bir dakika daha dinlenmesini dilese. Ah ne kadar mutluyum! Pencere kapanmadı. Bir şey sormaya cüret edebilir miyim?” </p>
			<p>“Çabuk konuşun,” dedi Matilda, “gün ağarmak üzere. İşçiler tarlalara gelebilir ve bizi görebilirler. Ne sormak istiyorsunuz?” </p>
			<p>“Nasıl soracağımı, sormaya cesaret edip edemeyeceğimi bilemiyorum,” dedi genç yabancı duraksayarak, “fakat benimle konuşurken sergilediğiniz insanlık beni yüreklendiriyor. Hanımefendi! Size güvenebilir miyim?” </p>
			<p>“Tanrım!” dedi Matilda, “Ne demek istiyorsunuz? Bana ne konuda güveneceksiniz? Eğer sırrınız erdemli bir yüreğe emanet edilmeye uygunsa, açık konuşun.” </p>
			<p>“Şunu soracaktım,” dedi köylü kendini toparlayarak, “eğer hizmetkârlardan duyduklarım doğruysa, Prenses şatoda değilmiş, öyle mi?” </p>
			<p>“Bunu öğrenmek sizin için neden önemli olsun ki?” diye cevap verdi Matilda. “İlk sözleriniz ölçülü ve duruma yakışır bir ciddiyet içindeydi. Buraya Manfred’in sırlarına burnunuzu sokmak için mi geldiniz? Hoşça kalın. Hakkınızda yanılmışım.” Bu sözleri söylerken genç adama cevap verecek zaman bırakmadan çabucak pencereyi kapattı. Prenses, Bianca’ya biraz sert bir ifadeyle, “Eğer,” dedi, “bu köylüyle senin konuşmana izin verseydim daha akıllıca davranmış olacaktım. Merakı, seninkini anımsatıyor.” </p>
			<p>“Siz majesteleriyle tartışmam uygun olmaz,” diye cevap verdi Bianca, “fakat belki de ona soracağım sorular, sizin sormayı seçtiklerinize kıyasla amaca daha uygun olabilirlerdi.” </p>
			<p>“Ah! Kuşkusuz,” dedi Matilda, “çok ihtiyatlı bir kişiliğe sahipsindir! Ona ne sorardın, öğrenebilir miyim?” </p>
			<p>“Bir izleyici çoğunlukla oyunu oynayanlardan daha fazlasını görür,” diye cevap verdi Bianca. “Majesteleri, Prenses Isabella’yla ilgili sorunun sırf meraktan kaynaklandığını mı düşünüyor? Hayır, hayır hanımefendi; siz büyük kimselerin bildiğinden fazlası var. Lopez’in bana dediğine göre, tüm hizmetkârlar bu gencin Prenses Isabella’nın kaçışını planladığına inanıyorlarmış. Şimdi, yalvarırım hanımefendi, bir düşünün, siz de ben de biliyoruz ki Prenses Isabella hiçbir zaman kardeşiniz Prens’i çok beğenmedi. Şey! Prens çok hassas bir anda öldürüldü, kimseyi suçlamıyorum. Efendim, babanızın söylediğine göre aydan bir miğfer düşmüş, fakat Lopez ve tüm hizmetkârlar, bu hovardanın büyücü olduğunu ve miğferi Alfonso’nun mezarından çaldığını söylüyorlar.” </p>
			<p>“Saygısızlığın verdiği coşkuyla konuşuyorsun,” dedi Matilda. </p>
			<p>“Yok hanımefendi, nasıl isterseniz,” diye yüksek sesle cevap verdi Bianca, “yine de, Prenses Isabella’nın ortadan kaybolduğu gün bu genç büyücünün gizli kapının ağzında bulunmuş olması oldukça dikkate değer bir durum. Kimseyi suçlamıyorum. Fakat genç efendim eceliyle öldüyse...” </p>
			<p>“Sevgili Isabella’nın adının temizliğine yönelik bir şüpheyi dillendirerek,” dedi Matilda, “üzerine vazife olmayan işlere karışma.” </p>
			<p>“Masum olsun ya da olmasın,” dedi Bianca, “sonuçta burada değil. Kimsenin tanımadığı bir yabancı ortaya çıktı. Onunla kendiniz konuştunuz. Âşık olduğunu ya da mutsuz olduğunu –ikisi de aynı şey– söyledi size. Dahası, bir başkası için mutsuz olduğunu söyledi; eğer ona âşık değilse insan bir başkası için mutsuz olur mu? Ve tam da bunun üstüne zavallıcık, saflıkla Prenses Isabella’ nın kayıp olup olmadığını sordu.”</p>
			<p>“Kuşkusuz,” dedi Matilda, “gözlemlerin asılsız değil. Isabella’nın kaçışı beni şaşkına çevirdi. Bu yabancının merakı oldukça dikkate değer, ama Isabella benden hiçbir düşüncesini gizlemezdi.” </p>
			<p>“Sırlarınızı ortaya çıkarmak için,” dedi Bianca, “size öyle diyordu, ama kim bilir hanımefendi, belki de bu yabancı kılık değiştirmiş bir prenstir. İzin verin de hanımefendi, pencereyi açayım ve ona birkaç soru sorayım.” </p>
			<p>“Hayır,” diye cevap verdi Matilda, “Isabella’yla ilgili bir şey bilip bilmediğini ona kendim soracağım. Onunla daha fazla konuşmama değer biri değil.” Tam pencereyi açacağı sırada, Matilda’nın kaldığı kulenin sağ tarafında yer alan arka kapıdaki zilin çaldığını duydular. Bu, Prenses’in yabancıyla bir daha konuşmasına engel oldu.</p>
			<p>Bir süre sessiz kaldıktan sonra Matilda, “Isabella’nın kaçış nedeni ne olursa olsun,” dedi Bianca’ya, “önemsiz bir dürtüden kaynaklanmadığına ikna oldum. Eğer bu yabancı Isabella’nın suç ortağıysa Isabella onun bağlılığından ve değerinden hoşnut kalmış olmalı. Yabancının sözlerinin alışılmamış ölçüde dindarlık içerdiğini fark ettim, sen fark etmedin mi Bianca? Kaba birinin konuşması değildi o. Seçtiği sözler asil birine yakışır cinstendi.” </p>
			<p>“Kılık değiştirmiş bir prens olduğuna emin olduğumu,” dedi Bianca, “size söylemiştim hanımefendi.” </p>
			<p>“Yine de,” dedi Matilda, “eğer Isabella’nın ortadan kaybolmasında ona suç ortaklığı ettiyse, kaçışında ona eşlik etmemesini nasıl açıklayacaksın? Neden kendisini gereksiz yere ve düşünmeden babamın öfkesine maruz bıraksın ki?” </p>
			<p>“O konuya gelince hanımefendi,” dedi Bianca, “eğer miğferin altından çıkabildiyse, babanızın kızgınlığından kurtulmanın yollarını da her zaman bulacaktır. Büyücü ya da benzeri bir şey olduğundan hiç kuşkum yok.” </p>
			<p>“Her şeyi büyü yoluyla açıklıyorsun,” dedi Matilda, “fakat şeytani güçlerle ilişki içinde olan bir adam onun dile getirdiği gibi büyük ve kutsal laflar kullanmaya cüret etmez. Tanrı’ya dualarından beni hatırlayacağına dair yemin ederken gösterdiği coşkuyu fark etmedin mi? Evet, kuşkusuz Isabella onun dindarlığına inanmıştır.” </p>
			<p>“Kaçmak için birlikte plan yapan genç bir adamla genç bir kadının dindarlığını mı övüyorsunuz bana?” dedi Bianca. “Hayır! Hayır, hanımefendi! Prenses Isabella sizin sandığınızdan farklı bir yaradılışa sahip. Sizin yanınızdayken iç çekip göğe bakıyordu çünkü sizin bir azize olduğunuzu biliyor, fakat siz arkanızı döndüğünüzde...” </p>
			<p>“Isabella’ya haksızlık ediyorsun,” dedi Matilda, “Isabella ikiyüzlü değildir. Sorumluluk dolu bir inancı var ama hiçbir zaman sahip olmadığı bir inancın peşinden gitmez. Aksine, manastıra kapanma eğilimimle her zaman mücadele etmiştir. Kaçışını benden saklamış olması her ne kadar kafamı karıştırıyor ve bu durum dostluğumuzla bağdaşmıyor olsa da, manastıra kapanmama karşı çıkarken gösterdiği o tarafsız samimiyeti unutamam. Çeyizim, onunla kardeşimin çocukları için bir kayıp anlamına gelecek olsa da, evlendiğimi görmeyi diliyordu. Onun hatırına, bu genç köylünün iyi niyetine inanacağım.”</p>
			<p>“O zaman ikisinin birbirine meyli olduğunu düşünüyorsunuz, öyle mi?” dedi Bianca. Tam o konuşurken, odaya aceleyle bir hizmetçi girdi ve Prenses’e Isabella’nın bulunduğunu söyledi.</p>
			<p>“Nerede?” diye sordu Matilda. </p>
			<p>“St. Nicholas Kilisesi’ne sığınmış,” diye cevap verdi hizmetçi. “Peder Jerome haberi bizzat kendisi getirdi. Aşağıda majesteleriyle beraber.” </p>
			<p>“Annem nerede?” diye sordu Matilda. </p>
			<p>“Odasında hanımefendi ve sizi istiyor.”</p>
			<p>Manfred, günün ilk ışıklarıyla kalkmış ve Isabella hakkında bilgisi olup olmadığını öğrenmek üzere Hippolita’nın dairesine gitmişti. Hippolita’yı sorguya çekerken, Jerome’un kendisiyle görüşmeyi talep ettiği haberi geldi. Rahip’in geliş nedenini pek kestiremeyen ve onun Hippolita’nın hayır işlerinde çalıştığını bilen Manfred, kendisi Isabella’yı aramaya devam ederken bu ikisini baş başa bırakmak amacıyla Jerome’un içeri alınmasını emretti. “İşin benimle mi, yoksa Prenses’le mi?” diye sordu Manfred. </p>
			<p>“İkinizle de,” diye cevap verdi kutsal adam. “Prenses Isabella...” </p>
			<p>“Ne olmuş ona?” diye sözünü kesti Manfred hevesle. </p>
			<p>“Aziz Nicholas’ın sunağında,” diye cevap verdi <br/>Jerome. </p>
			<p>“Bu, Hippolita’yı ilgilendiren bir mesele değil,” dedi Manfred kafa karışıklığıyla, “gelin odama çekilelim Peder ve bana onun oraya nasıl geldiğini anlatın.” </p>
			<p>Jerome’un azizlere yakışır erdemleri karşısında saygıda kusur etmeyen cesur Manfred’i bile sindiren bir sertlik ve yetkinlikle, “Hayır, efendim!” diye cevap verdi iyi yürekli adam, “İşim her ikinizle ve majestelerinin de izniyle bu haberi her ikinizin huzurunda vermeliyim. Fakat öncelikle efendim, Prenses’e Lady Isabella’nın şatonuzdan kaçış nedeninden haberdar olup olmadığını sormam gerekiyor.” </p>
			<p>“Hayır! Kesinlikle hayır!” dedi Hippolita, “Yoksa beni bu konuda işbirliği yapmakla mı suçluyor?” </p>
			<p>“Peder,” diye araya girdi Manfred, “kutsal mesleğinize gereken saygıyı gösteriyorum; ancak burada hükümdar benim ve kendisini ilgilendirmeyen işlere burnunu sokan bir papazın aile içi meselelerimize karışmasına izin vermeyeceğim. Eğer söyleyecek bir şeyiniz varsa odama gelin, eşimin devlete ait gizli işlerden haberdar olmasına izin vermek adetim değildir; bu konular, bir kadının yetki alanına girmez.” </p>
			<p>“Efendim!” dedi kutsal adam, “Ailelerin sırlarına karışan biri değilim. Görevim, huzuru sağlamak, anlaşmazlıkları gidermek, tövbe etmeyi öğütlemek ve insanlığa dik başlı arzularını dizginlemeyi öğretmektir. Siz majestelerinin bu şekilde hoşgörüsüzce araya girmesini bağışlıyorum. Görevimin bilincindeyim ve Manfred’den çok daha büyük bir Prens’in vekiliyim. Benim ağzım aracılığıyla konuşan onun sesine kulak verin.” </p>
			<p>Manfred öfke ve utançla titredi. Hippolita’nın yüz ifadesi şaşkınlığını ve konunun nereye varacağını öğrenmekteki sabırsızlığını dışa vuruyordu. Sessizliği ise daha çok, Manfred’i gözlemlediğini söylüyordu. </p>
			<p>“Prenses Isabella,” diye yeniden sözlerine başladı Jerome, “siz iki majestelerine de saygılarını gönderdi; şatonuzda kalırken gösterdiğiniz incelikten dolayı her ikinize de teşekkürlerini sunuyor. Oğlunuzun ölümü ve ebeveynleri olarak kabul ettiği siz bilge ve asil Prens’le Prenses’in kızı olamadığı için büyük üzüntü duyuyor. İkinizin sonsuza dek sürecek birlikteliği ve mutluluğu için dua ediyor.” (Manfred’in yüzünün rengi değişti.) “Sizinle bundan sonra hısım olması olanaksız olduğundan, babasından haber alana kadar o kutsal mekânda kalması için ya da babasının ölümünün kesinlik kazanması durumunda vasilerinin onayıyla uygun bir evlilik için özgür bırakılmasına rıza göstermenizi rica ediyor.” </p>
			<p>“Böyle bir rıza gösterecek değilim,” dedi Prens, “ve hiç zaman kaybetmeden şatoya dönmesi için ısrar ediyorum. Vasilerine karşı sorumluyum ve benden başkasının elinde bulunmasına katlanamam.” </p>
			<p>“Majesteleri, bunun artık uygun olamayacağını anımsarsınız,” diye cevap verdi Rahip.</p>
			<p>“Düzeltilmeye ihtiyacım yok,” dedi Manfred renkten renge girerek. “Isabella’nın davranışı bazı tuhaf kuşkulara olanak tanıyor, kaçışının nedeni olmasa da en azından suç ortağı olan o genç hain...”</p>
			<p>“Nedeni mi!” diye sözünü kesti Jerome, “Nedeni genç bir adam mıydı?” </p>
			<p>“Katlanılır gibi değil!” diye bağırdı Manfred. “Kendi sarayımda küstah bir keşiş tarafından sözlerime karşı mı gelinecek? Aşklarının sırrına ortak olmuşsunuz sanırım.”</p>
			<p>“Eğer majesteleri, vicdanen beni nasıl haksız yere suçladığınız konusunda ikna olmadınızsa,” dedi Jerome, “acımasız suçlamalarınızı açıklığa kavuşturması için Tanrı’ya dua ederim. Bu acımasızlığı bağışlaması için Tanrı’ya dua ediyorum. Prenses’i, herhangi bir erkeğin aşk söylevleri gibi böylesi anlamsız ve dünyevi meselelerle rahatsız edilmeyeceği o kutsal mekânda rahat bırakmanız için siz majestelerine yalvarıyorum.”</p>
			<p>“Karşımda böyle ikiyüzlülük etmeyin,” dedi Manfred, “geri dönün ve Prenses’i görevinin başına getirin.” </p>
			<p>“Görevim, Prenses’in buraya dönmesine engel olmak,” dedi Jerome. “Şu anda yetim ve bakirelerin, dünyanın tuzaklarından ve oyunlarından korundukları en güvenli yerde ve onu oradan ebeveyninin izni dışında hiçbir şey çıkaramaz.”</p>
			<p>“Onun ebeveyni benim,” diye haykırdı Manfred, “ve onu buraya istiyorum!” </p>
			<p>“Sizi ebeveyni olarak görmeyi dilemişti o,” dedi <br/>Jerome, “ama bu ilişkiyi yasak kılan Tanrı, aranızdaki tüm bağları kopardı, ayrıca siz majestelerine şunu söylemeliyim ki...”</p>
			<p>“Sus! Küstah adam,” dedi Manfred, “ve öfkemden çekin!” </p>
			<p>“Kutsal Peder,” dedi Hippolita, “göreviniz, insanların konumlarını gözetmeksizin onlara eşit davranmak. Vazifenizin buyurduğu şekilde konuşmalısınız; fakat benim görevim de efendimin duymamı istemediği hiçbir şeyi duymamak. Küçük tapınağıma çekilecek, öğütleriyle size ilham vermesi ve iyi yürekli efendimin her zamanki huzuruna ve nezaketine kavuşması için Kutsal Bakire’ye dua edeceğim.” </p>
			<p>“Kusursuz kadın!” dedi Rahip. “Efendim, emrinize uyacağım.”</p>
			<p>Rahip’in eşlik ettiği Manfred kendi dairesine geçti; kapıyı kapattığında, “Anladığım kadarıyla Peder,” dedi, “Isabella size niyetimden söz etmiş. Şimdi kararımı dinleyin ve buna uyun. En acil işler olan devlet işleri, yani benim ve halkımın esenliği bir oğlum olmasını gerektiriyor. Hippolita’dan vâris beklemek boşuna. Isabella’yı seçtim. Onu geri getirmelisiniz ve dahasını da yapmalısınız. Hippolita üzerindeki etkinizi biliyorum. Vicdanı sizin ellerinizde. Kusursuz bir kadın olduğunu kabul ediyorum. Ruhu cennetlik ve bu dünyanın ufak ihtişamını küçümsüyor. Onu bundan tümüyle uzaklaştırabilirsiniz. Onu evliliğimizin geçersiz sayılmasına ve manastıra kapanmasına ikna edin. Eğer isterse birine bağışta bulunabilir; tarikatınıza, kendisinin ya da sizin arzu ettiğiniz kadar eli açık olabilir. Böylelikle, başımıza bela olan bu yıkımları dağıtacak ve Otranto Prensliği’ni yok olmaktan kurtarmanın ödülünü alacaksınız. Sağduyulu birisiniz; her ne kadar öfkemin ateşi uygunsuz kimi ifadelerle beni yanlış yollara yöneltmiş olsa da, erdeminize saygı duyuyorum ve yaşamımın huzuru ve ailemin korunması konusunda size borçlu olmayı diliyorum.” </p>
			<p>“Tanrı’nın istediği olur!” dedi Rahip. “Ben sadece onun değersiz bir aracıyım. Affedilemez tasarılarınız hakkında sizinle konuşmak için, benim dilimden yararlanıyor. Erdemli Hippolita’nın aldığı yaralar, acının en üst mertebesine çıktı. Bence onu reddetmeye yönelik zina içerikli niyetiniz için azarlanıyorsunuz. Bence sözleşme yoluyla kızınız olan genç hanımefendiye yönelik ensest içerikli tasarınızı sürdürmemeniz için uyarılıyorsunuz. Evinizde son zamanlarda yaşananlar zihninizde başka düşüncelere esin kaynağı olduğundan, Prenses’i öfkenizden kurtaran Tanrı onu gözetmeyi sürdürecektir. Hatta zavallı ve küçümsenen bir rahip olan ben bile onu sizin zulmünüzden korumaya muktedirim. Siz majesteleri tarafından acımasızca, ne olduğunu bilmediğim bir aşka suç ortağı olmakla karalanan ve hakarete uğrayan, bir günahkâr olan ben, dürüstlüğümü baştan çıkarmak için seçtiğiniz çekici önerileri küçümsüyorum. Tarikatımı seviyorum; dindar ruhlara hürmet ediyorum; Prensesinizin dindarlığına saygı duyuyorum, ama bana duyduğu güvene ihanet etmeyeceğim, ayrıca yanlış ve günahkâr boyun eğişlerle dinî amaçlara bile hizmet etmeyeceğim. Fakat gerçekten, devletin gönenci siz majestelerinin oğlu olmasına bağlı. Tanrı, ileriyi göremeyen insanların görüşüyle alay eder. Ama dün sabah kimin evi Manfred’inki kadar büyük ve gösterişliydi? Genç Conrad nerede şimdi? Efendim, gözyaşlarınıza saygı duyuyorum, fakat onlara engel olacak da değilim. Bırakın aksınlar, Prensim! Tebaanızın gönenci için döktüğünüz gözyaşlarınız, Tanrı’yı da arkasına alarak, arzuya ya da politikaya dayanan bir evliliğin asla başaramayacağı kadar ağır çekecek. Alfonso’nun soyundan sizinkine geçen hükümdarlık, kilisenin asla onaylamayacağı bir evlilikle sürdürülemez. Eğer Manfred adının yok olması Yüce Tanrı’nın arzusuysa, kendinizi, efendim, onun emirlerine teslim edin ve böylece asla göçüp gitmeyecek tacı hak edin. Gelin efendim, bu hüznü severim. Gelin, Prenses Hippolita’nın yanına dönelim. Sizin acımasız planlarınızdan haberdar değil; dahası, size tehlikeyi haber vermekten fazlasını istememiştim. Sizi nasıl büyük bir sabır, nasıl sevgiyle dinlediğini ve suçunuzun boyutunu duymayı reddettiğini gördünüz. Sizi kollarına almanın ve asla değişmeyecek sevecenliği konusunda size güvence vermenin özlemini çektiğini biliyorum.” </p>
			<p>“Peder,” dedi Prens, “duyduğum pişmanlığı yanlış anlıyorsunuz. Evet, Hippolita’nın erdemlerine hürmet ediyorum; onun azize olduğunu düşünüyorum; bizi birleştiren bağı daha da sağlamlaştırmak keşke ruhuma iyi gelseydi. Heyhat! Peder, acılarımın en büyüğünü bilmiyorsunuz! Son zamanlarda evliliğimizin yasallığı konusunda şüphelerim var. Hippolita dördüncü dereceden akrabam, evet, özel izinle evlendiğimiz doğru; fakat bir başkasıyla daha sözlenmiş olduğunu haber aldım. Yüreğime tüm ağırlığıyla baskı yapan işte bu. Conrad’ın ölümüyle üzerime düşen bu beladan bu gayrimeşru evlilik bağını sorumlu tutuyorum! Vicdanımı bu yükten kurtarın; evliliğimizi geçersiz kılın ve ilahî önerilerinizin ruhumda başlattığı Tanrısal işin sonunu getirin.”</p>
			<p>Kurnaz Prens’in bu şekilde çark ettiğini anladığında iyi yürekli adamın hissettiği acı nasıl da keskindi! Hippolita’nın mahvoluşunun karara bağlanmış olduğunu gördüğü için içi titredi ve Isabella’yı geri kazanması için hiç ümidi kalmaması halinde, oğul sahibi olmak için duyduğu sabırsızlığın Prens’i, konumunun cazibesine Isabella kadar direnç gösteremeyecek başka bir hedefe yönlendirmesinden korktu. Kutsal kişi, bir süreliğine düşüncelere daldı. Sonunda, mevcut gecikmeden biraz ümitlenerek, en akıllıca davranışın Prens’in Isabella’yı geri kazanma konusunda umudunu yitirmesine engel olmak olduğu kanısına vardı. Kilise’nin boşanmaya karşı eleştirileri su yüzüne çıkana kadar, genç Prenses’in Hippolita’ya olan sevgisi ve kendisine söylemiş olduğu kadarıyla Manfred’in sözlerinden duyduğu hoşnutsuzluğun da yardımıyla Isabella’yı bu yönde ikna edebileceğini biliyordu. Bu amaçla, en sonunda, sanki Prens’in şüpheleri karşısında şaşkına dönmüşçesine şöyle dedi: </p>
			<p>“Efendim, siz majestelerinin söylemiş olduğu şeyler üzerine düşünüyordum; eğer erdemli eşinize karşı duyduğunuz isteksizliğin asıl nedeni vicdani duyarlılıksa, kalbinizi katılaştırmaya çabalamak bana düşmez! Kilise anlayışlı bir annedir; üzüntülerinizi ona açın. Ya vicdanınızı rahatlatarak ya da şüphelerinizi sınayıp sizi azat ederek ve soyunuzu devam ettirmenizin kanuni yollarını size sunarak ruhunuzu huzura erdirebilecek tek başvuru noktası odur. Öteki konuya gelince, eğer Prenses Isabella ikna edilebilirse...” </p>
			<p>Manfred, ya bu iyi adamı aldattığı ya da o ilk ateşinin görünüşe gösterilen saygıdan kaynaklandığı sonucuna vararak, bu ani değişimden çok mutlu oldu ve Rahip’in arabuluculuğuyla başarıya ulaşması durumunda yerine getireceği görkemli sözleri yineledi. İyi niyetli Rahip, Prens’in görüşlerini desteklemektense onları engellemeye karar vererek, onun kendini kandırmasına izin verdi. </p>
			<p>“Artık birbirimizi anladığımıza göre,” diye sözlerini sürdürdü Prens, “sevgili Peder, beni bir noktada tatmin edeceğinizi umuyorum. Mahzende bulduğumuz genç kim? Isabella’nın kaçışında suç ortağı olmalı. Bana doğruyu söyleyin; Isabella’nın sevgilisi mi? Yoksa bir başkasının tutkusuna vekâlet mi ediyor? Sıklıkla Isabella’nın oğluma ilgisizliğinden kuşkulandım. Bu şüpheyi doğrulayan binlerce olay zihnime üşüşüyor. Isabella bu konuda öyle bilinçliydi ki onunla salonda konuşurken kuşkularımdan kaçındı ve Conrad’a karşı ilgisiz olduğu savından aklanmak için çabaladı.” </p>
			<p>Sözü edilen genç hakkında zaman zaman Prenses’ten duyduğu şeyler dışında bilgisi olmayan, başına ne geldiğini bilmeyen ve Manfred’in öfkesinin şiddeti üzerine yeterince düşünmeyen Rahip, Prens’in zihnine kıskançlık tohumları ekmekte sakınca olmadığını düşündü. Bunlar ileride ya bu evlilik konusunda ısrarcı olması durumunda Prens’i Isabella aleyhine önyargılarla doldurmak ya da dikkatini yanlış bir ize çekmek ve düşüncelerini hayalî entrikalarla meşgul edip yeni bir arayışa girmesine engel olmak için kullanılabilirlerdi. Bu nahoş politika ışığında, Manfred’in Isabella ve genç adam arasında bir tür bağ olduğuna ilişkin düşüncesini doğrulayan biçimde cevap verdi. Prens’in parlamak için az miktarda dolduruşa gereksinim duyan öfkesi, Rahip’in ortaya attıklarıyla iyice köpürdü. “Bu entrikanın köküne kadar ineceğim!” diye haykırdı ve geri dönene kadar kendisini orada beklemesini emrederek Jerome’un yanından palas pandıras ayrılıp şatonun büyük salonuna koştu ve köylünün huzuruna getirilmesini emretti.</p>
			<p>Genci görür görmez, “Seni acımasız sahtekâr!” dedi Prens, “O böbürlendiğin dürüstlüğüne ne oldu şimdi? Gizli kapıyı gözlerinin önüne seren ilahî takdir ve ay ışığıydı, öyle mi? Kim olduğunu ve Prenses’le ne zamandan beri birbirinizi tanıdığınızı söyle bana seni küstah çocuk; dün akşamkinden de daha az kaçamak cevap vermeye özen göster, yoksa işkenceler gerçeği senden söker alır.” </p>
			<p>Prenses’in kaçışındaki rolünün ortaya çıktığını ve bundan sonra söyleyeceği hiçbir şeyin Prenses’in işine yaramayacağını ya da ona zarar vermeyeceğini anlayan genç adam, “Ben sahtekâr değilim, efendim; hem böyle hakaret dolu bir konuşmayı da hak etmiyorum,” diye cevap verdi. “Dün gece siz majestelerinin bana yönelttiği tüm sorulara şimdi yapacağım gibi dürüstlükle cevap verdim. Bunun nedeni de işkencelerinizden korkmam değil, ruhumun yalancılıktan iğreniyor olmasıdır. Lütfen sorularınızı tekrarlayın efendim; sizi gücüm yettiği kadarıyla tatmin etmeye hazırım.” </p>
			<p>“Sorularımı biliyorsun,” dedi Prens, “ve yalnızca bahane hazırlamak için zaman kazanmak istiyorsun. Açık konuş; kimsin sen? Ve ne kadar zamandır Prenses’le tanışıyorsun?” </p>
			<p>“Komşu köyde işçiyim,” dedi köylü, “adım Theodore. Prenses beni dün gece mahzende buldu. O saate kadar hiç huzurunda bulunmamıştım.” </p>
			<p>“Bunun ne kadarına inanacağımı keyfim bilir,” dedi Manfred, “ama doğruluğunu soruşturmadan önce anlatacaklarını dinleyeceğim. Söyle bana, Prenses kaçışına ilişkin sana ne sebep sundu? Hayatın cevabına bağlı.”</p>
			<p>“Bana yıkımın eşiğinde olduğunu,” diye cevap verdi Theodore, “ve eğer şatodan kaçamazsa, birkaç dakika içinde hayatının sonsuza kadar perişan edileceğini söyledi.”</p>
			<p>“Böyle zayıf bir temele, aptal bir kızın açıklamalarına dayanarak,” dedi Manfred, “öfkemi kışkırtmayı göze aldın, öyle mi?” </p>
			<p>“Başı dertte olan bir kadın korumam altına girdiğinde,” dedi Theodore, “kimsenin öfkesinden korkmam.” </p>
			<p>Bu sorgulama sırasında Matilda, Hippolita’nın dairesine gidiyordu. Salonun üst ucunda, yani Manfred’in oturduğu yerde, Matilda’yla Bianca’nın geçecekleri, kafesli pencereleri olan ahşap döşemeli bir koridor bulunuyordu. Babasının sesini duyup etrafını çevreleyen hizmetkârları görünce neler olduğunu öğrenmek için durdu. Kısa süre sonra mahkûm dikkatini çekti. Cevap verirken sergilediği kararlı ve sakin tavırla Matilda’nın net olarak duyduğu ilk sözler olan o son cevabındaki yüreklilik genç adamla ilgili olumlu düşünmesine neden oldu. Bu durumda bile görünüşü asil, yakışıklı ve hükmediciydi. Fakat kısa süre sonra yüzü Matilda’nın tüm dikkatini çekti. “Tanrım! Bianca!” dedi Prenses yavaşça, “Rüya mı görüyorum? Yoksa bu genç, Alfonso’nun salonda duran resmine tıpatıp benzemiyor mu?” Babasının sesi her sözcükle daha da yükseldiği için daha fazla bir şey söyleyemedi. </p>
			<p>“Bu meydan okuma,” dedi Manfred, “daha önceki tüm saygısızlıklarını gölgede bıraktı. Hafife almaya cüret ettiğin gazabı göreceksin. Tutun şunu,” diye sözlerini sürdürdü Prens, “ve bağlayın. Prenses’in, savunucusuna ilişkin duyacağı ilk haber kafasını kendisinin uğruna kaybettiği olacak.”</p>
			<p>“Bana yapmakta olduğunuz bu haksızlık,” dedi Theodore, “beni, Prenses’i zorbalığınızdan kurtarmakla iyi bir iş yaptığıma ikna ediyor. Bana ne olursa olsun, yeter ki o mutlu olsun!” </p>
			<p>“Bu çocuk âşık!” diye bağırdı Manfred öfkeyle. “Ölümün kıyısındaki bir köylü böyle duygularla hareket etmez. Söyle, söyle bana seni gözüpek çocuk, kim olduğunu söyle bana; yoksa işkence aleti gerçeği senden söküp alacak.” </p>
			<p>“Size anlattığım gerçek yüzünden,” dedi genç, “beni çoktan ölümle tehdit ettiniz. Eğer dürüstlük karşılığında bekleyebileceğim yaptırım bununla sınırlıysa, anlamsız merakınızı daha fazla gidermek beni etkilemiyor.” </p>
			<p>“Yani konuşmayacaksın, öyle mi?” dedi Manfred. </p>
			<p>Delikanlı, “Konuşmayacağım,” diye cevap verdi. </p>
			<p>“Şunu avluya götürün,” dedi Manfred, “bir an önce başının bedeninden ayrıldığını göreceğim.” </p>
			<p>Bu sözleri duyunca Matilda bayıldı. Bianca çığlık atıp, “İmdat! İmdat! Prenses öldü!” diye bağırdı. Manfred bu bağırış çağırış karşısında irkildi ve neler olduğunun öğrenilmesini emretti. Bağırışları duyan genç köylü de korkuyla irkildi ve aynı soruyu sordu; fakat Manfred onun hemen avluya götürülmesini ve kendisi Bianca’nın çığlıklarının nedenini öğrenene kadar infaz için orada tutulmasını emretti. Neler olduğunu öğrendiğinde bunu kadınsı bir ürkü olarak yorumladı; Matilda’nın dairesine taşınmasını emredip avluya koştu ve muhafızlarından birini yanına çağırıp Theodore’un dizlerinin üstüne çökmesini ve ölümcül darbe için hazırlanmasını emretti. </p>
			<p>Korkusuz genç, acı kararı Manfred’den başka herkesin yüreğine dokunan bir boyun eğişle karşıladı. Tüm samimiyetiyle Prenses’e ilişkin duyduğu sözlerin ne anlama geldiğini öğrenmeyi diliyordu; ancak zorbanın Prenses’e daha da öfkelenmesinden korkarak bundan caydı. İstemeye cesaret edebildiği tek iyilik, günah çıkartmasına yardım edecek bir papazla görüşmesine ve Tanrı’yla barışmasına izin verilmesiydi. Günah çıkartacak papazın aracılığıyla gencin geçmişini öğrenmeyi uman Manfred, genç köylünün isteğini seve seve kabul etti ve Rahip Jerome’un artık kendi tarafında olduğuna ikna olduğundan, onun çağrılmasını ve mahkûmun günah çıkartmasına yardım etmesini emretti. Düşüncesizliğinin neden olduğu yıkımı öngörememiş olan kutsal adam Prens’in önünde dizlerinin üzerine çöktü ve törensel bir tavırla masum kanı akıtmaması için ona yalvardı. Boşboğazlığı için kendini en acı biçimde suçladı, genci aklamak için çabaladı ve zorbanın öfkesini dindirmek için denenmemiş yol bırakmadı. Rahip’in sözünden dönmesiyle, her iki adam tarafından da aldatıldığından kuşkulanan Manfred, Jerome’un ricasıyla yatışacağına öfkelenip mahkûma günah çıkartması için birkaç dakikadan fazla izin vermeyeceğini söyleyerek Rahip’e görevini yapmasını emretti. </p>
			<p>Mutsuz genç adam, “Fazla zaman istemiyorum efendim,” dedi. “Günahlarım, Tanrı’ya şükür, çok sayıda değil; ayrıca yaşımdan beklenebileceklerden de fazla değil. Gözyaşlarınızı silin, sevgili Peder; haydi işimizi çabucak halledelim. Bu kötü bir dünya ve ondan pişmanlıkla ayrılmamı gerektiren nedenim yok.” </p>
			<p>“Ah zavallı çocuğum!” dedi Jerome, “Nasıl oluyor da beni görmeye sabırla katlanıyorsun? Katilinim ben! Başına bu kederli ânı getiren benim.” </p>
			<p>“Sizi yürekten bağışlıyorum,” dedi genç, “Tanrı’nın da beni bağışlayacağını umduğum gibi. İtirafımı dinleyin Peder ve beni takdis edin.” </p>
			<p>“Seni bu yolculuğa gerektiğince nasıl hazırlayabilirim?” dedi Jerome. “Düşmanlarını bağışlamadan bağışlanamazsın, oradaki dinsiz adamı bağışlayabilir misin?” </p>
			<p>“Evet, bağışlayabilirim,” dedi Theodore, “bağışlıyorum.” </p>
			<p>“Peki bu da mı sizi duygulandırmıyor, zalim Prens?” dedi Rahip. </p>
			<p>“Sizi buraya günah çıkarttırmanız için çağırttım,” dedi Manfred sert biçimde, “onun adına bahaneler uydurmanız için değil. Beni ona karşı kışkırtan ilk sizdiniz; vebali boynunuza.”</p>
			<p>İyi yürekli adam, “Evet öyle! Evet öyle!” dedi acılar içinde. “Ne siz ne de ben bu kutsanmış gencin gideceği yere gitmeyi ümit edebiliriz.” </p>
			<p>“Elinizi çabuk tutun!” dedi Manfred. “Artık rahiplerin mızmızlanmalarından, kadınların çığlıklarınkinden daha fazla etkilenmiyorum.” </p>
			<p>“Ne!” dedi genç, “Yazgımın bu duyduklarıma neden olabilmesi mümkün mü? Prenses yine elinize mi düştü?”</p>
			<p>“Beni, sana çektireceğim gazapla hatırlayacaksın,” dedi Manfred. “Hazırla kendini, çünkü bu senin son ânın.” </p>
			<p>Öfkesinin kabarmaya başladığını hisseden ve Rahip gibi, olanları izleyen herkesin içini dolduran hüzünden etkilenen genç, duygularına hâkim oldu ve yeleğini üzerinden atıp yakasının düğmelerini açarak dua etmek üzere diz çöktü. Öne eğilir eğilmez gömleği omzundan kaydı ve kanlı bir ok şeklindeki leke ortaya çıktı. </p>
			<p>“Ey bağışlayan Tanrım!” diye bağırdı kutsal adam irkilerek, “Neler görüyorum! Bu benim çocuğum! Benim Theodore’um!”</p>
			<p>Ortaya çıkan coşku ancak hayal edilebilir, çünkü betimlenmesi olanaksız. Hizmetlilerin döktükleri gözyaşları neşeyle sona ermekten çok meraktan kesintiye uğradı. Efendilerinin gözünün içine bakıp ne hissetmeleri gerektiğini anlamaya çalışıyor gibiydiler. Gencin yüzünde şaşkınlık, kuşku, sevecenlik ve saygı birbirini izliyordu. Yaşlı adamın gözyaşlarını ve kucaklamalarını alçakgönüllü bir teslimiyetle karşıladı. Yine de fazla ümitlenmekten korkarak ve tüm bu olanlardan sonra Manfred’in yaradılışının katılığından kuşku duyarak, neredeyse, “Böyle bir sahne karşısında etkilenmeyebilir misiniz?” dercesine Prens’e çevirdi bakışlarını. </p>
			<p>Manfred’in yüreği etkilenme becerisine sahipti. Şaşkınlığı arasında kızgınlığını unuttu; yine de gururu, duygulandığını kendine itiraf etmesini olanaksız kılıyordu. Hatta bu keşfin Rahip’in genci kurtarmak için ayarladığı bir düzen olmasından bile kuşkulandı. “Bu ne demek olabilir?” dedi. “Nasıl sizin oğlunuz olabilir? Bir köylünün oğlunu, uygunsuz aşkınızın meyvesi olarak kabul etmek mesleğinizle ya da size yüklenen kutsallıkla uyuşuyor mu?” </p>
			<p>“Ah Tanrım!” dedi kutsal adam, “Benim olup olmadığını mı sorguluyorsunuz? Eğer babası olmasaydım bu acıyı hissediyor olur muydum? Canını bağışlayın, iyi yürekli Prens, canını bağışlayın! Ve bana dilediğinizce hakaret edin.” </p>
			<p>“Canını bağışlayın! Bu iyi yürekli adamın hatırına canını bağışlayın!” diye bağırdı hizmetlileri. </p>
			<p>“Susun!” dedi Manfred sert biçimde, “Bağışlamaya karar vermeden önce daha fazlasını öğrenmeliyim. Bir azizin piçi aziz olamaz.”</p>
			<p>“Onur kırıcı efendi!” dedi Theodore, “Acımasızlığınıza bir de hakaret eklemeyin. Eğer bu saygıdeğer adamın oğluysam, her ne kadar sizin gibi prens olmasam da, damarlarımda akan kana değer verin.” </p>
			<p>“Evet,” dedi Rahip sözünü keserek, “soylu kana sahip ve sizin söylediğiniz gibi adi değil. Benim meşru oğlum; Sicilya, Falconara’dakilerden daha kadim birkaç aileye sahip olmakla övünebilir. Ama heyhat! Efendim, kan nedir ki? Asalet nedir ki? Hepimiz aşağılık sürüngenleriz, zavallı günahkâr yaratıklarız. Bizi çıktığımız ve geri döneceğimiz topraktan ayırabilecek tek şey Tanrı’ya hürmettir.” </p>
			<p>“Vaaz vermeyi bırakın,” dedi Manfred, “artık Rahip Jerome değil Falconara Kontu olduğunuzu unutuyorsunuz. Bana öykünüzü anlatın; eğer bu azimli suçlunun saygınlığını sağlayamazsanız, ileride ahlak dersi vermek için çok zamanınız olacak.” </p>
			<p>“Yüce Meryem!” dedi Rahip, “Efendimin bir babaya tek oğlunun, uzun zamandır kayıp olan oğlunun hayatını çok görmesi mümkün müdür? Beni ayaklar altında çiğneyin, efendim, aşağılayın, eziyet edin, oğlumun yaşamı yerine benimkini alın, yeter ki oğlumu bağışlayın!” </p>
			<p>“Demek ki,” dedi Manfred, “tek oğlunuzu kaybetmenin ne demek olduğunu hissedebiliyorsunuz, öyle mi? Biraz önce bana boyun eğmem konusunda vaaz veriyordunuz. Eğer yazgı öyle arzu ettiyse, benim ailem yok olmalı, fakat Falconara Kontu...” </p>
			<p>“Ah! Efendim!” dedi Jerome, “Gücendirdiğimi itiraf ediyorum; yaşlı bir adamın çilelerini artırmayınız. Ailemle böbürleniyor değilim ya da aklımdan böylesi bir gurur geçmiyor; bu çocuğun savunmasını yapan şey doğanın ta kendisi, onu doğuran sevgili kadının anısı. Öldü mü, Theodore; öldü mü?” diye sordu oğluna.</p>
			<p>“Ruhu uzun zamandır kutsanmışların yanında,” dedi Theodore.</p>
			<p>“Ah! Nasıl oldu?” diye haykırdı Jerome, “Söyle bana. Hayır! O mutludur! Şu an ilgilendiğim tek şey sensin! Ey dehşetli efendim! Zavallı, zavallı oğlumun canını bana bağışlayacak mısınız?” </p>
			<p>“Manastırınıza geri dönün,” diye cevap verdi Manfred, “Prenses’e kılavuzluk edin; bana bildiğiniz diğer tüm konularda itaat edin, ben de oğlunuzun hayatını bağışlayacağıma söz veriyorum.” </p>
			<p>“Ah! Efendim!” dedi Jerome, “Bu sevgili gencin güvenliği için ödemem gereken bedel dürüstlüğüm mü?” </p>
			<p>“Benim için mi!” diye haykırdı Theodore. “Vicdanınızı lekeleyeceğime bırakın bin kez öleyim. Bu zorba sizden ne isteyebilir? Prenses güvende mi? Koruyun onu, ey saygıdeğer yaşlı adam! Ve bırakın tüm öfkesi benim üzerimde olsun.” </p>
			<p>Jerome, gencin tez canlılığını engellemeye çabaladı; Manfred cevap vermeden önce aniden atların nal sesleri ve kapının dışında asılı duran pirinç trompetin sesi duyuldu. Tam da o anda hâlâ avlunun diğer ucunda durmakta olan büyülü miğferin üstündeki kara tüyler şiddetle sallandı ve sanki miğfer görünmez biri tarafından takılıyormuşçasına üç kez öne eğildi.</p>
		</div>
	</body>
</html>