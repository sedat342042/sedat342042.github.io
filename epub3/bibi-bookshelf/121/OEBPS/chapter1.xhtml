<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otranto Şatosu</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>I</h1>
			<p>Otranto Prensi Manfred’in bir oğlu, bir kızı vardı: On sekiz yaşında, güzeller güzeli bir bakire olan kızının adı Matilda’ydı. Oğlu Conrad, Matilda’dan üç yaş küçük, dikkate değer bir özelliği olmayan, sağlıksız ve umut vaat etmeyen bir gençti; yine de, Matilda’ya en ufak sevgi belirtisi göstermeyen babasının gözbebeği Conrad’dı. Manfred, oğlunun Vicenza Markisi’nin kızı Isabella ile evlenmesi için anlaşma yapmıştı; Conrad’ın sağlığı elverir vermez düğün töreninin yapılabilmesi için Isabella çoktan vasileri tarafından Manfred’in ellerine teslim edilmişti. Manfred’in bu tören için ne kadar sabırsızlandığı, ailesinin ve komşularının dikkatini çekmişti. Prens’in sert yaradılışını bilen ailesi, bu aceleciliğe yönelik kuşkularını dile getirmeye cesaret edemiyordu. Cana yakın bir hanımefendi olan karısı Hippolita, gençliğini ve daha da önemlisi hastalıklarını göz önüne alarak tek oğullarının bu kadar erken evlenmesinin tehlikelerini dile getirmeye cüret etmiş, ama Prens’e sadece tek bir vâris veren verimsizliğinin yüzüne vurulmasından başka yanıt alamamıştı. Kiracıları ve tebaası, konuşmalarında daha az dikkatliydiler. Bu evliliğin böylesine aceleye getirilmesinin nedenini Prens’in kadim bir kehanetin gerçekleşmesinden korkmasına bağlıyorlardı; kehanetin şunu dile getirdiği iddia ediliyordu: “Asıl sahibi orada yaşayamayacak kadar büyüdüğünde, Otranto Şatosu ve Lordluğu mevcut ailenin elinden çıkacak.” Bu kehanetten bir anlam çıkartmak oldukça zordu; dahası, bu kehanetin söz konusu evlilikle ne ilgisi olduğunu anlamak daha da zordu. Yine de bu gizemler ya da çelişkiler, halkın, inançlarına bağlılığını azaltmıyordu.</p>
			<p>Genç Conrad’ın düğününün, doğum gününde yapılmasına karar verilmişti. Topluluk, şatonun şapelinde toplanmıştı, ama kutsal törenin başlaması için her şeyin hazır olmasına rağmen Conrad ortalarda yoktu. En ufak gecikmeye bile dayanamayan ve oğlunun, odasına çekildiğini fark etmemiş olan Prens, hizmetkârlardan birini genç Prens’i çağırması için gönderdi. Hizmetkâr henüz Conrad’ın odasına giden avludan geçecek kadar bile uzaklaşmamıştı ki nefes nefese geri döndü; delirmiş gibiydi, bakışları sabitti ve ağzından köpükler saçıyordu. Hiçbir şey söylemiyor, avluyu işaret ediyordu. Topluluk dehşet ve şaşkınlık içinde olduğu yerde kalmıştı. Konunun ne olduğunu anlamayan, ama oğlu için kaygılanan Prenses Hippolita baygınlık geçirdi. </p>
			<p>Kaygılanmaktan çok düğün töreninin gecikmesine ve hizmetçisinin aptallığına kızan Manfred, emir verircesine neler olup bittiğini sordu. Hizmetkâr cevap vermiyor, hâlâ parmağıyla avluyu işaret ediyordu; en sonunda, peş peşe sorulan soruların ardından, “Ah! Miğfer! Miğfer!” diye bağırdı. Bu arada topluluğun bir kısmı, birbirine karışmış çığlıkların, korku ve şaşkınlık dolu seslerin geldiği avluya akın etmişti. Oğlunu göremediği için telaşlanmaya başlayan Manfred, bu karmaşanın nedenini şahsen öğrenmek için dışarı çıktı. Matilda annesine yardım etmek üzere içeride kaldı; Isabella da hem Matilda’yla aynı nedenden hem de aslında çok az ilgi duyduğu damada sabırsızlıkla yaklaşmak istemediğinden şapelde kaldı. </p>
			<p>Manfred’in gözüne çarpan ilk şey, bir grup hizmetkârının kara tüylerden oluşan dağ gibi bir yığını kaldırmaya çabaladıklarıydı. Manfred gözlerine inanamadan izlemeye devam etti. “Ne yapıyorsunuz?” diye haykırdı öfkeyle, “Oğlum nerede?” </p>
			<p>Bir yığın ses cevap verdi: </p>
			<p>“Ah, efendim! Prens! Prens! Miğfer! Miğfer!” </p>
			<p>Manfred, bu acı dolu sesler karşısında şaşkına dönüp, ne olduğunu tam bilemediği bir şeyden korkarak telaşla ilerledi. Fakat karşısındaki manzara bir baba için ne dayanılmaz bir görüntüydü! Çocuğunun parçalara ayrıldığını ve bir insan için yapılmış herhangi bir zırhlı başlığın en az yüz katı büyüklüğünde ve bu büyüklüğüyle orantılı miktarda siyah kuş tüyüyle kaplanmış devasa bir miğferin altında adeta gömülü olduğunu gördü.</p>
			<p>Manzaranın korkunçluğu, bu bahtsızlığın nasıl meydana geldiğinin kimse tarafından bilinmeyişi ve en önemlisi, gözünün önündeki bu olağandışı durumun kendisi, Prens’in neredeyse küçükdilini yutmasına neden olmuştu. Ama suskunluğu, kederin neden olabileceğinden bile uzun sürdü. Gözlerini, hayal olmasını boşu boşuna dilediği görüntünün üzerine dikti; kaybından çok, buna neden olan heybetli nesne üzerine düşüncelere dalmış gibiydi. Ölümcül miğfere dokundu, onu inceledi; genç Prens’in kanlar içindeki ezilmiş kalıntıları bile Manfred’in gözlerini, önündeki felaket habercisinden almasına yetmiyordu. Manfred’in genç Conrad’a özel düşkünlüğünü bilenler, Prenslerinin duygusuzluğuna, olağandışı miğfer karşısında duydukları dehşet kadar büyük şaşkınlıkla yaklaştılar. Manfred’den en ufak bir emir almaksızın, şekli bozulmuş cesedi salona taşıdılar. Manfred, şapelde kalmış hanımefendilere de incelikle yaklaşıyor değildi. Tersine, mutsuz prenseslere, yani eşi ve kızına değinmeksizin ağzından çıkan ilk sözler, “Lady Isabella’yla ilgilenin,” oldu.</p>
			<p>Bu emrin kesinlikle kimi kastettiğini kestiremeyen hizmetkârlar, hanımefendilerine düşkünlüklerinin etkisiyle, özellikle kastedilenin Hippolita’nın durumu olduğunu düşünüp onun yardımına koştular. Yaşayan birinden çok ölüyü andıran ve oğlunun ölümü dışında, duyduğu tuhaf olayların tümüne kayıtsız kalan Hippolita’yı odasına taşıdılar. Annesine çok düşkün olan Matilda, kendi üzüntü ve şaşkınlığını bastırmış, kederden sarsılmış annesine yardımcı olmaktan ve onu avutmaktan başka hiçbir şey düşünemez olmuştu. Hippolita’nın, öz kızıymış gibi davrandığı ve bu sevecenliğe eşit derecede saygı ve sevgiyle karşılık veren Isabella da, Prenses’e daha az özen gösteriyor değildi; aynı zamanda, oldukça sıcak dostane duygular beslediği Matilda’nın acısının getirdiği yükü paylaşmak ve hafifletmek için de çabalıyordu. Fakat kendi durumunu da düşünmeden edemiyordu. Genç Conrad’ın ölümü üzerine acıma dışında hiçbir şey hissetmiyordu; ona çok az mutluluk vaat eden bu evlilikten, kaderinde yazılı olan damattan ya da kendisini büyük hoşgörüyle ayrı tutsa da, böylesi hoş birer prenses olan Hippolita ve Matilda’ya nedensizce sert yaklaşarak zihninde korku dolu bir iz bırakan Manfred’in sert yaradılışından kurtulduğu için üzgün değildi.</p>
			<p>Genç hanımefendiler perişan durumdaki anneyi yatağına taşırlarken, Manfred uğursuz miğfere gözünü dikmiş, olayın tuhaflığı nedeniyle etrafında toplanmakta olan kalabalığa aldırış etmeden öylece avluda duruyordu. Ağzından çıkan tek tük sözler yalnızca olayın araştırılmasına yönelikti: Bu şeyin nereden gelmiş olabileceğine dair kimsenin bilgisi var mıydı? Kimsenin verebileceği en ufak bilgi yoktu. Ancak tek ilgilenenin Manfred olduğu bu soru, kısa süre içinde, yıkımın benzersiz doğasına eşdeğerlikte saçma ve olasılık dışı varsayımlarda bulunan izleyicilerin geri kalanının da yegâne ilgi odağı oldu. İzleyicilerin anlamsız tahminleri arasında, komşu bir köyden kulağına bir söylenti çarpan genç bir köylü, mucizevi miğferin, eski prenslerinden İyi YürekliAlfonso’nun<a class="si-noteref epub-type_noteref" href="#f1" id="ref_f1">1</a> St. Nicholas Kilisesi’ndeki siyah mermer heykelindekine tıpatıp benzediğini iddia etti. </p>
			<p>“Hain! Ne diyorsun sen?” diye bağırdı Manfred, öfke nöbetiyle dalgınlığından kurtulup genç adamın yakasına yapışarak, “Böyle bir ihaneti dile getirmeye nasıl cüret edersin? Bunu canınla ödeyeceksin,” dedi. </p>
			<p>Prens’in öfkesinin nedenini de o âna kadar gördükleri şeylerin nedenini kavrayamadıkları gibi anlamakta güçlük çeken seyirciler, bu yeni durumu nasıl çözümleyeceklerini bilemez haldeydiler. Prens’i nasıl bu denli kızdırdığını anlayamayan genç köylü daha da şaşkındı. Yine de nezaket ve alçakgönüllülük karışımı bir tavırla kendini Manfred’in ellerinden kurtardı ve korkudan çok masumiyet göstergesi bir saygıyla önünde eğilerek suçunun ne olduğunu sordu. Manfred, genç adamın boyun eğişiyle yatışacağına, terbiyeli biçimde sergilenmiş olmasına rağmen, elinden kurtulmasına neden olan gücü karşısında daha da öfkelenerek adamlarına onu yakalamalarını emretti; eğer düğüne davet etmiş olduğu arkadaşları tarafından engellenmeseydi köylü çoktan Prens’in adamlarının ellerinde hançerlenmiş olacaktı.</p>
			<p>Bu kavga sürerken, olaya tanık olan halktan bazı izleyiciler şatonun yakınında yer alan görkemli kiliseye gitmişlerdi ve ağızları bir karış açık dönüp Alfonso’nun heykeline ait miğferin kaybolduğunu haber verdiler. Manfred bu haber karşısında büsbütün çılgına döndü ve adeta içindeki fırtınayı boşaltacak bir yer ararcasına, “Hain! Canavar! Büyücü! Oğlumu katleden sensin!” diye bağırarak bir kez daha genç köylünün üzerine yürüdü.</p>
			<p>Afallamış haldeki akıl yürütme yetilerini yönlendirebilecekleri, kapasiteleri dahilinde bir hedef arayışı içinde olan kalabalık, eskiden kilisede bulunan mermer miğferle şimdi gözlerinin önünde duran çelik miğferin boyutlarındaki büyük orantısızlığı ve yirmi yaşında bile görünmeyen gencin şaşılacak derecede ağır bir zırhı elleriyle kaldıramayacağını hiç düşünmeden lafı Prenslerinin ağzından alıp sözlerini yankılandırdılar: </p>
			<p>“Evet, evet! İşte o! İşte o! Miğferi, İyi Yürekli Alfonso’nun mezarından çaldı ve genç prensin beynini onunla paramparça etti.” </p>
			<p>Bu haykırışların saçmalığı Manfred’i kendine getirdi. Fakat ya söz konusu iki miğfer arasındaki benzerliğin farkına vararak kilisedekinin yok olduğunu ortaya çıkaran köylüye kızmış ya da olası bir yeni söylentiyi böylesine küstahça dile getirilmiş bir varsayımın altında gizlemek istemiş olacak ki, ciddi bir ifadeyle, genç adamın kesinlikle büyücü olduğunu ve kilise soruşturmayı devralana kadar ortaya çıkardıkları büyücüyü alıkoyacağını söyleyerek hizmetkârlarına miğferi olduğu yerden kaldırmalarını ve genç adamı altına yerleştirmelerini emredip, büyücüyü miğferin altında hapis tutacağını açıkladı ve genç adamın miğferin altında yiyecek verilmeden tutulacağını, şeytani hünerlerinin ona gerekli şeyleri tedarik edebileceğini ekledi.</p>
			<p>Gencin bu akıl almaz hükme karşı koyması boşunaydı. Manfred’in dostlarının onu bu zalim ve gerekçesiz karardan döndürmeye çalışması boşunaydı. Çoğunluk, efendilerinin kararından etkilenmişti ve büyücü, saldırdığı aracın ta kendisiyle cezalandırılacağı için bu karar onların mantığına göre büyük adalet göstergesiydi; ayrıca, şeytani becerileri sayesinde kendine kolaylıkla yiyecek sağlayabileceğine inandıkları için gencin açlıktan ölme olasılığına ilişkin en ufak vicdan azabı duymuyorlardı.</p>
			<p>Böylelikle Manfred, emirlerine neredeyse neşeyle uyulduğunu gördü ve mahkûma yemek verilmesine engel olması için bir gardiyana talimat verdikten sonra dostlarıyla hizmetkârlarının huzurundan ayrılmalarına izin verdi ve sadece ev halkının içeride kalmasını uygun görüp şatonun kapılarını kilitledikten sonra odasına çekildi.</p>
			<p>Bu sırada, üzüntüsü arasında sıklıkla efendisinden haber almaya çalışan, kocasıyla ilgilenmeleri için hizmetkârlarını gönderen ve en sonunda Matilda’dan babasını ziyaret etmesi ve avutması için yanından ayrılmasını isteyen Hippolita’yı, genç hanımefendilerin ilgi ve çabaları kendine getirmişti. Manfred’e sevgi göstermesini gerektiren bu görevi yerine getirmek istemeyen Matilda, babasının katılığı karşısında titremesine rağmen, kibarca Isabella’ya emanet ettiği Hippolita’nın emirlerine uydu ve babasının hizmetkârlarıyla konuşup Manfred’in odasına çekildiğini ve kimsenin yanına yaklaşmaması için kesin talimat verdiğini öğrendi. Erkek kardeşinin ölümü yüzünden babasının içine kapandığı sonucuna vararak ve hayatta kalan tek çocuğunu görmesinin gözyaşlarını tazelemesinden çekinerek matemini bölüp bölmeme konusunda kararsız kaldı; yine de annesinin emirlerinin de etkisiyle babasına ilişkin kaygıları, daha önce hiç işlemediği bir suç konusunda, yani Manfred’in vermiş olduğu emirlere karşı çıkmaya cüret etme konusunda, Matilda’yı yüreklendirdi. Yaradılışına bağlı çekingenliği, Manfred’in kapısında birkaç dakika durmasına neden oldu. Prens’in düzensiz adımlarla odasında bir aşağı bir yukarı yürüdüğünü duyuyordu; babasının bu ruh hali kaygılarını daha da artırıyordu. Tam içeri girmek için izin isteyecekti ki, Manfred ansızın odasının kapısını açtı; kafasının karışıklığının yanı sıra hava da alacakaranlık olduğu için karşısındaki kişiyi tanımadı ve kim olduğunu sordu. Matilda titreyerek, “Sevgili babacığım, benim, kızınız,” diye cevap verdi. </p>
			<p>Manfred, telaşla geriye doğru adım atarak, “Defol! Kız evlat istemiyorum!” diye haykırdı ve hızla arkasını dönerek kapıyı dehşete düşmüş Matilda’nın suratına kapattı.</p>
			<p>Matilda babasının öfkesini, onu ikinci kez rahatsız etmeyecek kadar iyi biliyordu. Böylesi acı bir karşılamanın şaşkınlığını üzerinden biraz atar atmaz, onu Manfred’in sağlığı ve bu acıya nasıl katlandığı konusunda kaygı içinde sorguya çeken Hippolita’ya bir darbe daha indirmemek için gözyaşlarını sildi. Annesini, Manfred’in iyi olduğu ve başına gelen yıkımı erkeklere özgü metanetle karşıladığı konusunda ikna etti. </p>
			<p>Hippolita, “Peki onu görmeme izin vermeyecek mi?” diye sordu kederle. “Gözyaşlarımın gözyaşlarına karışmasına ve bir annenin acılarını efendisinin göğsüne akıtmasına izin vermeyecek mi? Yoksa beni kandırıyor musun Matilda? Manfred’in, oğluna ne denli düşkün olduğunu biliyorum. Bu darbe ona çok mu ağır geldi? Onun ağırlığı altında ezildi mi? Cevap vermiyorsun. Eyvah! En kötüsünden korkuyorum! Hizmetçiler! Ayağa kaldırın beni; efendimi, efendimi göreceğim! Beni hemen onun yanına götürün; benim için çocuklarımdan bile değerli.” </p>
			<p>Matilda, Isabella’ya Hippolita’nın ayağa kalkmasına engel olması için işaret etti; Manfred’in hizmetkârı gelip de Isabella’ya efendisinin onunla konuşmak istediğini söylediği sırada, bu iki tatlı genç hanımefendi Prenses’i durdurmak ve yatıştırmak için incelikle güçlerini kullanıyorlardı.</p>
			<p>“Benimle mi!” diye bağırdı Isabella. </p>
			<p>Hippolita, kocasından gelen haberle rahatlayarak “Git,” dedi. “Manfred, kendi ailesini görmeye dayanamıyor. Senin bizim kadar perişan olmadığını düşünüyor ve üzüntümün neden olacağı sarsıntıdan çekiniyor. Onu avut sevgili Isabella ve onun kederini artırmaktansa kendiminkini bastırmayı yeğlediğimi söyle.”</p>
			<p>Akşam olmuştu; Isabella’ya yol gösteren hizmetkâr önden yürürken meşale taşıyordu. Huzuruna vardıklarında Manfred resimli salonda sabırsızca yürüyüp duruyordu; yerinden fırlayıp ivedilikle, “O ışığı al burdan ve çekil,” dedi. Ardından kapıyı çabucak kapatıp kendini duvara dayalı bir kanepeye bıraktı ve Isabella’dan yanına oturmasını istedi. Isabella titreyerek bu isteği yerine getirdi. Manfred, “Sizi çağırttım hanımefendi,” dedi ve kafası çok karışıkmış gibi görünerek sustu. “Tanrım! Evet, sizi çok önemli bir konu için çağırttım,” diyerek kaldığı yerden devam etti. “Gözyaşlarınızı silin, genç hanımefendi. Nişanlınızı kaybettiniz. Evet, acımasız yazgı! Ben de soyumun ümidini yitirdim! Fakat Conrad güzelliğinize layık değildi.” </p>
			<p>“Ama nasıl olur efendim!” dedi Isabella, “Gerektiği kadar kaygı duymadığımdan kuşkulanmıyorsunuzdur herhalde? Görevim ve duygularım her zaman...”</p>
			<p>“Conrad’ı daha fazla düşünmeyin,” diye sözünü kesti Manfred, “hastalıklı ve zayıf bir çocuktu ve belki de Tanrı, evimin şerefini böylesi kırılgan bir temele bırakamayacağım için onu elimden aldı. Manfred soyu büyük güç gerektiriyor. O çocuğa olan aptalca düşkünlüğüm sağduyumu köreltti, ama böylesi daha iyi. Birkaç yıl içinde Conrad’ın ölümüne sevinmek için nedenim olacağını umuyorum.”</p>
			<p>Isabella’nın şaşkınlığını tarif etmek için sözcükler yetersiz kalır. Önce, kederden Manfred’in aklının karışmış olmasından korktu. Aklına gelen bir sonraki fikir, bu tuhaf sohbetin onu tuzağa düşürmek için tasarlanmış olduğuydu. Manfred’in, oğluna karşı ilgisizliğini fark ettiğinden korktu: Bu düşünce sonucunda, “Yüce efendim, duyarlılığımdan kuşkulanmayınız; kalbim bu evlilikte elime eşlik edecekti. Conrad tüm ilgimden faydalanacaktı; yazgı beni ne yöne sürüklerse sürüklesin, anısını her zaman yaşatacağım ve siz majesteleriyle erdemli Hippolita’yı ebeveynlerim olarak göreceğim.” </p>
			<p>Manfred, “Hippolita’ya lanet olsun!” diye bağırdı, “Siz de benim gibi, şu andan itibaren onu unutun. Kısacası, hanımefendi, cazibenizi hak etmeyen bir kocadan oldunuz: Cazibeniz artık daha verimli kullanılabilir. Hasta bir çocuk yerine güzel yönlerinizin değerini nasıl bileceğinin farkında olan ve sayısız çocuk bekleyen, hayatının en verimli dönemini yaşayan bir kocaya sahip olacaksınız.” </p>
			<p>“Ah! Efendim!” dedi Isabella, “Aklım, ailenizin başına henüz gelmiş olan bu yıkımla öylesine meşgul ki başka bir evlilik düşünmem olanaksız. Eğer babam geri döner ve böyle yapmamı arzu ederse, oğlunuzla evlenmeyi kabul ettiğim gibi kendisine yine itaat ederim. Ancak babam geri gelene kadar konuksever çatınızın altında kalmama ve bu kederli saatleri sizin, Hippolita’nın ve Matilda’nın acısını hafifleterek geçirmeme izin verin.” </p>
			<p>“Daha önce de,” dedi Manfred kızgın biçimde, “o kadının adını ağzınıza almamanızı rica etmiştim; şu andan itibaren sizin için de benim için olduğu gibi bir yabancı olmalı. Kısacası, Isabella, size oğlumu veremediğime göre kendimi sunuyorum.” </p>
			<p>“Tanrım!” diye haykırdı Isabella kendine gelerek, “Neler duyuyorum! Siz, efendim! Siz! Kayınpederim! Conrad’ın babası! Erdemli ve hassas Hippolita’nın kocası!” </p>
			<p>“Size daha önce de söyledim,” dedi Manfred amirane bir tavırla, “Hippolita artık karım değil; şu andan itibaren onu boşuyorum. Verimsizliğiyle beni çok uzun zamandır lanetliyor. Yazgım erkek çocuk sahibi olmama bağlı ve inanıyorum ki bu gece, umutlarım için yeni bir başlangıç vaat ediyor.”</p>
			<p>Bu sözler üzerine, korku ve dehşetten yarı ölü gibi duran Isabella’nın buz gibi elini kaptı. Isabella çığlık attı ve aceleyle Manfred’den uzaklaştı. Manfred onun peşinden gitmek üzere ayağa kalktı; o sırada, yükselmiş olan ay karşı pencereden parıldadı ve pencerelerin hizasına kadar yükselen, hışırtı benzeri derinden gelen bir sesin eşliğinde şiddetli biçimde ileri geri sallanan ölümcül miğferin tüylerini Manfred’in gözlerinin önüne serdi. Durumdan cesaret alan ve şu âna kadar hiçbir şeyden, Manfred’in sözlerinin amacı kadar korkmamış olan Isabella, “Bakın, efendim! Tanrı bile bu dine aykırı amacınıza karşı olduğunu gösteriyor!” diye bağırdı. </p>
			<p>Prenses’i bir kez daha yakalamak üzere öne atılan Manfred, “Ne Tanrı ne de Şeytan beni yolumdan alıkoyabilir,” dedi. Tam o anda, az önce oturdukları kanepenin üzerinde asılı duran Manfred’in büyükbabasının portresi derin biçimde içini çekti ve göğsü inip kalktı. </p>
			<p>Resme sırtı dönük duran Isabella hareketi görmemişti, sesin nereden geldiğini de bilmiyordu ama irkildi ve “Durun, dinleyin efendim! O ses de neydi?” deyip kapıya yöneldi. </p>
			<p>Merdivenlere ulaşan Isabella’nın elinden kaçışıyla, hareket etmeye başlayan resimden gözlerini alamaması arasında kalan ve dikkati dağılan Manfred, arkasını dönmüş tablodan çıkıp vakur ve hüzünlü bir havayla yere inen portreye bakarak Isabella’nın peşinden birkaç adım attı. Geri dönerek, “Rüya mı görüyorum?” diye bağırdı, “Yoksa şeytanlar bana karşı işbirliği mi yapıyorlar? Konuş, seni şeytani hortlak! Yok, eğer büyükbabamsanız neden zavallı torununuza karşı böylesi bir kumpasın içindesiniz; bu zavallı torununuz ki...” Sözlerini tamamlayamadan hayalet bir kez daha iç çekti ve Manfred’e onu izlemesini işaret etti. “Önden buyur!” diye bağırdı Manfred, “Cehennemin dibine kadar peşinden geleceğim.” Hortlak, koridorun sonuna doğru sakin ama kederli biçimde ilerledi ve sağ koldaki bir odaya girdi. Manfred biraz arkasından ilerliyordu, endişeliydi ve korkmuştu ama bir yandan da kararlıydı. Hortlak odaya girer girmez, kapı görünmeyen bir el tarafından şiddetle kapatıldı. Bundan cesaret alan Prens, kapıyı ayağıyla zor kullanarak açmaya çalıştı ama kapı tüm çabalarına karşı direniyordu. “Şeytan, merakımı gidermeyeceğine göre,” dedi Manfred, “soyumun devamı için elimdeki insan gücünü kullanacağım; Isabella benden kaçamayacak.” </p>
			<p>Manfred’in yanından uzaklaşır uzaklaşmaz kararlılığının yerini dehşetin aldığı genç hanımefendi, ana merdivenin en alt basamağına varana kadar kaçmaya devam etti. Adımlarını ne tarafa yönlendireceğini, Prens’in bu aceleci tutumundan nasıl kaçacağını bilemeden durup bekledi. Şatonun bildiği tüm kapıları kilitliydi ve avluya nöbetçiler yerleştirilmişti. Eğer yüreğinin yönlendirdiği şekilde Hippolita’nın yanına gidip onu, kendisini bekleyen zalim yazgıya hazırlasaydı, hiç kuşku yok ki Manfred onu orada aramaya gelecekti ve hanımefendilere tutkularının aceleciliğinden sakınma olanağı vermeksizin, planladığı hasarı iki katına çıkarması için zorbalığı onu kışkırtacaktı. Bu gece en azından Prens’in iğrenç emelinden sakınmayı başarabilirse bu gecikme, Manfred’in seçmiş olduğu iğrenç yol üzerine düşünmesini ya da lehine bazı durumlar ortaya çıkmasını sağlayabilirdi. Peki ama nerede saklanacaktı? Manfred’in şato genelinde yapacağı derinlemesine aramadan nasıl kurtulacaktı? Bu düşünceler hızla zihninden geçerken şatonun mahzeninden St. Nicholas Kilisesi’ne giden yeraltı geçidini hatırladı. Manfred’in zorbalığının bile kutsallığını kirletmeye cesaret edemeyeceğini bildiği kilisenin sunağına yakalanmadan varabilir miydi? Kendisine başka bir kurtuluş yolu sunulmaması durumunda, manastırları katedralin bitişiğinde yer alan kutsal bakirelere sonsuza dek katılmaya karar verdi. Bu kararlılıkla merdivenin ayağında yanan bir lambayı kapıp hızla gizli geçide yöneldi.</p>
			<p>Şatonun alt kısmına çok sayıda girift dehliz kazılmıştı ve bu denli telaşlı birinin mağaraya açılan kapıyı bulması hiç de kolay değildi. Ara sıra esen rüzgârın, yanından geçtiği kapıları sarsması, paslı menteşelerden çıkan gıcırtıların uzun karanlık labirentlerde tekrar tekrar yankılanması dışında bu yeraltı bölgelerinde korkutucu bir sessizlik hüküm sürüyordu. Çıkan her ses yeni bir korkuya neden oluyordu; yine de hizmetkârlarını Isabella’nın peşinden gitmeye zorlayan Manfred’in öfkeli sesi onu daha çok korkutuyordu. Sabırsızlığın elverdiği ölçüde sessiz adımlar atıyordu; yine de izlenip izlenmediğini anlamak için sıklıkla duruyor ve etrafı dinliyordu. Bu duruşların birinde bir iç çekmesi duyduğunu sandı. Ürktü ve geriye doğru birkaç adım attı. Bir anlığına birinin ayak sesini işittiğini zannetti. Kanı donmuştu; duyduğu sesin Manfred’e ait olduğu sonucuna vardı. Korkunun neden olabileceği tüm düşünceler zihnine üşüşüyordu. Manfred’in öfkesiyle karşılaşması durumunda kimsenin çığlıklarını duyup da yardımına koşamayacağı bir yerde kalmasına neden olan bu aceleci kaçışını suçladı. Fakat ses arkasından geliyor gibi görünmüyordu; eğer Manfred nerede olduğunu bilseydi kesinlikle onu izlerdi. Hâlâ dehlizlerin birindeydi ve duyduğu ayak sesleri demin geçtiği yoldan gelemeyecek kadar netti. Bu düşüncenin verdiği avuntuyla ve Prens dışında bir dostla karşılaşma ümidiyle ilerlemeye devam edecekti ki tam o sırada biraz ileride bulunan soldaki kapı yavaşça açıldı; fakat elinde tuttuğu lamba kapıyı açan kişiyi açığa çıkaramadan, kapının ardındaki kişi ışığı görüp çabucak geri çekildi.</p>
			<p>Dehşet verici bu olaylarla Isabella, yoluna devam edip etmemek konusunda kararsız kaldı. Sonunda, Manfred’den yana duyduğu korku diğer tüm korkuları bastırdı. Ondan kaçınan kişinin durumu Isabella’ya bir tür cesaret vermişti. “Bu, olsa olsa şatonun hizmetkârlarından biridir,” diye düşündü. Nezaketi sayesinde hiç düşman edinmemişti ve masumiyetinin bilincinde olarak, Prens’in emriyle onu aramaya çıkan uşaklardan biri olmadığı sürece, hizmetkârların, kaçışına engel olmaktansa ona yardım edeceklerini umdu. Bu düşüncelerle kendine moral verip yeraltı mağarasının ağzına geldiğine inanarak az önce açılan kapıya yaklaştı; fakat kapıda karşısına çıkan ani rüzgâr, lambasını söndürdü ve onu mutlak karanlığın içinde bıraktı.</p>
			<p>Prenses’in durumunun dehşetini anlatmaya hiçbir sözcük yeterli olamaz. Böylesine iç karartıcı bir yerde tek başına duruyor, o gün başına gelen tüm korkunç olaylar zihnine kazınıyordu. Ümitsiz kaçışı, her an Manfred’in karşısına çıkmasını beklemek, kim olduğunu bilmediği ve oralarda bir yerlerde saklanıyor gibi görünen kişinin kendisine her an dokunabileceğinin verdiği huzursuzluk; tüm bunlar kaygılı zihnini dolduran düşüncelerdi ve her an korkularının altında ezilmeye hazırdı. Cennet’in tüm azizlerine sesleniyor, içinden ona yardım etmelerini diliyordu. Uzun süre ümitsizliğin verdiği acıyla kıvrandı. Sonunda, olabildiğince yumuşak biçimde eliyle kapıyı aradı, bulduğunda iç çekişin ve ayak seslerinin geldiği mahzene titreyerek girdi. Aşağıya doğru çukurlaşmış gibi görünen ve toprak mı, binanın bir parçası mı olduğunu kestiremediği bir şeyin asılı durduğu mahzenin tavanından içeri süzülen bulutların arasındaki loş ay ışığını görmek ona bir anlık neşe verdi. Hevesle bu gediğe doğru ilerliyordu ki yakınında, duvara yaslanmış bir insan silueti fark etti. </p>
			<p>Gördüğü şeyin, nişanlısı Conrad’ın hayaleti olduğunu düşünerek çığlık attı. Siluet yanına yaklaşarak uysal bir sesle, “Korkmayın, hanımefendi. Size zarar vermeyeceğim,” dedi. </p>
			<p>Yabancının sözleri ve ses tonundan biraz cesaret alan ve onun kapıyı açan kişi olması gerektiğini anımsayan Isabella, “Beyefendi, her kimseniz, büyük bir yıkımın eşiğinde olan zavallı bir prensese acıyın. Bu tehlikeli şatodan kaçmama yardım edin, yoksa biraz sonra sonsuza kadar perişan olacağım,” diyebilecek kadar kendine geldi. </p>
			<p>“Tanrım!” dedi yabancı, “Size nasıl yardımcı olabilirim? Sizi hayatım pahasına koruyacağım; fakat bu şatoya yabancıyım ve...” </p>
			<p>“Ah!” dedi Isabella, aceleyle yabancının sözünü keserek, “Buralarda olması gereken gizli kapıyı bulmama yardım edin; benim için yapabileceğiniz en büyük hizmet bu; zira kaybedecek tek bir dakikam bile yok.” Bu sözleri söyleyerek yerdeki taşları yokladı ve yabancıdan da aynı şekilde taşların arasına yerleştirilmiş pürüzsüz bir pirinç kapağı aramasını istedi. “İşte yayla açılan o pirinç kapak,” dedi, “sırrını bildiğim kilidin ta kendisi. Eğer onu bulabilirsem kaçabilirim, eğer bulamazsam, eyvah! Kibar beyefendi, korkarım sizi de şanssızlıklarıma katmış olurum. Manfred kaçışıma suç ortağı olduğunuzdan kuşkulanacak ve öfkesinin kurbanı olacaksınız.” </p>
			<p>“Yaşamımın benim için değeri yok,” dedi yabancı, “yaşamımı sizi onun zorbalığından kurtarmaya çalışırken yitirmek benim için avuntu olacak.” </p>
			<p>“Yüce gönüllü genç,” dedi Isabella, “bunun karşılığını nasıl...” Tam bu sözleri söylemişti ki, yıkıntıdaki bir yarıktan içeri giren ay ışığı huzmesi aradıkları kilidin tam üstünde parıldadı. “Ah! Koşun!” dedi Isabella, “İşte gizli kapı!” Ve eline bir anahtar alarak kenarında demir halka bulunan yayı tuttu. “Kapıyı kaldırın,” dedi Prenses. Yabancı, söyleneni yaptı ve aşağıda, karanlık bir mahzene doğru inen taş basamaklar göründü. “Aşağı inmeliyiz,” dedi Isabella, “beni izleyin; karanlık ve iç karartıcı olduğu için yolumuzu kaybetmemeliyiz; yol doğrudan St. Nicholas Kilisesi’ne çıkıyor. Ama belki de,” diye ekledi Prenses alçakgönüllü bir tavırla, “şatoyu terk etmeniz için neden yoktur; hem yolun ilerisinde hizmetinizi gerektiren bir durum yok; birkaç dakika içinde Manfred’in öfkesinden kurtulmuş olacağım. Bana yalnızca bu büyük yardımları için kime borçlu olduğumu söyleyin.” </p>
			<p>Yabancı, istekli bir tavırla, “Güvenli bir yere yerleştiğinizden emin olana dek,” dedi, “sizi terk etmeyeceğim. Ayrıca, sevgili Prenses, gerçekte olduğumdan daha yüce gönüllü biri olduğumu sanmayın. Öncelikli yükümlülüğüm sizin güvenliğiniz olsa da...” </p>
			<p>Yabancının sözleri ansızın duyulan ve yaklaşmakta olan seslerle kesildi ve kısa süre sonra şu sözleri duydular: </p>
			<p>“Bana artık büyüden söz etmeyin; şatoda bir yerlerde olması gerek diyorum size; büyüye rağmen onu bulacağım.” </p>
			<p>“Aman Tanrım!” diye bağırdı Isabella, “Manfred’in sesi bu! Acele edin, yoksa mahvolduk! Gizli kapıyı da arkanızdan kapatın.” Bunu söyledikten sonra telaşla merdivenlerden indi; yabancı da tam peşinden gitmek için acele ediyordu ki kapı elinden kaydı. Düştü, yayı da üzerine kapandı. Kapıyı açmaya çalıştı, ama hem Isabella’nın yaya ne şekilde dokunduğunu görmediği hem de denemek için fazla zamanı olmadığı için çabaları boşunaydı. Manfred, kapanan kapının sesini duymuştu ve sesi izleyerek ellerinde meşaleler olan hizmetkârlarıyla birlikte hızla ilerliyordu. Mahzene girmeden önce Manfred, “Bu Isabella olmalı!” diye bağırdı. “Yeraltı geçidinden kaçıyor, ama fazla uzağa gidemez.” Meşalelerin ışığı Isabella yerine ölümcül miğferin altına hapsedildiğini düşündüğü genç köylüyü aydınlattığında Prens nasıl da şaşırdı! “Hain!” dedi Manfred, “Buraya nasıl geldin? Yukarıda, avluda hapsolduğunu düşünüyordum.” </p>
			<p>“Hain değilim,” diye cevap verdi genç adam cesurca, “ayrıca, düşüncelerinizden de sorumlu değilim.” </p>
			<p>“Küstah hain!” diye bağırdı Manfred, “Gazabımı uyandırmaya mı çalışıyorsun? Cevap ver; yukarıdan nasıl kaçtın? Gardiyanlarını ayarttın; bunu canlarıyla ödeyecekler.”</p>
			<p>“Yoksulluğum onları aklayacak,” dedi köylü sakin biçimde, “bir zorbanın gazabını yerine getiren vekiller olsalar da size sadıktılar ve sadece onlara verdiğiniz insafsız emirleri yerine getirmek için fazlasıyla istekliydiler.” </p>
			<p>“Benim öç arzumu sorgulayacak kadar cüretkâr mısın?” dedi Prens, “İşkenceler senden gerçekleri öğrenmemizi sağlayacak. Söyle bana, suç ortaklarının kim olduğunu öğreneceğim.” </p>
			<p>Çatıyı işaret edip gülümseyerek, “İşte benim suç ortağım,” dedi genç. Manfred meşalelerin yukarı doğru kaldırılmasını emretti ve hizmetkârların, köylünün üzerine bıraktıkları büyülü miğferin yüzlerinden birinin, avlunun zemininden mahzenin içine doğru baskı uyguladığını ve köylünün –Isabella tarafından bulunmadan birkaç dakika önce– kendini aşağı itmesini sağlayan boşluğu açtığını gördü. </p>
			<p>“Aşağı inerken kullandığın yol bu muydu?” diye sordu Manfred. </p>
			<p>“Buydu,” dedi genç. </p>
			<p>“Peki ama,” dedi Manfred, “dehlize girerken duyduğum ses neydi?” </p>
			<p>“Bir kapı çarptı,” dedi köylü, “ben de sizinle duydum.” </p>
			<p>“Ne kapısı?” dedi Manfred telaşla. </p>
			<p>“Şatonuzun yabancısıyım,” dedi köylü, “bu, içine ilk girişim ve bu dehliz de şatonuzun içinde bulunduğum tek bölümü.”</p>
			<p>“Bak, sana söylüyorum,” dedi Manfred (gencin gizli kapıyı keşfedip keşfetmediğini anlamak arzusuyla), “sesin bu yönden geldiğini duydum. Hizmetkârlarım da duydu.”</p>
			<p>Hizmetkârlardan biri işgüzarlık ederek, “Efendim,” diye araya girdi, “sesin gizli kapıdan geldiğinden ve onun da oradan kaçmak üzere olduğundan eminim,” dedi. </p>
			<p>“Sus! Budala!” dedi Prens kızgınlıkla, “Madem kaçacaktı, neden bu tarafta olsun ki? Duyduğum sesin ne olduğunu kendi ağzından öğreneceğim. Bana doğruyu söyle; hayatın dürüstlüğüne bağlı.” </p>
			<p>“Dürüstlüğüm benim için hayatımdan daha önemli,” dedi köylü, “dahası, birine sahip olmak için ötekinden vazgeçmem.” </p>
			<p>Manfred, küçümseyen bir ses tonuyla, “Öyle mi! Genç filozof!” dedi. “Söyle bakalım, o duyduğum ses neydi?”</p>
			<p>“Bana cevabını verebileceğim her şeyi sorun,” dedi genç adam, “ve eğer size yalan söylersem beni hemen ölüme mahkûm edin.” </p>
			<p>Gencin aldırmazlığı ve cesaretindeki kararlılık karşısında gittikçe sabırsızlanan Manfred, “Peki o zaman, ey gerçeğin adamı! Cevap ver! Duyduğum ses gizli kapının sesi miydi?” diye bağırdı. </p>
			<p>“Evet,” dedi genç. </p>
			<p>“Evetmiş!” dedi Prens, “Peki burada gizli kapı olduğunu nereden biliyordun?” </p>
			<p>Delikanlı, “Ay ışığının aydınlattığı pirinç bir levha gördüm,” diye cevap verdi. </p>
			<p>“Ama sana onun bir kilit olduğunu söyleyen neydi?” dedi Manfred, “Nasıl oldu da onu açacak sırrı keşfettin?” </p>
			<p>“Beni miğferden kurtaran ilahî güç, kilidin yayına da yönlendirmeyi başardı,” diye cevap verdi genç. </p>
			<p>“İlahî güç biraz daha ileri gitmeli ve seni kızgınlığımın erişemeyeceği bir yere götürmeliydi,” dedi Manfred, “ilahî güç sana kilidi açmayı öğrettiğinde onun nimetlerinden nasıl faydalanacağını bilemeyen bir ahmağa çevirmiş seni. Kaçmanı sağlayacak yolu neden izlemedin? Neden basamakları inmeden kapıyı kapattın?” </p>
			<p>Köylü, “Şatonuza büsbütün yabancı biri olarak,” dedi, “size o merdivenlerin dışarı açılan bir yola gittiğini nereden bilecektim, diye sorabilirdim. Ama sorularınızdan kaçmayı alçaltıcı buluyorum. O merdivenler nereye çıkıyor olursa olsun –belki de yolu keşfe çıkmış olmam gerekirdi– şu an olduğumdan daha kötü bir duruma düşmezdim. Ama gerçek şu ki, o kapının elimden kurtulup kapanmasına izin verdim. Bu hareketimi hemen sizin yanıma gelişiniz izledi. İşareti veren ben oldum. Bir dakika önce ya da bir dakika sonra yakalanmamın ne önemi vardı ki?” </p>
			<p>“Yaşına göre cesur bir hainsin,” dedi Manfred. “Ama biraz düşününce beni oyaladığından kuşkulanıyorum;  kilidi nasıl açtığını hâlâ anlatmadın.” </p>
			<p>Köylü, “Göstereyim efendim,” dedi, yukarıdan düşen bir taş parçasını eline alıp gizli kapının üzerine yattı ve Prenses’e, kaçması için zaman sağlamak amacıyla kapının üzerini kaplayan pirinç levhaya vurmaya başladı. Gencin dürüstlüğüne eşlik eden bu zihin yapısı Manfred’i şaşırtmıştı. Hatta hiçbir suçu olmayan bu genci affetmeye yönelik istek bile duydu. Manfred, sebepsiz yere zulmeden o vahşi zorbalardan değildi. Yazgısının ortaya çıkardığı durumlar aslında insancıl olan yaradılışını sertleştirmişti ve öfkesinin aklını gölgelemediği zamanlarda erdemleri hep eyleme geçmeye hazırdı.</p>
			<p>Prens bu kararsızlık içindeyken uzaktaki dehlizlerde belli belirsiz sesler yankılandı. Ses yaklaştıkça Prens bunların, şatoda Isabella’yı aramaları için sağa sola yolladığı ve “Efendim nerede? Prens nerede?” diye bağıran bazı hizmetkârlarının kopardığı yaygara olduğunu anladı. </p>
			<p>Onlar yaklaşırken Manfred, “Buradayım,” dedi, “Prenses’i buldunuz mu?” </p>
			<p>Yanına ilk varan hizmetkâr, “Ah efendimiz! Sizi bulduğumuza çok sevindim,” dedi.</p>
			<p>“Beni bulduğunuza mı?” dedi Manfred, “Prenses’i buldunuz mu?” </p>
			<p>“Bulduğumuzu sandık efendim,” dedi adam korkmuş görünerek, “ama...” </p>
			<p>“Ama ne!” diye haykırdı Prens, “Kaçtı mı?” </p>
			<p>“Jaquez ve ben, efendim...” </p>
			<p>Daha büyük bir korkuyla Prens’in yanına gelen ikincisi, “Evet, Diego ve ben...” diye araya girdi.</p>
			<p>“Teker teker konuşun,” dedi Manfred, “size soruyorum, Prenses nerede?” </p>
			<p>İkisi bir ağızdan, “Bilmiyoruz,” dediler, “fakat çok korkuyoruz.” </p>
			<p>“Peki,” dedi Manfred, “budalalar, sizi bu kadar korkutan nedir?” </p>
			<p>“Ah! Efendim!” dedi Jaquez, “Diego öyle bir şey gördü ki! Efendim, gördüklerimize inanamayacaktır.” </p>
			<p>“Bu yeni saçmalık da ne böyle?” diye haykırdı Manfred. “Ya bana doğru dürüst cevap verirsiniz ya da Tanrı şahidim olsun ki...” </p>
			<p>“Ama efendim, lütfedip beni dinlerseniz,” dedi zavallı adam, “Diego ve ben...” </p>
			<p>“Evet, ben ve Jaquez,” diye bağırdı silah arkadaşı. </p>
			<p>“Aynı anda konuşmanızı yasaklamadım mı?” dedi Prens. “Sen Jaquez, cevap ver, zira diğer salağın kafası seninkinden karışık görünüyor; sorun nedir?” </p>
			<p>“Yüce efendim,” dedi Jaquez, “eğer lütfedip dinlerseniz; Diego ve ben, siz majestelerinin emri üzerine Prenses’i aramak üzere yola çıktık; henüz, huzur içinde yatsın, Hıristiyanlığın gerektirdiği cenaze töreni yapılmamış olan siz majestelerinin oğlunun, yani genç efendimizin hayaletiyle karşılaştığımızı düşünüyoruz.” </p>
			<p>“Seni ayyaş!” diye haykırdı Manfred öfkeyle, “Gördüğünüz şey yalnızca bir hayalet miydi?” </p>
			<p>“Ah, çok daha kötüsü efendim!” diye bağırdı Diego. “Elimde olsa bütün olarak on hayalet görmeyi yeğlerdim.”</p>
			<p>“Tanrım bana sabır ver!” dedi Manfred, “Bu ahmaklar dikkatimi dağıtıyorlar. Yıkıl karşımdan Diego! Ve sen Jaquez, bana tek bir sözle cevap ver. Sarhoş musunuz? Çıldırdınız mı? Biraz mantıklı olun. Yanındaki hem kendini hem seni korkuttu mu? Konuşsana; ne gördüğünü sanıyor?” </p>
			<p>Jaquez titreyerek, “Efendim,” diye söze başladı, “siz majestelerine diyecektim ki, genç efendimizin, huzur içinde uyusun, başına gelen korkunç şanssızlıktan bu yana, siz majestelerinin sadık hizmetkârlarından hiçbiri –ki gerçekten fakir insanlar olmamıza rağmen hepimiz size sadığız– dediğim gibi, aramızdan hiç kimse ikişerli olmadan şatonun etrafında dolaşmaya cesaret edemedi. Böylece Diego ve ben, genç hanımefendinin büyük salonda olabileceğini düşünerek onu aramak ve şahsınızın kendisine söylemek istediği bir şey olduğunu bildirmek için yukarı çıktık.” </p>
			<p>“Sizi beceriksiz aptallar!” diye haykırdı Manfred, “Tabii bu arada elinizden kaçtı çünkü siz cinlerden korkuyorsunuz. Sizi sahtekârlar! Isabella yanımdan ayrıldığında salondaydım; oradan geliyorum.” </p>
			<p>“Yine de bence hâlâ orada olabilir,” dedi Jaquez, “fakat onu bir daha orada aramaya kalkarsam Cehennem zebanileri beni götürsün. Zavallı Diego! Bunu atlatabileceğini sanmıyorum!” </p>
			<p>“Neyi atlatacağını?” dedi Manfred, “Siz serserileri neyin korkuttuğunu hiç öğrenemeyecek miyim? Ama zaman kaybediyorum; beni izle, köle! Salonda olup olmadığına bakacağım.” </p>
			<p>“Tanrı aşkına, iyi yürekli efendim!” diye bağırdı Jaquez, “Salona gitmeyin! Sanırım salonun bitişiğindeki büyük odada Şeytan’ın ta kendisi duruyor.” </p>
			<p>O âna kadar hizmetkârlarının korkusunu boş bir ürkü hali olarak gören Manfred, bu yeni ayrıntı karşısında şaşkına döndü. Portreyle ilgili olayı ve salonun sonundaki kapının ansızın kapanışını hatırladı, sesi titredi ve kafası karışık biçimde, “Büyük odada ne var?” diye sordu. </p>
			<p>“Efendim,” dedi Jaquez, “Diego ve ben salona geldiğimizde, benden daha cesur olduğunu söyleyerek Diego önden gitti. Salona girdiğimizde içeride kimseyi bulamadık. Her kanepenin, her iskemlenin altına baktık ve kimseyi bulamadık.” </p>
			<p>Manfred, “Resimlerin hepsi yerli yerinde miydi?” diye sordu. </p>
			<p>Jaquez, “Evet efendim,” diye cevap verdi, “fakat onların arkasına bakmak aklımıza gelmedi.” </p>
			<p>“Peki, peki!” dedi Manfred, “Devam et.”</p>
			<p>“Büyük odanın kapısına geldiğimizde,” dedi Jaquez, “kapının kapalı olduğunu gördük.” </p>
			<p>“Peki açamadınız mı?” diye sordu Manfred. </p>
			<p>“Ah! Açtık efendim! Açamaz olaydık,” diye cevap verdi Jaquez, “ama açan ben değildim, Diego’ydu, gözü kara yetiştirilmişti ve ben aksi yönde akıl versem de denemeye devam edecekti. Bir daha ikinci kez kapanan bir kapıyı açmaya kalkarsam!”</p>
			<p>“Boş boş konuşma,” dedi Manfred tüyleri diken diken olmuş şekilde, “kapıyı açar açmaz büyük odada ne gördüğünü söyle bana.” </p>
			<p>“Efendim!” dedi Jaquez, “Ben bir şey görmedim; ben Diego’nun arkasındaydım; fakat sesi duydum.” </p>
			<p>“Jaquez,” dedi Manfred ciddi bir ses tonuyla, “atalarımın ruhları aşkına sana yalvarıyorum; gördüğün, duyduğun şey neydi?” </p>
			<p>“Onu gören Diego’ydu efendim; ben değildim,” diye cevap verdi Jaquez, “ben yalnızca sesi duydum. Diego kapıyı henüz açmıştı ki çığlık atıp gerisingeri koştu, ben de geriye doğru koştum, ‘Hayalet mi gördün?’ diye sordum. ‘Hayalet mi! Hayır! Hayır!’ dedi Diego; korkudan saçları diken diken olmuştu, ‘Baştan aşağı zırhlar içinde bir dev sanırım çünkü yalnızca tek ayağını ve bacağının bir bölümünü gördüm ve onlar da aşağıdaki avluda duran miğfer kadar büyükler,’ dedi. Bu sözleri söylerken efendim, korkunç bir hareket ve zırhtan gelen tangırtılar duyduk, sanki dev ayağa kalkıyor gibiydi; zira gördüğü ayak ve bacak, boylu boyunca yere uzanmış olduğundan Diego, devin yattığını düşündüğünü söylemişti. Henüz salonun sonuna varamamıştık ki büyük odanın kapısının arkamızdan çarptığını duyduk fakat devin bizi izleyip izlemediğini görmek üzere arkamıza bakmaya cesaret edemedik. Ama şimdi düşünüyorum da, eğer peşimizden geliyor olsaydı kesinlikle sesini duyardık. Fakat Tanrı aşkına efendim, şapelin papazını buraya getirtin ve şatoda Şeytan çıkartma ayini düzenletin çünkü belli ki burası büyülü.” </p>
			<p>Tüm hizmetkârlar hep bir ağızdan, “Ah efendim, lütfen öyle yapın, yoksa siz majestelerinin hizmetinden ayrılmak zorunda kalacağız,” dediler.</p>
			<p>“Susun, budalalar!” dedi Manfred, “Beni izleyin; tüm bunların ne anlama geldiğini öğreneceğim.” </p>
			<p>“Biz mi, efendim!” diye bağırdılar hep beraber, “Siz majestelerinin çıkarı için yukarı, salona çıkmayacağız.” </p>
			<p>O âna kadar sessiz kalan genç köylü sonunda konuştu. “Acaba majesteleri,” dedi, “bu riske atılmama izin verirler mi? Yaşamımın kimsenin gözünde önemi yok. Kötü meleklerden korkmuyorum ve bugüne kadar iyilerini de gücendirmedim.” </p>
			<p>“Davranışın, görünüşünden beklenenden üstün,” dedi Manfred, gence şaşkınlık ve hayranlıkla bakarak. “Daha sonra cesaretini ödüllendireceğim ama şimdi,” diye devam etti iç çekerek, “öyle bir durumdayım ki kendiminkiler dışında hiçbir göze güvenmeye cesaret edemem. Yine de bana eşlik etmen için sana izin veriyorum.”</p>
			<p>Manfred salondan çıkıp Isabella’nın peşine ilk düştüğünde, Prenses’in oraya çekilmiş olacağı sonucuna vararak doğrudan karısının dairesine gitmişti. Ayak sesini tanıyan Hippolita, oğullarının ölümünden beri görmediği efendisiyle karşılaşacak olmanın verdiği kaygı dolu memnuniyetle ayağa kalktı. Sevinç ve hüzün karışımı bir duyguyla kendisini kocasının kollarına bırakacaktı ki Manfred onu kaba bir hareketle kendinden uzaklaştırıp, “Isabella nerede?” diye sordu. </p>
			<p>Şaşkınlık içinde kalan Hippolita, “Isabella mı, efendim?” diye sordu. </p>
			<p>“Evet, Isabella!” diye bağırdı Manfred amirane bir tavırla, “Isabella’yı istiyorum.”</p>
			<p>Babasının tavrının annesini ne denli şaşırttığını fark eden Matilda, “Efendim,” diye cevap verdi, “siz majesteleri onu dairenize çağırttığınızdan beri bizimle değil.” </p>
			<p>“Bana onun şimdi nerede olduğunu söyleyin,” dedi Prens, “daha önce nerede olduğunu öğrenmek istemiyorum.”</p>
			<p>“İyi yürekli efendim,” dedi Hippolita, “kızınız doğruyu söylüyor. Emriniz üzerine Isabella buradan çıktı ve bir daha geri gelmedi. Ama iyi yürekli efendim, sakinleşin, biraz dinlenin. Bu kederli gün sinirlerinizi bozmuş. Isabella emirlerinizi sabah da alabilir.” </p>
			<p>“Ne! O zaman nerede olduğunu biliyorsun!” diye bağırdı Manfred, “Çabuk söyle çünkü bir saniye bile yitirmeyeceğim! Ve sen, kadın!” diye bağırdı karısına, “Şapel papazına hemen yanıma gelmesini söyle.” </p>
			<p>Hippolita sakin bir ses tonuyla, “Isabella,” dedi, “sanırım odasına çekildi. Böyle geç saatlere kadar uyanık kalmaya alışık değil. Bağışlayıcı efendim,” diye sözlerine devam etti, “sizi rahatsız eden şeyin ne olduğunu öğrenmeme izin verin, Isabella sizi kızdırdı mı?”</p>
			<p>“Beni sorularla rahatsız etme,” dedi Manfred, “ve bana onun nerede olduğunu söyle.”</p>
			<p>“Matilda gidip onu çağırsın,” dedi Prenses, “şöyle oturun efendim ve her zamanki metanetinizi koruyun.” </p>
			<p>“Ne! Isabella’yı kıskanıyor musun da,” diye cevap verdi Manfred, “biz konuşurken yanımızda durmak istiyorsun?”</p>
			<p>“Tanrım! Efendim,” dedi Hippolita, “majesteleri ne demek istiyor?” </p>
			<p>“Birkaç dakikaya kadar ne demek istediğimi anlayacaksın,” dedi zalim Prens. “Şapel papazını yanıma gönder ve burada emirlerimi bekle.” Bu sözleri söyler söylemez Isabella’yı aramak için odadan fırladı; sözleri ve çılgınca tavırları karşısında yıldırım çarpmışa dönen ve Manfred’in ne düşündüğü konusunda boş tahminler içinde kaybolan şaşkın hanımefendileri ardında bıraktı.</p>
			<p>Manfred şimdi köylüyü ve kendisine eşlik etmek zorunda bıraktığı birkaç hizmetkârını yanına almış, mahzenden dönüyordu. Kapısında Hippolita ve şapel papazıyla karşılaştığı salona varana kadar hiç durmaksızın merdivenleri tırmandı. Diego, Manfred’in yanından ayrılır ayrılmaz, gördüklerinin dehşetiyle doğrudan Prenses’ in dairesine gitmişti. Diego’nun gördüklerinin gerçekliğinden Manfred’den daha fazla kuşkulanmayan o kusursuz hanımefendi, yine de buna bir hizmetkârın sayıklamaları olarak yaklaştı. Ama efendisini yeni bir şaşırtıcı gelişmeden korumak isteyerek ve çoğalmaları karşısında artık kendini kaybetmediği bir dizi üzüntünün de etkisiyle, yazgının, bu ânı ailece yok edilmeleri için seçmiş olması durumunda, kendini ilk kurban olarak sunmaya karar verdi. Annesine eşlik etmesine izin verilsin diye boşuna yalvaran Matilda’yı, istemediği halde dinlenmesi için odasına gönderen ve kendisine sırf şapel papazının eşlik ettiği Hippolita, salonu ve büyük odayı ziyaret etmişti. Şimdi, saatlerdir hissetmediği bir ruh dinginliğiyle efendisini karşılıyor ve onu, devasa ayakla bacağa ait görüntünün aslında korku, gecenin karanlığı ve kasvetinin hizmetkârların zihinlerinde yarattığı bir masal olduğuna dair hiç şüphe etmemesi konusunda ikna ediyordu. Kendisi ve şapel papazı büyük odayı incelemiş ve her şeyin alışılagelmiş düzeni içinde olduğunu görmüşlerdi.</p>
			<p>Tıpkı karısı gibi, hayaletin, akıl ürünü olmadığına inanan Manfred, bu fazlasıyla tuhaf olayların kendisini içine düşürdüğü zihinsel fırtınadan biraz olsun kurtuldu. Her türlü haksızlığa yeni bir yumuşaklıkla ve görev bilincine dair göstergelerle karşılık veren Prenses’e gösterdiği insanlık dışı tutumdan da utanarak, aşkın yeniden gözlerine geri döndüğünü hissetti. Ancak içten içe daha da kötü davranmayı düşündüğü birine karşı pişmanlık duymak daha az utanç verici olmadığından kalbine gem vurdu ve acıma duygusuna bile olumlu bakmadı. Ruhunun bundan sonra aldığı şekil kusursuz kötülüktü. Hippolita’nın sarsılmaz itaatkârlığını göz önüne alarak, karısının yalnızca boşanma isteğini sabırla kabullenmekle kalmayacağını, ayrıca, eğer Manfred isterse, onunla evlenmeyi kabul etmesi için Isabella’yı ikna etmek amacıyla çaba göstermeyi bile kabul edeceğini düşünerek gururlandı. Ama bu korkunç arzusu yerine gelmeden önce, Isabella’nın henüz bulunamamış olduğunu hatırladı. Kendini toparlayıp şatoya çıkan tüm yolların sıkıca muhafızlarla korunmasını emretti ve hizmetkârlarına hayatları pahasına da olsa şatodan kimsenin çıkmasına izin vermemelerini söyledi. İyi gözle baktığı köylüye, içinde ottan bir yatak bulunan ve anahtarını yanında götürdüğü, merdivenlerdeki küçük odada kalmasını emretti ve onunla sabahleyin konuşacağını söyledi. Yanındakileri gönderip Hippolita’ya asık suratla yarım yamalak selam verdikten sonra kendi odasına çekildi.</p>
		</div>
			<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. Alfonso IV, (1299-1336) Aragon kralı.</span></div>
	</body>
</html>