<html xmlns="http://www.w3.org/1999/xhtml">
  <head>
    <title>
      22_Kulah-3
    </title>
    <link href="css/22_Kulah.css" rel="stylesheet" type="text/css"/>
  </head>
  <body id="x22_Kulah" xml:lang="tr-TR">
    <div>
      <p class="BASLIK01 bizsmart" id="toc_marker-3">
        KAÇ YERİNDEN
      </p>
      <p class="govde-metin bizsmart">
         
      </p>
      <p class="govde-metin bizsmart">
        – O ne? Yazdığın roman mı?
      </p>
      <p class="govde-metin bizsmart">
        – Değil.
      </p>
      <p class="govde-metin bizsmart">
        – Ya ne?
      </p>
      <p class="govde-metin bizsmart">
        – Birkaç destan...
      </p>
      <p class="govde-metin bizsmart">
        – Savaşla ilgili mi?
      </p>
      <p class="govde-metin bizsmart">
        – Eski kahramanların hayatlarıyla ilgili...
      </p>
      <p class="govde-metin bizsmart">
        Pek çabuk şöhret kazanmış olan genç akrabam teklifsizce yanıma oturdu. Savaşın başında, daha mektepten yeni çıkmış acemi bir doktordu. Ama en uzak sınır boylarına gitmiş, hiç durmadan çalışıp tifoya, koleraya, tifüse aşılar bulmuştu. Bir sene içinde olağanüstü bir şekilde yükselmiş, binbaşı olmuştu.
      </p>
      <p class="govde-metin bizsmart">
        – Nereye gidiyorsun, diye sordum.
      </p>
      <p class="govde-metin bizsmart">
        – Haydarpaşa’ya...
      </p>
      <p class="govde-metin bizsmart">
        – Fakülteye mi?
      </p>
      <p class="govde-metin bizsmart">
        – Evet!
      </p>
      <p class="govde-metin bizsmart">
        Güldüm:
      </p>
      <p class="govde-metin bizsmart">
        – Ne o, yine bir keşif mi var?
      </p>
      <p class="govde-metin bizsmart">
        – Hayır! Şöyle bir gözlem, bir fikir var kafamda.
      </p>
      <p class="govde-metin bizsmart">
        – Ne üzerine?
      </p>
      <p class="govde-metin bizsmart">
        – Tetanozun tedavisine dair. Galiba bir ipucu buluyoruz. Bir hafta önce gönderdiğim kararla ilgili bugün beni çağırdılar. Ayrıntılı bilgi isteyecekler sanıyorum.
      </p>
      <p class="govde-metin bizsmart">
        Sözünü bitirmeden döndü. Elimde kapalı duran defteri aldı.
      </p>
      <p class="govde-metin bizsmart">
        – Okuyalım şu destanları, diye açtı.
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Bu nasıl yazı? Kargacık burgacık...
      </p>
      <p class="govde-metin bizsmart">
        – Ver, ben okuyayım, sen dinle.
      </p>
      <p class="govde-metin bizsmart">
        – Haydi bakalım.
      </p>
      <p class="govde-metin bizsmart">
        Defterimi aldım. En beğendiğim şiir şeklinde yazılmış bir menkıbeyi açtım. Yavaş yavaş okumaya başladım. Bu, yerde bulduğu kırık bir kalkanla, zırhlı iki düşman süvarisine, esirken hücum eden ihtiyar bir sipahinin hikâyesiydi. Genç doktora, bu kahramanın yiğitliğini iyice duyurabilmek için sesime bir ahenk vererek okuyor, kavganın heyecanını tasvir eden yerlerde duruyordum. Rüzgâr biraz fazla olduğu için güverte tenha idi. Karşımızdaki kanepede oturan sıska bir şapkalı, hiç bizi dinlemiyordu. İlk defa görüyormuş gibi dikkatli gözlerle boş limanın kalabalık kenarlarına bakıyordu. Üç sayfalık destanımı bitirince:
      </p>
      <p class="govde-metin bizsmart">
        – Nasıl, diye sordum.
      </p>
      <p class="govde-metin bizsmart">
        – İyi...
      </p>
      <p class="govde-metin bizsmart">
        – Ey, nasıl, şimdi böyle kahramanlar var mı?
      </p>
      <p class="govde-metin bizsmart">
        Doktor güldü. Başını salladı.
      </p>
      <p class="govde-metin bizsmart">
        – İşte, dedi. Masa başında, kapalı oda içinde, hayatı incelediğini sanan zavallı romancının hayalleri!
      </p>
      <p class="govde-metin bizsmart">
        – Ne demek?
      </p>
      <p class="govde-metin bizsmart">
        – Senin bu kırık kalkanlı ihtiyar sipahin, bugünkü hayata göre, seçkin bir kahraman mı?
      </p>
      <p class="govde-metin bizsmart">
        – Elbet.
      </p>
      <p class="govde-metin bizsmart">
        – Öyleyse ben sana söyleyeyim, son derece aldanıyorsun.
      </p>
      <p class="govde-metin bizsmart">
        – Niçin?
      </p>
      <p class="govde-metin bizsmart">
        – Bugünkü askerler, zabitler, kumandanlar değil, doktorlar, sağlık görevlileri, hatta nakliyeciler bile senin sipahinden bin defa fazla kahramandırlar!
      </p>
      <p class="govde-metin bizsmart">
        – Amma abarttın ha!
      </p>
      <p class="govde-metin bizsmart">
        – Gerçeği söylüyorum.
      </p>
      <p class="govde-metin bizsmart">
        İnsan ne tuhaftır. Fikrine, ümidine, arzusuna karşı bir şeye rarst gelince hemen bozulur. Doktorun, o kadar sevdiğim kahramanımı beğenmeyişi, âdeta benim gücüme gitti. Bir an sustum. Eseri takdir edilmeyen bir sanatçının elemini duydum. Bu elem, biraz mateme benzer. Sevgili evladının kıymetsizliğini, hakarete uğradığını, öldürüldüğünü gören zavallı bir babanın matemine... Evet, doktorun sanattan, ruhun tedavi edilme ihtiyacından haberi yoktu. Bilmiyor ki sanatkâr, yaşadığı andaki idealini olanca heyecanıyla duyamayınca geçmişteki duygulu hayatına döner. Orada onun efsanelerini yaşayan binlerce hayal ve ışık vardır. Bunlara, tarihin hayalinde renkler, şekiller verir. Onlara düşkün olur. Destanlarını mırıldanır.
      </p>
      <p class="govde-metin bizsmart">
        – Heyhat, azizim, sen fena bir adamsın, dedim. Geçmişin zevkini duyamazsın.
      </p>
      <p class="govde-metin bizsmart">
        – Sen de hayal adamısın. Yaşadığın anın gerçeğini göremezsin.
      </p>
      <p class="govde-metin bizsmart">
        – Şu anda güzel ne var ki?
      </p>
      <p class="govde-metin bizsmart">
        – Geçmişte ne var?
      </p>
      <p class="govde-metin bizsmart">
        – Geçmişte, bugünkü medeniyetin ve maddiyatın söndürdüğü nurlar var, dedim. Yücelik var. Ruh büyüklüğü var. Fikirler uğrunda yapılan fedakârlıklar var. Doğruluk, sadakat, vefa, fazilet, şefkat, muhabbet var. Hayatın gerçek manası olan fikirler, idealler var. Ah şimdi..
      </p>
      <p class="govde-metin bizsmart">
        – Şimdi bunlar yok mu? Yok, yok, diye inledim.
      </p>
      <p class="govde-metin bizsmart">
        Doktor güldü ve bana acır gibi baktı:
      </p>
      <p class="govde-metin bizsmart">
        – Ne fena ne yanlış bir inanış...
      </p>
      <p class="govde-metin bizsmart">
        Vapur, Kızkulesi açıklarından geçiyor, rüzgâr, elimdeki defterin yapraklarını açarak kahramanımı beğenmeyen genç doktora sanki bir cevap vermek istiyordu. Tekrar sordum:
      </p>
      <p class="govde-metin bizsmart">
        – Söyle bana şu anda geçmişin sıcaklığı var mı?
      </p>
      <p class="govde-metin bizsmart">
        – Şu anda sıcaklık değil ateş var, ateş, dedi.
      </p>
      <p class="govde-metin bizsmart">
        – Ben görmüyorum.
      </p>
      <p class="govde-metin bizsmart">
        – Çünkü hayalperestsin. Gerçeği gözün görmez. Geçmişteki kağnı nasıl bugün otomobil şeklinde ise sorduğun sıcaklık bugün ateş şeklindedir. Geçmişteki kulübe, bugün muhteşem bir abidedir. Geçmişteki masalcının bir kutuya binip memleketten memlekete uçma hayali bugün bir gerçektir. İşte uçaklar, işte zeplinler...
      </p>
      <p class="govde-metin bizsmart">
        – Fakat manevi faziletler, diye sözünü kesmek istedim.
      </p>
      <p class="govde-metin bizsmart">
        – Onlar da, dedi, onlar da asırlar içinde gelişme göstererek sizin dar hayalinize sığmayacak derecede güzel olmuş. Geçmişin yüceliği, geçmişin fazileti, şu anın büyüklüğü karşısında böyle çocuk oyuncağı gibi kalır. Geçmişte dikilen bir fidan bugün kocaman bir çınar ağacıdır.
      </p>
      <p class="govde-metin bizsmart">
        Görüyordum. Bu genç doktor, birçok meslektaşı gibi biraz da hatipti. Üç senelik durma, dinlenme bilmeyen bir çaba, onun sinirlerini çelikleştirmişti. Senelerce hastanede ameliyatlar yapmak, müthiş yaralar, ölümler görmek onu tamamıyla başka bir adam yapmıştı.
      </p>
      <p class="govde-metin bizsmart">
        Yeni savaşın büyüklüğünü, yüksek fedakârlıklarını, yaşanmış ve duyulmuş bir heyecanla anlatıyordu. Cephelerde gördüklerini aynısıyla değil, sanki gördüklerinden çıkardığı sonucu bana söylemek istiyordu.
      </p>
      <p class="govde-metin bizsmart">
        Susuyor, defterimle oynayıp gülümseyerek dinliyordum. Selimiye’nin önlerindeydik. Köpüklü denizin üstünde martılar uçuşuyor, yanımızdan yelkenli bir mavna geçiyordu. Doktor sağ taraftaki kanepelerde birisini selamladı. Sonra birdenbire bana sordu:
      </p>
      <p class="govde-metin bizsmart">
        – Senin destanlarındaki eski kahramanların içinde savaş meydanlarında yaralananlar var mı?
      </p>
      <p class="govde-metin bizsmart">
        – Tabi ki var, dedim.
      </p>
      <p class="govde-metin bizsmart">
        – Yaralar kaç yerinden?
      </p>
      <p class="govde-metin bizsmart">
        Savaşın şiddetine göre değişiyor. Üç, beş, hatta bazen...
      </p>
      <p class="govde-metin bizsmart">
        – Bazen
      </p>
      <p class="govde-metin bizsmart">
        – Hatta on yerinden...
      </p>
      <p class="govde-metin bizsmart">
        – Bu çok mu?
      </p>
      <p class="govde-metin bizsmart">
        – Az mı?
      </p>
      <p class="govde-metin bizsmart">
        Güldü:
      </p>
      <p class="govde-metin bizsmart">
        – Şuraya bak, dedi.
      </p>
      <p class="govde-metin bizsmart">
        Sol taraftaki kanepenin ta ucunu gösteriyordu.
      </p>
      <p class="govde-metin bizsmart">
        – Gördün mü o zabiti?
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Büyük kalpaklı, pek şık, pek genç, pek zayıf, uzun boylu, narin, kumral bir zabit.
      </p>
      <p class="govde-metin bizsmart">
        – Gördüm, dedim, şimdi selam verdiğin değil mi?
      </p>
      <p class="govde-metin bizsmart">
        – Evet, tuhaf bir rastlantı Çanakkale’de, Kafkas Cephesi’nde, Bağdat’ta, Suriye’de, Makedonya’da beni onunla karşı karşıya getirdi. Daima hastanede, ameliyat masasının üzerinde...
      </p>
      <div class="frame-4">
        <img alt="KacYerinden_02.tif" class="frame-7" src="image/KacYerinden_02_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Demek hep yaralanmıştı?
      </p>
      <p class="govde-metin bizsmart">
        – Hem kaç yerinden. Tahmin et bakalım.
      </p>
      <p class="govde-metin bizsmart">
        Savaştığı cepheleri hesap ettim:
      </p>
      <p class="govde-metin bizsmart">
        – Beş yerinden, dedim.
      </p>
      <p class="govde-metin bizsmart">
        Doktor yine güldü.
      </p>
      <p class="govde-metin bizsmart">
        – Hayır! Cephelerin sayısına birer daha ilave ettim.
      </p>
      <p class="govde-metin bizsmart">
        – On yerinden...
      </p>
      <p class="govde-metin bizsmart">
        – Hayır!
      </p>
      <p class="govde-metin bizsmart">
        – On beş...
      </p>
      <p class="govde-metin bizsmart">
        – Hayır!
      </p>
      <p class="govde-metin bizsmart">
        – On sekiz...
      </p>
      <p class="govde-metin bizsmart">
        – Hayır!
      </p>
      <p class="govde-metin bizsmart">
        – Yirmi...
      </p>
      <p class="govde-metin bizsmart">
        – Hayır!
      </p>
      <p class="govde-metin bizsmart">
        – Yirmi beş yerinden...
      </p>
      <p class="govde-metin bizsmart">
        – Hayır, daha çık!
      </p>
      <p class="govde-metin bizsmart">
        – Otuz beş...
      </p>
      <p class="govde-metin bizsmart">
        – Hayır!
      </p>
      <p class="govde-metin bizsmart">
        “Kırk..” diyemedim. Bu olacak şey değil.
      </p>
      <p class="govde-metin bizsmart">
        – Şaka yapıyorsun doktor, diye güldüm.
      </p>
      <p class="govde-metin bizsmart">
        – Hayır, kesinlikle şaka değil. Söyleyeyim mi, kaç yerinden?
      </p>
      <p class="govde-metin bizsmart">
        – Söyle.
      </p>
      <p class="govde-metin bizsmart">
        – Tam kırk dokuz yerinden...
      </p>
      <p class="govde-metin bizsmart">
        Hayretle döndüm, genç zabite baktım. Elindeki bastonu parlak potinlerine vuruyor, İstanbul’un pek aydınlık bir sis içinde dumanlanan ufuklarını seyrediyordu.
      </p>
      <p class="govde-metin bizsmart">
        – Yalan!
      </p>
      <p class="govde-metin bizsmart">
        – Vallahi gerçek söylüyorum.
      </p>
      <p class="govde-metin bizsmart">
        Tekrar genç zabite baktım. Yüzümü çevirmeden sordum:
      </p>
      <p class="govde-metin bizsmart">
        – Bu yaraların hepsini ayrı ayrı mı almıştı?
      </p>
      <p class="govde-metin bizsmart">
        – Hayır, hemen her savaşta beş on yara birden almış. Bir kere Bağdat’ta on sekiz yara ile benim önüme getirdiler. Ayaklarından bir makineli tüfek yağmuru geçmiş. Yere uzanınca tepesinde bir şarapnel patlamıştı.
      </p>
      <p class="govde-metin bizsmart">
        Döndüm:
      </p>
      <p class="govde-metin bizsmart">
        – Nasıl ölmedi?
      </p>
      <p class="govde-metin bizsmart">
        – O ölmez. Onda bir iman var, başından bacaklarının arasına kadar dört parmak uzunlamasına, omuzlarının arasında dört parmak enlemesine çapraz bir sınır çizer. ”Buralara isabet olmazsa ölüm yok.” der. Suriye’de bel kemiğine bir kurşun dokunmuştu. Ayakları tutmuyordu. Kurşunu çıkardım. Gene hissi yerine geldi. Bir hafta içinde kendini topladı. Ateşe koştu, işte öyle azimli öyle bir kuvvet ki tarif edemem sana. Ameliyat esnasında kesinlikle kendi bayılttırmaz.
      </p>
      <p class="govde-metin bizsmart">
        Yine genç zabite baktım. Kulaklarıma inanamıyordum, bu kadar narin, bu kadar güzel, bu kadar nahif bir vücutta böyle kuvvetli bir ruh...
      </p>
      <p class="govde-metin bizsmart">
        – Bu genç nereli?
      </p>
      <p class="govde-metin bizsmart">
        – İstanbullu. Sana kısaca kim olduğunu söyleyeyim. Gayet zengin bir ailenin kıymetli, tek bir evladı. Savaştan önce Almanya’da okuyormuş. Ben dinlemedim ama Erenköyü’nde oturan komşularından işittim. Harikulâde bir sanatkârmış. Savaş ilan edilince talimgâha koşmuş. Kemanın yayını bıraktığı eline kılıcı almış. Bütün orduda şimdi onun şöhretini duymayan yoktur. İstediğine sor.
      </p>
      <p class="govde-metin bizsmart">
        – Adı ne?
      </p>
      <p class="govde-metin bizsmart">
        – Ferhat Ali Bey.
      </p>
      <p class="govde-metin bizsmart">
        Vapur, Haydarpaşa Limanı’na giriyordu.
      </p>
      <div class="frame-4">
        <img alt="KacYerinden_03.tif" class="frame-6" src="image/KacYerinden_03_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Ben bu ismi duymadım. Resmini de gazetelerde görmedim, dedim.
      </p>
      <p class="govde-metin bizsmart">
        Doktor:
      </p>
      <p class="govde-metin bizsmart">
        – İşte senin zihniyetin, diye tekrar güldü. Sen yeni kahramanları, medeni, yanı millî kahramanları kesinlikle anlayamazsın. Onlar gürültülü kutlamalara, pohpoha, gösterişe tenezzül etmezler, hatta böyle reklamlardan tiksinirler. Kahramanlıkların kendilerine değil, millete, orduya ait olduğunu söylerler. Mesela işte bu Ferhat Ali Bey, kesinlikle fotoğrafını çıkartmaz. Kafkas Cephesi’nde bir gece keşfinde, baskına uğrattığı Kazakların kılıç yaralarıyla benim hastaneme gelmişti. “Harp Mecmuası”na göndermek için fotoğrafını çıkartmak istedim. Reddetti. “Halkın, ordunun şerefini kendi nefsime ait bir özellik gibi göstermek haksızlıktır.” dedi. Ben de senin gibi önce anlamadım. Yaptığı kahramanlıkları anlattım. “Bunlar hep vazifesini yapıyor, öyleyse hepsinin fotoğraflarını çıkarıp gazetelere basmalı...”
      </p>
      <p class="govde-metin bizsmart">
        – Tamamıyla bilinmemek, yokluğu istemek. Bu tuhaf bir arzu, dedim.
      </p>
      <p class="govde-metin bizsmart">
        – Hayır tamamıyla yokluğu istemiyor. Hastanemde onunla uzun uzadıya konuştum. Ruhunu anladım ”Ölülere mükâfat, dirilerin hatırasıdır.” diyor. Onun fikrince bir kahraman öldükten, ebedi hayata karıştıktan sonra övülmeli. Sağken övmek ve ödül vermek kahramanlığın, fedakârlığın samimiliğini bozar. Fazilet şuursuz, menfaat kaybından uzak iken şuurlu bir hâle geçer. Sahibini küçültür, düşürür.
      </p>
      <p class="govde-metin bizsmart">
        Vapur yanaşıyor, yolcular ayağa kalkıyordu. Doktor:
      </p>
      <p class="govde-metin bizsmart">
        – Haydi, Haydarpaşa’ya in de çıkarken seni onunla tanıştırayım, dedi.
      </p>
      <p class="govde-metin bizsmart">
        – Peki!
      </p>
      <p class="govde-metin bizsmart">
        Kalbim çarpıyordu.
      </p>
      <p class="govde-metin bizsmart">
        Kalktık, o da ayakta idi, bastonuna dayanıyordu.
      </p>
      <p class="govde-metin bizsmart">
        Doktor önüne gitti, elini sıktı:
      </p>
      <p class="govde-metin bizsmart">
        – Nasılsınız Ferhat Bey?
      </p>
      <p class="govde-metin bizsmart">
        – Çok iyiyim efendim.
      </p>
      <p class="govde-metin bizsmart">
        – Sizi gördüm yanınıza gelemedim. Halazademden ayrılamadım. Sizi takdim ederim.
      </p>
      <p class="govde-metin bizsmart">
        – İhtiyat zabiti Ferhat Ali Bey!
      </p>
      <p class="govde-metin bizsmart">
        – Teşekkür ederim, dedim, sinirli elini sıktım.
      </p>
      <p class="govde-metin bizsmart">
        Doktor bu adsız kahramanla konuşmaya başladı. Ben mukaddes bir vücut karşısında dini bir haz duyan günahkâr bir mümin gibi duruyordum. Onun iri mavi gözlerine, hiç kimseye benzemeyen temiz çehresine bakarak içimde derin bir ürperme duyuyordum.
      </p>
      <p class="govde-metin bizsmart">
        – Şimdi burada mısınız Doktor Bey?
      </p>
      <p class="govde-metin bizsmart">
        – Evet, siz?
      </p>
      <p class="govde-metin bizsmart">
        – Ben de galiba bir süre daha burada...
      </p>
      <p class="govde-metin bizsmart">
        Yürümeye başladık, genç zabit azıcık aksıyordu. Doktor sordu:
      </p>
      <p class="govde-metin bizsmart">
        – Bacağınız mı uyuştu? Duralım da halk çıksın, vapur boşalsın.
      </p>
      <p class="govde-metin bizsmart">
        – Hayır yürüyelim, dedi, uyuşmadı. Bu sefer Galiçya’da gülle götürdü.
      </p>
      <p class="govde-metin bizsmart">
        – Bacağınızı mı?
      </p>
      <p class="govde-metin bizsmart">
        – Evet, sağ bacağımı...
      </p>
      <p class="govde-metin bizsmart">
        İkimiz birden taş kesildik. O gülümsüyordu.
      </p>
      <p class="govde-metin bizsmart">
        – Ama hamdolsun korktuğuma uğramadım, dedi.
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Evet, bu harp zamanında emekli olup bir köşeye atılacağım diye ödüm kopuyordu.
      </p>
      <p class="govde-metin bizsmart">
        Sararan, birdenbire neşesini kaybeden doktor, üzüntülü bir şekilde sordu:
      </p>
      <p class="govde-metin bizsmart">
        – Fakat, artık nasıl harbe gideceksiniz?
      </p>
      <p class="govde-metin bizsmart">
        – Pek rahat, ne otomobille ne atla ne de yayan...
      </p>
      <p class="govde-metin bizsmart">
        – Nasıl?
      </p>
      <p class="govde-metin bizsmart">
        – Uçak ile...
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Evet, dün bakanlık dilekçemi kabul etti. Beni havacı sınıfına ayırdı. Havacılıkta bacağa gerek yok. İnsan oturduğu yerde rahat rahat savaşacak. Hem binlerce metre yukarılarda, bulutların arasında.. Ne zevk ne zevk!
      </p>
      <p class="govde-metin bizsmart">
        Doktorun, benim sesimiz çıkmıyordu. İskeleden iniyorduk. Takma bacağını henüz iyice kullanamayan bu millî kahramana bakarak elimdeki eski kahramanların destanını denize fırlatmak istiyordum. Utanacak bir şeymiş gibi istemeden bu berbat defteri bükerek cebime soktum. Bilet toplanan tahta parmaklıktan geçtik. Garın geniş mermer merdivenleri önünde ellerimizi sıktı. Ayrılırken doktora:
      </p>
      <p class="govde-metin bizsmart">
        – Hem artık azizim, yaralanmaktan bıkmıştım, dedi. Uçakta bu yok işte. En çok buna seviniyorum.
      </p>
      <p class="govde-metin bizsmart">
        Gar bahçesinin yanında yürürken doktor sordu:
      </p>
      <p class="govde-metin bizsmart">
        – Nasıl yeni kahramanlar?
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        Cevap veremedim. Yüksek semanın mavilikleri içinde uçan bu kahramanların asla yaralanmayacaklarını, bulutların altında bekleyen kesin ölümün, onlara hiçbir acı duyurmayacağını düşünüyorum.
      </p>
      <p class="govde-metin bizsmart">
         
      </p>
      <div class="frame-4">
        <img alt="cicek_bolumsonu.jpg" class="frame-7" src="image/cicek_bolumsonu_fmt2.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>