<html xmlns="http://www.w3.org/1999/xhtml">
  <head>
    <title>
      22_Kulah-1
    </title>
    <link href="css/22_Kulah.css" rel="stylesheet" type="text/css"/>
  </head>
  <body id="x22_Kulah" xml:lang="tr-TR">
    <div>
      <p class="BASLIK01 bizsmart" id="toc_marker-1">
        KÜLAH
      </p>
      <div class="frame-4">
        <img alt="Kulah_01.tif" class="frame-3" src="image/Kulah_01_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Mıstık, Bulgaristan’da doğmuş, büyüyüp biraz aklı başına gelince hemen sınırın on dakika ötesine kapağı atmıştı. “Türkiye değil mi? Sınırı geçer geçmez Bağdat’a kadar her yer aynı!” diyordu. Az zamanda Babyak’taki Türkçe bilmez Pomakların akıl hocası oldu. Bulgaristan’da kalan akrabalarıyla mektuplaşmaya gerek yoktu. Onlarla Bulgar sınır karakolundaki nöbetçinin süngüsü altında, küçük bir hediye karşılığında, saatlerce oturup konuşabilirdi. Kurnazlığı sayesinde memleketinden çıkmadan göçmen olmuştu. Hatta suyunu içtiği Karasu deresi bile doğduğu kasabadan geçiyordu.
      </p>
      <p class="govde-metin bizsmart">
        Bir gün Babyak çevresinde sınır düzenlemesi yapıldı. Mıstık’ın yerleştiği köy yine Bulgarlara kalınca yuvasını bozmak zorunda kaldı. Bu sefer sınır boyunun içerilerine denk olmadığını anladı. Ta Nevrekop’a kadar indi. Dört beş sene geçmeden Balkan Harbi patladı. Hemen annesiyle birlikte İstanbul’a geldi. Dimetoka’nın methiyle kulakları dolmuştu. Kalktı ve oraya gitti. Bir köye yerleşti.
      </p>
      <p class="govde-metin bizsmart">
        Mıstık, içinden:
      </p>
      <p class="govde-metin bizsmart">
        – Artık biz ebedi âleme göçünceye kadar savaş olmaz, diyordu. Köyünün kahvesinde Birinci Dünya Savaşı’nın haberlerine inanamadı. Fakat hayretini de gizleyemedi.
      </p>
      <p class="govde-metin bizsmart">
        – Vay anasını! Yalan be! Hani sınır düzeltilecek deniyordu, diye haykırdı. Gerçekten de sınırda düzenleme yapıldı. Mıstık’ın göçebe olarak yerleştiği köy yine bulgarlara geçti. Bu sırada ihtiyar annesi hayata gözlerini yummuştu.
      </p>
      <p class="govde-metin bizsmart">
        Mıstık, gamsız bir şekilde tek başına Ergene Köprüsü’nü aşarken “Öncesi Şam, sonrası Şam!” dedi. Bu kadar kısa zaman içinde üst üste dört defa göçmen olmak, onun bir yere yerleşme hedeflerini söndürmüştü. Gözünü yumdu. Anadolu’ya atıldı.
      </p>
      <div class="frame-4">
        <img alt="Kulah_02.tif" class="frame-5" src="image/Kulah_02_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Mıstık; şehir şehir, kasaba kasaba dolaşmaya, ticaret yapmaya başladı. Önüne gelene külah giydiriyordu. En kârlı bulduğu ticaret hayvan alım satımı idi. Bir kasabadan alınan atın veya eşeğin değeri, en yakın kasabaya götürülünce değişiveriyordu. Mıstık, bu değeri kurnazlığı sayesinde değiştiriyordu. Kırmızı kuşağındaki kara kılıflı makas, her hayvanın değerine yüzde altmış ilave ederdi. En miskin beygiri alınca tırnaklarını temizler, yağlar; yelesini, kuyruğunu Avrupalılar gibi kesip düzeltirdi. Sonra, torbasında herkesten gizlediği siyah ottan bir tutam yedirince zavallı hayvanı yirmi dört saat şaha kaldırır, gözlerini parlatır, azgın bir ejderha hâline sokardı. Fakat at pazarlarında sürekli olarak karşısına çıkan bir rakibi vardı. Onun alacağı hayvanın değerini artırır ve en iyi kâr bırakacak fırsatları elinden kapardı. Herkesin “Cambaz” diye çağırdığı bu adamın ismini bilmiyordu. Mıstık’ın beğenmeyip bıraktığı en miskin, en hasta, en ihtiyar hayvanları bile alıyor, bir gün içinde gençleştiriyordu. Kuyruğunu, yelesini kesmeden şeklini değiştiriyor, gözlerini parlatıyor, şahlandırıyordu.
      </p>
      <p class="govde-metin bizsmart">
        Mıstık, yeni geldiği kasabanın hanından girerken yine bu adamı gördü. Yeni bir zarara uğramış gibi birdenbire canı sıkıldı. Ama bozuntuya vermedi.
      </p>
      <p class="govde-metin bizsmart">
        – Merhaba Cambaz, dedi.
      </p>
      <p class="govde-metin bizsmart">
        – Merhaba!
      </p>
      <p class="govde-metin bizsmart">
        Şimdiye kadar hiç konuşmamışlardı.
      </p>
      <p class="govde-metin bizsmart">
        – Hayvan almaya mı geldin?
      </p>
      <p class="govde-metin bizsmart">
        – Sana ne?
      </p>
      <p class="govde-metin bizsmart">
        – ...
      </p>
      <p class="govde-metin bizsmart">
        – Neye geldimse geldim!
      </p>
      <p class="govde-metin bizsmart">
        Mıstık, kirli zayıf eliyle seyrek sarı bıyıklarını kaldırdı. Çakır gözleri bakacak yer bulamadı. Renksiz dudaklarını kısarak gülümsedi:
      </p>
      <p class="govde-metin bizsmart">
        – Ortak olalım be, dedi.
      </p>
      <p class="govde-metin bizsmart">
        – Olalım.
      </p>
      <p class="govde-metin bizsmart">
        Cambaz da gülümsedi. Döndüler, kahvenin önündeki eski peykeye oturdular. Ayakkabılarının dibinde iri alacalı bir tavuk “Gıt, gıt, gıt!” diye civcivlerini gezdiriyordu. Pazar yarındı.
      </p>
      <p class="govde-metin bizsmart">
        Mıstık, peykenin yanındaki pencereden içeriye bakıp bağırdı:
      </p>
      <p class="govde-metin bizsmart">
        – Bize iki kahve getir. Bir yandan da içinden: “Ben bu adamın kafasına bir külah geçiririm.” diye kin besliyordu.
      </p>
      <p class="govde-metin bizsmart">
        Mıstık; kendi hayatından Cambaz’a bahsetti. Cambaz onu dikkatle dinliyordu. Bir ara Mıstık sordu:
      </p>
      <p class="govde-metin bizsmart">
        – Sen nerelisin?
      </p>
      <div class="frame-4">
        <img alt="Kulah_03.tif" class="frame-6" src="image/Kulah_03_fmt1.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Kayseriliyim.
      </p>
      <p class="govde-metin bizsmart">
        – Kayseri nerede?
      </p>
      <p class="govde-metin bizsmart">
        – Bu tarafta...
      </p>
      <p class="govde-metin bizsmart">
        Cambaz, kısa parmaklı tombul eliyle hanın kapısını gösteriyordu.
      </p>
      <p class="govde-metin bizsmart">
        Mıstık, Kayseri’nin nerede, hem de ne olduğunu çok iyi biliyordu. Rumeli’nde bıraktığı çiftlikleri de anlattıktan onra yapacakları işlere geçti. Konuştular, anlaştılar. O günden itibaren ortaklığa karar verdiler. Kâr-zarara, sermayeye ortak oluyorlardı. Mıstık yine içinden: “Ben sana bir külah giydireyim de gör!” dedi.
      </p>
      <p class="govde-metin bizsmart">
        Ertesi gün pazarda hayvanları birlikte sattılar. Cambazınkiler daha genç, daha dinç duruyordu. Birkaç gün daha burada kalıp çürük hayvanları toplamaya sözleştiler.
      </p>
      <p class="govde-metin bizsmart">
        İkisi de bir handa, karşılıklı birer küçük odada yatıyorlardı.
      </p>
      <p class="govde-metin bizsmart">
        Bir gece Mıstık’ın oda kapısı vuruldu. Kalktı, kapının sürügüsünü çekti, açtı. Baktı ki ortağı...
      </p>
      <p class="govde-metin bizsmart">
        – Hayırdır inşallah Cambaz!
      </p>
      <p class="govde-metin bizsmart">
        – Sabahleyin ben bir köye kadar gideceğim. Sana şimdiden unutmadan söyleyeyim. İyi bir iş var.
      </p>
      <p class="govde-metin bizsmart">
        Mıstık gözlerini daha fazla açtı:
      </p>
      <p class="govde-metin bizsmart">
        – Ne?
      </p>
      <p class="govde-metin bizsmart">
        – Valinin çocuğu için benden bir beyaz eşek istemişlerdi. Seksen liraya kadar satabileceğiz.
      </p>
      <p class="govde-metin bizsmart">
        – Ee?
      </p>
      <p class="govde-metin bizsmart">
        – Ben yarın burada yokum. Sen ara, bulursan otuz, kırk, hatta elli lira bile ver. Mutlaka al.
      </p>
      <p class="govde-metin bizsmart">
        – Beyaz eşek olur mu?
      </p>
      <p class="govde-metin bizsmart">
        – Olur ya!
      </p>
      <p class="govde-metin bizsmart">
        Mıstık şaşaladı. “Şaka mı ediyor?” diye ortağının yüzüne dikkatle baktı. Hayır, ortağı ciddi idi. Sordu:
      </p>
      <p class="govde-metin bizsmart">
        – Burada bulunur mu?
      </p>
      <p class="govde-metin bizsmart">
        – Ne bilirsin, belki bulunur.
      </p>
      <p class="govde-metin bizsmart">
        – Pekâlâ, yarın ararım.
      </p>
      <p class="govde-metin bizsmart">
        Cambaz, saf bir ortak samimiyetiyle ona akıl öğretti:
      </p>
      <p class="govde-metin bizsmart">
        – Buranın birinci hayvan alıcısı Hacı Hüseyin’dir. Sen tanımazsın. Şimdi çok ihtiyar olduğu için evinden çıkmaz. Şadırvanın karşısına gelen sokaktan git, git. Orada birine sor, evini gösterirler. Çiftlik gibi bir ev. Pazara gelmez. Oturduğu yerde hayvan ticareti yapar. Yarın git, beyaz eşeği ondan iste. De ki: “Akşama kadar bana mutlaka bir beyaz eşek bul!” Elli liraya kadar para verebileceğini söyle.
      </p>
      <p class="govde-metin bizsmart">
        – Pekâlâ!
      </p>
      <p class="govde-metin bizsmart">
        – Öyleyse Allah rahatlık versin!
      </p>
      <p class="govde-metin bizsmart">
        – Sana da...
      </p>
      <p class="govde-metin bizsmart">
        Mıstık, odasının kapısını kapayıncaya yine “Seni gidi şişko seni! Ben sana bir külah giydireyim de gör!” dedi. Döndü, kapıyı sürmeledi. Gecelik kıyafetlerini giydi.
      </p>
      <p class="govde-metin bizsmart">
        Sabah olunca kahvesini içmeden dışarı atıldı. Sokakların inek, öküz, kaz, koyun kalabalığı içinde yürüdü. İhtiyar Hüseyin’in evini buldu. Bu, ak sakallı, kısacık boylu bir adamdı. On altı yaşında bir çocuk kadar çevikti.
      </p>
      <p class="govde-metin bizsmart">
        Mıstık, selam sabahtan sonra beyaz bir eşek istediğini söyledi. İhtiyar, böyle bir hayvanın bulunacağını ümit etmiyordu. Elli senedir hayvan alıp sattığı hâlde ömründe ancak bir defa beyaz bir eşek görmüştü.
      </p>
      <p class="govde-metin bizsmart">
        – Ara sıra uğra, kısmetin varsa bulunur, dedi.
      </p>
      <p class="govde-metin bizsmart">
        – Akşamları uğrarım.
      </p>
      <p class="govde-metin bizsmart">
        – Ne vakit istersen uğrayabilirsin.
      </p>
      <div class="frame-4">
        <img alt="Kulah_04.tif" class="frame-5" src="image/Kulah_04_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Mıstık, o gününü akşama kadar hayvan aramakla geçirdi. Fakat ucuz bir şey bulamadı. Ortağı Cambaz, gittiği yerden gelmemişti. Akşama yakın Mıstık’ın canı sıkılmaya başladı. Beyaz eşeği bulup bulmadığını anlamak için değil, sadece kendisiyle konuşup bilgi almak için ihtiyarın yanına gitti. Kapıyı vurdu, karşısına çıkan Hacı Hüseyin:
      </p>
      <p class="govde-metin bizsmart">
        – Oğul, senin şansın varmış. Bir beyaz eşek buldum, diye bağırdı.
      </p>
      <p class="govde-metin bizsmart">
        – Ne çabuk?
      </p>
      <p class="govde-metin bizsmart">
        – Sen gider gitmez şişmanca, simsiyah bir Arap geldi. Ama tuhaf bir arap. Başında yeşil bir hacı sarığı var. Arapça konuşmaya çalıştım “Gurbette unuttum.” dedi. Allah kimseyi gurbete düşürmesin! İnsan ana dilini bile kaybediyormuş. Bu zavallı adam parasız kalmış. Yanında getirdiği süt beyaz eşeği bana sattı. Kırk liraya aldım.
      </p>
      <p class="govde-metin bizsmart">
        – Çok be!
      </p>
      <p class="govde-metin bizsmart">
        – Ne yapalım? Sen elliye kadar ver demedin mi?
      </p>
      <p class="govde-metin bizsmart">
        – Çok iyi canım! Nerede bakılım, bir görelim.
      </p>
      <p class="govde-metin bizsmart">
        – Gel, ahırda...
      </p>
      <p class="govde-metin bizsmart">
        Mıstık, hızlı hızlı yürüyen ihtiyarın arkasına takıldı. Dış avluyu geçtiler, geniş bir ahıra girdiler. Köşede gerçekten süt gibi bembeyaz bir eşek duruyordu.
      </p>
      <p class="govde-metin bizsmart">
        – Çok güzel! Yarın gelip alırım, dedi.
      </p>
      <p class="govde-metin bizsmart">
        – Şimdi niye almıyorsun?
      </p>
      <p class="govde-metin bizsmart">
        – Yarın sabah alırım dedim ya! Akşamın hayırı, sabahın şerrinden beterdir.
      </p>
      <p class="govde-metin bizsmart">
        – Olur, sabahleyin gel.
      </p>
      <p class="govde-metin bizsmart">
        – Güneş doğarken gelirim.
      </p>
      <p class="govde-metin bizsmart">
        Çıkarken avlunun çitlerine, kapının kenarlarına, ahırın saçaklarına gizlice dikkatli dikkatli baktı. Gözleri sokağın karmakarışık izlerinde, hana dö-nerken “Bu fırsatı kaçırmamalıyım!” diyordu. İşte beyaz eşek bulunmuştu. Bunu Cambaz’ın haberi olmadan alıp valiye götürmeli, bütün kârı cebine atmalıydı. Ama Cambaz, eşeğin bulunduğunu haber alırsa gider fiyatını artırır, yine işi bozabilirdi. Mıstık: “Ona duyurmam!” dedi. Düşünüyordu. Hana gelinceye kadar planını hazırlamıştı. Hancı ile hemen hesabı kesti. “Bu gece ay ışığı var. Ben aşağı köye gidiyorum, iki üç gün gelmeyeceğim.” diye söyledi. Heybelerini omzuna aldı ve yola çıktı. Gizlice başka bir hana gitti. Sabahı zor etti. Ortağına giydireceği külahı düşünerek erkenden uyandı. Bir ucunu pencere parmaklığına bağladığı kırmızı kuşağını döne döne sardı. Yanında başka biri varmış gibi kendi kendine konuşmaya başladı:
      </p>
      <p class="govde-metin bizsmart">
        – Hacı Hüseyin’e neden kırk lira vereyim? Çitler alçak, kapı da harap. Köpek de yok. Gece gidip gizlice eşeği alırım.
      </p>
      <p class="govde-metin bizsmart">
        – Sonra?
      </p>
      <p class="govde-metin bizsmart">
        – Bugün çarşıdan boya alırım. Derenin kenarına götürür, saklarım. Eşeği gece götürür, orada boyarım. Sabah karanlığında hanla hesabımı keserim. Boyalı eşeğe biner, vilayetin yolunu tutarım.
      </p>
      <p class="govde-metin bizsmart">
        – Vilayete gidince?
      </p>
      <p class="govde-metin bizsmart">
        – Eşeği sıcak su ile yıkar, valiye satarım.
      </p>
      <p class="govde-metin bizsmart">
        – Cambaz ne yapacak?
      </p>
      <p class="govde-metin bizsmart">
        – Külahı giydirdiğimin farkında olmaz bile!
      </p>
      <p class="govde-metin bizsmart">
        Poturunun açık kalmış düğmelerini iliklerken gözünün önüne Cambaz’ı getiriyordu. Başındaki beyaz sarığının yerine küçük bir Rumeli külahı geçiriyordu. Bu külahı hayalinde bir sağa bir sola bir arkaya bir öne eğerek eğleniyordu.
      </p>
      <p class="govde-metin bizsmart">
        Çarşıda dükkânların hepsini dolaştı. Kınadan başka boya bulamadı. Eşeği boyayacak miktarda kına aldı. Kasabadan çıktı. Derenin kenarında kuytu bir yer buldu. Cambaz’a rast gelmemek için kasabaya dönmedi. Gece oluncaya kadar orada oturdu.
      </p>
      <p class="govde-metin bizsmart">
        Hava bozuktu. Siyah bulutlar bazen Ay’ı örtüyor, her tarafı zaman zaman koyu bir renk kaplıyordu. Mıstık, gece yarısından sonra bu karanlığın içinde yürüdü. Düşe kalka Hacı Hüseyin’in evine geldi. Durdu, dinledi. Ses seda yoktu. Çite tırmandı. Akar gibi avluya indi. Tekrar etrafı dinledi. Yürüdü, ahıra doğru gitti. Kapı aralıktı. İtti, içeri girdi. Yine karanlığı dinledi. Kibriti çıkarıp çaktı. Eşek, köşede tıpkı bir mermer parçası gibi bembeyaz duruyordu. Ayaklarının ucuna basarak yürüdü. Yuların bağı kördüğüm olmuştu. Uğraşarak çözdü. Yavaş yavaş, soğukkanlılıkla kapıdan çıkarken boğazına boğucu bir şey sarıldı. Beyninde bir yaygara koptu:
      </p>
      <div class="frame-4">
        <img alt="Kulah_05.tif" class="frame-6" src="image/Kulah_05_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Hırsız var, hırsız var! Koşun çocuklar, hırsız var!
      </p>
      <p class="govde-metin bizsmart">
        Mıstık çabaladı, çırpındı, kurtulamadı. Avlunun sağındaki yer odalarından elleri ışıklı kadınlar koşuşuyorlardı. Korkudan patlamış gözleri, boğazına sarılanı tanıdı. Bu, Hacı Hüseyin idi. Dün sabah bir yabancının gelip kendisinden yüksek fiyatla damdan düşer gibi bir beyaz eşek istemesi... Daha sonra, o gider gitmez yine damdan düşer gibi tuhaf kıyafetli, Arapça bilmez bir Arap’ın kendisine beyaz bir eşek getirip satması... Daha sonra ertesi gün gelip eşeği alacağını söyleyen müşterinin görünmemesi onu şüpheye düşürmüştü. İşte “Bunda bir bit yeniği var!” diye gece uyumamış, kuyu başındaki bostan gölgeliğinde beklemişti. Yakaladığının, gelmeyen müşteri olduğunu görünce öfkesinden deli olacaktı.
      </p>
      <p class="govde-metin bizsmart">
        – İp getirin, diye haykırdı.
      </p>
      <p class="govde-metin bizsmart">
        Bütün ev halkı uyanmıştı. Kalın iplerle Mıstık’ı sımsıkı bağladılar. Ona iyi bir sopa çektiler.
      </p>
      <p class="govde-metin bizsmart">
        Sabahleyin yağmur bardaktan boşanırcasına yağıyordu. Hacı Hüseyin, damatlarıyla birlikte kalın incir ağacından, gece yakaladığı hırsızı çözdü. Ayaklarının bağlarını gevşetti, arkasına kattı. Beyaz eşekle beraber hükûmet konağına doğru yürüdü. Ahırdan bembeyaz çıkan eşeğin rengi atıyor, boynunda, sırtında, sağrısında, yol yol siyah çizgiler meydana geliyordu. Eşeğin rengi şakır şakır yağan yağmurla böyle değiştikçe Hacı Hüseyin daha da beter hiddetleniyordu:
      </p>
      <p class="govde-metin bizsmart">
        – Sizi dolandırıcılar sizi! İlk önce sen gelirsin, sonra yalancı arkadaşın gelir. Çıkarın altınlarımı!
      </p>
      <p class="govde-metin bizsmart">
        Gören, topluluğa katıldı. Olay hemen duyuldu. Bütün kasabalılar hükûmet binasının avlusuna toplandı. Bir eşeğe bir de Mıstık’a bakıyorlar. Gülmekten katılıyorlardı. Dün boya aradığı esnaf, kına aldığı aktar, hancılar onu tanıdılar. Jandarma çavuşu, yanındaki erlere gülerek emir verdi:
      </p>
      <p class="govde-metin bizsmart">
        – Atın şu adamı bodruma! Yağmur altında eşek gibi onun da rengi değişmesin.
      </p>
      <p class="govde-metin bizsmart">
        Askerler Mıstık’ı tutup halkın arasından geçirdiler. Dar bir kapıdan bodruma koydular. Mıstık, bu karanlık yerde yapayalnız kalınca Cambaz’ın kendisine yaptığı oyunu sezer gibi oldu. Mıstık, elin kuyusunu kazarken kuyuya kendisi düşmüştü. Gözünün önünde siyaha boyanmış, kirli sakallı bir yüz kırmızı dilini çıkartarak sırıttı.
      </p>
      <p class="govde-metin bizsmart">
        Şimdi ne yapacaktı? Ne cevap verecekti? Düştüğü bu tuzaktan nasıl kurtulacaktı? Öyle bir tuzak ki... Düşünüyor, düşünüyor; kafasına geçirilmiş üç katlı kurşun bir külahın altında ezilmiş gibi kıvranıyordu. Karanlıkta ayaklarını yere vurarak: “Tuh be, tuh be!” diye yüzünü sağa sola çeviriyordu.
      </p>
      <p class="govde-metin bizsmart">
         
      </p>
      <div class="frame-4">
        <img alt="cicek_bolumsonu.jpg" class="frame-7" src="image/cicek_bolumsonu_fmt.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>