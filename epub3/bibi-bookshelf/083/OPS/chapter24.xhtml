<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-24">
	<section>
		<span epub:type="pagebreak" id="page553" title="553"/>
		<h1 class="part-header">Grup H (Fragman IX)</h1>
		<section id="bolum-1">
			<h1 class="chapter-header">VEKİLHARÇ’IN HİKÂYESİ (GİRİŞ)</h1>
			<p class="spot">Vekilharç’ın Hikâyesi’nin Giriş’i burada başlıyor.</p>
			<p class="entry">Canterbury yolunda, Blean Korusu’na epey yakın</p>
			<p>Mesafedeki Aşağı-Yukarı Bob kasabasını bilmiyoruz demeyin sakın.</p>
			<p>İşte o civarda hancımız coştu, kalktı ayağa,</p>
			<p>“Mangır aşkına asılın” dedi “at saplandı batağa!<a class="noteref" epub:type="noteref" href="#f1">1</a></p>
			<p>Şu gerideki kütüğü biri uyandırsın, huu!</p>
			<p>Bir hırsız alsa götürse kendisini duymayacak ruhu.</p>
			<p>Horul horul uyuyor, hele bakın şuna,</p>
			<p>Düşüp yaracak kafasını Allah aşkına.</p>
			<p>Londralı aşçı mı o? Hay Allah’ın cezası,</p>
			<p>Gelsin yanıma hemen, bilir o, nedir uyumanın cezası.</p>
			<p>Hikâyesinin bir balya saman kadar değeri olmaz ya,</p>
			<p>Mahkûm ettim onu da bir hikâye anlatmaya.</p>
			<p>Hey Aşçı! Uyan bakalım, hay başımın belası,</p>
			<p>Böyle güneşli bir sabah uyumak da neyin nesi?</p>
			<p>Gece boyu rahat vermedi mi yoksa pireler?</p>
			<p>Sarhoş musun? Yoksa koynunda sabahladığın bir dilber</p>
			<p>Çok mu yordu seni, başını kaldıramıyorsun?”</p>
			<p class="entry">Zom olmuştu Aşçı, beti benzi atmış, solgun,</p>
			<p>Yine de karşılık verdi: “Bana inanınız,</p>
			<p>Göz kapaklarımın üstünde sanki iki öküz</p>
			<p>Oturuyor, öyle bir ağırlık çöktü üstüme bilmem neden,</p>
			<p>Cheapside’ın en iyisinden bir fıçı şarabına bile şahsen</p>
			<p>Tercih ederim uyumayı.” Söze girdi bu ara Okul Vekilharcı:</p>
			<p>“Mazur görürse kafile böyle sıra harici</p>
			<span epub:type="pagebreak" id="page554" title="554"/>
			<p>Konuşmamı ve nezaket gösterip izin</p>
			<p>Verirse hancımız, yardım etmek istiyorum, senin</p>
			<p>Affını diliyorum yoksa bir mahzuru.</p>
			<p class="entry">“Aman Tanrım, yüzün ne kadar da sarı,</p>
			<p>Gözlerin dersen pek aygın baygın bakıyor,</p>
			<p>Nefesini hiç sorma, berbat kokuyor,</p>
			<p>Bu durumda sana hikâye anlat demeye varmıyor dilim,</p>
			<p>Dost acı söylermiş, yağ çekecek değilim.</p>
			<p class="entry">“Şuna bakın nasıl esniyor koca ayyaş,</p>
			<p>Sanırsın bizi bir lokmada yutacak arkadaş.</p>
			<p>Kapa şu ağzını be adam, Tanrım, ne geniş!</p>
			<p>Şeytan Cehennem’i şaşırıp oraya girmiş.</p>
			<p>Bize de hastalık bulaştıracak lanetli nefesin,</p>
			<p>Seni kokuşmuş domuz, Allah belanı versin!</p>
			<p>Korkun bu adamdan beyler, şuna bakın, ne gürbüz.</p>
			<p>Oyunda bir top şunun suratını dümdüz</p>
			<p>Etse ne olurdu acaba? Bu iş için biçilmiş kaftan.</p>
			<p>Kafayı maymun şarabıyla çekmiş anlaşılan,</p>
			<p>Bir kamışla çekilir hani, anlayan anlar.”<a class="noteref" epub:type="noteref" href="#f2">2</a></p>
			<p class="entry">Bu sözler üzerine suratı pancar</p>
			<p>Kesilen Aşçı konuşmak isteyip öyle bir gayretle</p>
			<p>Salladı ki başını, öyle bir şiddetle</p>
			<p>Sarsıldı ki vücudu, o anda işte olanlar oldu,</p>
			<p>Yuvarlanıverdi atından, kendini yerde buldu.</p>
			<p>Ne yaptılarsa kalkmadı, düştüğü yeri</p>
			<p>Çok sevmiş olmalıydı bizim aşçıdan dönme süvari.</p>
			<p>Yazık, kepçesine tutunamadı ve işte yerdeydi.</p>
			<p class="entry">Neyse biraz sonra tekrar eğerdeydi,</p>
			<p>Ama nasıl kaldırılıp yüklediler onu ite kaka,</p>
			<p>Görmeniz gerekirdi bu sahneyi mutlaka,</p>
			<p>İçler acısı bir haldi ve çok zor oldu tabii,</p>
			<p>Hantal mı hantaldı Aşçı, suratı sapsarı, hayalet gibi.</p>
			<p class="entry">Ve Hancımız Vekilharç’a dönerek dedi ki:</p>
			<p>“Garibi tesiri altına almış içki,</p>
			<p>Açık saçık bir hikâye anlatırdı anlatabilse.</p>
			<p>Ha eski, ha taze bira ya da şarap artık her neyse</p>
			<p>Zıkkımlandığı, burnundan konuşuyordu üşütmüşçesine,</p>
			<p>Bakın hızlı hızlı soluyor, kulak verin nefesine.</p>
			<p>Tabii bunlar yetmiyormuş gibi olağanüstü bir çaba</p>
			<span epub:type="pagebreak" id="page555" title="555"/>
			<p>Harcamak zorunda kalıyor düşmemek için, bu da caba.</p>
			<p>Göz kulak olması gerekiyor bir de atına,</p>
			<p>Bir çukura girmesin diye, düşerse iki katına</p>
			<p>Çıkarır bize vereceği zahmeti, sorun değil, iyi hoş</p>
			<p>Ama bir daha nasıl ata bindirilir bu sarhoş?</p>
			<p>Bırakalım uyuklasın, aksi halde ceset</p>
			<p>Taşımak zorunda kalacağız, tamam, sen hikâyene devam et.</p>
			<p class="entry">“Ama Vekilharç kardeşim, sen de hiç nazik</p>
			<p>Konuşmadın adamla, kabahatini yüzüne vurdun, yazık!</p>
			<p>Yarın öbür gün, olmaz deme, sen bak olacağına,</p>
			<p>Düşüvermişsin bakarsın sen de onun kucağına.</p>
			<p>Gün olur bu Aşçı çıkıverir ve pat</p>
			<p>Diye yolsuzluk iddiasında bulunur, aksini ispat</p>
			<p>Edemeyeceğin ufak hesaplarda yani.”</p>
			<p class="entry">“Böyle bir şey hiç de hoş olmaz hani”</p>
			<p>Dedi Vekilharç, “o durumda beni gerçekten gafil</p>
			<p>Avlamış olur. Altındaki kısrağa para saymak dahil</p>
			<p>Herşeye razıyım yeter ki dalaşmasın benle,</p>
			<p>Ben de onu kızdırmayacağım herhangi bir nedenle.</p>
			<p>Bütün sözlerim aslında şaka niyetineydi.</p>
			<p class="entry">“Bakın ama şimdi, Aşçı’ya ‘Vallahi değdi’</p>
			<p>Dedirtecek bir şey yapacağım ve telafi</p>
			<p>Edeceğim düşüncesizce yaptığım bu gafı.</p>
			<p>Bakın elimde olgun üzümlerden yapılmış bir testi</p>
			<p>Şarap var, mutlaka görün bu testi.</p>
			<p>Çok eğleneceğiz: Ben ‘İç kardeşim, buyur’</p>
			<p>Dediğimde kalıbımı basarım, Aşçı demeyecek ‘Hayır!’”</p>
			<p class="entry">“Haklı çıktı mı ne oldu?” derseniz bana</p>
			<p>Aşçı testiyi dikti, içti kana kana.</p>
			<p>Buna gerek yoktu gerçi, yeterince içkiliydi zaten,</p>
			<p>İçine püskürdü bir ara ve dikti yeniden.</p>
			<p>İşi bitince de tekrar Vekilharç’a döndü testi.</p>
			<p>Şarap Aşçı’nın ayaklarını iyice yerden kesti,</p>
			<p>Ve teşekkür etti Aşçı dili döndüğünce.</p>
			<p class="entry">Gülmekten kırıldı geçti doğrusu Hancı,</p>
			<p>“Şimdi anlıyorum” dedi “şunu bilmek ne gerekli,</p>
			<p>İyisi mi yanımızda bir testi içki taşımalı sürekli;</p>
			<p>Sevgiye, uyuma çevirir içki nefreti, ihtilafları,</p>
			<p>Siler, unutturur edilen kırıcı lafları.</p>
			<span epub:type="pagebreak" id="page556" title="556"/>
			<p class="entry">Binlerce kez teşekkür sana ey kutlu Bacchus,</p>
			<p>Somurtmayı gülmeye çevirmek sana mahsus.</p>
			<p>Tekrar tekrar teşekkür ey güçlü ilah,</p>
			<p>Duamı da yaptım, hadi bana eyvallah.</p>
			<p>Şimdi bay Vekilharç, devam et, budur ricam.”</p>
			<p class="entry">“Dinleyin” dedi öteki “bakın ne anlatıcam.”</p>
		</section>
		<section>
			<h1 class="chapter-header">VEKİLHARÇ’IN HİKÂYESİ</h1>
			<p class="spot">Vekilharç’ın anlattığı Karga Hikâyesi burada başlıyor.</p>
			<p class="entry">Rivayet edildiğine göre eski metinlerde,</p>
			<p>Eskiden taa dünyada yaşadığı günlerde,</p>
			<p>Yeryüzünün en güçlü erkeğiymiş diye tanırız Phoebus’u,</p>
			<p>Okçulukta eline kimse dökemezmiş su.</p>
			<p>Güneşin altına çöreklenmiş uyuyan Piton’u</p>
			<p>–Yılanı– öldürmüş diye anlatırlar onu.</p>
			<p>Tabii soylu başarıları bunlarla sınırlı değil,</p>
			<p>Okçuluktaki başarılarını açıp okumak kabil.</p>
			<p class="entry">Ustalıkla çalarmış her türlü sazı,</p>
			<p>Şarkılar okurken tatlı avazı</p>
			<p>Büyülermiş herkesi, böyle rivayet olunur,</p>
			<p>Şehrin surlarını şarkısıyla ören meşhur</p>
			<p>Thebes kralı Amphion bile</p>
			<p>Onun gibi çınlatamazmış ortalığı aksiseda ile.</p>
			<p class="entry">Bunun dışında, dünyanın en yakışıklı</p>
			<p>Erkeğiymiş, ondan güzeli görülmemiş dünya kurulalı.</p>
			<p>Onun görünüşünü tarif etmek için ne</p>
			<p>Diye dil dökeyim, bir taneymiş yaratılmışlar içinde.</p>
			<p>Duruşu, nazik davranışlarıyla doğrusu tekmiş,</p>
			<p>Onuruna düşkün, değerli biriymiş, gözüpekmiş.</p>
			<p class="entry">Cömertliği, cesareti ve mertliğiyle ünlü,</p>
			<p>Gençliğin övünç kaynağı, bu yüce gönüllü</p>
			<p>Phoebus Piton’u öldürüşüne işaret</p>
			<p>Etsin diye elinde bir yay taşımayı âdet</p>
			<p>Edinmiş. Bir de evinde bir karga besliyormuş Phoebus,</p>
			<p>Sahibinin günler süren emekleri sonunda bu kuş</p>
			<p>Öğrenmiş konuşmayı karga kararınca,</p>
			<span epub:type="pagebreak" id="page557" title="557"/>
			<p>Tüyleri beyazmış, hem kar beyazmış rengine gelince.</p>
			<p>En ince tınısına kadar her tür insan sesini</p>
			<p>Çıkartabiliyormuş, üstelik kimse görmemiş böylesini,</p>
			<p>Hikâyeler anlatmada gösterirmiş kabiliyetini,</p>
			<p>Yeryüzünde tek bir bülbül yokmuş ki onun maharetini</p>
			<p>Yüz binde bir oranında</p>
			<p>Bile olsa göstersin; sanat ondaymış, sanat aşkı onda.</p>
			<p class="entry">Bir karısı varmış Phoebus’un –evindeymiş– </p>
			<p>Çok severmiş onu, hatta canından yeğmiş.</p>
			<p>Ve gece gündüz çalışırmış karısını mutlu</p>
			<p>Etmek için, nasıl desem, kulu</p>
			<p>Kölesiymiş onun. Yalnız bir kusuru</p>
			<p>Varmış –günahı söyleyenlerin boynuna değilse doğru– </p>
			<p>Son derece kıskançmış Phoebus, ele</p>
			<p>Güne rezil olmaktan korkup –ama ne yapsa nafile,</p>
			<p>Onun durumunda biri ne yapsa boş, gereksiz israf,</p>
			<p>İçi dışı bir, düşünceleri, davranışlarıyla gerçekten saf</p>
			<p>Bir karıyı kontrol altında tutmaya hiç gerek</p>
			<p>Yoktur, zira boşa gider buna harcanan emek– </p>
			<p>Ne diyorduk, ele güne rezil olurum endişesiyle,</p>
			<p>Sokmuyormuş karısının yanına erkek sinek bile.</p>
			<p>Ama dedim, yine diyorum, karıları kafeste tutmak için çaba</p>
			<p>Harcamak ahmaklık değilse nedir acaba?</p>
			<p>Bu benim uydurmam değil, eski yazarlar,</p>
			<p>Hayat Hikâyeleri’nde böyle yazarlar.</p>
			<p class="entry">Konumuza dönersek, hikâyenin başına,</p>
			<p>Elinden geleni yapıyormuş Phoebus karısının hoşuna</p>
			<p>Gitmek için, “Kimse ayıramaz” diyormuş “beni ayalimden,</p>
			<p>Bende bu nezaket, bu zekâ, bu erkekçe tavırlar varken hayalimden</p>
			<p>Bile geçmez böyle bir şey.” Ama büyük lokma ye</p>
			<p>Büyük söz söyleme derler; yok etmeye</p>
			<p>Kimin gücü yeter bir canlının içine tohumunu</p>
			<p>Tabiat’ın attığı bir şeyi, kim başarabilir bunu?</p>
			<p class="entry">Tut bir kuşu, bir kafese koy ve binbir hevesle</p>
			<p>Gak deyince et, guk deyince sütle besle,</p>
			<p>Akla gelen en kaliteli yemleri getir yahut,</p>
			<p>Her gün temizle kafesini, pırıl pırıl tut,</p>
			<p>Altın kafes yaptır ona –ama dur fazla acele</p>
			<p>Etme sevinmek için, dur dinle hele– </p>
			<span epub:type="pagebreak" id="page558" title="558"/>
			<p>Yirmi bin kere tercih edecektir yine de kuş</p>
			<p>İster yaz olsun mevsim, ister zehir zemberek bir kış</p>
			<p>Zor da olsa bir ormanda sürdürmeyi yaşamını,</p>
			<p>Kurtçuklardan ve benzer böceklerden oluşan taamını</p>
			<p>Yemek için can atacaktır. Ve bir an</p>
			<p>Evvel kaçmak isteyecektir oradan.</p>
			<p>Fırsatını bulur bulmaz da kaçacaktır</p>
			<p>İnan, çünkü her şeyden önce özgürlüğe aşıktır.</p>
			<p class="entry">Bir kedi al ya da, ona her gün süt ver,</p>
			<p>Taze et koy önüne, altına ipek minder ser,</p>
			<p>Duvar dibinden bir fare geçmeyegörsün – dürzü</p>
			<p>Ne eti, ne de sütü görür artık gözü,</p>
			<p>Ne de bakar evdeki diğer lüks yiyeceklere,</p>
			<p>Tek bir şey çeker canı, varsa yoksa bir fare.</p>
			<p>Görüyorsunuz ya, doğal bir iştah burada söz konusu olan,</p>
			<p>Yasaktır, hem yalandır değişmesi, incelmesi filan.</p>
			<p class="entry">Dişi kurtların da böyle aşağılık bir zevki</p>
			<p>Vardır. Kızışınca, başka erkek yokmuş gibi sanki</p>
			<p>En alçak, en adi kurdu seçerler çiftleşmek için.</p>
			<p class="entry">Bütün bu örnekleri sorarsanız niçin</p>
			<p>Sayıyorum, söyleyeyim: Niyetim kadınlara</p>
			<p>Karşı ne denli sadakatsiz olduğunu göstermek zira</p>
			<p>Erkek milletinin. Ne denli güzel olursa olsun hakiki</p>
			<p>Karıları, ne nazik, ne sadık olursa olsun, erkeklerin baş zevki</p>
			<p>Şehvetle bakmaktır yabancı kadınlara.</p>
			<p>Lanet olsun, sürekli yeni bir macera</p>
			<p>İster ten, yanar, tutuşur. Ve üzerinde fazilet</p>
			<p>Damgası olan her şey ancak kısa bir müddet</p>
			<p>Oyalar bizi, sonra soğuruz birden.</p>
			<p class="entry">Aklından hiçbir kötülük geçirmeyen</p>
			<p>Phoebus da aldatılmış saydığımız üstün</p>
			<p>Özelliklerine rağmen. Nasıl olur düşünün,</p>
			<p>Kocasının kat kat altında, ne şan</p>
			<p>Ne şöhret sahibi, Phoebus’un tırnağı olamaz, sıradan</p>
			<p>Biriyle işi pişirmiş kadın.</p>
			<p>Sık sık yaşanır bu olay, pek çok hasar doğar</p>
			<p>Bundan, bu iş her gün pek çok insanı acıya boğar.</p>
			<p class="entry">Olay şöyle gelişir: bir gün Phoebus yokken,</p>
			<p>Boğasına haber salar karısı – boğası mı dedim ben?</p>
			<span epub:type="pagebreak" id="page559" title="559"/>
			<p>Yazıklar olsun bana tuuh! Ne ayıp bir kelime,</p>
			<p>Bağışlayın ne olur, sahip olamadım dilime.</p>
			<p>Bilge Eflatun şöyle diyor: –bunu kitaplar onaylar– </p>
			<p>“Uyumlu olmalı sözcüklerle, anlattıkları olaylar.”</p>
			<p>Bir hikâye anlatılmak isteniyorsa bihakkın</p>
			<p>Tasvir edilen işle sözcükler yakın</p>
			<p>Akraba olmalı. Kaba saba bir adamım ben, işte açık açık</p>
			<p>İlan ediyorum, kesinlikle hiçbir fark</p>
			<p>Yoktur vücudunu şerefsizce kullanan</p>
			<p>Yüksek tabakadan, soylu bir bayan</p>
			<p>Ve halk kesiminden aynı işe</p>
			<p>Soyunan bir kadın arasında; “fahişe”</p>
			<p>Kelimesi tanımlar ikisini de –böyle bir şey yaparlarsa,</p>
			<p>Birtakım ahlaksız yollara saparlarsa– </p>
			<p>Yalnız şu var: Sosyeteden olduğu için birincisi</p>
			<p>“Sevgilisi” diye anılır adamın ya da “gönlünün incisi”.</p>
			<p>Diğer kadınsa yoksul olduğu için –bakın şu işe– </p>
			<p>Yolludur herkesin gözünde, yani “fahişe”</p>
			<p>Tanrı biliyor ya kardeşlerim, bu iki isim birbirinden</p>
			<p>Farklı değil, daha az adi değil biri diğerinden.</p>
			<p class="entry">Aynı şekilde, sanmayın zorba bir hükümdar</p>
			<p>Ve ünlenmiş bir hırsız arasında ayrım var,</p>
			<p>Kanun dışı biri diyelim ya da hırsız yerine.</p>
			<p>Büyük İskender’den söz ederler aynı şekilde yine,</p>
			<p>Aynı şekilde derken şunu kastediyorum,</p>
			<p>Biri güçlü bir kral olunca yani değişiyor durum:</p>
			<p>Silah zoruyla insafsızca katlediyor diye halkı,</p>
			<p>Ufku tutuyor diye yaktığı evlerin şavkı,</p>
			<p>Aç açıkta bırakıyor diye insanları zalim,</p>
			<p>“Komutan” deniyor ona, bu dünya bir âlem.</p>
			<p>Diğer yandan, bir kanunsuz küçücük çetesiyle</p>
			<p>Bir ülkenin başına açamıyor diye böyle</p>
			<p>Büyük bir dert, boğamıyor diye insanları yasa, kedere,</p>
			<p>Ona hırsız rütbesi veriliyor vere vere.</p>
			<p class="entry">Neyse, ulemadan sayılmam tabii ben,</p>
			<p>Kitabi lafları bir kenara bırakıyorum bu yüzden,</p>
			<p>Şimdi hikâyemize dönmenin tam sırası.</p>
			<p class="entry">Evet, uşağına haber salmış Phoebus’un karısı</p>
			<p>Ve söndürmüşler tenlerini yakan şehvet ateşini.</p>
			<span epub:type="pagebreak" id="page560" title="560"/>
			<p>Bütün bu zaman zarfında onların bu yasak güreşini</p>
			<p>Kafesinden seyretmiş beyaz karga, ama</p>
			<p>Ağzını açıp etmemiş tek kelime.</p>
			<p>Efendi Phoebus döner dönmez ise ağzını açarak,</p>
			<p>Bir nağmedir tutturmuş: “Gaak, gaak, gaak!”</p>
			<p class="entry">“Hayrola” demiş Phoebus “Bu nasıl şarkı böyle?</p>
			<p>Güzel sesini dinlemek her zaman bana öyle</p>
			<p>Büyük bir zevk verirdi ki coşardı kalbim,</p>
			<p>Hep şen şarkılara alıştırdın beni, ne yapayım?</p>
			<p>Ama ne oldu şimdi, nerden çıktı bu şarkı?”</p>
			<p class="entry">“Haklısın” demiş kuş “Çok farkı</p>
			<p>Var şarkımın eskilerden, ama Tanrı’ya yemin,</p>
			<p>Boşuna acıklı sesler çıkarmıyordum demin.</p>
			<p>Damarlarında dolaşan asil kanına rağmen,</p>
			<p>Güzelliğin, şanın, ihtişamına rağmen,</p>
			<p>Paha biçilmezliğine, okuduğun onca şarkı, türkü</p>
			<p>Ve hep diken üstünde oturmana rağmen, çünkü</p>
			<p>Aldattı karın seni, duymadı ruhun bile,</p>
			<p>Hem de senden küçük rütbede biriyle.</p>
			<p>Senle yan yana koyunca o adam bir sinek,</p>
			<p>Yalnız bununla kalsa iyi, bu ikisi üstelik,</p>
			<p>Senin yatağında yaptılar bu işi üst üste, alt alta.”</p>
			<p class="entry">Daha ne olsun, karısının işlediği halta</p>
			<p>Dair bütün ayrıntıları cesur kelimelerle anlatmış,</p>
			<p>Aktarmış karısı adamla nasıl yatmış.</p>
			<p>Nasıl yapılırmış Phoebus’a böyle bir ihanet,</p>
			<p>Bu yüz kızartıcı olayı gözleriyle görmüşmüş, evet.</p>
			<p class="entry">Duydukları karşısında şaşkına dönmüş</p>
			<p>Phoebus, yüreği çatlamış sanki, ortasından bölünmüş.</p>
			<p>Bir ok yerleştirmiş hemen ve yayını germiş</p>
			<p>Bir öfke nöbetine girip karısını öldürmüş,</p>
			<p>Söyleyecek ne kaldı, işte hepsi bu kadar.</p>
			<p>Üzüntüsünden arp, lavta, santur, gitar</p>
			<p>Bütün müzik aletlerini parçalamış, sonra sıra yaya</p>
			<p>Ve oklarına da gelmiş ve şöyle seslenmiş kargaya:</p>
			<p>“Hain, ey akrep dilli hain!</p>
			<p>Bu felaketin tek sorumlusu sensin.</p>
			<p>Neden doğmuşum sanki? Neden ölü değilim?</p>
			<p>Ey aşkımızı ışıtan mutluluk taşı sevgilim!</p>
			<span epub:type="pagebreak" id="page561" title="561"/>
			<p>Öyle sadıktın ki bana ve ah, sevgin içtendi,</p>
			<p>Soldu yüzün işte cansız yatıyorsun şimdi.</p>
			<p>Tamamen masumdun sen, adım gibi biliyorum,</p>
			<p>Kırılsın, kopsun bu elim, Tanrı’dan diliyorum.</p>
			<p>Ey böyle rezil bir cinayeti alel-</p>
			<p>Acele gerçekleştiren sabırsız el!</p>
			<p>Ey düşüncesiz Öfke! Ey karmakarışık usum!</p>
			<p>Nasıl oldu, nasıl da öldü bu masum?</p>
			<p>Ey şüpheyle beslenen halsiz mecalsiz güven!</p>
			<p>Neredeydi tedbirin? Neredeydi düşüncen?</p>
			<p>Ey hemcinsim, aceleci davranma sakın,</p>
			<p>Karar vermeden önce dur, soluklan, bir bakın,</p>
			<p>Bir şeye inanma sağlam delil yoksa, dikkat!</p>
			<p>Hemen vurma, dur önce, suça kanaat</p>
			<p>Getir. Bir şüpheye kapılıp öfkeyle</p>
			<p>Yerine getirmeden adaleti, dur dinle,</p>
			<p>Temkinli ol biraz, sor hakkı hakikati.</p>
			<p>Heyhat! Binlerce kişi böyle bir öfke nöbeti</p>
			<p>Sonunda saplandı batağa, hayatları mahvoldu.</p>
			<p>Ey ıstırap! İntihar artık yüreğimin umudu!”</p>
			<p class="entry">Sonra kargaya dönüp “Ey sahtekâr hırsız, gör nasıl</p>
			<p>Pahalıya patlayacak sana, uydurduğun bu masal.</p>
			<p>Bir zamanlar bülbül gibi şakırdın, sesin ne de güzeldi,</p>
			<p>Ama bitti, melodi yerine bu bet ses geldi.</p>
			<p>Kar beyaz tüylerine olanlar olacak biraz</p>
			<p>Sonra. Çıkmayacak gagandan anlamlı bir tek söz.</p>
			<p>Ödenecek bu şekilde ihanetin bedeli,</p>
			<p>Kapkara olacaksınız sen ve tüm karga nesli,</p>
			<p>Tatlı sesler çıkarmanız artık hayal olacak,</p>
			<p>Yağmuru, fırtınayı haberleyip ‘gaak, gaak, gaak!’</p>
			<p>Öteceksiniz. Ey hain kuş, ey sahtekâr yaratık,</p>
			<p>Senin yüzünden öldü karım, yaşamıyor artık!”</p>
			<p class="entry">Kargayı yakalayıp sonra ak tüylerini yoldu,</p>
			<p>Kar beyazı karga, karga karası oldu;</p>
			<p>Şarkısını söktü dilinden, ve konuşma yetisini;</p>
			<p>Saldı, dedi “Artık Şeytan götürsün seni.”</p>
			<p>Gidiş o gidiş, gitsin, çok lazım değil tabii,</p>
			<p>Budur işte kargaların kara oluş sebebi.</p>
			<p class="entry">Efendiler bu anlattığım hisseli bir hikâye,</p>
			<span epub:type="pagebreak" id="page562" title="562"/>
			<p>Lütfen sorun kendinize “Anafikri nedir?” diye.</p>
			<p>“Karın seni aldatıyor” diye hayatınız boyunca</p>
			<p>Hiç kimseye demeyin, zira bunu duyunca</p>
			<p>Hesapsız derecede nefret eder dostunuz sizden.</p>
			<p class="entry">Kitap ehli böyle der, bakın ne der Süleyman:</p>
			<p>“Her şeyden önce dilini tutmayı öğren.” Ama</p>
			<p>Dedim ya, aciz kulunuz ne de olsa ulema</p>
			<p>Sınıfından değil, yine de söylemeden geçemeyeceğim</p>
			<p>Nasıl nasihat ederdi sevgili anneciğim:</p>
			<p>“Beni dinle ay oğul, kargayı hatırla,</p>
			<p>Dilini tut geçinmekse niyetin dostlarınla.</p>
			<p>Günahkâr dil daha tehlikelidir Şeytan’ın şerrinden,</p>
			<p>Tanrı korusun bizi bunların her birinden.</p>
			<p>Oğul, ulu Tanrım o sonsuz iyiliğiyle</p>
			<p>Dudaklar ve dişlerden bir set ördü dile.</p>
			<p>Ağzını açmadan evvel bir bilene danış,</p>
			<p>Bir söz vardır bilirsin: ‘İki dinle, bir konuş.’</p>
			<p>Neden dersen oğul, çoğu zaman bir gevezelik</p>
			<p>Mahveder insanları, ne sonuncudur bu ne de ilk.</p>
			<p>Ama akıllıca söylenen birkaç kelime</p>
			<p>Yüzünden üzülmem, lanet okumam gerekmez dilime.</p>
			<p>Aman ha, tabii Tanrı’ya dua edeceksin bol bol,</p>
			<p>Dua dışında sen sen ol, diline hakim ol.</p>
			<p>Oğul, hedefinse eğer Cennet,</p>
			<p>Dilini tut, bu istenen birinci fazilet,</p>
			<p>Çocuklarına da öğret bunu, miniklerine anlat.</p>
			<p>Bana böyle öğütlendi, az söz yeterken – dikkat! –</p>
			<p>Yalnızca zarar gelir lüzumsuz laf etmekten.</p>
			<p>Neden dersen: Sudan, aştan, ekmekten</p>
			<p>Ziyade boş gevezeliklerle beslenir günah.</p>
			<p>Gevşek bir dil nelere mal olur, eyvah!</p>
			<p>Bir kılıç bir kolu nasıl ikiye bölerse –farklı değil</p>
			<p>Dostlukları da aynı şekilde ikiye böler dil.</p>
			<p class="entry">“Boşboğazın yeri yoktur Allah katında,</p>
			<p>Fikri budur Seneca’nın, Süleyman’ın, Davut’un da.</p>
			<p>Yetiyorsa, başını salla geç oğul, ağzını kapat,</p>
			<p>Kulak asma, dinleme hiç, sağır numarasına yat.</p>
			<p>Baktın bir geveze tehlikeli bir konuya girdi aman </p>
			<p>Kulağına küpe olsun bu Flaman</p>
			<span epub:type="pagebreak" id="page563" title="563"/>
			<p>Atasözü: ‘Az söz, çok huzur.’</p>
			<p>Aklın yolu birdir oğul, sözün özü budur.</p>
			<p>Çıkmadıysa ağzından bir tek kötü söz,</p>
			<p>‘Ya yerin kulağı varsa!’ diye endişelenmen gerekmez.</p>
			<p>Aksi halde kem söz yaydan fırlayan oktur,</p>
			<p>Ok çıktı mı yaydan geri dönüşü yoktur.</p>
			<p>Geri alınmaz artık bir kez ağızdan çıkan,</p>
			<p>İster pişman ol oğul, istersen bin pişman.</p>
			<p class="entry">“Dinleyenlere köle eder seni bir lafın,</p>
			<p>Çok pahalıya patlar bedeli gafın.</p>
			<p>Kulaktan dolma haberlerle, doğru ya da yanlış,</p>
			<p>Sakın bir şey uydurma, temkinli konuş.</p>
			<p>İster kendinden büyüklerle, ister küçüklerle ol,</p>
			<p>Kargayı hatırla oğul, diline hâkim ol.”</p>
			<p class="spot">Vekilharç’ın anlattığı Karga Hikâyesi burada bitiyor.</p>
		</section>
	</section>
	<aside class="footnote" epub:type="footnote" id="f1">1 Bir tür salon oyunu. Orta yere bir kütük konur ve birinin “At saplandı batağa!” <em>(Dun is in the mire!) </em>diye bağırmasıyla iki kişi kütüğü kenara çekmeye çalışırlar, Başaramazlarsa başkaları da birer birer onlara katılır.</aside>
	<aside class="footnote" epub:type="footnote" id="f2">2 Maymun şarabı: Bir başkasının stoğundaki fıçılardan birinde küçük bir delik açıp şarabı bu deliğe sokulan bir kamış yardımıyla çekmek.</aside>
</body>
</html>