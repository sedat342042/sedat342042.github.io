<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-16">
	<section>
		<span epub:type="pagebreak" id="page364" title="364"/>
		<section>
			<h1 class="chapter-header">FRER’İN HİKÂYESİ (GİRİŞ)</h1>
			<p class="spot">Frer’in Hikâyesi’nin Giriş’i.</p>
			<p class="entry">Asil Frer, bu değerli Bölgeci,</p>
			<p>Mübaşir’e dikmişti gözlerini bakıyordu acı acı,</p>
			<p>Aşağılayan nazarlarla bakıyordu hâlâ,</p>
			<p>Henüz ağzından kötü bir söz çıkmamıştı ve pekâlâ</p>
			<p>Tutabilirdi kendini ama sonunda “Helal olsun!”</p>
			<p>Dedi Bathlı Kadın’a, “Hay, ağzınıza bal dolsun!</p>
			<p>Emin olun okullarda tartışılagelen pek çok</p>
			<p>Önemli meseleye değindiniz, fazlası var, eksiği yok.</p>
			<p>Diyeceğim, Madam öne sürdüklerinizin çoğu şahaneydi bence,</p>
			<p>Ama şunu da unutmayalım ki yolculuğumuz boyunca,</p>
			<p>Hikâyeler yarıştırmamız hep oyun olsun diye.</p>
			<p>Bu yüzden vaizlere, okullara, kiliseye,</p>
			<p>Ehliyetli ellere bırakmak gerek bazı</p>
			<p>Konuları ve eğer yoksa gruptan kimsenin itirazı,</p>
			<p>Şimdi bir mübaşirden söz etmek istiyorum şaka yollu.</p>
			<p>Adından da anlaşılacağı gibi öyle övgü dolu</p>
			<p>Sözlerle anmak imkânsız bir mübaşiri,</p>
			<p>Umarım alınmaz, bozulmaz içinizden hiç biri.</p>
			<p class="entry">“Bir mübaşirin en başta gelen ödevi</p>
			<p>Dolaşmaktır memleketteki her kasabayı, oradaki her evi,</p>
			<p>Zinayla ilgili mahkeme celplerini dağıtmaktır,</p>
			<p>Ama her köyde onu bekleyen bir ton dayaktır.”</p>
			<p class="entry">“Kendinize gelin, yine kuralları unuttunuz ama”</p>
			<p>Dedi Hancı “Kafilemiz içinde istemem tartışma,</p>
			<p>Hikâyeni anlat sen, Mübaşir’i rahat bırak!”</p>
			<p class="entry">“Bırakın konuşsun” dedi Mübaşir, “benim için fark</p>
			<p>Etmez. Sıram geldiğinde –ben ki Mübaşir’im– </p>
			<p>Ne yaparım ederim, onunla ödeşirim.</p>
			<p>Göreceksiniz bak onu yerden yere çalacağım.</p>
			<p>Görsün bakalım nasılmış öyle çalım</p>
			<p>Satmak. Bırakın dalgasını geçsin doya doya,</p>
			<p>Onun da kirli çamaşırları serilecek ortaya.</p>
			<p>Altı üstü bir Bölgeci, bir yağcı papaz</p>
			<p>Olmaktan hâlâ alacak mı bakalım haz.</p>
			
			<p class="margined"><span epub:type="pagebreak" id="page365" title="365"/>Ben şahsen sanmıyorum, çünkü gerçekler acı.”</p>
			<p class="entry">“Bu kadar yeter” diyerek sözünü kesti Hancı,</p>
			<p>Sonra Frer’e dönüp “Sayın papaz”</p>
			<p>Dedi “artık hikâyeye girseniz fena olmaz.”</p>
		</section>
		<section>
			<h1 class="chapter-header">FRER’İN HİKÂYESİ</h1>
			<p class="spot">Frer’in Hikâyesi burada başlıyor.</p>
			<p class="entry">Bir zamanlar benim bölgemde yüksek</p>
			<p>Rütbeli bir Hâkim, bir Baş Diyakoz vardı. Gerçek</p>
			<p>Şu ki büyük bir cesaretle bakardı davalara,</p>
			<p>Fuhuş, zina, büyücülük, boynuzlama, iftira,</p>
			<p>Vasiyetnamelere, sözleşmelere uyulmaması hali,</p>
			<p>Kiliseye bağışların, adakların, kiraların, vergilerin ihmali,</p>
			<p>Bu cürümler ve şimdi burada tekrar</p>
			<p>Gerektirmeyen bunlara benzer suçlar</p>
			<p>Yetki alanına giriyordu. Bunlara tefecilikle,</p>
			<p>Kutsal yetkilerin suistimalini de özellikle</p>
			<p>Eklemek gerekiyordu bu ara. Ama en sert</p>
			<p>Cezalandırdığı zaafların başında geliyordu Şehvet.</p>
			<p>Yakalandılar mı öttüklerinin resmiydi resmen,</p>
			<p>Vergisini ödemeyenlerin de tabii, hepsini ismen</p>
			<p>Söylemeye gerek yok. Bir ufacık ihbara</p>
			<p>Bağlıydı herşey, gelsindi sonra en şiddetli para</p>
			<p>Cezası. En az vergi verenler, en az bağış yapanlar</p>
			<p>Oluyordu her zaman en çok canı yananlar.</p>
			<p>Yakalanmadan evvel piskoposun çengeline,</p>
			<p>Takılırlardı hepsi baş diyakoz engeline,</p>
			<p>Yetkiliydi, dinlemezdi onun bunun nazını,</p>
			<p>Yönetir, denetlerdi cezaların infazını.</p>
			<p class="entry">Bir de Mübaşir’i vardı elinin altında,</p>
			<p>Ondan daha şeytanı yoktu memleketinde.</p>
			<p>Nereden, nasıl kazanç sağlayacağını sürekli rapor</p>
			<p>Eden bir casuslar çetesi kurmuştu köftehor.</p>
			<p>Arada bir, bir zamparanın suçunu ört</p>
			<p>Bas ederdi, bulaştırsın diye bu işlere yirmi dört</p>
			<p>Arkadaşını daha. Biliyorum Mübaşir dostumuz çok kızacak,</p>
			<span epub:type="pagebreak" id="page366" title="366"/>
			<p>Bu yüzden sözümü esirgeyecek değilim ancak,</p>
			<p>Karıştırdığı haltları anlatacağım bir bir,</p>
			<p>Bir Frer’i cezalandırmaya nasıl olsa yetkili değil Mübaşir;</p>
			<p>Bağış, vergi toplayamaz bir frerden.</p>
			<p>“Ne de meyhanedeki fahişelerden!”</p>
			<p>Diye çıkıştı Mübaşir. “Bu iki sınıf üzerinde hiçbir kontrol</p>
			<p>Hakkımız yok.” “Canınız Cehennem’e, sen de biraz ağır ol”</p>
			<p>Diye bağırdı Hancı, “Kavga istemiyorum dedim size.</p>
			<p>Üstadım, lütfen devam edin hikâyenize,</p>
			<p>Ve bu arada Mübaşir’in başına bir iki taş</p>
			<p>Atmak gerekirse hiç sözünü sakınma arkadaş!”</p>
			<p class="entry">Devam etti Frer: Bu üçkâğıtçı hırsız,</p>
			<p>Kendi eliyle beslediği bir karı-kız</p>
			<p>Çetesi sahibiydi, alıcı kuşlara yem,</p>
			<p>Memlekette daha iyi bir çete var mıydı bilmem!</p>
			<p>Dostlukları eskiye dayanırdı, sizli bizli</p>
			<p>Değillerdi, bu yüzden günahkârlardan öğrendikleri tüm gizli</p>
			<p>Bilgileri aktarırlardı ona, özel casusuydular.</p>
			<p>Akıllara zarardı onların sayesinde elde ettiği kâr.</p>
			<p>Bu konuda atlatırdı baş diyakozu</p>
			<p>Bile, çünkü hiçbir belge, hiçbir yazı</p>
			<p>Göstermek zorunda değildi, âdeti değildi, haşa!</p>
			<p>Mesela işini halledeceği cahil bir ayyaşa,</p>
			<p class="entry">“Yoksa dava açarım” derdi “memura hakaretten,”</p>
			<p>Paçayı sıyıramayacağına aklı yatan</p>
			<p>Muhatabı da  başka ne yapabilirdi ki razı olmasa</p>
			<p>Donatırdı ona Lamb &amp; Flag’de bir masa.</p>
			<p>Nasıl ki bir hırsızdı Judas ve bir torbası vardı,</p>
			<p>Bu mübaşirin de ondan eksiği yok, fazlası vardı.</p>
			<p>Patronunun eline geçmezdi rüşvetin yarısından fazla,</p>
			<p>O da binbir imtinayla ve binbir nazla.</p>
			<p>Bir hırsızdı, bir mübaşir ve bir pezevenkti.</p>
			<p class="entry">Soracak olursanız nasıl oluyordu? Bu ne demekti?</p>
			<p>Açıklayayım: Peder Robert veya Bay Hugh farzı muhal,</p>
			<p>Ya da Jack veya Ralph diyelim misal,</p>
			<p>Herhangi biri yani, emrindeki kızlardan</p>
			<p>Birisiyle aşna fişne edecek olsa, o an</p>
			<p>Kulağına giderdi bu Mübaşir’in,</p>
			<p>Kızlarla işbirliği yaparak şirin mi şirin,</p>
			<span epub:type="pagebreak" id="page367" title="367"/>
			<p>Uydurma bir celp düzenlenir ve koyulurdu</p>
			<p>Adam Kutsal Heyet önüne, donuna dek soyulurdu.</p>
			<p>Adam söğüşlenirken kız çıkardı temize.</p>
			<p>Derlerdi ki “Bak arkadaş, kızın adının kara listemize</p>
			<p>Geçmesini istemezsin sanırız. Elden gelen yardım</p>
			<p>Yapılacak, kız için meraklanmayın üstadım.</p>
			<p>Bir çaresine bakılır elbet, yalnız...”</p>
			<p class="entry">Şimdi burda anlatmaya kalksam, inanınız,</p>
			<p>İki yılımı alır onun şantaj ve rüşvet</p>
			<p>Hikâyelerini nakletmek. Nasıl konusunda ekspert</p>
			<p>Bir av köpeği yaralı bir geyikten yaralı olmayanı kolayca</p>
			<p>Ayırırsa, bu Mübaşir de kim karısını aldatan bir koca,</p>
			<p>Kim zinada, kim metresine harcıyor servetini</p>
			<p>Söyleyebilirdi şipşak. Çünkü tüm dikkatini</p>
			<p>Bu konu üzerinde toplardı. Bütün</p>
			<p>Gelir kaynağı onlardı ne de olsa. Günlerden bir gün,</p>
			<p>Ava çıkmış yine hadi altındaki atına kuvvet </p>
			<p>Sahte bir suçlamayla bir miktar rüşvet</p>
			<p>Koparmayı umduğu dullardan biriymiş avı bu sefer,</p>
			<p>Yoluna devam ederken bir çalı gölgesine uzanmış, güler</p>
			<p>Yüzlü bir çiftçiye tesadüf etmiş: Delikanlı,</p>
			<p>Kısa yeşil bir ceket giyiyormuş ve bir şapka, siyah kenarlı;</p>
			<p>Yayı ve okları varmış, parlak ve sivri,</p>
			<p>“Merhaba, iyi günler!” diyen mübaşiri</p>
			<p>Delikanlı “Cümlemize iyi günler” diye cevaplamış.</p>
			<p>“Ne tarafa gidiyorsun böyle arkadaş,</p>
			<p>Uzak mı yolun?” “Hayır, hayır”</p>
			<p>Demiş Mübaşir “geldim sayılır.</p>
			<p>Benim ki bir iş gezisi, efendime ait bir kira</p>
			<p>Bedeli var, onu almaya gelmiştim zira.”</p>
			<p>Beriki sormuş yine: “Demek sen bir kâhya...?’</p>
			<p>Bizimki atılmış, sözünü kesmiş hemen “Ya, ya”</p>
			<p>“Mübaşirim” demeye varmamış dili,</p>
			<p>Mesleğinden utanmış, sıkılmış besbelli.</p>
			<p class="entry">“Tesadüfe bak” demiş Çiftçi “artık arkadaşız,</p>
			<p>Ben de bir kâhyayım çünkü, demek meslektaşız.</p>
			<p>Ama bu bölgenin yabancısıyım ben,</p>
			<p>İlk olarak, gel kardeş olalım diyorum bu yüzden.</p>
			<p>Tabii buna senin açından yoksa bir mani,</p>
			<span epub:type="pagebreak" id="page368" title="368"/>
			<p>Kasamda bir miktar altın, gümüşüm var da hani,</p>
			<p>Olur da bizim oralara yolun düşerse,</p>
			<p>Hepsi senin olsun diyorum, al kullan kese kese!”</p>
			<p>“Peki, söz” demiş Mübaşir, “Binlerce teşekkür.”</p>
			<p>İkisi hemen orda el sıkışmışlar,</p>
			<p>Kardeşlik yemini etmişler ölünceye dek,</p>
			<p>Ve yola devam etmişler konuşup gülüşerek.</p>
			<p class="entry">Hiç konuşmadan durur mu bir mübaşir,</p>
			<p>Çekirge kuşu gibi ağzında zehir,</p>
			<p>Oraya buraya sokacak burnunu ille;</p>
			<p>“Evin nerde senin kardeş?” demiş “hele bi yol söyle.”</p>
			<p class="entry">Çiftçi cevap vermiş kendine has yumuşak</p>
			<p>Konuşmasıyla “Taa kuzeyde” demiş “uzak çok uzak!</p>
			<p>Çizerim sana yolun planını,</p>
			<p>Ne zaman istersen çık gel, sıkma canını.</p>
			<p>Umarım bir de bizim oralarda görüşürüz,</p>
			<p>Birbirimizden ayrılmadan zaten sana söz,</p>
			<p>Evimi öyle güzel, –tüm ayrıntılarıyla– </p>
			<p>Tarif edeceğim ki imkansız kaybolman, bir çıktın mı yola.”</p>
			<p class="entry">“Kardeşiz madem” demiş Mübaşir “diyordum ki hani,</p>
			<p>Yürürken bazı konularda aydınlatsan beni.</p>
			<p>Sen de bir kâhya olduğuna göre bazı püf</p>
			<p>Noktalarını öğretebilirsin bana, bu ne güzel tesadüf.</p>
			<p>Ne anlatsan kâr bana, mesela bir iki ufak numarayı:</p>
			<p>Nasıl dönerim köşeyi, nasıl toplarım parsayı?</p>
			<p>Öncelikle elini vicdanından çek ama,</p>
			<p>Utanma, sıkılma, benden bir şey saklama.</p>
			<p>Haydi anlat, bir kardeş gibi konuş benimle.”</p>
			<p class="entry">“Kabul kardeşim” demiş çiftçi “o zaman dinle:</p>
			<p>Sana anlatacağım gerçek bir hikâye.</p>
			<p>Madem kardeşiz, senden ne diye</p>
			<p>Saklayayım, elime geçen ücret çok az,</p>
			<p>Efendim dersen insafsız mı insafsız,</p>
			<p>İşim pek zor, üstelik nankör,</p>
			<p>Ne sızdırabilirsem benim de yanıma kâr.</p>
			<p>Ne kadar çarpabilirsem üçkâğıtla ya da zorla,</p>
			<p>Masraflarımı çıkartır, yuvarlanır giderim yıldan yıla,</p>
			<p>Durumuma daha iyi diyen inan ki haklı değil.”</p>
			<p class="entry">Mübaşir ona katılmış,”Benimki de farklı değil.</p>
			<span epub:type="pagebreak" id="page369" title="369"/>
			<p>Önüme çıkan herşeyi hazırım almaya,</p>
			<p>Yeter ki kısmetim fazla sıcak ya da fazla ağır olmaya.</p>
			<p>Küçük, samimi bir sohbetten ne çıkar canım,</p>
			<p>Durduk yerde ne diye sızlasın vicdanım?</p>
			<p>Para sızdırmazsam zaten hayatımı sürdüremem,</p>
			<p>Benim küçük şakalarım affetmeye değmez hem.</p>
			<p>Ne gezer bende acıma, ne gezer bende vicdan!</p>
			<p>Canı Cehennem’e, arama pişmanlık filan!</p>
			<p>İyi bir ikili oluşturuyoruz Aziz James ve Tanrı</p>
			<p>Adına, ne dersin değişsek mi adları?”</p>
			<p class="entry">Bir nefes almış mübaşir, bütün bu zaman</p>
			<p>Zarfında eksik olmamış çiftçinin yüzünden</p>
			<p>Belli belirsiz, hafif bir gülümseme.</p>
			<p>“Kardeşim” diye cevaplamış “gel öyle deme,</p>
			<p>Ve inan bana sana bir şey söylersem.</p>
			<p>Ben bir şeytanım ve yerim yurdum Cehennem.</p>
			<p>İş gezisindeyim şimdi, yeryüzüne bunun için indim,</p>
			<p>Şimdiye dek ne verdilerse onunla geçindim,</p>
			<p>Bütün kaynağım bu işte, bütün gelirim,</p>
			<p>Senin de benzer bir amacın var mirim:</p>
			<p>Nerden, nasıl gelirse gelsin, gelsin de para....</p>
			<p>İşte ben de aynı nedenle dünyayı en ücra</p>
			<p>Köşesine kadar baştan başa tarıyorum</p>
			<p>Avımı her yerde, her iklimde arıyorum.”</p>
			<p class="entry">“Aman Allahım” demiş Mübaşir “rüyada mıyım?</p>
			<p>Ben seni basit bir çiftçi sanıyordum bayım.</p>
			<p>Eh, etten kemiktensin, haksız mıyım ama?</p>
			<p>Benden farklı bir yanın yok, Cehennem’deki yüce makama</p>
			<p>Ait bir başka vücudun daha mı mevcut?”</p>
			<p class="entry">“Hayır” demiş öteki “Cehennem’e alınmaz hiçbir vücut.</p>
			<p>Ama ne zaman istersek bir vücut sahibi</p>
			<p>Olabilir ya da görünebiliriz size bir canlı gibi.</p>
			<p>Bazen bir insan gibi, bazen bir maymun,</p>
			<p>Hatta bir melek gibi bazen, halinden memnun.</p>
			<p>Öyle hayret edilecek bir şey yok bunda,</p>
			<p>Bir bitli büyücü bile icabında</p>
			<p>Gözünüzü kolayca boyayabilir,</p>
			<p>Ki düşün benim yanında onun gücü nedir?”</p>
			<p class="entry">“İyi de” demiş Mübaşir” neden böyle boyuna</p>
			<span epub:type="pagebreak" id="page370" title="370"/>
			<p>Şekil değiştiriyorsunuz, olduğunuz gibi katılmıyorsunuz oyuna?”</p>
			<p>“Pekâlâ, madem sordun, anlatayım niçin:</p>
			<p>Avımızı daha rahat yakalayabilmek için.”</p>
			<p>“Fakat bütün bu zahmetlere girmeye ne gerek var?”</p>
			<p>“Bunun sebepleri çok, fakat birader</p>
			<p>Herşeyi öğreneceksin zamanı gelince.</p>
			<p>Günler kısa, neredeyse öğle oldu, sabah boyunca</p>
			<p>Tek bir iş yapamadım. Şimdi bilgimle hava</p>
			<p>Atıp durmaktansa, devam etmektense bu şova,</p>
			<p>İşimle ilgilenmeliyim, eğer insafa</p>
			<p>Gelip izin verirsen. Zaten nerde sende o kafa,</p>
			<p>Anlayamazsın ben defalarca açıklasam bile,</p>
			<p>Fakat öğrenmek istiyorum diyorsan ille,</p>
			<p>Neden meşgulüz biz böyle her zaman,</p>
			<p>Dinle: Sırasında Tanrı’nın elinde birer enstrüman,</p>
			<p>Birer araç oluruz, Tanrı’nın kullarına</p>
			<p>Uzanan eli. Çeşitli kılıklarda çıkarız yollarına.</p>
			<p>Onun izniyle tabii, şurası bir gerçek,</p>
			<p>O istemezken mümkün mü kolunu kıpırdatmak!</p>
			<p>O ister ve biz yönlendiririz bazı olayları.</p>
			<p>Bazen de biz ricada bulunuruz, tabii o ayrı,</p>
			<p>Bilgisi dahilinde vücuda bir darbe</p>
			<p>İndiririz, ruha dokunamasak da. Bak Eyüb’e,</p>
			<p>İyi bir örnek teşkil eder onunkisi.</p>
			<p>Diğer zamanlar birliktedir bu ikisi,</p>
			<p>Bu ikisi dediğim ruh ve beden yani,</p>
			<p>Ve başka bir zamanda da –işin ilginç yanı– </p>
			<p>Bir kimsenin ruhunu sınava tabi</p>
			<p>Tutarız, bu sefer de vücuduna dokunamayız tabii.</p>
			<p>Hepsi ulaşmaları içindir o hayırlı hedefe,</p>
			<p>Çünkü Şeytan’ın vesveselerine direndiği her defa</p>
			<p>Bir adım daha yaklaşmış demektir insan salâha.</p>
			<p>Haliyle, işe başladığımızda, yok canım daha</p>
			<p>Neler, insanın kurtuluşu değildir gayemiz.</p>
			<p>Bazan da Baş Piskopos Dunstan’a olduğu gibi –şimdi bir Aziz– </p>
			<p>Kul, köle oluruz kullara hiç yüksünmeden.</p>
			<p>Neden şaşırdın, çok eskiden bir havarinin uşağıydım ben.”</p>
			<p class="entry">“Kusura bakma” demiş mübaşir “ben kaz</p>
			<p>Kafalının biriyim, yani anlayışım kıt biraz.</p>
			<span epub:type="pagebreak" id="page371" title="371"/>
			<p>İçine gireceğiniz vücutları maddeden mi yaratıyorsunuz?”</p>
			<p>Şeytan cevaplamış, demiş “Bu imkânsız.</p>
			<p>Görüntüler yaratıyoruz sadece,</p>
			<p>Ya da bir ölüyü kaldırıp kullanırız öylece.</p>
			<p>Tabii bunun çeşitli yolları var.</p>
			<p>Üstelik Endor Cadısı’yla konuşan Samuel kadar</p>
			<p>Kıvrak ve iyi konuşabiliriz. Kimi diyor Samuel</p>
			<p>Değildi o, pekâlâ, güzel,</p>
			<p>Ne de olsa sizin din biliminiz...</p>
			<p class="entry">“Bir konuda uyaracağım seni yalnız,</p>
			<p>Ve dostum, bak bunun şakası yok:</p>
			<p>Vücutlarımız hakkında istemediğin kadar çok</p>
			<p>Bilgi sahibi olacaksın nasıl olsa sonunda.</p>
			<p>Hem de bunun için benim yardımıma ya da</p>
			<p>Bir başkasına ihtiyacın olmayacak katiyyen,</p>
			<p>Yetip artacak sana kendi tecrüben.</p>
			<p>Hatta kendini bu konuda bir konferans vermeye yeterli</p>
			<p>Hissedeceksin. Kürsüye kurulup kelli felli</p>
			<p>Profösörlerden daha iyi konuşacaksın, bunu bil.</p>
			<p>Yanında sönük kalacak Dante ya da Virgil.</p>
			<p>Ama oyalanmayalım, biraz işe bakmak gerek,</p>
			<p>Boğazımızdan geçecekse bir lokma ekmek.</p>
			<p>Yol boyunca ben senle beraberim,</p>
			<p>Tabii beni daha önce terketmezsen biraderim.”</p>
			<p class="entry">“Ne!” demiş Mübaşir “dinle arkadaş,</p>
			<p>Ben tanınmış bir yardımcıyım, eğer sen Baş</p>
			<p>Şeytan bile olsan – yemin ettim bir kere,</p>
			<p>Uymak gerek yeminlere, verdiğimiz sözlere.</p>
			<p>Gerçek kardeşler olduk, tamam pazarlık,</p>
			<p>İkimiz de işimize bakabiliriz artık.</p>
			<p>Ben kendi payımı alırım, sen de kendi payını,</p>
			<p>Çıkartırız yaşam için gerekli ekmeği, tayını.</p>
			<p>İnsanlar ne verirse onla geçinir gideriz, kıt kanaat.</p>
			<p>Birbirimize karşı dürüst olalım fakat,</p>
			<p>Diğeriyle bölüşecek elinde fazlası olan.”</p>
			<p class="entry">“Pekâlâ, dediğin gibi olsun” demiş Şeytan</p>
			<p>Ve yola düşmüşler yine rızıklarının peşinde.</p>
			<p class="entry">Mübaşir’in aklındaki köyün tam girişinde</p>
			<p>(Hani şu vurgun yapmayı düşündüğü köyün)</p>
			<span epub:type="pagebreak" id="page372" title="372"/>
			<p>Bir at arabası görmüşler tepeleme saman</p>
			<p>Yüklü. Bir de arabacı varmış fakat yol öyle</p>
			<p>Çamur ve çamur öyle derinmiş ki araba kımıldayamıyormuş bile.</p>
			<p>Arabacı bağırmış kamçısını şaklatıp:</p>
			<p>“Hadi kımıldayın biraz, hey Brock! Scot, Hup!</p>
			<p>Hay Şeytan gelsin, alsın emi canınızı!</p>
			<p>Bu çamuru, bu tekerlek izlerini, bu molozu!</p>
			<p>Hiç böyle olmamıştı, bu ne felaket aman,</p>
			<p>Şeytan’ın olsun atlar, araba, saman.</p>
			<p>Şeytan alsın götürsün topunu böylece!”</p>
			<p class="entry">Mübaşir demiş “İşte başlıyor eğlence!”</p>
			<p>Hiçbir şey yokmuş gibi yaklaşıp yanına,</p>
			<p>Yavaşça fısıldamış Şeytan’ın kulağına:</p>
			<p>“Beni dinle kardeşim, kafanı kullan, gel,</p>
			<p>Ne dedi duymadın mı arabacı biraz evvel?</p>
			<p>Hepsini sana verdi, ne durursun birader?</p>
			<p>Alsana atları, arabayı, samanıyla beraber.”</p>
			<p class="entry">“Duymaz olur muyum, duydum” demiş Şeytan</p>
			<p>“Fakat söylediklerini kastetmedi, bana inan.</p>
			<p>Bana inanmıyorsan git de kendine sor,</p>
			<p>Ya da en azından biraz bekle gör.”</p>
			<p class="entry">“Arabacı atları dehlemiş, dizginlere asılmış,</p>
			<p>Yağız atlar kişnemiş, arabası sarsılmış</p>
			<p>Ve hareket etmiş tekrar. “Hay çok yaşayın emi sizler,</p>
			<p>Teşekkürler İsa, teşekkürler ey gökteki Azizler.</p>
			<p>İyi çekişti oğlum Hup, Kıroğlan, İhtiyar,</p>
			<p>Hay Allah razı olsun hepinizden. İşte bu kadar,</p>
			<p>Sayenizde araba bataktan çıktı.”</p>
			<p class="entry">“Gördün ya” demiş Şeytan “dediğim çıktı!</p>
			<p>Şimdi kardeş, durumu anladın sanıyorum,</p>
			<p>Bir şey söyledi ama başka bir şeyi kastetti adam.</p>
			<p>Devam edelim şimdi ama sakın dudak</p>
			<p>Bükme, burda bir şey yoktu taşınacak.”</p>
			<p class="entry">Kasaba dışına çıkınca biraz</p>
			<p>Şeytan’ın kulağına eğilip fısıldamış bizim kurnaz.</p>
			<p>“Yaşlı bir kadın var burda, tam bir fosil,</p>
			<p>Sevgili kardeşim, bir bilsen nasıl</p>
			<p>Para düşkünüdür. Vermeye razı olur başını,</p>
			<p>Kaybetmektense tek bir kuruşunu,</p>
			<span epub:type="pagebreak" id="page373" title="373"/>
			<p>Bu gün bana on iki pence ödemek zorunda ama.</p>
			<p>Deliye dönecek ödemem derse, çünkü mahkeme</p>
			<p>Önüne çıkacak. Allah var, zavallı kadın</p>
			<p>Hiçbir suç işlemedi. Fakat madem sen başaramadın</p>
			<p>Biraz önce, müsade et</p>
			<p>Göstereyim sana, bak şimdi dikkat:”</p>
			<p class="entry">Mübaşir tıklatmış kadının penceresini,</p>
			<p>“Dışarı gel” demiş “duyuyorsan sesimi.</p>
			<p>Seni gidi ayyaş sürtük, seni aşifte,</p>
			<p>İş işten geçmiş ama hâlâ gözün oynaşta.</p>
			<p>Eminim içerde bir frer ya da rahip saklıyorsun.”</p>
			<p class="entry">“Kimdir o?” diye seslenmiş kadın “Tanrı korusun!</p>
			<p>Nedir tatlı arzunuz? Buyurun bayım.”</p>
			<p>“Bir mahkeme celbi var, onun için burdayım.</p>
			<p>Sen de görüyorsun işte bak, aforoz</p>
			<p>İstemiyle yargılayacak seni yarın Baş Diyakoz.</p>
			<p>Birkaç soru var cevap vermen gereken.”</p>
			<p>“İsa aşkına” demiş kadın “neden?</p>
			<p>İnsaflı davranın biraz, bu nasıl olur?</p>
			<p>Gelemem, hastayım zaten, hem de kaç gündür.</p>
			<p>Bu yolu ne yürür, ne de atla gidebilirim,</p>
			<p>Sonum demek olur bu. Şu yanımda karıncalanıyor her yerim.</p>
			<p>Ne olur yazıya dök sen onu ve bana yolla.</p>
			<p>Ben de cevabını göndereyim vekilim yoluyla,</p>
			<p>Cezayı diyorum yani, artık her neyse miktar.”</p>
			<p class="entry">“Hemen ödersen onu, yapılacak bir şeyler var”</p>
			<p>Demiş Mübaşir. Sen şimdi bir on iki peni fırlat,</p>
			<p>Sana garanti veririm ki hüküm beraat.</p>
			<p>Bir şey kazanmıyorum bu işten inan – ya da çok az,</p>
			<p>Efendim alır hepsini bana kuruş koklatmaz.</p>
			<p>Düşünme ama, önce şu parayı ver hele,</p>
			<p>Oyalanacak vaktim yok, işim çok acele!”</p>
			<p class="entry">“On iki peni mi?” demiş dul “Ey bakire Meryem,</p>
			<p>Günahtan uzak tut beni, ol derdime merhem!</p>
			<p>Dünyaları da teklif etsen bu ücret çok bence,</p>
			<p>Deli misin, on iki peni ne gezer bende?</p>
			<p>Ben yoksul bir kocakarıdan başka bir şey değilim,</p>
			<p>İnsaf et biraz, üstelik darda elim.”</p>
			<p class="entry">“Şeytan götürsün beni seni affedersem,</p>
			<span epub:type="pagebreak" id="page374" title="374"/>
			<p>Ölsen bile af yok. Acele et sersem,</p>
			<p>Öde şu parayı çabuk.” “İyi de koçum,</p>
			<p>Nedir benim kabahatim, nedir suçum?”</p>
			<p class="entry">“Sökül paraları, yoksa alırım havanı,</p>
			<p>Aziz Anne aşkına alırım kızartma tavanı.</p>
			<p>Eski borcunun yerine alırım yenisini.</p>
			<p>Hatırlarsan affetmiştim kocanı aldattığın gün seni.</p>
			<p>Seni cadı, seni cadı kazanı,</p>
			<p>O zaman ben ödememişmiydim para cezanı?</p>
			<p>Ben ödedim de kurtuldun kefaletini.”</p>
			<p class="entry">“Yalan” demiş dul “Tanrı üzerine yağdırsın lanetini!</p>
			<p>Hangi cezadan, kafaletten söz ediyorsun?</p>
			<p>Ne sağlığında kocamın, ne de öldükten sonra bir kerecik olsun</p>
			<p>–Onca yıl evli kaldım, bunca senedir dulum– </p>
			<p>Evet, bir kerecik mahkemeye düşmedi yolum.</p>
			<p>Herifimi boynuzlamadım hiç, her şeyden önce.</p>
			<p>Sana ve senin kızartma tavana gelince,</p>
			<p>Alsın götürsün tavayı da seni de ey pis</p>
			<p>Herif, Cehennem’deki en kıllı, en kara İblis!”</p>
			<p class="entry">Kadının diz çöküp inlediğini görünce Şeytan</p>
			<p>Demiş ki “Mabel Ana, yapmıyorsun değil mi şaka filan?</p>
			<p>Tüm bu söylediklerinde ciddi misin? Hepsi hava civa</p>
			<p>Çıkmasın sonra.” “Gözümde değil ne Mübaşir, ne tava!”</p>
			<p>Demiş kadın “İlle de özür dileyecek!”</p>
			<p>“Çok beklersin” demiş Mübaşir “seni yaşlı inek!</p>
			<p>Senden şimdiye kadar aldıklarım az,</p>
			<p>Benim kitabımda, unutma, pişmanlık yazmaz.</p>
			<p>Alırım elinden mallarını sonuna kadar,</p>
			<p>Soyarım vallahi seni donuna kadar!”</p>
			<p class="entry">Şeytan demiş “Kardeşim neden bozuluyorsun?</p>
			<p>Aramızda bir sözleşme var biliyorsun.</p>
			<p>Seni ve tavayı çoktan yazdım haneme,</p>
			<p>Bu akşam geliyorsun benimle Cehennem’e.</p>
			<p>Orada değme İlahiyat doktorundan daha iyi</p>
			<p>Öğrenme imkânı bulacaksın bizimle ilgili herşeyi.”</p>
			<p class="entry">Ve Mübaşir’in üstüne çullanmış der demez bunu,</p>
			<p>Cehennem’e taşımış bedenini, ruhunu,</p>
			<p>Mübaşirlere ayrılan bölüme koymuş sonra.</p>
			<p>İnsanı kendi suretinde yaratan Tanrı</p>
			<span epub:type="pagebreak" id="page375" title="375"/>
			<p>Kollarına yöneltsin bizi İbrahim’in.</p>
			<p>Dileğimiz yine o Rahman ve Rahim’in</p>
			<p>İyi bir adam yapması aramızdaki Mübaşir’i.</p>
			<p class="entry">Beyler uzatmaya zaman olsa bu şiiri,</p>
			<p>Şu bizim Mübaşir’i kurtarmak için</p>
			<p>Başka hikâyeler de anlatabilirdim, merak etmeyin.</p>
			<p>Aziz Paul’den, Judas ve İsa’dan</p>
			<p>Pek çok örnekler sunardım; yine pek çok kıssadan</p>
			<p>İstifadeyle, yüreklerinizi tir tir titretecek</p>
			<p>İşkencelerden çeşitli enstantaneler, manzaralar</p>
			<p>Naklederdim, anlatırdım nasılmış oralar.</p>
			<p>Gerçi cesaret edemez, güç yetiremez hiçbir dil,</p>
			<p>Cehennem azabını tarife bin kış yeterli değil.</p>
			<p>Bu yüzden tavsiyem, herkes ayağını denk atsın,</p>
			<p>Dua edin İsa’ya sizi Cehennem’den uzak tutsun,</p>
			<p>Uzak tutsun sizden vesveseci Şeytan’ı.</p>
			<p>Arkadaş hikâye deyip geçme, tanı</p>
			<p>Dostunu düşmanını, çünkü kocaman</p>
			<p>Ağzını açmış pusuda bekliyor aslan,</p>
			<p>İlk fırsatta masumları yutmaya hazır;</p>
			<p>Kalbini de öyle sağlam tut ki “Hayır!”</p>
			<p>Diyebilsin seni kendine kul köle</p>
			<p>Yapacak olan Şeytan’a. Senden güçlüdür, orası öyle</p>
			<p>Ama inananların koruyucu şövalyesi İsa</p>
			<p>Yardımına koşacaktır senin nasılsa.</p>
			<p>Ey mübaşirler, kaçın sizi bekleyen günahlardan,</p>
			<p>Tövbe edin sizi de götürmeden Şeytan!</p>
			<p class="spot">Frer’in Hikâyesi burada bitiyor.</p>
		</section>
	</section>
</body>
</html>