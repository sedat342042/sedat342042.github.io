<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-21">
	<section>
		<section>
			<h1 class="chapter-header">TOPRAK AĞASI’NIN HİKÂYESİ (GİRİŞ)</h1>
			<p class="spot">Toprak Ağası’nın Hikâyesi’nin Giriş’i.</p>
			<p class="entry">Eski Britanya’lılar, zamanın evvelinde,</p>
			<p>Kafiyeler düzmüşler yine o zamanın dilinde.</p>
			<p>Anlatılırmış bu şiirlerde pek çok macera,</p>
			<p>Ve bunlar ya bir çalgı eşliğinde edilirmiş icra,</p>
			<p>Ya da bir köşede zevk için okunurmuş sessiz.</p>
			<p>Bunlardan biri aklımda, izin verirseniz,</p>
			<p>Anlatmaya çalışayım döndükçe dilim.</p>
			<p class="entry">Fakat beyler, ben okumuş birisi değilim,</p>
			<p>Baştan hatırlatıyorum bunu da katın hesaba,</p>
			<p>Demeyin sonra “Dili ne kadar kaba.”</p>
			<p>Belagat sanatını öğrenmeme olmadı hiç müsaade,</p>
			<p>Ağzımdan çıkan her söz bu yüzden basit, sade.</p>
			<p>Parnas dağında bir gececik uyumadım, hayır,</p>
			<p>Marcus Tullius Scithero bana yabancı sayılır.<a class="noteref" epub:type="noteref" href="#f1">1</a></p>
			<p>Renkli anlatımı beceremem, renkleri tanımam hiç,</p>
			<p>Tabii çayırdaki otların, çiçeklerin rengi hariç.</p>
			<p>Hadi resimde, boyada kullanılanlar da birazcık,</p>
			<p>Fakat renkli üslup bana fazla karışık:</p>
			<p>Bu konulara duyarlı bir ruh taşımıyor bu beden,</p>
			<p>Ama işte hikâyem, dinlesin arzu eden.</p>
		</section>
		<section>
			<span epub:type="pagebreak" id="page486" title="486"/>
			<h1 class="chapter-header">TOPRAK AĞASI’NIN HİKÂYESİ</h1>
			<p class="spot">Toprak Ağası’nın Hikâyesi burada başlıyor.</p>
			<p class="entry">Bir zamanlar Britanya’da –eski adıyla Armorika– </p>
			<p>Sevdiği kadına canla başla hizmet eden harika</p>
			<p>Bir âşık, bir şövalye varmış. Pek çok macera,</p>
			<p>Pek çok akın yaşamış, murada ermiş ama neden sonra.</p>
			<p class="entry">Dünya güzeli bir kız olduğu için sevgilisi,</p>
			<p>Üstelik pek yüksek tabakadan olduğu için kızın ailesi,</p>
			<p>Korkar çekinirmiş ilan-ı aşk etmekten;</p>
			<p>Söyleyemezmiş ıstırabını, onu nasıl yürekten</p>
			<p>Sevdiğini anlatamazmış. Ama kız bilmiş onun kıymetini, kadrini,</p>
			<p>Sonunda farketmiş şövalyenin aşk adına çektiklerini.</p>
			<p>Özellikle gencin uysal boyun eğişini gözlemiş;</p>
			<p>Daha çok bu yüzden içi sızlamış,</p>
			<p>Ve yüreği meyletmiş gizliden şövalyeye,</p>
			<p>Kabul etmiş onu “Kocam, efendim” diye.</p>
			<p>–Kocaların sahip oldukları türden bir tür efendilik</p>
			<p>Karıları üstünde– Bunun üzerine de dirlik düzenlik</p>
			<p>İçinde bir yaşam için söz vermiş şövalye,</p>
			<p>Yetkisini karısının canının çektiği hiçbir şeye</p>
			<p>Hayır demek için kullanmayacağına. Zerre kadar kıskançlık</p>
			<p>Beslemeyeceğine yüreğinde – ki onun gibi yapmalı her âşık,</p>
			<p>Kadınının isteklerine, arzularına harfiyen uymalı,</p>
			<p>Ona karşı katıksız bir güven duymalı.</p>
			<p>“Efendilik” sıfatı kocada kalmalı yine de görünüşte,</p>
			<p>Dışarıya karşı durumu kurtarmak için canım işte.</p>
			<p class="entry">Teşekkür etmiş karısı alçakgönüllülükle “Nezaket</p>
			<p>Gösterip bana böylesi geniş bir serbestiyet</p>
			<p>Tanıyorsun” demiş “sevgili kocacığım,</p>
			<p>Ben de senin mütevazi ve sadık karın olacağım,</p>
			<p>Ecel gelip çatıncaya dek dönmem bu sözümden.</p>
			<p>Hiçbir tasamız olmayacak benim yüzümden.”</p>
			<p>Böylece başlamışlar huzurlu bir hayata.</p>
			<p class="entry">Şu bir gerçek ki beyler –yoktur bunda hata– </p>
			<p>Bir beraberlik olsun deniyorsa uzun ömürlü,</p>
			<p>Çiftlerin her biri tamamen başka türlü</p>
			<span epub:type="pagebreak" id="page487" title="487"/>
			<p>Havadan çalmamalı, birbirini dinlemeli.</p>
			<p>Bağlanamaz imkânsız aşkın ayağı, eli;</p>
			<p>Aşkla hâkimiyet arzusu birlikte yürümez,</p>
			<p>Üstün olma duygusu kapıdan girer girmez</p>
			<p>Aşk Tanrısı kanatlanır uçar, pırr!</p>
			<p>Çünkü aşk ruh kadar özgür bir duygudur.</p>
			<p>Hürriyetlerine düşkündür kadınlar oldum olası,</p>
			<p>Olmak istemezler hiçbir erkeğin kulu, kölesi.</p>
			<p>Eh, tek yanlı söylenemez değil mi gerçekler?</p>
			<p>Bu konuda farklı tutulamaz erkekler.</p>
			<p class="entry">Aşkta sabırlı olmak da ayrı bir meziyet,</p>
			<p>Fersah fersah yükseltir sahibini, evet,</p>
			<p>Kişiyi üstün kılan sabır pek yüce bir erdemdir,</p>
			<p>En ulaşılmaz kaleleri fetheder bir bir.</p>
			<p>Şiddetin başaramayacağı tüm işleri başarır,</p>
			<p>Sızlanmanın ve öfkenin yerine geçmelidir sabır.</p>
			<p>Acılara katlanmayı öğren, çünkü emin ol,</p>
			<p>İstesen de istemesen de bir yerde acıdan geçer her yol.</p>
			<p>Şüphesiz geçer, bir bakın, şu yalan dünyada</p>
			<p>Hangimiz kusur işlemez, hatalı konuşmaz ya da?</p>
			<p>Bir öfke nöbeti, hastalık veya kötü bir burç,</p>
			<p>Şarap, üzüntü, mizaç değişikliği, mutlaka kötü bir sonuç</p>
			<p>Doğuracak sözler söyletir veya yanlış işler yaptırır.</p>
			<p>Her hatadan öç alınamayacağına göre “Ya sabır!”</p>
			<p>Deyip dikkatli olmak gerek. Bu birinci</p>
			<p>Kuralı çok iyi öğrenmeli her iyi yönetici.</p>
			<p class="entry">Bu yüzden değerli şövalyemiz huzur dolu</p>
			<p>Bir yaşam sürmek için, söz vermiş son derece hoşgörülü</p>
			<p>Olacağına. Karısı da demiş ki “Sana yemin,</p>
			<p>Hiçbir hatalı davranışımı görmeyeceksin.”</p>
			<p class="entry">İşte bu son derece sade ve akıllıca</p>
			<p>Anlaşma sayesinde hem bir köle, hem efendi, hem koca</p>
			<p>Sahibi olmuş kadın. Aşkta “köle” ve “efendi” evlilikte,</p>
			<p>Yürütecekmiş kocası ikisini birlikte.</p>
			<p>Kölelik mi? Haşa! Efendilikten de üstündür böylesi,</p>
			<p>Hem hanımı vardır artık hem sevgilisi.</p>
			<p>Hanımıdır ama diğer yandan karısıdır aslında,</p>
			<p>Bir sevgi anlaşması vardır ikisi arasında.</p>
			<p class="entry">Böylece, şövalye bulduğu servete sevine sevine,</p>
			<span epub:type="pagebreak" id="page488" title="488"/>
			<p>Almış karısını, götürmüş memleketine, kendi evine.</p>
			<p>Oralarda bir yerlerdeymiş kale, Penmark’a yakın,<a class="noteref" epub:type="noteref" href="#f2">2</a></p>
			<p>Mutlu bir yaşantıları varmış: huzurlu, sakin.</p>
			<p class="entry">Evli olmayan biri onların saadetinden ne anlar?</p>
			<p>Karı koca arasındaki hoşluğu anlatamaz bir bekâr.</p>
			<p>Bu aile mutluluğu sürüp gitmiş bir sene,</p>
			<p>Taa ki bir gün şövalye –Kayrud’lu Arveragus denirmiş kendisine–</p>
			<p>Britanya da denilen İngiltere’ye gitmek</p>
			<p>İsteyene kadar. Savaşlara girmek, şan şeref elde etmek,</p>
			<p>İşte bu amaçla gidiyormuş o yere,</p>
			<p>İki yıl kalmış orda kitapların yazdığına göre.</p>
			<p class="entry">Arveragus’a ilerde döneriz yine,</p>
			<p>Şimdi sözü getireceğim karısı Dorigen’e.</p>
			<p>Kocasını canından çok seven bu kadını düşünün.</p>
			<p>Efendisinin yokluğunda gözyaşı dökmüş her gün,</p>
			<p>Soylu kadınların yaptıkları gibi canları istediği zaman.</p>
			<p>Yol gözlemiş, yememiş, içmemiş, dövünmüş feryat figan</p>
			<p>Yas tutmuş ve kocam dönsün diye ağlaya ağlaya,</p>
			<p>Anlamını yitirmiş gözünde şu koca dünya.</p>
			<p>Onun derin üzüntüsünü bilen arkadaşları,</p>
			<p>Her yolu denemişler, onu eğlendirmek olmuş işleri.</p>
			<p>“Kendine kıyıyorsun böyle, Hak saklasın, kız deli</p>
			<p>Olma” demişler, vermişler ona binbir türlü teselli.</p>
			<p>Bütün yeteneklerini kullanmışlar son damlasına dek,</p>
			<p>Maksat bu yaslı hanımın acısını hafifletmek.</p>
			<p class="entry">Bilirsiniz azimle vura vura,</p>
			<p>Kabartma resimler işler insan mermer duvara.</p>
			<p>Öyle çok teselli vermişler ki ona da, nihayet</p>
			<p>Biraz sağduyu, biraz umut, kadın bir gayret</p>
			<p>Dostlarının çabalarına olumlu cevap verir gibi</p>
			<p>Olmuş, o kadar derinden sızlamaz olmuş kalbi.</p>
			<p>“Böyle üzülüp durmama yok” diyormuş “bir neden.”</p>
			<p class="entry">Bütün bu ıstıraplı günler boyunca zaten,</p>
			<p>Mektuplar yolluyormuş Arveragus durumu hakkında,</p>
			<p>“Üzülme” diyormuş, “döneceğim yakında.”</p>
			<p>Kalbi çatlamamışsa hanımın bu sayedeymiş biraz.</p>
			<p class="entry">Arkadaşları bakmışlar ki günden güne daha az</p>
			<p>Dövünüyor hanım, yalvar yakar olmuşlar önünde diz çöküp,</p>
			<p>Ağzından girmiş, burnundan çıkmışlar, türlü diller döküp,</p>
			<span epub:type="pagebreak" id="page489" title="489"/>
			<p>Onlara katılmasını rica etmişler.</p>
			<p>Demişler “Dağılacak bütün vesveseler, karanlık düşler.”</p>
			<p>Sonunda kadın onların sözüne, onlara uymuş,</p>
			<p>Ne yapsın, en iyi hal tarzı buymuş.</p>
			<p class="entry">Denize bakan bir sırtta kuruluymuş kale,</p>
			<p>Hanımımız sık sık arkadaşları ile</p>
			<p>Uzanır şöyle bir gidermiş uçurumun kıyısına.</p>
			<p>Pek çok gemi geçermiş denizden, sayısız mavna,</p>
			<p>Geçer gidermiş hepsi beklendikleri yere.</p>
			<p>Bu durum yalnız hanımın yüreğini pare pare</p>
			<p>Edermiş, artırırmış onun acısını kat kat.</p>
			<p>“Bunca gemi geçiyor her gün” dermiş “fakat</p>
			<p>Neden efendimi getirmez içlerinden birisi?</p>
			<p>O zaman dinerdi bu kalp ağrısı.”</p>
			<p class="entry">Başka anlarda oturup düşünürmüş kara kara,</p>
			<p>Dalıp gidermiş, gözlerini dikip derin yara,</p>
			<p>Ama farkeder etmez korkunç kopkoyu kayaları,</p>
			<p>Korkudan yüreği titrer, dağılırmış hülyaları,</p>
			<p>Kanı çekilirmiş, dizlerinde bulamazmış derman,</p>
			<p>Olduğu yerde çöküverirmiş çimenlere hemen,</p>
			<p>İçler acısı haliyle bakakalırmış denize,</p>
			<p>Hıçkırıklara boğulurken düşündüklerini nakledeyim size:</p>
			<p class="entry">“Ölümsüz Tanrım, senin sonsuz gücün, uz görün</p>
			<p>Yönetir, yönlendirir ne varsa bütün</p>
			<p>Bu âlemde. Hiçbir şeyi yaratmadın derler boşuna,</p>
			<p>Ya şu canavar gibi kayalar nedir? Bak şuna!</p>
			<p>Değişmez, Her şeyi Bilen, Mükemmel bir Tanrı’nın eseri</p>
			<p>Olmaktan çok bir karmaşanın ürünü gibi her biri.</p>
			<p>Soruyorum şimdi, neden yaptın bu anlamsız işi?</p>
			<p>Görüyorsun ya ne bir kuş, ne bir hayvan, ne kişi</p>
			<p>Barınıyor bu kayalarda ne doğu, ne batı, ne kuzey, ne güney</p>
			<p>Yönünde. Dahası aklımı karıştırıyor bu acayip şey.</p>
			<p>Görmüyor olabilir misin Tanrım nasıl hunharca</p>
			<p>Katlediyor bu kayalar yüz binlerce</p>
			<p>İnsan vücudunu, bütün kurbanlarını tanımasam da tek tek?</p>
			<p>Bak şimdi kendi suretinde halk ederek</p>
			<p>Ortaya koyduğun şaheserine. Yaratılış zamanı</p>
			<p>Rahmetinden bol bol faydalandırmıştın insanı,</p>
			<p>Ama ne oldu da daha sonra, niçin</p>
			<span epub:type="pagebreak" id="page490" title="490"/>
			<p>Tuzaklar hazırladın onu yok etmek için?</p>
			<p>Şu kayaların yararından geçtim, hep zararı dokunur,</p>
			<p>Bilirim din adamlarınca ne denir, ne okunur:</p>
			<p>Onlara bakarsan her şeyin var bir gayesi,</p>
			<p>Ama ben anlamış değilim hâlâ neyin nesi.</p>
			<p>Ey rüzgârları estiren Yüce Tanrı,</p>
			<p>Senden budur dileğim, efendimi koru.</p>
			<p>Her türden tartışmayı bırakıyorum din</p>
			<p>Adamlarına, fakat Tanrım, efendimin hatırı için,</p>
			<p>Bu kara kayalıklar Cehennem’in dibine batsın,</p>
			<p>Onların korkusu verecek hayatıma son!”</p>
			<p>İşte böyle diyormuş akarken gözyaşları.</p>
			<p class="entry">Bakmışlar ki olacak gibi değil arkadaşları,</p>
			<p>Acısını artırıyor böyle dolaşmak sahili,</p>
			<p>Başka bir yerde arayalım demişler teselli.</p>
			<p>Çay kıyılarına götürmüşler onu, nehirlere,</p>
			<p>Manzarası nefes kesen başka yerlere.</p>
			<p class="entry">Bir gün yola çıkmışlar yine sabahla,</p>
			<p>Yanlarına çeşitli yiyecek, meşrubat</p>
			<p>Alıp civarda bir bahçeye inmişler cümbür cemaat.</p>
			<p>Hoşça vakit geçirmişler gün boyu.</p>
			<p class="entry">Altıncı günü yaşanıyormuş ayın, –aylardan Mayıs ayı– </p>
			<p>Ve boyamışmış Mayıs yumuşak yağmurlarıyla benek benek</p>
			<p>Bahçeyi: baştan başa rengârenk yaprak, çiçek.</p>
			<p>Bütün bunların üstüne bir de değince insan eli,</p>
			<p>Bu bahçe olmuş dünya bahçelerinin en güzeli,</p>
			<p>Ondan daha şirini artık Cennet olurmuş.</p>
			<p>O taptaze otların ve çiçeklerin hoş</p>
			<p>Kokusu yetermiş kalpleri kuş kadar hafif kılmaya,</p>
			<p>Yeter ki yürek bir büyük hüznün pençesinde olmasınmış veya</p>
			<p>Esir almış olmasınmış onu onmaz bir illet,</p>
			<p>Avuturmuş insanı bu bahçe, komazmış gam, kasavet.</p>
			<p>Akşam yemeğinden sonra dans başlamış, pür sevinç</p>
			<p>Şarkılar söylemişler, tabii yine Dorigen hariç.</p>
			<p>O inliyor, sızlanıyormuş her zamanki gibi,</p>
			<p>Dansta yok diye kocası ve kalbinin sahibi.</p>
			<p>Fakat çare yine her şeyi bırakmakmış zamana,</p>
			<p>Yine umut edip beklemek kalıyormuş ona.</p>
			<p class="entry">Buradaki dansa katılan erkekler</p>
			<span epub:type="pagebreak" id="page491" title="491"/>
			<p>Arasında Dorigen’in önünde dans eden bir silahtar</p>
			<p>Varmış. Mayıstan daha renkli, daha şenmiş giysisi,</p>
			<p>Şarkılar söylemede, dansta ondan iyisi</p>
			<p>Gelmemişmiş yeryüzüne dünya kurulalı.</p>
			<p>Bunlardan başka, tarif etmek gerekirse, bu delikanlı</p>
			<p>Dünyadaki en yakışıklı, en dört dörtlük erkekmiş.</p>
			<p>Genç, güçlü, faziletli, yüreğipekmiş,</p>
			<p>Akıllıymış, zenginmiş ve saygıdeğer.</p>
			<p>Lafı uzatmayalım, yanlış hatırlamıyorsam eğer,</p>
			<p>Aurelius adlı bu silahtar, bu Venüs’ün uşağı,</p>
			<p>İki yılı aşkın bir süredir aşağı</p>
			<p>Yukarı, Dorigen’i seviyormuş gizliden gizliye.</p>
			<p>Fakat kaderine razı, “Seni seviyorum” diye</p>
			<p>Dökemezmiş içini. Dili bir türlü varmayınca, eh,</p>
			<p>Boşunaymış kupa, boşunaymış kadeh,</p>
			<p>Fıçısından içer olmuş acıları kana kana.</p>
			<p>“Bir avuç kül oldum ben yana yana,</p>
			<p>Görmedim ne çare, bir gün iltifat”</p>
			<p>Türünden şarkılara dökermiş derdini fakat,</p>
			<p>Genel anlamda şikayetlermiş bunların her biri.</p>
			<p>Şarkıları, türküleri, değişik formda yazdığı her şiiri</p>
			<p>Mahcup aşkını anlatıyormuş. “Bedbahtım”</p>
			<p>Diyormuş “Cehennem’de bir İblis gibi kalmadı hiç takatım,</p>
			<p>Öleceğim Nergiz’in aşkından nasıl öldüyse Yankı.”</p>
			<p>–Tek yanlı aşka başka çare var mı sanki?– </p>
			<p>Ve bu ara yüreğini sürekli</p>
			<p>Yakıp yandıran ateşi bulamıyormuş başka türlü ilan şekli.</p>
			<p>Yalnızca, o gün olduğu gibi dans</p>
			<p>Esnasında –gençlerin yöntemleri vardır kendilerine has– </p>
			<p>Bakışları Dorigen’in yüzüne takılıyormuş bazan,</p>
			<p>Bunlar sevgisine karşılık vermesi için yalvaran</p>
			<p>Bir erkeğin bakışlarıymış. Ama uzakmış Dorigen</p>
			<p>Mesajı anlamaktan. O gün toparlanıp oradan gitmeden,</p>
			<p>Komşu ve tanışık oldukları için eskiden beri</p>
			<p>Ve delikanlının toplumda saygın bir yeri</p>
			<p>Olduğundan, bir sohbete koyulmuşlar. Aurelius cesaretini</p>
			<p>Toplayıp açmaya hazırlanmış bir kez daha niyetini.</p>
			<p class="entry">“Madam” demiş “şu âlemin yaratıcısı şahit,</p>
			<p>Bilseydim ki gidişim edecek sizi hoşnut,</p>
			<span epub:type="pagebreak" id="page492" title="492"/>
			<p>Arveragus’un çıktığı gün o uzun deniz seferine,</p>
			<p>‘Bekle’ derdim, ‘ben gideyim senin yerine.’</p>
			<p>Ve benim için dönüşü olmayan bir yolculuk</p>
			<p>Olurdu bu biliyorum, çünkü yok aşkıma karşılık.</p>
			<p>Kalbimin iflası olacak bu gidişle ödülüm,</p>
			<p>Acıyın bana ne olur, bitsin artık bu zulüm.</p>
			<p>Yüreğim kaldıramıyor artık ah u zarımı,</p>
			<p>Ölürsem ayaklarınızın dibine kazsınlar mezarımı.</p>
			<p>Şimdi uzun konuşmaya zamanım yok ancak,</p>
			<p>Bana acımazsanız ölümüm elinizden olacak.”</p>
			<p class="entry">Dorigen dönüp Aurelius’un yüzüne bakmış dikkatle,</p>
			<p>“Demek arzun bu” demiş “vay, vay, bak hele,</p>
			<p>Nasıl oldu da anlamadım bunu bu vakte dek!</p>
			<p>Fakat Aurelius’çuk şunu iyice kafana sok,</p>
			<p>Bana ruh ve can bağışlayan Ulu Tanrı</p>
			<p>Adına yemin, asla olmayacağım sadakatsiz bir karı,</p>
			<p>Aklımı yitirmedikçe, hayır, olamaz hayatta,</p>
			<p>Ne sözde yalnızca, ne de fiiliyatta.</p>
			<p>Şu an kiminse, hep onun olacak kalbim,</p>
			<p>Bu son sözüm sana ve son cevabım!”</p>
			<p>Sonra da şu sözleri söylemiş gülerek, mahsus:</p>
			<p>“Yerin, göğün Tanrı’sı şahit olsun Aurelius,</p>
			<p>Sevgilin olmaya söz veriyorum,</p>
			<p>Madem yanıp tutuşuyorsun ve bu kadar kötü durum.</p>
			<p>Bir şartım var yalnız: Baştan başa</p>
			<p>Bütün Britanya kıyısında bir tek kayaya, bir tek taşa</p>
			<p>Rastlanmayacak şekilde sağlam bir temizlik</p>
			<p>Yaptığın gün rahatça yanaşabilsin diye gemi, kayık,</p>
			<p>Şimdi dağ gibi duran kayalıkların hepsi yok</p>
			<p>Olunca seveceğim seni, dünyada herkesten çok;</p>
			<p>Söz veriyorum sana ve bu sözüme inan.”</p>
			<p class="entry">“Bana bağışlayacak bir kolaylık, bir başka ihsan?”</p>
			<p class="entry">“Mümkün değil” demiş Dorigen “Yaradan’a yemin,</p>
			<p>Söz verdiysem, bunun olmayacak duaya amin</p>
			<p>Demek olduğunu biliyorum da o yüzden, bunu bil,</p>
			<p>Unut bu aptalca beklentiyi, beni kafandan sil.</p>
			<p>Evli bir kadını sevmekten nasıl zevk</p>
			<p>Alır hiç anlamıyorum yabancı bir erkek,</p>
			<p>Kocası gönlünce kullanıyorken kadının vücudunu.”</p>
			<span epub:type="pagebreak" id="page493" title="493"/>
			<p class="entry">Aurelius acı acı içini çekmiş duyunca bunu,</p>
			<p>Yüreciği yeniden yanmış, tutuşmuş.</p>
			<p class="entry">“Madam” demiş “imkânsız, ne kadar uğraşsam boş,</p>
			<p>Şuracıkta ölüp gitmek daha kolay bir iş.”</p>
			<p>Bu sözleri söylemiş ve sonra dönüp gitmiş.</p>
			<p class="entry">Arkadaşları da yanlarına inmişler o dakika,</p>
			<p>Gezinmişler aşağı, yukarı, o patika, bu patika,</p>
			<p>Haberleri yokmuş tabii, olup bitenlerden,</p>
			<p>Gülüp eğlenmeye devam etmişler yeniden.</p>
			<p>Güneş pırıltısını yitirip alçalınca,</p>
			<p>Ve ufuk güneşin parlak ışıklarını çalınca,</p>
			<p>Neyse uzatmayalım, karanlık çökmüş ve</p>
			<p>Yine güle oynaya dönmüşler eve.</p>
			<p>Zavallı Aurelius hariç tabii, ne mümkün!</p>
			<p>Kös kös evine dönmüş o, kırgın ve küskün.</p>
			<p>Ölümünün artık kaçınılmaz olduğuna aklı yetmiş,</p>
			<p>Kalbinin giderek soğuduğunu hayal etmiş.</p>
			<p>Açıp ellerini uzatmış göklere,</p>
			<p>Yığılıp kalmış sonra, diz üstü yere.</p>
			<p>Bir histeri nöbetinde başından gitmiş aklı,</p>
			<p>Ne dediğini bilmeden, ağlamaklı</p>
			<p>Bir sesle tanrılara yakarmaya koyulmuş ve işe</p>
			<p>Dua ederek başlamış önce Güneş’e:</p>
			<p class="entry">Demiş ki “Ey Apollo, bana acı,</p>
			<p>Sen ki yeşertirsin her türlü otu, çiçeği, her tür ağacı</p>
			<p>Mevsimine göre, onlara yakın ya da uzak</p>
			<p>Oluşuna göre, Efendi Phoebus şu halime bak,</p>
			<p>Gör naçar Aurelius’u: bittim, yok oldum,</p>
			<p>Yârin bir tek sözüyle ben artık öldüm;</p>
			<p>Hiçbir suçum yokken hem. Can çekişen yüreğimi görüp insafa</p>
			<p>Gelmezsen yok derdime deva, yok derdime şifa!</p>
			<p>Hanımımdan sonra biliyorum ki bana</p>
			<p>Tek sen yardım edebilirsin, bu yüzden el açtım sana.</p>
			<p>İzin verirsen anlatayım nasıl dinecek acım,</p>
			<p>Ne türden bir yardımına muhtacım:</p>
			<p class="entry">“Kız kardeşin Luciana, parıltılı kraliçe,<a class="noteref" epub:type="noteref" href="#f3">3</a></p>
			<p>Denizlerin hâkimi o kutlu Baş Tanrıça,</p>
			<p>(Denizler üstünde söz sahibi gözükse de Neptün,</p>
			<p>İmparatoriçe Luciana ondan da üstün.)</p>
			<span epub:type="pagebreak" id="page494" title="494"/>
			<p>Bildiğin gibi Efendim, yine kendi arzusuna binaen,</p>
			<p>Pırıltısını senden alır, ışıtırsın onu sen,</p>
			<p>Bu nedenle ki o sürekli senin izinde.</p>
			<p>Aynı şekilde, tabiatıyla, arzusu denizin de</p>
			<p>Nereye giderse gitsin onu izlemek.</p>
			<p>Ondan sorulur çünkü irili ufaklı deniz, çay, ırmak.</p>
			<p class="entry">“Hal böyleyken efendim, kırma bu canlı cenazeyi,</p>
			<p>Gerçekleştir ne olursun şu mucizeyi:</p>
			<p>Zodyakın biriniz bu, biriniz karşı ucunda</p>
			<p>Olduğunuzda bir daha, yani sen Aslan burcunda</p>
			<p>Bulunuyorken, şöyle bir ricada bulun, ne olur gel:</p>
			<p>En azından beş kulaç yüksekliğinde bir sel</p>
			<p>Meydana getirsin sular, taşsın,</p>
			<p>Britanya kıyılarındaki en yüksek kayalıkları aşsın.</p>
			<p>Ve sular kabarmış haliyle kalsın iki sene,</p>
			<p>Ben de hanımımın huzuruna varıp diyeyim kendisine:</p>
			<p>‘Sözünüzde durun, bir tek kaya kalmadı; bakın denize.’</p>
			<p class="entry">“Efendi Phoebus, gerçek olamaz mı bu mucize?</p>
			<p>Yalvarıyorum, ne olur rica et kardeşine,</p>
			<p>Senden hızlı gitmesin sonraki iki sene.</p>
			<p>Bu durumda hep dolunay kalacak ve böylece,</p>
			<p>Bahar taşkınları sürecek iki yıl gündüz gece.</p>
			<p>Bana bu şekilde yardımcı olmak istemezse eğer,</p>
			<p>Etmek için ol sevgiliyi bana yâr,</p>
			<p>Batırsın alsın kayaları kendi karanlık katına,</p>
			<p>Pluton’un yaşadığı karanlık yer altına.</p>
			<p>‘Hayır’ derse yok en küçük umut ışığım dahi.</p>
			<p>Delphi’deki tapınağını da ziyaret ederim vallahi,</p>
			<p>Hem de perişan halde yalın ayak, başı kabak,</p>
			<p>Efendi Phoebus, ıslak yanaklarıma bak.</p>
			<p>Anla ıstırabımı varsa içinde vicdan.”</p>
			<p class="entry">Sözlerini bitirmiş ve bayılıp kalmış o an,</p>
			<p>Uzun bir süre kalmış yerde, transta.</p>
			<p class="entry">Ağabeyi biliyormuş Aurelius neden hasta,</p>
			<p>Almış yatağına götürmüş kardeşini bir an önce.</p>
			<p>Sürerken bu mutsuzluk, sürerken bu işkence,</p>
			<p>Burada kalacak bu hüznün erittiği yaratık,</p>
			<p>Yaşasın mı, ölsün mü kendisi seçsin artık.</p>
			<p class="entry">Diğer yandan sağ ve esen, şan, şeref merakı</p>
			<span epub:type="pagebreak" id="page495" title="495"/>
			<p>Tatmin olmuş bir şekilde döner şövalyeliğin yüz akı,</p>
			<p>Döner gelir Arveragus diğer soylularla yeniden.</p>
			<p class="entry">Senden daha mutlusu var mıdır şimdi Dorien?</p>
			<p>Gürbüz, güçlü kocanın kollarındasın artık,</p>
			<p>Seni canından çok seven, sana delice aşık,</p>
			<p>Cıva gibi şövalyenin kollarındasın tekrar.</p>
			<p>Hiç aklından geçmemiş, şimdi Allah var,</p>
			<p>Sormamış hiç Arveragus “Ben burda yokken</p>
			<p>Olmuş mu” diye “aşktan sözeden, karıma göz diken?”</p>
			<p>Düşmemiş kalbine en küçük şüphe bile.</p>
			<p>İşi yokmuş onun bu tür meselelerle,</p>
			<p>Dans ediyor, cirit oynuyor, eğlendiriyormuş Dorigen’i.</p>
			<p>Arveragus, böyle mutlu ve mesut bırakıyorum seni,</p>
			<p>Yorgan döşek Aurelius’tan söz edeceğim biraz.</p>
			<p class="entry">İki yıl yatmış zavallı, halsiz mecalsiz,</p>
			<p>İki yıl amansız işkencelerde tartaklanmış,</p>
			<p>Ancak ondan sonra biraz ayaklanmış.</p>
			<p>Onu teselli edecek kimsesi yokmuş bu ara,</p>
			<p>Yalnızca, bir papaz olan ağabeyi, – zira</p>
			<p>Tek o biliyormuş kardeşinin çektiklerini tek tek,</p>
			<p>Çünkü Aurelius (şurası bir gerçek)</p>
			<p>Kimselere açamıyormuş bu ölümcül gizini.</p>
			<p>Pamphilius’tan daha sıkı tutuyormuş ağzını,<a class="noteref" epub:type="noteref" href="#f4">4</a></p>
			<p>(Hani şu Galatea’ya sevdalanan Pamphilius.)</p>
			<p>–Dışardan bakınca göğsü sıyrıksız, çiziksiz bir göğüs</p>
			<p>Fakat sivri uçlu ok yüreğine saplanmış asıl,</p>
			<p>Yalnızca yüzeyde gözlenen iyileşme nasıl</p>
			<p>Cerrahide bilinir tehlikeye sokar tedaviyi,</p>
			<p>Çıkarmadıkça oku ya da derinde yatan şeyi.– </p>
			<p>Evet yalnız ağabeyi gizli gizli ağlıyormuş umutsuz,</p>
			<p>Ama bir gün, gençliğinde bir Fransız</p>
			<p>Şehrinde, Orleans’ta bir talebeyken,</p>
			<p>Bütün yaşıtlarının olduğu gibi onun da ilgisini çeken</p>
			<p>Egzotik sanatlar: büyü ve sihir</p>
			<p>Konularında tesadüfen görmüş olduğu bir</p>
			<p>Kitap hatırına gelmiş. Bilinir, gençler ne denli merak</p>
			<p>Eder bu bilimleri, aranırlar kuytu köşe, kıyı bucak.</p>
			<p>Orleans’tayken bir gün, bir çalışma esnasında</p>
			<p>Rastlamışmış bu Doğa Büyüsü konusunda</p>
			<span epub:type="pagebreak" id="page496" title="496"/>
			<p>Yazılmış esere. Hukuk öğrenimi gören bir</p>
			<p>(Oraya da bir başka alandan transfer)</p>
			<p>Öğrenci unutup gitmişmiş onu sırasında.</p>
			<p>Neler neler yokmuş ki bu kitabın sayfaları arasında,</p>
			<p>Örneğin Ay’a ait yirmi sekiz ev ve Ay’la</p>
			<p>İlgili pek çok olay varmış ayrıntılarıyla.</p>
			<p>Tabii bunların hepsi şimdi birer saçmalık,</p>
			<p>Her birinin bir sinek kadar değeri yok artık.</p>
			<p>Elbet gerçekleşti bu, göz yanılmalarına karşı himayesinde</p>
			<p>Emniyette olduğumuz Kutsal Kilisemiz sayesinde.</p>
			<p>İşte bu bahsettiği kitabı hatırlayınca hiç yoktan,</p>
			<p>Neredeyse uçacakmış Ağabey mutluluktan.</p>
			<p class="entry">Kendi kendine gizlice demiş ki “Güzel,</p>
			<p>Kardeşim iyileşecek demektir bir an evvel;</p>
			<p>Eminim bu kitapta açıklanan birkaç büyü</p>
			<p>Sayesinde yaratmak mümkündür gerekli görüntüyü,</p>
			<p>Şu kurnaz sihirbazların sergiledikleri</p>
			<p>Türden. Sihirbazlar bazı şenliklerde –doğruysa dedikleri– </p>
			<p>Su görüntüsü yaratırlarmış salonda, derken,</p>
			<p>Üstünde bir tekne gezinmeye başlarmış pupa yelken.</p>
			<p>Bazen orta yere fırlarmış vahşi bir aslan,</p>
			<p>Çayırdaki gibi çiçekler açarmış bazan,</p>
			<p>Kimi zaman ak ve kara üzümler ve bir şişe</p>
			<p>Şarap, kimi sefer bir kale –bakın şu işe– </p>
			<p>Duvarları gerçek taş ve harçtan farksız olduğu halde,</p>
			<p>Sihirbaz, seyircinin onu yeterince gördüğüne hükmedince herhalde,</p>
			<p>Kaybolurmuş ortalıktan oraya nasıl geldiyse,</p>
			<p>En azından böyle görünürmüş herkese.</p>
			<p class="entry">“Sonuç olarak, işte budur kararım:</p>
			<p>Giderim Orleans’a eski bir dost ararım,</p>
			<p>Ay’ın evlerini hâlâ ezbere bilen,</p>
			<p>Bir başka Doğa Büyüsü veya bir başka fen</p>
			<p>Vardır elbet kardeşimi kolayca aşkına kavuşturacak.</p>
			<p>Çünkü bir göz yanılmasıyla, muhakkak,</p>
			<p>Bütün Britanya kıyılarının kapkara</p>
			<p>Kayaları ortadan kaybolmuş gibi gösterilebilir insanlara.</p>
			<p>Kıyıya yakın mesafede gidip gelir gemiler,</p>
			<p>Bu görüntü bir iki gün süreyle devam ederse eğer,</p>
			<p>Kardeşimin bütün üzüntüsü dağılır,</p>
			<span epub:type="pagebreak" id="page497" title="497"/>
			<p>Çünkü sevgilisi sözünü tutmak zorunda kalır,</p>
			<p>Aksi halde ayıbını yüzüne vurur el.”</p>
			<p class="entry">Diyeceksiniz ki şimdi “Tamam, sadede gel!”</p>
			<p>Uzatmayalım, kardeşinin yatağı başına gitmiş doğrudan</p>
			<p>“Orleans’a gidiyoruz” demiş “haydi hazırlan”</p>
			<p>Aurelius bir umut, hiçbir şeyi yok gibi,</p>
			<p>Ayağa fırlamış yataktan yola düşmüşler ok gibi.</p>
			<p class="entry">Epey yaklaştıklarında, dört beş yüz metre</p>
			<p>Kala, yani nerdeyse vardıklarında şehre,</p>
			<p>Karşılaştıkları bir başına yürüyen gençten bir rahip</p>
			<p>Dikkatle bakıp Latince selamlamış onları münasip</p>
			<p>Bir dille ve sonra ikisini de hayrete düşüren</p>
			<p>Bir şey söylemiş: “Neden buradasınız biliyorum ben!”</p>
			<p>Ve onlar bir iki adım atmadan daha,</p>
			<p>Kardeşlerin bütün planlarını anlatmış safha safha.</p>
			<p class="entry">Britanya’lı rahip demiş “Ne oldu acaba,</p>
			<p>Eskiden birlikte olduğumuz onca dosta, ahbaba?”</p>
			<p>Öteki yanıtlamış “Onların hepsi öldü arkadaş,”</p>
			<p>Gözlerinden sicim gibi süzülüp akmış yaş.</p>
			<p class="entry">Onları evine davet etmiş bu rahip,</p>
			<p>Aurelius ve ağabeyi atlarından inip</p>
			<p>Doğruca bu sihirbazın evine gitmişler,</p>
			<p>Kendi evlerinde gibi rahat etmişler,</p>
			<p>Hoşa gidecek her tür yemek varmış sofrada.</p>
			<p>Aurelius hayran hayran bakınıp bu arada,</p>
			<p>Böylesine zevkli dayanmış, döşenmiş</p>
			<p>Bir başka ev daha görmediğini düşünmüş.</p>
			<p class="entry">Ve daha akşam yemeğine oturmadan,</p>
			<p>Yaban geyikleriyle dolu bir park, bir orman</p>
			<p>Görüntüsü yaratmış orada sihirbaz, koca koca</p>
			<p>Boynuzlarıyla koşturuyormuş birçok geyik, karaca,</p>
			<p>Bu dünyada eşi bulunmaz derecede iri</p>
			<p>Hayvanların yüzlercesini parçalayan tazıları, köpekleri</p>
			<p>Göstermiş sihirbaz, bazı geyiklerin ok yaralarından</p>
			<p>Iğıl ığıl süzülüp akıyormuş kan.</p>
			<p>Bu geyikler, köpekler de kaybolunca</p>
			<p>Durgun bir nehrin kıyısında, ellerinde birkaç atmaca,</p>
			<p>Avcılar peydahlanmış, bu şimşek hızlı</p>
			<p>Alıcı kuşlar yakalayıp öldürmüşler bir balıkçılı.</p>
			<span epub:type="pagebreak" id="page498" title="498"/>
			<p>Ondan sonra önlerinde uzanan geniş bir düzlükmüş,</p>
			<p>Üzerinde cirit oynayan şövalyeler gözükmüş,</p>
			<p>Aurelius’u pek mutlu etmiş ondan sonraki</p>
			<p>Görüntü, sevgilisi önünde dans ediyormuş çünkü,</p>
			<p>Kalkmış kendisi de katılmış dansa, ya da öyle gelmiş ona.</p>
			<p>Ve sihirbazın el çırpmasıyla ermiş sona</p>
			<p>Bu büyü, gelince zamanı. Ve elveda artık, sona ermiş eğlence.</p>
			<p>Bütün bu inanılmaz görüntüleri izledikleri sürece,</p>
			<p>Bir adım bile atmamışlar evden dışarı,</p>
			<p>Çalışma odasında, dört bir yanda sihirbazlık kitapları,</p>
			<p>Kıpırtısız oturmuşlar Aurelius, ağabeyi, büyücü,</p>
			<p>Başka kimse yokmuş, yalnızca üçü.</p>
			<p class="entry">Sonra yanına yardımcısını çağırmış üstad,</p>
			<p>“Ne haber,” demiş “yemek hazır mı evlat?</p>
			<p>Yemeği hazırla diye sana emir</p>
			<p>Vereli bir saat oldu nerdeyse, Allah bilir.</p>
			<p>Bu değerli beylerle yürüyorduk hatırlıyorsun ya</p>
			<p>İçinde kitaplarımın bulunduğu odaya.”</p>
			<p class="entry">“Efendim” demiş yardımcı “sordunuz madem,</p>
			<p>Yemek istiyorsanız hazır ve her şey tamam.”</p>
			<p>“Bir şeyler yiyelim” demiş usta “beyler buyurunuz,</p>
			<p>Siz aşk çocukları mutlaka yorgunsunuz.”</p>
			<p class="entry">Pazarlığa girişmişler yemekten sonra,</p>
			<p>Emeği karşılığı bu sihirbaza ne kadar para</p>
			<p>Verileceği konusunda. Yapılacak iş,</p>
			<p>Britanya’nın tüm kıyılarını kayalardan temizlemekmiş,</p>
			<p>Taa Seine’in ağzına dek Gironde’den tutup.<a class="noteref" epub:type="noteref" href="#f5">5</a></p>
			<p class="entry">Allah var sihirbaz kendini biraz ağırdan satıp,</p>
			<p>Yokuşa sürmüş işi, demiş ki “Yarım ton altın verin,</p>
			<p>Vallahi o bile az, işte size yemin.”</p>
			<p>Aklı havada Aurelius atılmış derhal:</p>
			<p>“Yarım ton altının her gramı sana helal!</p>
			<p>Lafı mı olur? Sana şu yuvarlak olduğu söylenen</p>
			<p>Koca dünyayı verirdim elimde olsa ben.</p>
			<p>Ücretini alacaksın, tamam bitti pazarlık,</p>
			<p>Şerefim üzerine yemin, anlaştık artık.</p>
			<p>Fakat dikkat et, tembellik veya</p>
			<p>İhmalcilik yüzünden kalmayalım sakın yarından sonraya.”</p>
			<p class="entry">“Merak etmeyin” demiş Rahip “sözüm söz.”</p>
			<span epub:type="pagebreak" id="page499" title="499"/>
			<p class="entry">Yatmış uyumuş Aurelius içi içine sığmaz</p>
			<p>Bir halde ve nerdeyse bütün gece deliksiz bir uyku</p>
			<p>Uyumuş: yaralı yüreği şimdi rahatmış çünkü.</p>
			<p>Son derece umutluymuş, hem yorgunmuş üstelik.</p>
			<p class="entry">Ertesi sabah kalkıp güneşin ilk</p>
			<p>Işıklarıyla birlikte en kestirme yoldan,</p>
			<p>Britanya’ya hareket etmişler bu üç kahraman:</p>
			<p>Aurelius, ağabeyi, bir de sihirbaz.</p>
			<p>Varmayı hedefledikleri yere varır varmaz</p>
			<p>İnmişler atlarından, okuduğum kadarıyla Aralık</p>
			<p>Ayında bir günmüş, hava soğuk mu soğuk.</p>
			<p class="entry">Yengeç burcunda sıcaklığın zirvesindeyken parlak,</p>
			<p>Cilalanmış altın rengi ışınlar saçan Phoebus şimdi Oğlak</p>
			<p>Burcunda, solgun yüzlü ve bakır</p>
			<p>Renkliymiş; zehir kırağılar, tipi ve yağmur</p>
			<p>Silmişmiş yeşilin her türlüsünü ve bahçeler çıplak</p>
			<p>Kalmışmış. Çatal sakallı Ocak</p>
			<p>Ateşin başına oturmuş, elindeki öküz</p>
			<p>Boynuzundan, şarabını içiyormuş, önünde ölü bir domuz.</p>
			<p>Yüzünden kan fışkıran erkekler, “Noel” diye bağırıyormuş.</p>
			<p class="entry">Elinden geleni yapıyormuş Aurelius</p>
			<p>Rahat ettirmek için üstadı, saygıda kusur</p>
			<p>Etmiyor ve yalvarıyormuş “Ustam ne olur</p>
			<p>Kurtar beni bu şiddetli acılardan” diye,</p>
			<p>“Kılıcımla böleceğim yoksa şu kalbimi ikiye.”</p>
			<p class="entry">Bu zavallı adamcağıza acımış bilge rahip,</p>
			<p>Gece gündüz çalışmış, elinden geldiğince gayret edip</p>
			<p>Deney için uygun bir zaman</p>
			<p>Kollamış, el çabukluğu ya da illüzyon</p>
			<p>Yoluyla sahte bir görüntü veya hayalet</p>
			<p>(Astrolojik terimlere vakıf değilim, evet)</p>
			<p>Artık ne denirse işte ondan yaratmak için.</p>
			<p>Öyle bir şey olmalıymış ki herkes ve tabii o kadın</p>
			<p>Britanya kıyılarındaki kayaların yok olduğunu sanmalıymış,</p>
			<p>Ya da yerin altına geçtiğine inanmalıymış.</p>
			<p>Beklemiş ve elverişli zamanı bulmuş nihayet,</p>
			<p>Hokus pokusunu, hokkabazlıklarını ve her türden lanet</p>
			<p>Olası numaralarını sergilemek için. Hesap pusulalarını ortaya</p>
			<p>Çıkarmış, düzenlemişmiş hepsini inceden inceye,</p>
			<span epub:type="pagebreak" id="page500" title="500"/>
			<p>Her şey belirtiliyormuş: uzun dönemler, tek yıllar,</p>
			<p>Odak noktaları, taban sayılar, kök sayılar,</p>
			<p>Eşitlikleri için gerekli her türlü oran,</p>
			<p>Ve çeşitli alet edevat, bu işte kullanılan.</p>
			<p>Sekizinci yörüngede yer alan Alnath yıldızının<a class="noteref" epub:type="noteref" href="#f6">6</a></p>
			<p>Dokuzuncu yörüngedeki sabit Koç’un boynuzunun</p>
			<p>Ne kadar açığında olduğundan hareketle,</p>
			<p>Hesabını tamamlamış usta büyük bir dikkatle.</p>
			<p class="entry">Belirledikten sonra Ay’ın evlerinden birisini,</p>
			<p>İlkini, orantılar yardımıyla tesbit etmiş gerisini;</p>
			<p>Ay’ın yükseliş yörüngesini öğrenmiş böylece çok iyi,</p>
			<p>Hangi gezegene baktığını ve o konumda kalacağı süreyi.</p>
			<p>Bir ara demiş ki “Tamam, Ay’ın</p>
			<p>Şu konumu bu operasyon için çok uygun.”</p>
			<p>Bunlardan başka Ay’ın diğer hareketlerini,</p>
			<p>Dakikası dakikasına bütün marifetlerini</p>
			<p>Belirlemişmiş zaten, o günlerde puta tapan</p>
			<p>Toplulukların kullandıkları türden usullerle bu şeytan</p>
			<p>Oyunu, bu illüzyon numarasını yapmak maksadıyla.</p>
			<p>Ve daha sonra da vakit kaybetmemiş fazla,</p>
			<p>Yaptığı sihir sayesinde ya bir ya iki hafta</p>
			<p>İçinde bir tek kayalık kalmamış etrafta,</p>
			<p>Britanya sahillerinde bir baştan öbür başa.</p>
			<p class="entry">Aurelius bu arada büyük bir endişe</p>
			<p>İçinde “Sevgilime kavuşacak mıyım?” diye merak</p>
			<p>Ede ede bekliyormuş, gündüz uyumayarak gece uyumayarak.</p>
			<p>Artık kalmadığını anlayınca hiçbir engelin,</p>
			<p>Kayalardan temizlendiğini görüp bütün sahilin,</p>
			<p>Ustanın ayaklarına kapanmış, “Ben, zavallı Aurelius”</p>
			<p>Demiş “minnettarım sana ustam, sana da ey sevgili Venüs,</p>
			<p>Acılarımı dindirdiniz, kolay kıldınız zoru.”</p>
			<p class="entry">Sonra da kalkıp tapınağa yürümüş doğru,</p>
			<p>Sevgilisini göreceğini biliyormuş bu mabette,</p>
			<p>Ve hiç tereddüt etmeden, ilk fırsatta,</p>
			<p>Selamlamış onu yüreği korku dolu, bakışları hürmetkar.</p>
			<p class="entry">“Efendim” demiş bu sefil “sizi incitmekten korktuğum kadar</p>
			<p>Yeryüzünde hiç kimseyi üzmekten çekinmem.</p>
			<p>Canım kadar seviyorum sizi, sizden korkuyorum hem.</p>
			<p>Aşkınız düşürmüş olmasa beni bu derde,</p>
			<span epub:type="pagebreak" id="page501" title="501"/>
			<p>Düşüp ölecek olsam şurada, olduğum yerde,</p>
			<p>İnanın anlatmazdım size neler çektim</p>
			<p>Ve çekiyorum; konuşuyorum, çünkü konuşmasam ölecektim.</p>
			<p>Hiçbir suçum yokken canıma kıyıyorsunuz,</p>
			<p>Hadi, diyelim hayatımı hiçe sayıyorsunuz,</p>
			<p>Sözünüzden dönmeden iyi düşünün bari,</p>
			<p>Tövbe istiğfar edin, göklerdeki Yüce Tanrı</p>
			<p>Önünde, öldürmeden beni aşkım yüzünden,</p>
			<p>Nasıl bir söz vermiştiniz hatırlayın bayan.</p>
			<p>–Yanlış anlaşılmasın lütfen, bir hak</p>
			<p>İddia ettiğimden değil, lutfetmenizi istiyorum ancak–</p>
			<p>Fakat geçmiş günlerden birinde bir bahçede</p>
			<p>Verdiğiniz bir sözü hatırlatmak istiyorum yine de:</p>
			<p>Elimi tutup seveceğinize yemin etmiştiniz –Tanrı şahit–</p>
			<p>Biliyorum aşkınıza layık değilim fakat,</p>
			<p>Madam sizin onurunuzu kurtarmaya da</p>
			<p>Çalışıyorum şu an kendi canımdan ziyade.</p>
			<p>Emrinizi yerine getirdim dediğiniz şekilde,</p>
			<p>Gidin bakın, tek bir kaya kalmış mı sahilde.</p>
			<p>İstediğiniz gibi davranın, sözünüzü düşünün bu arada,</p>
			<p>Ölü ya da diri ben sizi yine burada</p>
			<p>Bekliyor olacağım. Her şey size bağlı, hayatım elinizde.</p>
			<p>Ama emin olun, taş kalmadı denizde!”</p>
			<p class="entry">Bırakıp gitmiş sonra, yüzünün bütün kanı</p>
			<p>Çekilmiş, neye uğradığını şaşırmış Dorigen’i.</p>
			<p>“Hiç düşünmemiştim” demiş Dorigen “böyle bir tuzak</p>
			<p>Olabileceğini, aman Tanrım nasıl olur, şu işe bak!</p>
			<p>Aklımın ucundan geçirmemiştim böyle bir ihtimali,</p>
			<p>Nasıl izin verir bu mucizeye Kâinatın Kralı,</p>
			<p>Nasıl göz yumar bu canavarca oyuna?</p>
			<p>Doğanın kanunları en başta karşı buna!”</p>
			<p class="entry">Eve dönmüş sonra zavallı yavrucak,</p>
			<p>Üzüntü ve korkudan adım atacak</p>
			<p>Gücü kalmamış halde. Bir iki gün sürekli ağlıyormuş,</p>
			<p>Kendine geliyor sonra tekrar bayılıyormuş,</p>
			<p>Yüreği eziliyormuş onu bu halde görenlerin,</p>
			<p>Ama o kendisini bu denli derin</p>
			<p>Üzüntüye sevkeden sebebin ne</p>
			<p>Olduğunu açmıyormuş soranların hiçbirine.</p>
			<span epub:type="pagebreak" id="page502" title="502"/>
			<p>İşin kötüsü o ara, sanki mahsus</p>
			<p>Yapar gibi, şehir dışında bulunuyormuş Arveragus.</p>
			<p>Dorigen bu yüzden kendi kendine tartışıyormuş durumu,</p>
			<p>Beti benzi atmış, çehresi balmumu,</p>
			<p>Şunları söylüyormuş yürekten yana yana:</p>
			<p class="entry">“Şikâyetim var Kader senden yana,</p>
			<p>Habersiz zincire vurdun ah, eli kolu</p>
			<p>Bağlı kaldım, bilmiyorum var mıdır başka kurtuluş yolu.</p>
			<p>Ya öldüreceğim kendimi ya kirlenecek onurum,</p>
			<p>İkisinden birisini seçmeye mecburum.</p>
			<p>Çok zor bir seçim değil ama bu neyse:</p>
			<p>Ölümü yeğlerim vücudumu kirletmektense.</p>
			<p>Adımı kötüye çıkarmaktansa, evet, ölürüm,</p>
			<p>Biliyorum öldükten sonra artık özgürüm.</p>
			<p>Aynısını yapmadı mı pek çok kez,</p>
			<p>Birçok soylu kadın, birçok soylu kız</p>
			<p>Vücutlarını yanlış kullanmak yerine?</p>
			<p class="entry">“Kanıt mı? Kulak vermek yeter şu hikâyelerin her birine:</p>
			<p>Lanetli otuz zorba Atina’da bir şölen</p>
			<p>Zamanı saldırdıklarında, öldüğünde Phidon,<a class="noteref" epub:type="noteref" href="#f7">7</a></p>
			<p>‘Yakalayın getirin’ demişler ‘kızlarını’,</p>
			<p>Tatmin için şehvet arzularını,</p>
			<p>Yol ortasında çırılçıplak zorlamışlar dansa,</p>
			<p>Babalarının kanı üstüne basa basa,</p>
			<p>Başlarına binbir türlü felaket yağdırsın Tanrı!</p>
			<p>O zaman bir korkudur almış kızları,</p>
			<p>Doğru ya, sonunda bakireliklerini yitirmek de var,</p>
			<p>Gizlice bir kuyuya atlayıp, etmişler intihar.</p>
			<p class="entry">“Yine Messina’ya getirilmiş azgın ırz</p>
			<p>Düşmanları tarafından Isparta’dan seçilen elli kız.</p>
			<p>Amaç yine şehvet arzularını tatmin.</p>
			<p>Fakat tamamı bu kızlar kafilesinin,</p>
			<p>Kızlıklarını yitirmektense, onurla direnmiş ve</p>
			<p>Ölüme razı olmuşlar hem de seve seve,</p>
			<p>Neden çekineyim ölümden ben öyleyse?</p>
			<p class="entry">“Bir diğer hikâye de diktatör Aristoklides’e<a class="noteref" epub:type="noteref" href="#f8">8</a></p>
			<p>Teslim olmak istemeyen Stymphalis’e dair.</p>
			<p>Kızcağızın babası bir gece öldürülür,</p>
			<p>Kız, kaçıp sığındığı tapınağında Diana’nın heykelini</p>
			<span epub:type="pagebreak" id="page503" title="503"/>
			<p>Öyle sıkı kavrarar ki, iki elini</p>
			<p>Kızı öldürmek suretiyle çözerler ancak.</p>
			<p>Madem bakire kızlar için dahi erkek</p>
			<p>Cinsinin azgın zevkleri uğruna kirletilmek böylesine adi</p>
			<p>Bir şeydi, kanımca evli bir kadın haydi haydi,</p>
			<p>Kirletilmektense eğer, kıymalı canına.</p>
			<p class="entry">“Ya ne buyrulur Hasdrubal’in hanımına?<a class="noteref" epub:type="noteref" href="#f9">9</a></p>
			<p>O da Kartaca da kendi arzusuyla ölümü seçmiş.</p>
			<p>Bakmış görmüş ki şehir Romalıların eline geçmiş,</p>
			<p>Çocuklarıyla beraber atmış kendini ateşe.</p>
			<p>Romalı askerlerin elinde bir fahişe</p>
			<p>Muamelesi görmektense... Aynı şekilde Lucretia</p>
			<p>Tarquin tarafından kirletilince Roma’da,</p>
			<p>Kötüye çıkınca adı, hayat ona artık ar</p>
			<p>Vermeye başlayınca, etmemiş mi intihar?</p>
			<p>Galya’lı erkeklerce taciz edilmekten korkup çaresiz,</p>
			<p>Kıymamışlar mı canlarına Miletli yedi kız?<a class="noteref" epub:type="noteref" href="#f10">10</a></p>
			<p>Sanıyorum şu anda binden fazla</p>
			<p>Hikâye bulabilirim ilgili konumuzla.</p>
			<p class="entry">“Abradates katledildiğinde karısı uzanmış yanına,<a class="noteref" epub:type="noteref" href="#f11">11</a></p>
			<p>Öldürmüş kendini ve bırakmış kanı karışsın kanına</p>
			<p>Abradates’in, açık ve derin yaralarından akan.</p>
			<p>Ve demiş ki ‘Vücuduma herhangi bir düşman</p>
			<p>Eli değmemeli bunu sağlamak elimdeyse eğer.’</p>
			<p class="entry">“Benzer örnekleri sıralayıp durmaya ne lüzum var?</p>
			<p>Madem kirletilmektense ölümü seçmiş herkes,</p>
			<p>Bütün bu hikâyelerden bana çıkan ders</p>
			<p>Şu olmalı: Dorigen, kendini istisna</p>
			<p>Tutma ve ihanet etme Arveragus’una.</p>
			<p>Demotion’un namusuna düşkün kızına benzer</p>
			<p>Bir şekilde, kirletilmektense kendini öldürüver.<a class="noteref" epub:type="noteref" href="#f12">12</a></p>
			<p class="entry">“Ey Sedasus, okumak içler acısı gerçekten,<a class="noteref" epub:type="noteref" href="#f13">13</a></p>
			<p>İntihar etmiş senin kızların da aynı sebepten.</p>
			<p class="entry">“Ah, az mı acıklı bir durumdur</p>
			<p>Kendisine sahip olamasın diye Nicanor,<a class="noteref" epub:type="noteref" href="#f14">14</a></p>
			<p>Ölümü seçen Thebes’li kızın hikâyesi,</p>
			<p>Diğer kadınlarla aynı değil miymiş onu da gayesi?</p>
			<p class="entry">“Hemşehrisi bir başka kız da yapmış bunu</p>
			<p>Makedonya’lının biri kullanınca vücudunu</p>
			<span epub:type="pagebreak" id="page504" title="504"/>
			<p>Yitik kızlığını telafi etmiş ölümle.</p>
			<p class="entry">“Niceratus’un karısıyla ilgili tek bir cümle<a class="noteref" epub:type="noteref" href="#f15">15</a></p>
			<p>Yeterli olur, o da aynı sebepten etmiş intihar.</p>
			<p class="entry">“Ey Alcibiades, ne kadar iftihar<a class="noteref" epub:type="noteref" href="#f16">16</a></p>
			<p>Etsen yeridir, senin bedeninin toprakta gömülü</p>
			<p>Olmamasına dayanamadı karın... Şimdi o da ölü!</p>
			<p>İşte öyle sadık bir kadınmış Alcestis.</p>
			<p class="entry">“Penelope olduğunda mevzubahis,<a class="noteref" epub:type="noteref" href="#f17">17</a></p>
			<p>Homer’i dinlemeli, onun dillere destan</p>
			<p>İffetine düşkünlüğünü bilirmiş bütün Yunanistan.</p>
			<p class="entry">“Truva’da Protesilaus serildiğinde yere,</p>
			<p>Karısı Laodamia boğulup derin bir kedere,<a class="noteref" epub:type="noteref" href="#f18">18</a></p>
			<p>Yaşamamış kocasından bir gün daha fazla.</p>
			<p class="entry">“Soylu Portia’dan da aynı imtiyazla</p>
			<p>Söz etmek gerekir, o kötü kaderi paylaşmış o da</p>
			<p>Yürekten bağlandığı Brutus öldüğünde.</p>
			<p class="entry">“Artemissa’nın örnek karılığı, o mükemmele</p>
			<p>Yaklaşan davranışı anılır barbar ülkelerde bile.</p>
			<p class="entry">“Ey kraliçe Teuta! her şey bir yana,<a class="noteref" epub:type="noteref" href="#f19">19</a></p>
			<p>Senin iffetli bir karı oluşun ayna</p>
			<p>Tutsun dünyada tüm kadınlara;</p>
			<p>Sizin de ey Bilia, Rhodogune, ey Valeria!”<a class="noteref" epub:type="noteref" href="#f20">20</a></p>
			<p class="entry">Bu şekilde bir iki gün Dorigen kendisini</p>
			<p>Öldürme planları yaparak tüketmiş nefesini.</p>
			<p class="entry">Üçüncü günün gecesi, değerli şövalye</p>
			<p>Arveragus çıkıp gelmiş ve sormuş “Neden ağlıyorsun?” diye.</p>
			<p>Bunun üzerine daha da ağlamış Dorigen;</p>
			<p>Dünyaya geldiğime pişmanım” demiş “ben.</p>
			<p>Öyle bir yemin ettim ki, ah öyle tehlikeli bir laf!”</p>
			<p>Ve olan biten her şeyi etmiş itiraf.</p>
			<p>Burada bir kez daha tekrarlamak gereksiz,</p>
			<p>Bütün bunları zaten biliyorsunuz siz.</p>
			<p>Kocası, yüzünde bir gülümsemeyle dinlemiş hepsini,</p>
			<p>Ve şöyle dile getirmiş tepkisini:</p>
			<p class="entry">“Hepsi bu mu Dorigen? Var mı başka bir şey?”</p>
			<p class="entry">“Yok ama, bu kadarı zaten yetmez mi bey?,</p>
			<p>Takdir-i ilahi, fakat bu kadarı artık çok!”</p>
			<p class="entry">“Haklısın karıcığım ama, suyu bulandırmanın gereği yok:</p>
			<p>Bakarsın her şey yoluna girer bu gün,</p>
			<span epub:type="pagebreak" id="page505" title="505"/>
			<p>Sözünü tutmalısın Tanrı aşkı için.</p>
			<p>Tanrım acı bana, yardımcı ol, kuvvet ver,</p>
			<p>Karımın sözünden döndüğünü görmektense, bir hançer</p>
			<p>Saplasınlar böğrüme, öleyim yeğdir.</p>
			<p>Dorigen, bu sana olan aşkımın gerektirdiği şeydir.</p>
			<p>Dürüstlük dünyadaki en değerli hazine.”</p>
			<p>Fakat son verir vermez sözlerine,</p>
			<p>Ağlamaya başlamış, demiş: “Ölümü öp bak,</p>
			<p>Yaşadığın sürece sana kesinlikle yasak</p>
			<p>Bu olaydan herhangi bir kimseye söz etmek,</p>
			<p>Ben de dişimi sıkıp hiç renk</p>
			<p>Vermemeye çalışacağım, senin</p>
			<p>Hakkında kötü bir şey aklına gelmesin diye kimsenin.”</p>
			<p class="entry">Hemen yanına bir silahtar ve bir hizmetçi kız</p>
			<p>Çağırmış, demiş “Dorigen’le birlikte yola çıkın tez.”</p>
			<p>Ve onu falanca yere götürmeleri için</p>
			<p>Talimat vermiş, yola koyulmuşlar ama, niçin</p>
			<p>Gittiğini bilmiyorlarmış oraya Dorigen’in.</p>
			<p>Arveragus bunu bilmesini istemiyormuş hiç kimsenin.</p>
			<p class="entry">Tahmin edebiliyorum, şimdi çoğunuz</p>
			<p>Diyeceksiniz “Bu Arveragus ne iffetsiz, şerefsiz</p>
			<p>Bir adammış ki karısını kendi elleriyle atmış tehlikeye!”</p>
			<p>Dorigen’e ağlamadan, durun bakalım hikâye</p>
			<p>Nasıl gelişiyor, onun için Kader</p>
			<p>Farklı bir son hazırlamış olabilir, dinle sonra karar ver.</p>
			<p class="entry">Şehrin göbeğinde en kalabalık caddede, tesadüfen güya,</p>
			<p>Aurelius’a rastlamışlar, bu Dorigen’i ölesiye</p>
			<p>Seven silahtara. Hiç sağda solda eğlenmeden</p>
			<p>O lanetli sözü verdiği bahçeye gidiyormuş Dorigen</p>
			<p>Yerine getirmek için şimdi de o sözü.</p>
			<p>Aslına bakılırsa Aurelius’un gözü</p>
			<p>Kadının üstündeymiş, gözetliyormuş her an,</p>
			<p>Herhangi bir zamanda Dorigen çıkacak olsa kapıdan.</p>
			<p>O da bahçeye gidiyormuş, artık şans eseri</p>
			<p>Deyin ya da Tanrı’nın takdiri,</p>
			<p>Karşılaşmışlar sonuçta ve yüzünden mutluluk</p>
			<p>Taşarak selamlayıp sormuş delikanlı “Nereye yolculuk?”</p>
			<p class="entry">Dorigen, aklını yarı yitirmiş biri</p>
			<p>Gibi cevaplamış: “Bahçeye” demiş “Kocamın emri,</p>
			<span epub:type="pagebreak" id="page506" title="506"/>
			<p>Sözümü tutmak zorundayım, eyvah, nasıl düştüm bu hale!”</p>
			<p class="entry">Aurelius’un kafasını epey kurcalamış bu mesele,</p>
			<p>Dorigen’in pişmanlığı kalbini delmiş,</p>
			<p>Yüreğinde bir acıma duygusu yükselmiş,</p>
			<p>Değerli şövalye Arveragus’u düşünmüş bir de,</p>
			<p>“Sen gel de karına böyle bir sözde dur de,</p>
			<p>Dile kolay; karısının sözünü tutmaması demek</p>
			<p>Bu kadar korkunçmuş onun için. Kalksın da bir erkek...”</p>
			<p>Arveragus tüm bunları düşünmüş uzun boylu,</p>
			<p>“Nefsime hâkim olurum” demiş “böyle soylu</p>
			<p>Bir davranışa öylesi alçakça karşılık</p>
			<p>Vermektense. Ne yüce centilmenlik bu, bu ne gönlü yücelik!”</p>
			<p>Düşünmüş taşınmış ve şunları demiş tastamam:</p>
			<p class="entry">“Efendiniz Arveragus’a söyleyin Madam,</p>
			<p>Size karşı gösterdiği bu asil davranışı</p>
			<p>Gördüğümden ve gördüğümden yine akıttığınız yaşı,</p>
			<p>Anladığım için onun asil duygularını,</p>
			<p>Sözünüzü tutmanız konusundaki kaygılarını,</p>
			<p>Tek başına talip olmak istemesini doğabilecek utanca,</p>
			<p>–Ki yazık olurdu bu duruma düşerse böyle asil bir koca– </p>
			<p>Sonsuz acıları ben kendim çekmeye karar verdim,</p>
			<p>Hata ettim zaten, sevenlerin arasına girdim.</p>
			<p class="entry">“Serbestsiniz, içiniz rahat olsun benden yana,</p>
			<p>Doğduğunuz günden başlayıp bu ana</p>
			<p>Kadar bana vermiş olabileceğiniz her türlü teminatı,</p>
			<p>Her türlü sözleşmeyi, akdi, her türlü seneti</p>
			<p>Elinize sayıyorum, hepsi de iptal.</p>
			<p>Ve şerefim üzerine yemin, onurunuza halel</p>
			<p>Getirecek tek bir söz etmeyeceğim hiçbir söz için.</p>
			<p>Durmayın bayan, şimdi selametle gidin,</p>
			<p>Hayatımda tanıdığım en dürüst, en sadık karı</p>
			<p>Olarak yine geldiğiniz gibi terkedin buraları.</p>
			<p>Verdikleri sözleri tutsun tüm kadınlar,</p>
			<p>En azından Dorigen ismini hatırlasınlar.</p>
			<p>Soylu davranmakta bir silahtarın bir şövalyeden</p>
			<p>Geri kalması için yoktur bir neden.”</p>
			<p class="entry">Dorigen diz çöküp teşekkür etmiş,</p>
			<p>Sonra da kalkıp evine, kocasına gitmiş,</p>
			<p>Ve olanları anlatmış kelimesi kelimesine,</p>
			<span epub:type="pagebreak" id="page507" title="507"/>
			<p>Emin olun, kocası öyle sağlam ikna</p>
			<p>Olmuş ki sevincinin burada imkânsız tarifi,</p>
			<p>Bu ayrıntılara girmek gereksiz söz israfı.</p>
			<p class="entry">Kısacası Arveragus ve Dorigen, bu karı koca</p>
			<p>Mutlu mesut yaşamışlar hayatları boyunca,</p>
			<p>Aralarında çıkmamış en küçük sorun bile,</p>
			<p>Şövalye karısına bir kraliçeymiş gibi muamele</p>
			<p>Etmiş. Karısı da dürüst davranmış ona ve sadık.</p>
			<p>Bu ikisi hikâyemizden çıkıyor artık.</p>
			<p class="entry">Masrafları, emekleri boşa çıkan Aurelius,</p>
			<p>Doğduğu güne lanet okumuş; hayata küs:</p>
			<p>“Nasıl bir yükümlülük altına girdim böyle off,</p>
			<p>Yarım ton altın isteyecek şimdi benden filozof,</p>
			<p>Yapacak bir şey yok artık, ne gelir elden?</p>
			<p>Yanmışım, yıkılmışım, yok olmuşum ben.</p>
			<p>Kimler ağlasın bana? Kimler tutsun yasımı?</p>
			<p>Elden çıkarmak zorundayım tüm mirasımı,</p>
			<p>Ve el açmak sonra da, artık burda duramam,</p>
			<p>Kalıp eşimi dostumu utandıramam.</p>
			<p>Büyücü bir kolaylık gösterir belki bir ümit,</p>
			<p>Borcumu belli günlerde, yıl yıl, taksit taksit</p>
			<p>Ödemeyi teklif edeyim en iyisi gidip,</p>
			<p>Sonra da ona anlayışı için teşekkür edip</p>
			<p>İlk taksidi ödeyeyim, yalancı çıkamam ya.”</p>
			<p class="entry">Kalbi buruk, servetini muhafaza ettiği odaya</p>
			<p>Gidip söz verdiğinin yarısına tekabül</p>
			<p>Eden miktarda saf altın getirmiş çil çil,</p>
			<p>Sihirbaza teslim etmiş “Nezaketinize sığınarak, zaman</p>
			<p>İçinde ödenebilir mi acaba?” demiş “geri kalan?</p>
			<p>Üstadım, şu gerçeği iftihar</p>
			<p>Ederek söyleyebilirim ki her sözümü tuttum şimdiye kadar.</p>
			<p>Bir yalın gömlekle kalsam da, yok yalan borcum,</p>
			<p>Kuruşu kuruşuna ödenecek kalan borcum.</p>
			<p>Bana iki üç yıl süre bağışlayın tek,</p>
			<p>Gerekli görürseniz bir ipotek</p>
			<p>Karşılığında; inanın öyle bir makbule</p>
			<p>Geçecek ki bu, aksi halde inanın öyle</p>
			<p>Dara düşeceğim ki mirasımı elden çıkaracağım, mecbur,</p>
			<p>İşte efendim bütün meramım budur.”</p>
			<span epub:type="pagebreak" id="page508" title="508"/>
			<p class="entry">Sihirbaz cevaplamış ciddi bir ifadeyle,</p>
			<p>Daha doğrusu bir soru yöneltmiş demiş ki “Söyle,</p>
			<p>Anlaşmamızın şartlarını yerine getirdim mi ben?”</p>
			<p>“Getirdiniz,” demiş öteki “hem de mükemmelen.”</p>
			<p>“Hanımını elde etmedin mi istediğin gibi?”</p>
			<p>“Hayır” demiş Aurelius, sızlamış kalbi.</p>
			<p>“Öyle mi? Peki neden? Anlatsana!”</p>
			<p>Delikanlı anlatmış hikâyeyi baştan sona,</p>
			<p>Burada bir kez daha tekrarlamak gereksiz,</p>
			<p>Bütün bunları zaten biliyorsunuz siz.</p>
			<p class="entry">Sonunda demiş ki “Arveragus, bu centilmen, bu nezih</p>
			<p>Şövalye üzüntüsünden kahrolup ölmeyi ederdi tercih,</p>
			<p>Görmektense karısının döndüğünü sözünden,</p>
			<p>Nasıl da dertliydi yanısıra zavallı Dorigen.</p>
			<p>İhanetten iğreniyordu ama nasılsa</p>
			<p>O duruma düşmüştü, canına kıyardı ona kalsa.</p>
			<p>O gün bana söz vermesi tamamen cehaletten</p>
			<p>Kaynaklanıyordu, haberi yoktu ki hiç sihirden, kerametten.</p>
			<p>Bunları düşününce içim sızladı açıkçası,</p>
			<p>Nasıl bir cömertlik gösterip de kocası,</p>
			<p>Onu bana yolladıysa ben de aynı has tavrı</p>
			<p>Gösterip gönderdim onu, işin aslı astarı</p>
			<p>İşte budur, ne eksik ne de fazla!”</p>
			<p class="entry">Cevap vermiş filozof, demiş “Pekâlâ,</p>
			<p>Bak sevgili kardeşim, sözlerim yalan değil,</p>
			<p>İkinizin de davranışı gerçekten asil.</p>
			<p>Biriniz şövalye, biriniz silahtar, ama size rakip</p>
			<p>Olabilir aynı derecede cömert davranarak bir rahip.</p>
			<p>Evet, Tanrı’nın izniyle yapar bunu ve işte muaf</p>
			<p>Tutuyorum seni aramızdaki yarım ton saf</p>
			<p>Altını ödemekten ve sen de mezarından</p>
			<p>Şu an kalkmış gibi sıyrılıp efkârından</p>
			<p>Sanki beni hiç tanımamış</p>
			<p>Gibi var git yoluna. Almam senden bir kuruş</p>
			<p>Ne sanatım için, ne de harcadığım emekler,</p>
			<p>Yeter bana yedirdiğin yemekler.</p>
			<p>Hoşçakal şimdi, bol şans, haydi bak rahatına.”</p>
			<p>Böyle demiş sihirbaz ve binip gitmiş atına.</p>
			<p class="entry">Evet beyler, şu sorumu cevaplayın şimdi:</p>
			<span epub:type="pagebreak" id="page509" title="509"/>
			<p>İçlerinde en cömert davranan kimdi?</p>
			<p>Daha fazla yol gitmeden cevap verin hem,</p>
			<p>Çünkü artık burada son buluyor hikâyem.</p>
			<p class="spot">Toprak Ağası’nın Hikâyesi burada bitiyor.</p>
		</section>
	</section>
	<aside class="footnote" epub:type="footnote" id="f1">1 Cithero: En renkli anlatımların, hitabet sanatının ustası olan Ciçero’yu kastediyor.</aside>
	<aside class="footnote" epub:type="footnote" id="f2">2 Penmark: Britanya’da Penmarch.</aside>
	<aside class="footnote" epub:type="footnote" id="f3">3 Luciana: Eski Roma’da av tanrıçası olan Diana’nın adlarından biri.</aside>
	<aside class="footnote" epub:type="footnote" id="f4">4 Pomphilus: Ortaçağ’da yazılmış Latince bir şiirdeki (Pomphilus de Amore) kahraman.</aside>
	<aside class="footnote" epub:type="footnote" id="f5">5 Gironde: Merkezi Bordeaux şehri olan Atlas Okyanusu kıyısındaki bir il.</aside>
	<aside class="footnote" epub:type="footnote" id="f6">6 Alnath: Astrologların Arietis olarak bildikleri yıldız. Toprak Ağası astroloji terimlerini pek iyi bilmediğini söylüyor fakat Coghill, Chaucer’ın kendisinin de bir astrolog olduğunu ve burada tarif edilen hesaplamaların doğru olduğunu bildirdikten sonra bu hesaplamaları doğru anlayıp aktarabildiğini “umduğunu” belirtiyor. Elinizdeki kitabı Türkçeleştiren de aynı temenniyi kendisi için tekrarlıyor.</aside>
	<aside class="footnote" epub:type="footnote" id="f7">7 Phidon, Otuz Tiranlar tarafından öldürülmüştü.</aside>
	<aside class="footnote" epub:type="footnote" id="f8">8 Aristoklides: Orchomenos tiranı..</aside>
	<aside class="footnote" epub:type="footnote" id="f9">9 Hasdrubal: (M.Ö. 146) Kartaca kralı.</aside>
	<aside class="footnote" epub:type="footnote" id="f10">10 Galyalıların M.Ö. 276’da Milet’i yağmalamalarına bir gönderme.</aside>
	<aside class="footnote" epub:type="footnote" id="f11">11 Abradates: Susi kralı.</aside>
	<aside class="footnote" epub:type="footnote" id="f12">12 Bu kız nişanlısının ölümü üzerine başkasıyla olmak istememiş ve kendini öldürmüştü.</aside>
	<aside class="footnote" epub:type="footnote" id="f13">13 Boetialı Sedasus’un kızları kirletildikleri için birbirlerini öldürmüşlerdi.</aside>
	<aside class="footnote" epub:type="footnote" id="f14">14 Nicanor: Thebes’in alınması sırasında (M.Ö. 336) İskender’in ordusunda bulunan subaylardan biri.</aside>
	<aside class="footnote" epub:type="footnote" id="f15">15 Otuz Tiranlar Niceatus’u öldürünce karısı da ele geçmemek için intihar etmişti.</aside>
	<aside class="footnote" epub:type="footnote" id="f16">16 (M.Ö. 404-450) Atinalı general ve politikacı Alcibiades. Robinson notlarında Alcibiades’i gömenin sevgilisi Timandra olduğunu açıklıyor.</aside>
	<aside class="footnote" epub:type="footnote" id="f17">17 Penelope Odysseus’un gündüzün ördüğü örgüsünü gece sökerek isteklilerini oyalayan sadık karısı.</aside>
	<aside class="footnote" epub:type="footnote" id="f18">18 Protesilaus’un kocasından daha sonra yaşamak istemeyen karısı için bkz. Ovid, <em>Heroides</em> xiii.</aside>
	<aside class="footnote" epub:type="footnote" id="f19">19 Teuta: Illyria kraliçesi.</aside>
	<aside class="footnote" epub:type="footnote" id="f20">20 Bilia: Kartacalılara karşı M.Ö. 260’ta bir deniz zaferi kazanan Duillius’un karısı.
		<p>Rhodogune: Darius’un kızını kendisini ikinci evliliğe zorlayan dadısını öldürmüştü.</p>
		<p>Valeria: Servius’un karısı, ikinci kez evlenmeyi reddetmişti.</p>
	</aside>
</body>
</html>