<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-23">
	<section>
		<span epub:type="pagebreak" id="page528" title="528"/>
		<section>
			<h1 class="chapter-header">KİLİSE MECLİSİ AZA YARDIMCISI’NIN<br/>HİKÂYESİ (GİRİŞ)</h1>
			<p class="entry">Aşağı yukarı beş mil kadar yol almıştık,</p>
			<p>Azize Cecilia’nın yaşam öyküsü bitmişti artık.</p>
			<p>O sıra siyahlara bürünmüş bir adam,</p>
			<p>Yetişti bize Blean’in aşağısında Boughton’dayken tam.</p>
			<p>Siyahlara bürünmüştü ama içinde beyaz cüppe vardı,</p>
			<p>Altındaki beygiri benek benek ve kırdı.</p>
			<p>Görülmeye değerdi, kan ter içindeydi bu at,</p>
			<p>Üç mil kadar yolu kat etmişti son sürat.</p>
			<p>Yardımcısının atı da nerdeyse çatlayacaktı,</p>
			<p>Nasıl terlemişti görseniz, gövdesi ıpıslaktı.</p>
			<p>Sağrısı baştan başa bembeyaz köpük,</p>
			<p>Benekli saksağana dönmüştü zavallıcık.</p>
			<p>Atının sağrısında bir çanta vardı ikiye katlı,</p>
			<p>Belli ki fazla yükü sevmiyordu siyahlı atlı.</p>
			<p>Bu değerli beyefendi hafif elbiseler giymişti, eh mevsim</p>
			<p>Yazdı ne de olsa. Biraz sonra acaba bu da kim</p>
			<p>Diye birdenbire merak ettim,</p>
			<p>Ve başlığının pelerinine dikili olduğunu farkettim.</p>
			<p>Daha kanıt mı ister, can sağlığı bundan fazlası,</p>
			<p>Bu adam, anladım ki bir kilise meclisi azası.</p>
			<p>Şapkası kaymış, sarkıyordu bir ipin ucunda,</p>
			<p>Tırıstan hızlı gidiyordu, şaşacak ne vardı bunda.</p>
			<p>Çılgınca sürüyordu atını, nasıl desem size.</p>
			<p>Başlığının altına dulavratotu yaprağı koymuştu, taze.</p>
			<p>Tere karşıydı bu, başını güneşten koruyordu aynı zamanda.</p>
			<p>Vıcık vıcık ter içinde hoştu, hali yamandı.</p>
			<p>Sürekli ter sızdıran alnı tam seyirlikti,</p>
			<p>Sanki yapışkanotu ve sinirliot damıtan bir imbikti.</p>
			<p>Epey yakına gelince yüksek sesle “İyi</p>
			<p>Günler dilerim” dedi “Tanrı korusun bu şen kafileyi.</p>
			<p>Size yetişmek için atımı nasıl da mahmuzladım,</p>
			<p>Yola sizinle birlikte devam etmekti maksadım.”</p>
			<p class="entry">Yardımcısı da pek saygılıydı bu beyin.</p>
			<p>“Handan çıktığınızı gördüm” dedi “sabahleyin,</p>
			<p>Haber versem iyi olur dedim kendi kendime,</p>
			<span epub:type="pagebreak" id="page529" title="529"/>
			<p>Eğlenceyi yürekten seven efendime.</p>
			<p>Sizinle birlikte olmaya can atıyordu çünkü.”</p>
			<p class="entry">“Aklına sağlık, öyle iyi düşünmüşsün ki,”</p>
			<p>Diye cevapladı Hancı “Efendin akıllı</p>
			<p>Birine benziyor, şen şakrak olduğu da açıkça belli.</p>
			<p>Anlatacak bir iki hikâyesi var mıdır dersin?</p>
			<p>Muzip hikâyelerle sabahımıza tat versin.”</p>
			<p>“Efendim renk katabilir mi diye soruyorsunuz bu sabaha,</p>
			<p>Şaka mı ediyorsunuz? Efendim tam bir kahkaha</p>
			<p>Adamıdır, üstelik bana güvenin,</p>
			<p>Onu benim kadar yakından tanısaydınız –işte size yemin– </p>
			<p>Ağzınız bir karış açık kalırdı hayretten</p>
			<p>Çok yeteneklidir, çok cindir gerçekten.</p>
			<p>Başarıyla kalkar en zor işlerin altından bile</p>
			<p>Öyle işlere girer ki bütün bu kafile</p>
			<p>İçinde sanmam çıksın yaptıklarını yapacak bir tek kimse,</p>
			<p>Başka mesele tabii o kendisi öğretirse.</p>
			<p>Sıradan biri gibi aranızda, herkesten farksız,</p>
			<p>Ama eminim, fazlasıyla kabarırdı koltuklarınız,</p>
			<p>Onu tanısaydınız gururlanırdınız elbet,</p>
			<p>İsterse gitmiş olsun bu uğurda bir servet,</p>
			<p>Dostluğundan pişman olmayacaksınız çünkü.</p>
			<p>Olsa bendenizin de malı mülkü,</p>
			<p>Hiç çekinmeden koyardım ortaya.</p>
			<p>Bu beyefendi bir deha, bu adam bir derya,</p>
			<p>Dikkatinizi çekerim baylar, karşınızdaki bir üstün insan.”</p>
			<p>“Madem” öyle dedi Hancı “söyle o zaman,</p>
			<p>Bir din adamı mıdır efendin ya da ne?”</p>
			<p class="entry">“Hata olur yalnızca din adamı demek ona”</p>
			<p>Oldu Yardımcının cevabı “çok daha fazlası, ama yeri</p>
			<p>Geldi madem, anlatayım size nelerdir hünerleri.”</p>
			<p class="entry">“Efendim öyle bir kudret, öyle bir fen</p>
			<p>Sahibidir ki –ben bile, onun yardımcısı olmama rağmen</p>
			<p>Herşeyi açıklamaktan acizim–  azizim şurası muhakkak</p>
			<p>Buradan Canterbury’e uzanan bu toprak</p>
			<p>Yolu temizleyip en küçük moloza, en küçük taşa</p>
			<p>Kadar, altın gümüşle kaplar bir baştan öbür başa.”</p>
			<p class="entry">Yardımcı’nın sona erer ermez hikâyesi,</p>
			<p>Duyuldu Hancı’nın “Yüce Rabbim” diyen sesi,</p>
			<span epub:type="pagebreak" id="page530" title="530"/>
			<p>“Doğrusu, bu iş biraz garip geldi bana”</p>
			<p>Dedi başını sallayarak “Madem akıldan yana</p>
			<p>Tanrı efendine bu kadar cömert davranmış,</p>
			<p>Efendin şöyle saygıdeğer, böyle yüce bir insanmış,</p>
			<p>Bu meziyetlerine kendisi hiç mi aldırış etmez?</p>
			<p>Baksana pardesüsü beş kuruş etmez.</p>
			<p>Anlattığın gibi birine hiç yakıştıramadım zira,</p>
			<p>Üstü başı kir pas, parça parça paçavra.</p>
			<p>Daha iyi giysiler almaya gücü yeten</p>
			<p>Biri madem efendin, durma söyle allasen,</p>
			<p>Nedir bu hali ha, nedir bu sersefil durum?</p>
			<p>Dediklerine uymuyor hiç, anlat dinliyorum.”</p>
			<p class="entry">“Evet” dedi Yardımcı “bu gereksiz bir soru,</p>
			<p>Onunkisi sonu olmayan bir iş, yardımcısı olsun Tanrı.</p>
			<p>(Fakat bunu açıktan söyleyemem, rica</p>
			<p>Ediyorum aramızda kalsın, işte diyorum gizlice)</p>
			<p>Doğrusu, efendim biraz fazla zeki.</p>
			<p>Aşırıya varan herşey –âlimler der ki– </p>
			<p>Başarısızlığa mahkûmdur, kötüye varır sonu.</p>
			<p>Biraz da bu yüzden anlıyorum onu:</p>
			<p>Bir kimsenin aklı çok geliyorsa, doğru laf,</p>
			<p>Mutlaka yanlış kullanacaktır, boşa israf.</p>
			<p>Beni de az üzmüyor onun hali,</p>
			<p>Tanrı yardımcısı olsun, eh daha ne demeli?”</p>
			<p class="entry">“Neyse dostum, kendini fazla üzme” dedi Hancı,</p>
			<p>“Fakat efendinin marifeti nedir? Bak onca</p>
			<p>Methettin, oldu olacak anlat bari,</p>
			<p>Madem öyle becerikli, öyle kafalı biri</p>
			<p>Nerde yaşarsınız? Mahzuru yoksa onu anlat bize.”</p>
			<p>“Kenar mahallelerde” dedi Yardımcı “hiç göze</p>
			<p>Çarpmadan yaşarız. Müdavimiyiz kuytuların, köşelerin,</p>
			<p>Çıkmaz sokakların: Soyguncu, hırsız, kanunsuz kişilerin</p>
			<p>Korku içinde yaşadıkları zulalarda konaklaya konaklaya</p>
			<p>Dolaşır dururuz, işin doğrusu bu ya.”</p>
			<p class="entry">“İzin verirsen” dedi Hancı “bir sorum daha var.</p>
			<p>Benzin neden uçuk, soluk bu kadar?”</p>
			<p class="entry">“Aziz Peter aşkına” dedi Yardımcı “Evet, yazık.</p>
			<p>Haklısınız, Tanrı davrandı diyemem bana nazik.</p>
			<p>Ateşi üflüyorum habire, bu benim işim.</p>
			<span epub:type="pagebreak" id="page531" title="531"/>
			<p>Bir de baktım rengim atmış, sararmışım, solmuşum.</p>
			<p>Aynaya bakmaya vaktim, cesaretim yok,</p>
			<p>Altın imal etmek için çok çalışıyoruz, çok.</p>
			<p>Sürekli koşturuyoruz, sıvılar döküyoruz ateşe,</p>
			<p>Gel gör ki onca endişeye, onca telaşa</p>
			<p>Rağmen gerçekleşmiyor, maalesef, arzumuz.</p>
			<p>Boşa çıkıyor deneylerimiz, hep yaz boz, yaz boz.</p>
			<p>Yine de kesmiyor halk çalışmalarımızdan umudu.</p>
			<p>Esirgemiyor üç, beş ya da onbeş poundu.</p>
			<p>Sanıyorlar ki aynen dediğimiz gibi olacak,</p>
			<p>Paraları en az iki katına çoğalacak.</p>
			<p>Aslı yok tabi bunun, düpedüz yalan,</p>
			<p>Yine de el yordamıyla atılıyoruz ardından,</p>
			<p>Ardılıyoruz düşe kalka, hâlâ ümitli.</p>
			<p>Fakat işin sırrı o kadar önden ve o kadar süratli</p>
			<p>Gidiyor ki yakalayacağız diye yeminler etmemize rağmen,</p>
			<p>Kayıp kaçıyor elimizden, tam yakaladık derken,</p>
			<p>Muhtaç edecek bu iş sonunda bizi ele güne.”</p>
			<p>Yardımcı bu şekilde devam ederken sözlerine,</p>
			<p>İyice yakınına gelmişti efendisi,</p>
			<p>Ve duymuştu ne dendi, ne söylendiyse.</p>
			<p>Bu kilise meclisi azası zaten,</p>
			<p>Şüphe edermiş herşeyden ve herkesten.</p>
			<p>Cato’nun da pek güzel belirttiği gibi,</p>
			<p>Herkesin kendinden söz ettiğini sanırmış kabahat sahibi.</p>
			<p>İşte bu yüzden iyice yakına gelmişti Aza,</p>
			<p>Herşeyi duyabilmek için girmişti aramıza,</p>
			<p>Ve muradına ermişti. “Dilini tutsan iyi edersin”</p>
			<p>Dedi yardımcısına, “yoksa çok pahalıya ödersin.</p>
			<p>Bu insanların önünde bana iftira</p>
			<p>Atıyorsun, hem de sırlarımızı açıyorsun onlara.”</p>
			<p class="entry">“Aldırma” dedi Hancı “sen devam et birader.</p>
			<p>Ateş olsa efendin cürmü kadar yer yakar.”</p>
			<p>Yardımcı cevapladı: “Bence de öyle”.</p>
			<p>Aza, yardımcısının bütün gizlerini ele</p>
			<p>Vereceğini anlayınca korkup rezil olmaktan,</p>
			<p>Ve üzüntüden kaçtı gitti, ayrıldı topluluktan.</p>
			<p class="entry">“Hah, şöyle” deyip bir soluk aldı Yardımcı,</p>
			<p>“Efendim gitti nihayet ve başlıyor eğlence.</p>
			<span epub:type="pagebreak" id="page532" title="532"/>
			<p>Tüm bildiklerimi anlatabilirim şimdi dostlar,</p>
			<p>Çekti gitti öyle mi? Cehennem’e dek yolu var.</p>
			<p>Bir daha görmeyeceğim bundan böyle kendisini,</p>
			<p>Ne pound döndürür beni bu sözümden, ne peni.</p>
			<p>Beni bu oyuna ilk bulaştıran oydu, sersefil olsun,</p>
			<p>Ecel canını almadan ele güne rezil olsun.</p>
			<p>Aranızdan bazıları bu sözlerimi,</p>
			<p>İnandırıcı bulmayabilir fakat son derece samimi</p>
			<p>Konuşuyorum, inanın. Pişmandım ama bütün</p>
			<p>Istırabıma rağmen işi bırakmak ne mümkün.</p>
			<p>Bırakamadım onca emek, onca çile, onca zarara rağmen.</p>
			<p>Keşke anlatabilsem size, ah gelse de elimden,</p>
			<p>Yaptığımız işin tüm ayrıntılarını.</p>
			<p>Her neyse, yine de bildiğim kadarını</p>
			<p>Anlatacağım şimdi, saklamadan hiçbir şeyi,</p>
			<p>Efendim yok nasılsa, böylesi daha iyi.</p>
			<p class="spot">Aza Yardımcısı’nın Hikâyesi’ne Giriş burada bitiyor.</p>
		</section>
		<section>
			<h1 class="chapter-header">KİLİSE MECLİSİ AZA YARDIMCISI’NIN<br/>HİKÂYESİ</h1>
			<p class="spot">Kilise Meclisi Aza Yardımcısı’nın Hikâyesi burada başlıyor.</p>
			<p class="prey">[Prima Pars]</p>
			<p class="entry">Bu azayla tam yedi yıldır beraber olmama rağmen,</p>
			<p>Uğraşımızda arpa boyu yol alamadım şahsen,</p>
			<p>Aksine eridi gitti bu garibin varı yoğu,</p>
			<p>Tanrı şahit, aynı akibete uğradı daha birçoğu.</p>
			<p>Hayat doluydum bir zamanlar, hayatla barışıktım,</p>
			<p>Üstüm başım yerindeydi, ah ne de şıktım.</p>
			<p>Şimdi görüyorsunuz halim ne harap,</p>
			<p>Başıma geçirdiğim eski bir çorap,</p>
			<p>Bir zamanlar al al olurdu yanaklarım heyhat,</p>
			<p>Şimdi kimin bu soluk, kurşun renkli surat?</p>
			<p>Bu işe girenin derde girmiştir başı,</p>
			<span epub:type="pagebreak" id="page533" title="533"/>
			<p>İş başında sulanır gözlerim, gözyaşı, hep gözyaşı.</p>
			<p>Ey simya! Ne geçti elime, senden ne aldım?</p>
			<p>Sayende tam takır, kuru bakır kaldım,</p>
			<p>Çaresizim, ne yana dönsem üç kuruşa muhtaç;</p>
			<p>Üstelik boğazıma kadar borç</p>
			<p>İçindeyim ödünç aldığım altınlar yüzünden,</p>
			<p>Hayatımın sonuna dek onları ödeyemem ben.</p>
			<p>İnsan soyu sonsuza dek bu halimden ders alsın.</p>
			<p>Her ne şekilde diyorum, olursa olsun,</p>
			<p>Bu işlere bulaşacak olursa bir kişi,</p>
			<p>Ve devam ederse beyler, bitmiştir işi.</p>
			<p>Tanrı yardımcısı olsun çabuk uyanmazsa eğer,</p>
			<p>Boşaltırlar cüzdanını ve adam kafayı yer.</p>
			<p>Bu tehlikeli oyunda, deliliği ve aptallığı sayesinde</p>
			<p>Kaybedince neyi var neyi yoksa himayesinde,</p>
			<p>Başkalarını da yüreklendirir, onlar da haz</p>
			<p>Alsın diye ve yolunsun diye kendisi kadar en az.</p>
			<p>Düşmüş kimseler için en büyük zevk</p>
			<p>Kaynağıdır başkalarını da aynı durumda görmek.</p>
			<p>Böyle demişti bir rahip bir zamanlar bana.</p>
			<p>Neyse, şimdilik bu konuyu bırakalım bir yana,</p>
			<p>Bahsedeyim sizlere biraz işimizden.</p>
			<p class="entry">Sihirli uğraşımızın başına geçince bizden</p>
			<p>Akıllısı yoktur, pek bilgiliyizdir; kitabi</p>
			<p>Sözler ederiz, kimsenin duymadığı türden tabii.</p>
			<p>Üfler canlandırırım ateşi kalbim çatlayana dek,</p>
			<p>Ama sanırım sayıp dökmeye gerek</p>
			<p>Yok kullandığımız malzemeyi, boşa vakit kaybetmiş</p>
			<p>Oluruz; beş, altı ons ya da başka bir miktar gümüş,</p>
			<p>Ve güzelce öğütülüp toz haline getirilen demiri,</p>
			<p>Sarı zırnığı, efendim, yanık kemikleri,</p>
			<p>Bunların nasıl bir çömlek içine konduğunu beraber,</p>
			<p>Bu saydıklarımın üstüne tuz ve biber</p>
			<p>Serpilip üstünün örtüldüğünü cam bir kapakla,</p>
			<p>(Elbette daha pek çok isim geliyor akla)</p>
			<p>Bunların hiçbirini anlatarak meşgul</p>
			<p>Etmeyeceğim kendimi. Çömlekte oluşan buhar, bir yol</p>
			<p>Bulup kaçamasın diye çömleğin nasıl kille</p>
			<p>Sıvandığına değinmeyeceğim. Sonra da ateş ille.</p>
			<span epub:type="pagebreak" id="page534" title="534"/>
			<p>Bazen hafif, bazen şiddetli olmalı ateşimiz</p>
			<p>Bilseniz elimizdeki maddeleri arıtmak için nasıl leşimiz</p>
			<p>Çıkar, yakarak toz haline getirilir civa,</p>
			<p>Sonra alaşımlanır, ham cıva yani. Yine de hava</p>
			<p>Cıvadır efendimin kurnazlıklarına rağmen bulduğumuz,</p>
			<p>Boşa gider onca yorulduğumuz.</p>
			<p>Boşa gider sarı zırnık, toz cıva, billur kaptaki kurşun oksit</p>
			<p>Ons ons, dirhem dirhem tartmak için az vakit</p>
			<p>Harcamadığımız bu şeyler hiçbir sonuç vermez.</p>
			<p>Ne ısınan maddelerden yükselen gaz,</p>
			<p>Ne de çökelen katı maddeler yaramaz bir işe,</p>
			<p>Çektiğimiz onca çile çıkar sonunda boşa.</p>
			<p>Şeytan alır götürür, giden paramız caba,</p>
			<p>Onca emek, onca alın teri olunca heba.</p>
			<p class="entry">Daha pek çok şey var işimizle ilgili,</p>
			<p>Sırasıyla anlatamam hepsini çünkü yeterince bilgili</p>
			<p>Biri değilim, anlayacağınız cahilim.</p>
			<p>Bu yüzden hatırladığım sırayla ve döndükçe dilim</p>
			<p>–Gerçi sınıflandıramam onları cinslerine göre– </p>
			<p>Yine de sunmaya çalışayım kısaca sizlere.</p>
			<p>Kilermeni, boraks, bakır pası,</p>
			<p>Toprak ve cam kapların her türlüsü,</p>
			<p>Potalarımız, çökeltme kaplarımız, her türden şişecik,</p>
			<p>Eritme, arıtma kaplarımız, tüplerimiz ayrıca imbik,</p>
			<p>Ve daha işe yaramaz soyundan bir sürü ıvır zıvır.</p>
			<p>Adlarını anmak gereksiz, tasavvur</p>
			<p>Edemeyeceğiniz şeyler: suya kızıl renk</p>
			<p>Vericiler, Ammon tuzu, kükürt, arsenik;</p>
			<p>Bütün bunlara kullandığımız bir sürü nebatı</p>
			<p>Ekleyebiliriz, mesela kasıkotu, kediotu, ayotu,</p>
			<p>Bunları da sayabilirim önemliyse eğer;</p>
			<p>Yanık kalırdı lambamız geceler, gündüzler,</p>
			<p>Tüm derdimiz, varsa bir yolu, hedefe ulaşmak.</p>
			<p>Arıtılması suyun, katılaştırma işlemine yarayan ocak;</p>
			<p>Sönmemiş kireç, yumurta akı, bunlarla bitmiş değil,</p>
			<p>Envai çeşit pudra, kül, tezek, kil,</p>
			<p>Balmumlu torbalar, kaya tuzu, zaç yağı, odun, kömür alevi,</p>
			<p>Tartar tuzu, hazır tuz, yanıcı, donucu maddeler, kalevi,</p>
			<p>Biraz kil –insan saçıyla karışık, at yelesiyle veya– </p>
			<span epub:type="pagebreak" id="page535" title="535"/>
			<p>Bira mayası, cam, şap, ayrıca tartar yağı;</p>
			<p>Sarı zırnık, ham kremtartar, mayalanmamış bira,</p>
			<p>Bitmedi, daha bunları karıştırıcı, emici maddeler var zira.</p>
			<p>Sarı renkli, altın taşı olmaya yaklaşmış gümüş,</p>
			<p>Bazı maddeler, küf, metal tahlil kapları, hey gidi hey,</p>
			<p>Saymakla bitmeyecek daha pek çok şey.</p>
			<p class="entry">Efendimin bana öğrettiği üzere,</p>
			<p>Özleri ve gezegenleri sırasıyla sayacağım sizlere.</p>
			<p>Birinci öz cıvadır, ikincisi sarı zırnık,</p>
			<p>Üç Ammon tuzu, dört kükürt, duyardım sık sık.</p>
			<p>Gezegenleri mi istiyorsunuz? Anlatayım hay hay,</p>
			<p>Güneş altındır ve sonra gümüştür Ay,</p>
			<p>Mars demir, Merkür cıva ve Satürn kurşun,</p>
			<p>Jüpiter kalay, Venüs bakırdır, babamın ruhuna yemin olsun.</p>
			<p class="entry">Bu lanetli sanatla her kim uğraşırsa,</p>
			<p>Bir araya gelmeyecektir iki yakası.</p>
			<p>Varını yoğunu bu işe yatıracaktır,</p>
			<p>Şüphesiz her çırpınışı onu daha da batıracaktır.</p>
			<p>Her kim meraklıysa aptallığını sergilemeye,</p>
			<p>Buyursun denesin, en iyi fırsattır simya.</p>
			<p>Parasını sokağa atacak kadar zenginse her kim,</p>
			<p>Ona simyacı olmasını tavsiye ederim.</p>
			<p>Öğrenmesi kolay bir iş diyorsunuz Allah bilir,</p>
			<p>Oysa kazın ayağı hiç de öyle değildir.</p>
			<p>Bir keşiş olsun isterse, bir rahip, bir papaz,</p>
			<p>Kilise meclisi azası veya bir başkası. Gece gündüz</p>
			<p>Bu sihirli sanata çalışsın, oturup kitapların başına,</p>
			<p>Ya da hiç çalışmasın derim, çünkü boşuna.</p>
			<p>Bir de bunu cahil birine öğrettiğinizi düşünün,</p>
			<p>Bırakın Allah aşkına, imkânı mı var bunun?</p>
			<p>Bu işe soyunan adam âlim ya da cahil olsa,</p>
			<p>İkisinin de yolu aynı kapıya çıkar nasıl olsa.</p>
			<p>Ruhum kurtuluşa ermesin ki öte dünyaya gidişinde,</p>
			<p>Şu bizim altın taşını bulma işinde</p>
			<p>Hiç önemi yok bir adam cahildir, diğeri okumuştur,</p>
			<p>Değil mi ki sonunda ikisinin de eli boştur.</p>
			<p class="entry">Bu ara unuttum söz etmeyi bazı olgulardan,</p>
			<p>Temizleyici sıvılardan, metal dolgulardan.</p>
			<p>Maddelerin amaca göre yumuşatılmasından,</p>
			<span epub:type="pagebreak" id="page536" title="536"/>
			<p>Ya da işleme sertleştiriciler katılmasından,</p>
			<p>Yıkamalar, yağlamalardan, eriyebilir metallerden,</p>
			<p>Ohoo, bunları tek tek saymaya kalksam ben,</p>
			<p>Daha kalın bir cilt olur dünyadaki en kalın kitaptan.</p>
			<p>Saymaktan vazgeçiyorum işte bu sebepten.</p>
			<p>Zaten çağırmaya yetecek kadar isim saydım</p>
			<p>Orta karar bir iblisi ve devam etmekten caydım.</p>
			<p class="entry">O hayır, olsun varsın! İksir denen altın taşını<a class="noteref" epub:type="noteref" href="#f1">1</a></p>
			<p>Bir bulduk mu köşeyiz dostum, sil gözünün yaşını. </p>
			<p>Fakat yeminle söylüyorum, yürekten taptığımız</p>
			<p>Göklerin Tanrı’sına, ne yaparsak azdır bütün yaptığımız.</p>
			<p>Parlak zekamıza rağmen bu taş geçmez ele,</p>
			<p>Onca altını harcamış oluruz sonunda nafile.</p>
			<p>Öyle ki kayıplar nerdeyse deli eder insanı,</p>
			<p>Ama kalplerimize –işin ilginç yanı– </p>
			<p>Öyle bir umut sızar ki ne kadar da acı çeksek,</p>
			<p>Gelecekteki mutluluğu düşleyip, moralimiz yüksek</p>
			<p>“Devam” deriz “aramaya, devam ha devam,”</p>
			<p>Ama umutları hep taze tutmak kolay olmuyor ağam,</p>
			<p>Uyarmak isterim sizleri, bu sonsuz arayış,</p>
			<p>Hem acı, hem keskindir yani zorlu bir iş.</p>
			<p>İşte size bahsettiğim o gelecek umudu</p>
			<p>Yüzünden, insan neyi var neyi yoksa bir kenara koydu.</p>
			<p>Bu sanatta “yeter artık” diyebilsen ne âlâ,</p>
			<p>Hem tatlı hem acıdır bu iş, tatlı bela,</p>
			<p>Öyle görünüyor en azından, öyle yapıyor niceleri.</p>
			<p>Adamın bir çarşafı olsa üstünü örtmeye geceleri,</p>
			<p>Yırtık pırtık bir cüppesi, giyip gezmeye gündüz,</p>
			<p>Bu iş için ikisini de satar görürsünüz,</p>
			<p>İmkanı yok, duramaz çıplak kalana kadar.</p>
			<p>Ve nereye giderse gitsin, ister geniş ister dar</p>
			<p>Bir mekanda, tanınır hemen keskin kükürt kokusundan.</p>
			<p>Bir teke gibi kokar, yalansa deyin “yalan!”</p>
			<p>Keskin bir koç kokusu yayılır böylelerinin</p>
			<p>Vücudundan, öyle ki taa bir mil ötede duran birinin</p>
			<p>Bile burun direği kırılır bu kokudan. Evet beyler,</p>
			<p>Bir adam simyacı mı değil mi bilmek isterseniz eğer,</p>
			<p>Koklayın bir, bir de kıyafetine bakın: yırtık pırtık,</p>
			<p>Lime lime mi? Öyleyse durmayın, damgayı vurun artık.</p>
			<span epub:type="pagebreak" id="page537" title="537"/>
			<p>Soracak olsanız ona neden böyle eski püskü</p>
			<p>Giyindiğini, kulağınıza eğilip fısıldar “Çünkü</p>
			<p>Tanırlarsa öldürürler sanatım yüzünden beni”</p>
			<p>İşte böyle kandırırlar onları bilmeyeni.</p>
			<p class="entry">Neyse, bunları geçip hikâyeye gelmek</p>
			<p>İcabederse, ateşin üstüne konmadan evvel çömlek,</p>
			<p>Efendim, ama yalnızca efendim, metalleri</p>
			<p>Belli oranlarda karıştırır, çünkü elleri</p>
			<p>–Evet, artık gittiğine göre rahatça konuşabilirim– </p>
			<p>Elleri çok hassastır, derler ki işinin ustasıdır pirim.</p>
			<p>Zaten kendisi de öyle geçinir fakat</p>
			<p>Gün geçmez ki bir çuval inciri etmesin berbat.</p>
			<p>Nasıl diye sorarsanız, çoğu zaman şöyle</p>
			<p>Olur: Kırılıverir çömlek ve herşeye güle güle.</p>
			<p>Bu metaller öyle şiddetli patlar ki anlatamam.</p>
			<p>Hani duvarlarımız taş ve kireçten örülü, sağlam</p>
			<p>Yapılar olmasa imkânsız, dayanamaz,</p>
			<p>Parçacıklar duvarı deler geçer bir hız,</p>
			<p>Ya da kimisi gider toprağa saplanır.</p>
			<p>Bu yoldan zararımız büyük sayılarla hesaplanır.</p>
			<p>Kimi parçacıklar saçılır döşemeye, her yana,</p>
			<p>Kimisi havalanır sıçrar dama, tavana.</p>
			<p>“Bu işin içinde” diyor içimden bir his</p>
			<p>“Yüzünü açıktan göstermese de, lanetli İblis.”</p>
			<p>Cehennem’de, Şeytan’ın hükmettiği o yerde</p>
			<p>Bile yoktur bu kadar hınç, şiddet ve acı, nerdee?..</p>
			<p>Dediğim gibi patladığı zaman çömlek,</p>
			<p>Herkes oyuna geldiğini düşünerek</p>
			<p>Verirdi efendimin ve benim ağzımın payını.</p>
			<p>Bir çömleğin tuz buz oluvermesi olayını</p>
			<p>Ateşin yanlış yakıldığına yorarken biri,</p>
			<p>“Üfleme hatası var” derdi bir diğeri.</p>
			<p>(O zaman korkardım işte, çünkü bu benim işimdi)</p>
			<p>“Başlayacağım hepinizin saçmalarından şimdi,</p>
			<p>Evet çömlek patladı, çok normal, keza:</p>
			<p>Usulünce karıştırılmadı aptallar, baksanıza.”</p>
			<p class="entry">“Hayır” der bir dördüncüsü “durun, beni dinleyin.</p>
			<p>Çömlek çatladıysa bu ateş için kayın</p>
			<p>Odunu kullanılmamış olmasından kaynaklanıyor, yeminle.”</p>
			<span epub:type="pagebreak" id="page538" title="538"/>
			<p class="entry">Sebebin ne olduğunu söyleyemem hâlâ,</p>
			<p>Bildiğim bir şey varsa o da büyük</p>
			<p>Bir kavgaya tutuştuğumuz. “Aman Tanrım yazık,</p>
			<p>Çok yazık” der ustam, “şimdilik yapacak</p>
			<p>Bir şey yok, bir dahaki sefere, ancak,</p>
			<p>Bu tür tehlikelerin alacağım önlemini,</p>
			<p>Kalbim çömlekte bir çatlak olduğuna kani.</p>
			<p>Ama olsun varsın, sonunda herşey iyi</p>
			<p>Olacak, hele sen bir temizle şu döşemeyi,</p>
			<p>Cesur ol biraz haydi, haydi biraz neşelen.”</p>
			<p>Ortalık süpürülür, bir öbek yapılır hemen,</p>
			<p>Yere bir çadır bezi serilerek</p>
			<p>Bütün süprüntü bir kalbur ya da elek</p>
			<p>İçine aktarılır, süzülür toplanır, süzülür toplanır.</p>
			<p class="entry">“Tanrı’ya şükür” der biri, “hepsi değilse de bir miktar</p>
			<p>Metal daha kaldı elimizde. Bir dahaki sefere,</p>
			<p>Bakarsın işler yolunda gider. Hem ticaret yap, hem zerre</p>
			<p>Kadar zarar gelmesin de malına. Bazı riskleri göze</p>
			<p>Almayı bilmeli bir tüccar, ne denir doğru söze?</p>
			<p>Ticaret erbabı hep bolluk içinde yüzmez ya,</p>
			<p>Bazen batar malları, bazen çıkar kıyıya.”</p>
			<p>“Tamam” der ustam “şimdi sakin olun,</p>
			<p>Bakın bu sefer olacak, bundan emin olun.</p>
			<p>Suçu yüklenmeye hazırım olmazsa bu sefer de,</p>
			<p>Bir yerlerde bir hata yaptık ama nerde?”</p>
			<p class="entry">Ortaya atılır, ateşi aşırı sıcak</p>
			<p>Yaktığımızı söyler biri, sıcak ya da soğuk, şurası gerçek:</p>
			<p>Ağzımıza, yüzümüze bulaştırırız işi her zaman.</p>
			<p>Elimize bir şey geçmeyeceğini bilmemize rağmen,</p>
			<p>(Öfkeden çılgına dönüp hep başarısız olunca)</p>
			<p>Oturur, tartışırız; bir araya gelince</p>
			<p>Herkes Süleyman kesilir bilirsiniz.</p>
			<p>Bir zamanlar kulağıma çalınmıştı şöyle bir söz:</p>
			<p>“Her altın gibi parlayan hakiki</p>
			<p>Altın, her güzel elma da tatlı değildir ne yazık ki.”</p>
			<p class="entry">Değişmez, insanlar arasında da bu aynı hâldır,</p>
			<p>En akıllı geçinenimiz aslında en büyük aptaldır.</p>
			<p>Tanrı şahit, ortaya çıkar bu elbet bir imtihanda,</p>
			<p>Herkese dürüstlük satan, bir hırsızdır aslında.</p>
			<span epub:type="pagebreak" id="page539" title="539"/>
			<p>Merak etmeyin, bir son vermeden hikâyemize,</p>
			<p>Bunu örnekleriyle açıklayacağım size.</p>
			<p class="latin1">Explicit prima pars.</p>
			<p class="latin2">Et sequitur pars secunda.</p>
			<p class="entry">Aramızda lanet mi lanet bir kilise</p>
			<p>Meclisi azası var, bir kasabadaki bütün nüfusa</p>
			<p>Bulaşacak cinsten bir hastalık – isterse kasaba en az</p>
			<p>Ninova, Roma, İskenderiye, Truva (hatta üç tane daha yaz)</p>
			<p>Evet hepsinin toplamı kadar büyük</p>
			<p>Olsun. Bu adamın üçkâğıt, bu adamın kötülük</p>
			<p>Destanını kaleme alamaz hiç kimse,</p>
			<p>Bin yıllık bir ömür bile bu iş için kısa.</p>
			<p>Sahtekarlıkta dünyada bulunmaz bir eşi,</p>
			<p>Alengirli laflar eder, dinleyenin döner başı,</p>
			<p>Tabii karşısındaki de şeytanlıkta onu aşarsa</p>
			<p>Başka mesele, ama bu adam bir süre daha yaşarsa,</p>
			<p>Pek çoklarını kandırdı ve kandırmaya devam edecek.</p>
			<p>Yine de at sırtında gelirler veya yürüyerek,</p>
			<p>Gelir bulur onu insanlar epeyce mil</p>
			<p>Ötelerden. Tabii ne mal olduğu alnında yazılı değil.</p>
			<p>Merak ediyorsanız nasıl biriydi, kimdi,</p>
			<p>Onun hikâyesini anlatacağım şimdi.</p>
			<p class="entry">Fakat saygı değer, dürüst meclis azaları, bakın,</p>
			<p>Lütfen size iftira attığımı düşünmeyin sakın.</p>
			<p>Gerçi hikâyemin kahramanı da bir aza,</p>
			<p>Ama her tarikatta bir çürük elma olur eskaza.</p>
			<p>Böyle birinin yüzünden, olacak şey mi, Hak</p>
			<p>Saklasın, adil midir bütün bir camiayı karalamak?</p>
			<p>Sizlere dil uzatmak değildir, zinhar, gayem,</p>
			<p>Nerde bir yanlış varsa ona çatar hikâyem.</p>
			<p>Bu hikâye sizin için olduğu kadar</p>
			<p>Başkaları için de – belirtmekte fayda var.</p>
			<p>Hepimizin bildiği gibi, İsa’nın onüç</p>
			<p>Havarisinden hiçbiri hain değildi – Judas hariç.</p>
			<p>Öyleyse geri kalanlar neden töhmet</p>
			<p>Altında kalsınlar. Dinlerseniz bir zahmet,</p>
			<p>Şunu, yalnızca şunu, demek isterim size:</p>
			<p>Eğer ki bir Judas sızmışsa sizin de içinize,</p>
			<span epub:type="pagebreak" id="page540" title="540"/>
			<p>Hemen kovalayın onu size tavsiyem budur,</p>
			<p>Olası bir skandala ancak böyle denir “dur.”</p>
			<p>Yüzünüzü ekşitmeyin işte bu yüzden,</p>
			<p>Kulak verin hikâyeme, dinleyin beni lütfen.</p>
			<p class="entry">Uzun yıllar boyunca Londra’da yaşamış</p>
			<p>Ve cenazeler ardından dualar okumayı iş</p>
			<p>Edinmiş bir rahip varmış. Öyle hürmetkâr ve öyle nazik</p>
			<p>Davranıyormuş ki evin hanımına, gerek yiyecek içecek,</p>
			<p>Gerekse giyim kuşam konularında – nasıl desem artık,</p>
			<p>Hiçbir masraftan kaçınılmıyormuş, yani o kadar şık</p>
			<p>Dolaşıyor, en iyi yemeklerle dindiriyormuş açlığını.</p>
			<p>Bol tutuyormuş hanım ayrıca cep harçlığını.</p>
			<p>Her neyse bütün bunları geçiyorum bir kalem,</p>
			<p>Sizlere şimdi anlatacağım hikâyem,</p>
			<p>Bir kilise meclisinde aza</p>
			<p>Olan bir adamın bu söz ettiğim papaza</p>
			<p>Ettiği kötülükler, attığı kazık</p>
			<p>Ve getirdiği felaketler hakkındadır,  yazık.</p>
			<p>İşte bu sahtekâr Aza, günlerden bir gün,</p>
			<p>Kalmakta olduğu eve varıp bu rahibin,</p>
			<p>Kendisine bir miktar altın ödünç</p>
			<p>Vermesi için yalvarmış. Fazla geç</p>
			<p>Kalmadan ödeyecekmiş borcunu, merak</p>
			<p>Etmesine gerek yokmuş bu konuda. “Hele bir mark</p>
			<p>Ver sen bana yalnızca üç günlüğüne,</p>
			<p>Zamanı gelince öderim sana yine.</p>
			<p>Ama sözümü tutmazsam, varsa bir oyunum,”</p>
			<p>Demiş “ip geçir as beni, kıldan incedir boynum.”</p>
			<p class="entry">Rahip hemen çıkartıp vermiş parayı,</p>
			<p>Aza teşekkürlere boğup fukarayı,</p>
			<p>İzin istemiş ve evden çıkıp gitmiş,</p>
			<p>Üç gün sonra parayı getirip teslim etmiş.</p>
			<p>Meclis azasının bu davranışını pek münasip</p>
			<p>Bulmuş, ağzı kulaklarında, şöyle demiş Rahip:</p>
			<p class="entry">“İnan dostum, beni gram rahatsız etmez,</p>
			<p>Böyle birine asla, ama asla, etmem naz,</p>
			<p>Yeter ki zamanını geçirmesin, borcuna sadık olsun,</p>
			<p>Paranın ne önemi var, bütün varımı alsın.</p>
			<p>Böyle birine “Hayır” demeye dilim varmaz.</p>
			<span epub:type="pagebreak" id="page541" title="541"/>
			<p>“Ağzından yel alsın” demiş beriki “o ne biçim söz?</p>
			<p>Ben, hem de ben, güvenilmez biri olacağım ha,</p>
			<p>Böyle bir şey, dostum, duyulmadı daha.</p>
			<p>Mezara kadar – Hak saklasın, olur mu? </p>
			<p>Korumaya kararlıyım ben de onurumu.</p>
			<p>Tanrı’ya iman eder gibi inanabilirsin buna.</p>
			<p>Şeytan kulağına kurşun ve şükür kimse bana</p>
			<p>Küskün değil onlardan aldığım emanet</p>
			<p>Altın, gümüş yüzünden. Yok kalbimde art niyet.</p>
			<p>Madem bana bu kadar yakın ilgi</p>
			<p>Gösterdin ve nazik davrandın, ben de sana gizli bilgi</p>
			<p>Hazinemin aralayıp kapısını bir iki</p>
			<p>Şeyden söz edeceğim – olur ya ilgilenirsin belki.</p>
			<p>Ondan sonra da simya sanatının bütün püf</p>
			<p>Noktalarını öğretirim sana, bekle de gör, sana “üff!”</p>
			<p>Dedirtecek bir mucize göstereceğim gitmeden önce,</p>
			<p>Az da olsa ödeşmiş oluruz hem böylece.”</p>
			<p class="entry">“Öyle mi” demiş Rahip “yapar mısın gerçekten?</p>
			<p>Öyleyse hiç durma, hemen başla lütfen.”</p>
			<p class="entry">“Emrin olur,” demiş Aza “başım üstüne beyim,</p>
			<p>Lafı mı olur, derhal başlamazsam neyim!”</p>
			<p>Görüyor musunuz hırsızı, iyilik edecek güya,</p>
			<p>Bedava balığın kokusu elbet çıkar derler ya,</p>
			<p>Doğrudur; hak vermemek elde değil atalarımıza.</p>
			<p>Biraz sonra kötülük membaı bu Aza,</p>
			<p>Evet, en büyük zevki İsa’nın ümmetine cins cins</p>
			<p>Oyunlar oynamak olan bu iblis, bu habis</p>
			<p>Herif dolayısıyla bunu bir kez daha edeceğim ispat.</p>
			<p>Tanrım, bizi onun tezgâhından fersah fersah uzak tut.</p>
			<p class="entry">Kiminle dans ettiğini bilmiyormuş Rahip,</p>
			<p>Simyacıdan gelecek tehlikeyi göremiyormuş, garip.</p>
			<p>Ey, zavallı masum, her şeyden habersiz Papaz,</p>
			<p>Çok beklemek gerekmeyecek, çünkü biraz</p>
			<p>Sonra aç gözlülüğün kör edecek gözünü, bak gör,</p>
			<p>Beynin bu tilki oyununu sezemeyecek denli kör.</p>
			<p>Ey talihsiz yaratık, yok bir yol, yok bir umut, bu tuzaktaan</p>
			<p>Kurtulamayacaksın sen bunu unut.</p>
			<p>Bir an evvel gelmek için kendini yakışına,</p>
			<p>Biraz daha hız kazandırıp hikâyenin akışına,</p>
			<span epub:type="pagebreak" id="page542" title="542"/>
			<p>Senin kafasızlıklarından vuracağım şimdi dem.</p>
			<p>O adi herifin oyununa da değineceğim hem,</p>
			<p>Aklım yettiğince elbet, elimden geldiğince.</p>
			<p class="entry">Ama şu konuya açıklık getirelim önce,</p>
			<p>Bu Aza’yı benim efendim sanıyorsunuz değil mi?</p>
			<p>Ama işte yemin, işte Gökler Kraliçesi’nin ismi,</p>
			<p>Efendimden yüz kat daha kurnaz, yabancı</p>
			<p>Başka bir azadır bu, muhterem Hancı.</p>
			<p>İnsanları tuzağına düşürürdü sürekli,</p>
			<p>Onun üçkâğıdını anlatmaya yetmez bu garibin aklı.</p>
			<p>Bu konudan bahsederken bile, derhal</p>
			<p>Yüzüm kızarıyor onun adına, bakın yanaklarım al al</p>
			<p>Yanmaya başlıyor yani en azından,</p>
			<p>Yoksa biliyorum eser yok yüzümde kırmızıdan.</p>
			<p>Neden derseniz, size saydığım binbir çeşit metal</p>
			<p>Dumanı ne kırmızı bıraktı yüzümde, ne de al.</p>
			<p>Kulak verin söylediklerine şimdi bu Aza’nın, İblis’in:</p>
			<p class="entry">“Adamını yolla da, cıva getirsin”</p>
			<p>Demiş, “Ama biraz tez davranmakta fayda var,</p>
			<p>Bir miktar kapsın gelsin, iki üç ons kadar.</p>
			<p>Bir şey göstereceğim sana, bütün yaşamın</p>
			<p>Boyunca görmediğin bir şey, döner dönmez adamın.”</p>
			<p class="entry">“Derhal” demiş “Derhal” Rahip ve derhal aşağı</p>
			<p>İnip bu işle görevlendirmiş uşağı.</p>
			<p>Kapıda bekliyormuş zaten uşak emrine amade,</p>
			<p>Bir koşu getirmiş cıvayı, gelirsek sadede,</p>
			<p>Ve Aza’ya uzatmış getirdiği üç onsu.</p>
			<p>Aza bir an bile kaybetmek istemiyormuş doğrusu.</p>
			<p>Civayı yere koyarken demiş ki “ Güzel,</p>
			<p>Şimdi kömür de gelsin, başlayalım bir an evvel.”</p>
			<p class="entry">Kömür de gelmiş anında ve sonra Aza,</p>
			<p>Koynundan çıkardığı bir çömleği gösterip papaza,</p>
			<p>“Şu kabı tut” demiş “ve dikkatle dinle:</p>
			<p>Bir onsluk cıva koy içine kendi ellerinle.</p>
			<p>Şimdi simyacı olmaya başlıyorsun, yalanım varsa namerdim,</p>
			<p>Değerini bil, pek az kimseye bu kadar cömertim,</p>
			<p>Herkese bu kadar bilgi vermem, herkesi sokmam bu işe.</p>
			<p>Biraz sonra, gözlerinin önünde cıvayı gümüşe</p>
			<p>Çevireceğim, çözüp değiştireceğim bu maddeyi.</p>
			<span epub:type="pagebreak" id="page543" title="543"/>
			<p>Senin benim kesemizdeki gümüşler kadar iyi</p>
			<p>Kalitede, o kadar saf ve o kadar yumuşak</p>
			<p>Olacak göreceksin, iyi izle bak.</p>
			<p>Bu dediklerim olmazsa beni bir sahtekâr bil,</p>
			<p>De ki ‘Bu adam insan içine çıkmaya layık değil.’</p>
			<p>Şurda gördüğün şu son derece pahalı pudra</p>
			<p>Var ya işte onda yatıyor bütün numara.</p>
			<p>Sana göstereceğim mucizenin temelinde yatan o,</p>
			<p>Her şeyi halledecek olan zaten o.</p>
			<p>Yalnız adamına ‘Dışarı çık ve kapıyı ört’</p>
			<p>Diye tembihle; bu işi yaparken yalnız olmamız şart.”</p>
			<p class="entry">Hemen gerekli emir verilmiş bu hususta,</p>
			<p>Uşak dışarı çıkmış, kapıyı kapatmış Usta.</p>
			<p>Derhal kolları sıvamışlar bunları müteakip,</p>
			<p>Lanetli Aza’nın tarifi üzerine bizim Rahip</p>
			<p>Ocağa koymuş çömleği, kömür tutuşturulmuş,</p>
			<p>Ve Rahip bütün varlığıyla bu işle meşgul olmuş.</p>
			<p>Bu arada tabii, boş durmuyormuş Aza,</p>
			<p>Uzanıp biraz önce sözünü ettiğim pudraya, toza,</p>
			<p>Aldığı gibi onu etmiş çömleğin içine boca.</p>
			<p>–Bu pudranın ne tozu olduğuna gelince,</p>
			<p>Bu konuda sizi pek aydınlatamıycam,</p>
			<p>Tebeşirdir muhtemelen, belki de cam,</p>
			<p>Ya da üç kuruş etmez başka bir nesne,</p>
			<p>Rahibi kandırmaya yetiyor ya, neyse ne.– </p>
			<p>Sonra demiş ki Aza “Biraz acele et dostum,</p>
			<p>Ve çömleği közlerin içine güzelce göm.</p>
			<p>Bunu sana yaptırıyorum; her şeyi kendi ellerinle yapmak şanı</p>
			<p>Senin olsun istiyorum, bu seni sevdiğimin nişanı.”</p>
			<p class="entry">“Çok çok mersi” demiş Rahip mutlu mutlu gülerek,</p>
			<p>Közleri yığıp yapmış tam tarife uygun bir öbek.</p>
			<p>Rahip bu işlerle olurken meşgul,</p>
			<p>–Şeytan alsın canını, tam ona layık bir kul– </p>
			<p>Aza’dan söz ediyorum evet, bu Şeytan</p>
			<p>Ruhlu herif bir parça kayın kömürü çıkarmış koynundan.</p>
			<p>Sıradan kömür değilmiş bu, içi oyulduktan</p>
			<p>Ve içine bir onsluk gümüş koyulduktan</p>
			<p>Sonra, bu gümüş düşmesin diye,</p>
			<p>Deliği balmumuyla tıkanmış bir parçaymış. İnceden inceye</p>
			<span epub:type="pagebreak" id="page544" title="544"/>
			<p>Tasarlamışmış herşeyi, anlayın. Zaten bu zatın</p>
			<p>Yanında önceden getirdiği diğer alet edevatın</p>
			<p>Adlarını da sayacağım. Adam önceden Rahibi</p>
			<p>Yolmayı kafaya koymuş, ve yapmış planladığı gibi.</p>
			<p>Çekip gidemezmiş artık garibi dolandırmadan,</p>
			<p>Aklım duruyor ve midemi bulandırmadan</p>
			<p>Sözedemiyorum o heriften. Bir bilsem nasıl,</p>
			<p>Bakın siz o zaman görün asıl</p>
			<p>Yaptıklarını yanına koyar mıyım koymaz mıyım. Ama nerdee!</p>
			<p>Bu gün burdaysa bu adam, yarın başka bir yerde.</p>
			<p>Yeri sabit değil yani, onu geçirmek zor ele.</p>
			<p class="entry">Neyse beyler, Allah aşkına dinleyin hele,</p>
			<p>Aza kömür parçasını gizlice avucuna sığdırmış,</p>
			<p>Hani “kömürleri Rahip’e öbek halinde yığdırmış”</p>
			<p>Diyordum ya, bu işlemle ilgili olarak</p>
			<p>“Dostum” demiş Rahip’e “bu işi bana bırak,</p>
			<p>Yanlış yapıyorsun ama o kadar güç</p>
			<p>Bir şey değil, ben düzeltirim sen canını üzme hiç.</p>
			<p>Aziz Giles aşkına içim sızladı sana,</p>
			<p>Al şu çaputu da sil, tere batmışsın baksana.</p>
			<p>Ve o arada, Rahip yüzünü silerken,</p>
			<p>Meclis Azası –Hay Allah belanı versin, erken</p>
			<p>Vakitte–  kömür parçasını yerleştirmiş</p>
			<p>Çömleğin üst ortasına, üfleyip ateşi iyice tutuşturmuş.</p>
			<p>“Hadi bakalım” demiş Aza “birer içki ver,</p>
			<p>Her şey yolunda gidecek, meraklanma birader.</p>
			<p>Sana garanti veriyorum, bu işten muhakkak</p>
			<p>Sonuç alacağız, şimdi otur hadi, keyfine bak.”</p>
			<p>Ve Aza’nın kayın ağacından kömürü yandıktan</p>
			<p>Sonra, içindeki metal çömleğe akmış içinden.</p>
			<p>Zaten ancak böyle olması beklenirmiş,</p>
			<p>Adam kömürü bizzat bu maksatla yerleştirmiş.</p>
			<p>Heyhat! Zavallı Rahip, tabii bunu ne bilir,</p>
			<p>Ruhu bile duymamış, ona göre kömürlerin hepsi bir.</p>
			<p>Uygun zaman gelince simyacı bağırmış,</p>
			<p>“Kalk sayın papaz” deyip Rahip’i çağırmış.</p>
			<p>Haydi bir koşu çık, bir tebeşir taşı alıp</p>
			<p>Gel, biliyorum yoktur sende kalıp.</p>
			<p>Ama neyse, şansımız varsa eğer,</p>
			<span epub:type="pagebreak" id="page545" title="545"/>
			<p>Bir şey yaparım sana kalıba benzer.</p>
			<p>Gelirken unutma sakın, bir kova veya kapta su</p>
			<p>Getir, o zaman göreceksin bu işte bir yanık kokusu,</p>
			<p>Bir bit yeniği olmadığını, çünkü test</p>
			<p>Edeceğiz ama dur, senin için rahat</p>
			<p>Olsun, hakkımda yanlış bir fikre kapılma diye,</p>
			<p>Ben de seninle gidip döneyim geriye.”</p>
			<p class="entry">Uzatmayalım odanın kapısını açmışlar, kapatmışlar,</p>
			<p>Gidecekleri yere gitmişler, ceplerinde anahtar,</p>
			<p>Ve geri dönmüşler çabuk, hiç vakit kaybetmeden,</p>
			<p>Gün boyu lafı gevelemeye yok hiçbir neden.</p>
			<p>Tebeşiri almış Aza ve bir kalıp şekline</p>
			<p>Sokmuş. Anlatayım bu işin yolu yordamı, şekli ne:</p>
			<p>Bakın şöyle, ağırlığı tam bir ons gelen</p>
			<p>Bir gümüş plaka çıkarmış cebinden.</p>
			<p>Sonra bu kahrolası, devam edip oyuna,</p>
			<p>Elindeki kalıbı işte bu plakanın enine, boyuna</p>
			<p>Göre biçimlendirmiş ve gizlice tabii, Rahip bunu çakmamış,</p>
			<p>Sonra gümüş plakayı yeniden saklamış.</p>
			<p>Ateşin üstünden almış malzemeleri, almış çömlekten,</p>
			<p>Ve neşeyle doldurmuş kömürleri gülerekten.</p>
			<p>Su kabına atmış hepsini. Hazır olunca,</p>
			<p>Doğrudan seslenmiş Rahip’e “Bak hoca,</p>
			<p>Orada ne göreceksin, bir bak hele!</p>
			<p>Uzat elini, uzat da bir elle.</p>
			<p>Daha ne olsun isterdin orada arkadaş?</p>
			<p>Gümüş talaşı bu, gümüş bu gümüş.”</p>
			<p class="entry">Rahip su kabına daldırmış elini,</p>
			<p>Ve bir avuç gümüş çıkarmış, görmeliymiş halini.</p>
			<p>Memnuniyetten kulaklarına vararak ağzı:</p>
			<p>“Tanrı ve Annesi” demiş “olsunlar senden razı.</p>
			<p>Üstadım, korusun seni bütün Azizler,</p>
			<p>Görmesin bu gözler, tutmasın bu dizler,</p>
			<p>Yardımcın olup var gücümle etmezsem sana hizmet,</p>
			<p>Bu işin sırrını öğretirsen, bi zahmet.”</p>
			<p class="entry">Aza demiş “Bir deneme daha yapalım o zaman,</p>
			<p>Dikkatle izlersen bu işte uzman</p>
			<p>Olman işten değil. Bir dahaki sefere ihtiyaç</p>
			<p>Duyduğunda –bu yüzden diyorum gözünü dört aç– </p>
			<span epub:type="pagebreak" id="page546" title="546"/>
			<p>Kendi kendine de çalışabilirsin bu ilmi,</p>
			<p>Ben hep yanında olamam ya, değil mi?</p>
			<p>Ama çene çalmanın zamanı değil şimdi,</p>
			<p>Biraz daha cıva getir bakalım haydi.</p>
			<p>Ne uyguladıysak bir öncekine –yani şimdi gümüş</p>
			<p>Olana– bu yenisine de uygulayalım, olacak bu iş.”</p>
			<p>Rahip can kulağıyla dinlemiş bu adamı,</p>
			<p>Ve kolları sıvayıp işe koyulmuş, tamı</p>
			<p>Tamına yapmaya koyulmuş herşeyi bu komutla,</p>
			<p>Üflemiş durmuş ateşe çılgınca bir umutla.</p>
			<p>Bu zaman zarfında Aza, bu hınzır,</p>
			<p>Ona eşlik ediyormuş, gözünü boyamaya yeniden hazır.</p>
			<p>Burasını iyi dinleyin ağalar ve ayağınızı denk</p>
			<p>Alın: Aza’nın elinde içi boş bir değnek</p>
			<p>Bulunuyormuş, kömür numarasında alınan sonucu</p>
			<p>Vermesi için balmumu tıkalıymış bu değneğin ucu,</p>
			<p>Tabii, içinde gümüş kırıntıları varmış yine.</p>
			<p>Bizim Rahip kendini kaptırmışken işine,</p>
			<p>Yanına gelmiş ve “Müsaade et” deyip Papaz’a,</p>
			<p>Önceki gibi tozunu sepelemiş Aza.</p>
			<p>Tanrı’ya duacıyım, Şeytan tarafından yüzülsün derin,</p>
			<p>Ne davranışların dürüst, ne de sözlerin.– </p>
			<p>Neyse, değnekle karıştırmaya başlamış çömleğin</p>
			<p>Üstündeki kömürleri, balmumu eriyinceye değin.</p>
			<p>Tanrı akıl dağıtırken biraz olsun nasibini almış</p>
			<p>Herkes bilir: Değneğin içindeki gümüş çömleğe boşalmış.</p>
			<p>Daha iyisi can sağlığı beyler, ne istenir daha?</p>
			<p>Hiç uyanmamış Rahip, aldatılmış bir daha.</p>
			<p>Öyle mutluymuş ki anlatamam, yine bütün varlığını</p>
			<p>Teklif ederek belirtmiş Aza’ya minnettarlığını.</p>
			<p class="entry">“İşte böyle” demiş Aza “yoksul görünmeme rağmen,</p>
			<p>Görünüşe aldanma, gör nasıl hünerliyim ben.</p>
			<p>Daha devam ediyoruz ama bekle, dur,</p>
			<p>Sorsam acaba burda bakır var mıdır?”</p>
			<p class="entry">“Evet,” demiş Rahip “sanırım olacak.”</p>
			<p class="entry">“Yoksa eğer, haydi kap gel çabucak,</p>
			<p>Hiç vakit kaybetme, haydi hemen fırla.”</p>
			<p class="entry">Fırlamış Rahip ve dönmüş elinde bakırla.</p>
			<p>Aza gelen metali alıp eline,</p>
			<span epub:type="pagebreak" id="page547" title="547"/>
			<p>Tam bir onsluk bakır tartıp ayırmış yine.</p>
			<p>Anlatamam bu Tanrı’nın lanetinin kökü,</p>
			<p>Kaynağı Aza’nın dolambaçlı işlerini, dilim dolaşır çünkü,</p>
			<p>İlkel bir araç kalır dilim, gelmez bu işlere.</p>
			<p>Ah o hınzır, dost görünür kendisini tanımayan kişilere,</p>
			<p>Ama Şeytan’ın yüreğidir kalbi, aklı Şeytan aklı. Aklım duruyor</p>
			<p>Doğrusu, onun sahtekârlıklarını anlatmak beni yoruyor.</p>
			<p>Üşenmeyip yine de ipliğini çıkaracağım pazara,</p>
			<p>Ders alın, tuzağına düşmeyin diye kazara.</p>
			<p>Başka sebep varsa neyim bu sözlerimin ardında.</p>
			<p class="entry">Biraz önce bahsettiğim bir ons ağırlığında</p>
			<p>Olan bakırı daha sonra çömleğe atmış,</p>
			<p>Ateşe sürmüş çömleği, içine biraz tuz katmış.</p>
			<p>“Üfle” demiş Rahip’e, o da eğilip üflemiş boyuna.</p>
			<p>Anlayacağınız Rahip’i yine çevirmiş maymuna,</p>
			<p>Dalgasını geçmiş adamla yine doyasıya.</p>
			<p class="entry">Kalıba koymuş bakırı, sonra da soğuk suya.</p>
			<p>Kabın içine kendi elini sokmuş bu sefer,</p>
			<p>Yeninde bir parça gümüş gizliyormuş meğer,</p>
			<p>Biliyorsunuz zaten, sözetmiştim daha önce.</p>
			<p>İşte bu gümüş parçayı çıkartıp gizlice,</p>
			<p>–Tabii bu kez de ayakta uyutmuş Rahip’i– </p>
			<p>Suya bırakmış ve gümüş bulunca dibi,</p>
			<p>Eliyle suyu karıştıra karıştıra</p>
			<p>Bakır parayı alıp saklamış, fukara</p>
			<p>Rahip’in olmamış yine hiçbir şeyden haberi.</p>
			<p>Aza Rahip’in yakasından tutup “Gel beri”</p>
			<p>Demiş şaka yollu “çök hadi, kazık gibi durma birader,</p>
			<p>Kabahatlisin. Ben sana nasıl yardım ettiysem önceki sefer,</p>
			<p>Sen de bana yardım et, bedavacılık yok,</p>
			<p>Bak bakalım şunun içinde ne var, yaklaş, elini sok.”</p>
			<p class="entry">Rahip eline aldıktan sonra bu gümüş</p>
			<p>Parçasını, Aza ona dönerek şöyle demiş:</p>
			<p>“Bu üç gümüş parçasını alıp doğruca bir sarraf</p>
			<p>Bulalım ve soralım hele bunlar ne derece saf.</p>
			<p>Gözüm çıksın gram karışım varsa bunlarda eğer,</p>
			<p>Saf gümüş bu, hadi gel, denemeye değer.”</p>
			<p class="entry">Bir kuyumcuya gitmişler vakit kaybetmeden hiç,</p>
			<p>Test etmişler mallarını ateş ve çekiç</p>
			<span epub:type="pagebreak" id="page548" title="548"/>
			<p>Yardımıyla, bakmış görmüşler ki yüzde yüz gümüş</p>
			<p>Ellerindekiler, kimse aksini iddia edememiş.</p>
			<p>Mutluluk sarhoşu olmuş Rahip, kendinden geçmiş,</p>
			<p>Öyle ki onun mutluluğu yanında doğrusu hiçmiş</p>
			<p>Sabahı karşılayan kuşların memnuniyeti,</p>
			<p>Ne de Mayıs ortasında bülbülün coşkulu gayreti,</p>
			<p>Neşeli şarkısı karşılaştırılabilirmiş bu Rahip’in</p>
			<p>Aldığı zevkle. Yok, yok hiç bir kadın</p>
			<p>Aşktan söz ederken, kadınca faziletlerden ya da</p>
			<p>Onun duyduğu mutluluğu duyamazmış; koca dünyada</p>
			<p>Kahramanlıklar yapıp, sevgililerinin gözüne girmek için</p>
			<p>Yanıp tutuşan hiçbir şövalye, –hepsini geçin– </p>
			<p>O kadar istekli olamazmış; anlayacağınız öğrenmeyi</p>
			<p>Kafaya koymuş Rahip bu lanetli işi, bu lanet şeyi.</p>
			<p>Ve şöyle demiş: “Bizim için canını veren Yüce</p>
			<p>Tanrı aşkına, buna layıksam sence,</p>
			<p>Anlat bana kaça mal olur, bu nasıl fen,</p>
			<p>Nasıl sanattır öğrenmem. Söyle, söyle lütfen”</p>
			<p class="entry">“Meryem adına, sana pahalıya patlar bu iş,</p>
			<p>Değerli bir sanattır çünkü. Bir ben, bir de bir keşiş</p>
			<p>Biliyoruz bunu İngiltere’de” diye cevaplamış Aza</p>
			<p>“Sanıyorum gerek var önceden bu ikaza.”</p>
			<p class="entry">“Farketmez,” demiş Rahip “razıyım ben</p>
			<p>Neyse günahı? Allah aşkına söyleyin lütfen.”</p>
			<p class="entry">“Ücreti epeyce yüksek şimdi Allah var,”</p>
			<p>Demiş Aza “mesela diyelim kırk pound kadar.</p>
			<p>O da biraz önceki dostça davranışının hatırı</p>
			<p>İçin, yoksa daha çok vermen gerekirdi, şahittir Tanrı.”</p>
			<p class="entry">Ve Aza’nın reçetesine sahip</p>
			<p>Olmak umuduyla kırk altın lirayı bayılmış Rahip.</p>
			<p>Evet, kırk poundu gözü görmemiş bu uğurda,</p>
			<p>Neyleyim ki bütün olay üçkağıt, hile, hurda.</p>
			<p class="entry">“Sayın Rahip” demiş Aza “şan, şöhret bir an olsun</p>
			<p>Aklımdan bile geçmez, tüm bunlar aramızda kalsın.</p>
			<p>Beni seviyorsan bu olayı bir sır olarak sakla,</p>
			<p>Sanatımdan haberleri olursa insanlar kıskançlıkla,</p>
			<p>Hasetle dolar içleri ve bilgim yüzünden yarına</p>
			<p>Komaz öldürürler beni hemen, inan bana.”</p>
			<p class="entry">“Hak saklasın” demiş Rahip” hay ağzından yel alsın,</p>
			<span epub:type="pagebreak" id="page549" title="549"/>
			<p>Böyle bir talihsizliğe uğramanıza sebep olmak şurda kalsın,</p>
			<p>Varımı yoğumu ortaya koyarım, hatta başımı</p>
			<p>Veririm kurtarmak için senin gibi bir arkadaşımı.”</p>
			<p class="entry">“Çok iyisin” demiş Aza “işlerin yolunda gider inşallah,</p>
			<p>Çok çok mersi ve haydi artık bana eyvallah!”</p>
			<p class="entry">Çekip gitmiş ve sonra onu hiç görmemiş Rahip,</p>
			<p>Tarifi denemeye karar verince bir gün bir münasip</p>
			<p>Zamanda, nafile, tüm çabası boşa çıkmış,</p>
			<p>Oyuna geldiği gün gibi, gündüz gibi açıkmış.</p>
			<p>Bu Aza işte böyle tanıtırmış sanatını avına,</p>
			<p>Sebep olmak için sonunda zavallının mahvına.</p>
			<p class="entry">Düşünün beyler, eskiden beri –tarihe bir bakın– </p>
			<p>Her sınıfta nasıl bir çekişme var insan ve altın</p>
			<p>Arasında ve bu kapışma az şiddetli olmuyor,</p>
			<p>Öyle ki ortalıkta zırnık altın kalmıyor.</p>
			<p>Bu simya insanları kör etti, deli gibi</p>
			<p>Çalışıyor insanlar ve mevcut altın kıtlığının sebebi</p>
			<p>Bundan başkası değil kanımca. Sanatları mevzubahis</p>
			<p>Olunca, simyacılar konuşurken ortalığı öyle bir sis</p>
			<p>Sarıyor ki çıkmıyor sözlerinden bir mana,</p>
			<p>Bu günün aklıyla helal olsun onları anlayana.</p>
			<p>Alakarga gibi sürekli ötüp dururlar,</p>
			<p>Binbir şevkle sözlerine cila vururlar.</p>
			<p>Oysa sonuç vermez lafları, bir derde olmaz deva.</p>
			<p>Yok ama zenginsen o başka dava,</p>
			<p>Kolayca öğrenirsin nasıl havaya uçar</p>
			<p>Paran, nasıl havaya dönüştürülür, nasıl kalırsın naçar.</p>
			<p class="entry">Bir bilseniz bu işte ne servetler yatar,</p>
			<p>Neşe hüzne dönüşür, umutsuzluğa batar</p>
			<p>İnsan boğazına kadar. Tamtakır kalır en şişkin keseler,</p>
			<p>Sonunda elinize geçen –haklılar ne deseler– </p>
			<p>Yalnızca paralarını kaptıranların lanetidir.</p>
			<p>Yazıklar olsun, bu ne utanç, bu ne insanlık rezaletidir!</p>
			<p>Bir kez yanan bir daha kaçamaz mı bu ateşten?</p>
			<p>İş işten geçmeden, gelsin geçsin bu işten .</p>
			<p>Belki aranızda bu işe bulaşmış olanlar vardır,</p>
			<p>Bilinir, zararın neresinden dönülse kârdır.</p>
			<p>Sonsuzca sürer, sonu yoktur düşüşün,</p>
			<p>Kıyı köşe araştır, enine boyuna düşün,</p>
			<span epub:type="pagebreak" id="page550" title="550"/>
			<p>Öğrenemezsin bu işin sırrını, bak gör.</p>
			<p>Bir çiflik beygiri kadar cesur ve yine o kadar kör</p>
			<p>Bir hale gelirsin, hiçbir tehlikeyi görmez olur gözler,</p>
			<p>Nasıl beygir göz göre göre bir taşa çarpar, tökezler,</p>
			<p>İşte böyle kör bir koşuda görüyorum simyacıları,</p>
			<p>Gözleriniz seçmiyorsa aklınız görsün bari.</p>
			<p>Durun bir, etrafa daha etraflıca bakın,</p>
			<p>Ve şu gerçeği aklınızdan çıkarmayın sakın:</p>
			<p>Vaki olmayacak bu işten beş kuruş aldığınız,</p>
			<p>Elden çıkacak el açtığınız, borç aldığınız, çaldığınız.</p>
			<p>Çok sıcaktır, yakar, uzak durun ateşten,</p>
			<p>Diyeceğim o ki dostlarım, uzak durun bu işten.</p>
			<p>Simya denen belaya daha fazla bulaşmayın,</p>
			<p>Sersefil olursanız sonra sakın şaşmayın.</p>
			<p class="entry">Bu arada anlatayım size kısa yollu,</p>
			<p>Kitaplar üstadların bu konuda söyledikleriyle dolu.</p>
			<p>Bakarsanız Arnold’un Rosarium Philosophorium adlı kitabına,</p>
			<p>Şöyle der harfi harfine ve tamamı tamamına:</p>
			<p>“Şu cıvayı terbiye etme işi,</p>
			<p>Bir maddenin yardımıyla olur ancak, o da onun kardeşi.”</p>
			<p>Bu gerçeğin ilk defa Hermes</p>
			<p>Tarafından ifade edildiğini de yazar. Herkes</p>
			<p>Filozofların babası olarak tanır onu</p>
			<p>Ve yine der ki Hermes: “Ejderha’nın çıkmaz canı</p>
			<p>Öz kardeşi tarafından öldürülmedikçe.”</p>
			<p>Bundan kasdı nedir, söylemek gerekirse açıkça:</p>
			<p>Ejderha cıvadır, başka bir şey değil,</p>
			<p>Kaolit ve gümüşten elde edilen kükürtü de kardeşi bil.</p>
			<p>İşte bu nedenle diyor Arnold: “Sözlerime kulak</p>
			<p>Verin ve uzak durun simyadan, fersah fersah uzak,</p>
			<p>Anlamıyorsanız nedir filozofların dediklerinin anlamı.</p>
			<p>Yok ama dünyanın en aptal adamı</p>
			<p>Seçilmek isterseniz devam edin körü körüne.</p>
			<p>Kimse eremez çünkü bu işin sırrına.”</p>
			<p class="entry">Eflatun’un bir öğrencisi varmış bir zaman,</p>
			<p>Şu sorunun cevabını istemiş hocasından:</p>
			<p>–Merak eden baksın Senioris adlı kitaba– </p>
			<p>“Hocam, gizli taşın adı nedir acaba?”</p>
			<p>Cevap vermiş Eflatun, “Hani şu,</p>
			<span epub:type="pagebreak" id="page551" title="551"/>
			<p>(Halk dilinde söylersek) Titan taşı.”</p>
			<p>“Titan taşı mı? Hocam, peki o ne?”</p>
			<p>“Magnezyumun ta kendisi” demiş üstad öğrencisine.</p>
			<p>“Demek öyle” demiş öğrenci “bu tam</p>
			<p><em>Ignotum per ignotius </em>oluyor hocam.<a class="noteref" epub:type="noteref" href="#f2">2</a></p>
			<p>Allah aşkına söyleyin nedir magnezyum?”</p>
			<p>“Dört elementten oluşan bir sudur yavrum”</p>
			<p>Demiş Eflatun, bu sefer de merak sahibi</p>
			<p>Öğrenci “Nedir acaba bu suyun oluşum prensibi?”</p>
			<p>Diye sormuş. “Hocam, yoksa mahzuru,</p>
			<p>Açıklar mısınız?” “Hayır, bu asla cevaplamayacağım bir soru,”</p>
			<p>Demiş Eflatun. “Bu konuda hiçbir kitaba tek bir</p>
			<p>Satır yazmamaya bütün filozoflar hemfikir.</p>
			<p>İp ucu vermeyeceğiz bu konuda kimseye,</p>
			<p>Aksini yapan karşı gelmiş olur İsa’ya,</p>
			<p>Bu, Tanrı katında öyle değerli ki anlatamam,</p>
			<p>Yüce Tanrı kendi arzusuyla, insanlara ilham</p>
			<p>Olsun diye, ne alâ verirse izin,</p>
			<p>Ama herkese açıklanması yasaktır bu gizin.”</p>
			<p class="entry">Özetlersek, Tanrı filozofların öğrencilere</p>
			<p>Bu taşı nasıl bulacaklarını öğretmelerini istemediğine göre,</p>
			<p>En iyisi, diyorum, vazgeçmek bu sevdadan.</p>
			<p>Tanrı’nın arzusuna aykırı davranan,</p>
			<p>Ona karşı faaliyet gösteren her kim</p>
			<p>Olursa olsun, başarılı olamayacaktır nitekim:</p>
			<p>İsterse simyayla uğraşsın ömrünün sonuna dek,</p>
			<p>Eli boş kalacaktır, burası bir gerçek.</p>
			<p>Burada bitiyor hikâyem, benden bu kadar,</p>
			<p>Tüm dürüst kullarını gönendirsin ol Ulu Hünkâr.</p>
			<p class="end">Amin</p>
			<p class="spot">Kilise Meclisi Aza Yardımcısı’nın Hikâyesi burada bitiyor.</p>
		</section>
	</section>
	<aside class="footnote" epub:type="footnote" id="f1">1 Altın taşının ağır, hoş kokulu, pembe renkli olduğuna ve bu hikâyede de olduğu gibi bazen toz halinde bulunduğuna inanılıyordu. Katkı maddelerinin sarı renk alması bu taşın oluşmasına epeyce yaklaşıldığının işareti sayılıyordu ki bu önemli bir durumdu, çünkü bu taş altına dönüştürme işinin belkemiğiydi.</aside>
	<aside class="footnote" epub:type="footnote" id="f2">2 <em>Ignotum per ignotius</em> (Latince): Bilinmeyen bir şeyi daha az bilinen bir şeyle açıklamak.</aside>
</body>
</html>