<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-2">
	<section>
		<span epub:type="pagebreak" id="page57" title="57"/>
		<h1 class="chapter-header">ŞÖVALYE’NİN HİKÂYESİ</h1>
		<p class="spot">Şövalye’nin Hikâyesi burada başlıyor.</p>
		<p class="prey">Iamque domos patrias, Scithice post aspera gentis Prelia, laurigero, &amp;c.</p>
		<p class="entry">Bize ulaşan eski günlere mahsus</p>
		<p>Hikâyeler bir dükten söz eder, adı Theseus:</p>
		<p>Efendisi, valisi, yöneticisi Atina’nın,</p>
		<p>Ve en kudretli fatihi zamanının.</p>
		<p>Derler ki yoktu yeryüzünde ondan daha iyi,</p>
		<p>Hükmü altına almıştı birçok zengin ülkeyi,</p>
		<p>Süvarileri ve akıllı tutumuyla Amazonları</p>
		<p>Alt etmiş, kendisine tabi kılmıştı onları</p>
		<p>Ve ülkesine katılmıştı yaşadıkları diyar,</p>
		<p>Önce Scythia, sonra Femenya denen topraklar.</p>
		<p>Karısı yaptığı Amazon kraliçesi Hippolyta</p>
		<p>Kendi ağzından anlatır o günleri hatta:</p>
		<p>“Aldı getirdi beni şaşaalı bir törenle</p>
		<p>Kızkardeşim Emily de geldi benle.”</p>
		<p>Ama Atina’ya dönüş yolculuğu sırasında,</p>
		<p>Çalgı cümbüş ve cümle cengâverleri arasında</p>
		<p>Bırakacağım bu dükü böyle muzaffer.</p>
		<p class="entry">Anlatması çok uzun sürmese eğer,</p>
		<p>Amazonlar’dan bu sözünü ettiğim bölgeyi</p>
		<p>Nasıl kazandıklarına ilişkin her şeyi</p>
		<p>Ve bu kadınlarla Atina’lı erkekler arasındaki</p>
		<p>Büyük savaşı ayrıntılarıyla ve sanki</p>
		<p>Şimdi yaşıyormuşçasına bir bir anlatırdım size,</p>
		<p>Ya da Hippolyta’nın nasıl geldiğini dize,</p>
		<p>Nasıl götürüldüğünü bu cesaret</p>
		<p>Timsali güzel kraliçenin ve düğününde nasıl bir ziyafet</p>
		<p>Verildiğini, yolda yakalandıkları şiddetli fırtınayı,</p>
		<p>Evet, geçiyorum bir kalem, dönüşü berbat eden o olayı;</p>
		<p>Neden derseniz süreceğimiz tarla çok geniş,</p>
		<p>Dermansız öküzlerim için bu zorlu bir iş.</p>
		<p>Hikâyemiz yeterince uzun zaten,</p>
		<span epub:type="pagebreak" id="page58" title="58"/>
		<p>Sorumlu olmak istemem olası bir gecikmeden.</p>
		<p>Herkes hikâyesini anlatsın, savsın sırasını,</p>
		<p>Kazanan yesin yemeği, diğerleri ödesin parasını.</p>
		<p>Baştan alıyorum şimdi, nerede kalmıştık?</p>
		<p class="entry">Daha atından inmeden bu bahsettiğim Dük</p>
		<p>Kasabanın eteklerine vardığı zaman,</p>
		<p>Mutluluk ve gururla şöyle bir yan</p>
		<p>Bakış fırlattığında birtakım kadınlar gördü yolda,</p>
		<p>Karalar giyinmiş hepsi, çömelmişlerdi ikişerli kolda,</p>
		<p>Feryat figan ediyor ve öyle bir</p>
		<p>Dövünüyorlardı ki böylesi görülmemiştir.</p>
		<p>Çektikleri acıyla geçip kendilerinden,</p>
		<p>Atının dizginlerine koşup yapıştılar birden.</p>
		<p class="entry">“Kimsiniz?” dedi Theseus, “herkesin nedir bu hali?</p>
		<p>Berbat ettiniz ağıtlarla bir şen festivali.</p>
		<p>Yoksa benim zafer kutlamalarım</p>
		<p>Rahatsız mı etti sizleri ha, sorarım?</p>
		<p>Değilse, sizi böyle üzen, kızdıran kimdir?</p>
		<p>Sizin için yapabileceğim herhangi bir</p>
		<p>Şey var mı? Hem neden giysileriniz böyle siyah?”</p>
		<p class="entry">Kadınların en yaşlısı içler ürperten bir “ahh!”</p>
		<p>Çekip, ayılıp bayılarak başladı söze:</p>
		<p>“Efendim, Talih büyük bir zafer bağışladı size,</p>
		<p>Bu durumdan şikâyet değildir yasımız,</p>
		<p>Aksine, sayenizde bitecek tüm derdimiz, tasamız.</p>
		<p>Acıyın bize efendim, dindirin bu yası,</p>
		<p>Bırakın soyluluğunuzdan bir şefkat damlası</p>
		<p>Bu mutsuz kadınların üstüne düşsün.</p>
		<p>Çünkü efendim, şurası kesin,</p>
		<p>Bu toplulukta şu an gördüğünüz herkes</p>
		<p>Ya bir kraliçeydi ya da bir düşes.</p>
		<p>Daha doğrusu öyleydiler bir süre önce,</p>
		<p>Ama Feleğin hain çarkı bir tur dönünce</p>
		<p>Yeryüzünde hiçbir yer güvenli değil.</p>
		<p>Ve tam on beş gündür bizler bu sefil</p>
		<p>Halde bu anı gözlüyoruz çaresiz,</p>
		<p>Yardım edin efendim, sizsiniz tek çaremiz.</p>
		<p class="entry">“Şimdi çocuk gibi ağlayan ben, bahtsız kraliçe, </p>
		<p>Karısıydım uzun zaman önce Thebes’te </p>
		<span epub:type="pagebreak" id="page59" title="59"/>
		<p>Ölen Kral Kappaneus’un. </p>
		<p>– Ah, o güne bin kere lanet olsun!</p>
		<p>Şimdiyse, yana yakıla yardım dilenmek için</p>
		<p>Yalvaran biz kadınlar böyle niçin</p>
		<p>Karalara büründük, yeniden soracaksınız.</p>
		<p>Kocalarımızı kaybettik çünkü o uğursuz</p>
		<p>Kuşatma sırasında. Ve şimdi kral Kreon,</p>
		<p>Thebes’in hâkimi, iyice azıtıp bu son</p>
		<p>Demlerinde adalet tanımayan öfke nöbetleri,</p>
		<p>Zorbalıkları ve akıl almaz hakaretleri</p>
		<p>İle işkence ediyor kocalarımızın</p>
		<p>Öldüklerinde ovaya sürükletip bir yığın</p>
		<p>Yaptırdığı vücutlarına. Ne gömdürüyor,</p>
		<p>Ne yakılmasına izin veriyor; cesetler öylece duruyor,</p>
		<p>Kurtlara kuşlara yem olsunlar diye.”</p>
		<p class="entry">Burada başladı kadınlar ağlayıp inlemeye,</p>
		<p>“Utancımız büyük, ne kadar ağlasak az,</p>
		<p>Efendimiz, hiç mi vicdanınız sızlamaz?”</p>
		<p class="entry">Onları dinleyince içi sızladı Dük’ün,</p>
		<p>Yüreği çatlayacak gibi oldu düşününce daha dün,</p>
		<p>Şimdi birer zavallı olan, bu kadınların ne yüksek</p>
		<p>Makamlarda olduğunu. Yavaşça atından inerek</p>
		<p>Kaldırdı her birini, omuzlarından tuttu,</p>
		<p>Şefkat dolu sözlerle onları avuttu.</p>
		<p>Böyle bir durumda gerçek bir şövalye ne yaparsa</p>
		<p>Onu yaptı ve yeminle “Yapabileceğim bir şey varsa</p>
		<p>Esirgemeyeceğim” dedi, “öyle ki Kreon, zulmü</p>
		<p>Uğraş edinmiş bu canavar, bulacak hak ettiği ölümü.</p>
		<p>İntikamınız alınacak ve bütün Yunanistan</p>
		<p>Topraklarında dilden dile dolaşacak bu destan.”</p>
		<p>Sözlerini bitirdi ve daha fazla gecikmeden</p>
		<p>Dalgalandırıp sancağını yola koyuldu hemen.</p>
		<p>“Beni izleyin” dedi yanındaki herkese,</p>
		<p>Atina’dan vazgeçti ve yöneldi Thebes’e.</p>
		<p>Hal böyleyken eve dönmek büyük ayıptı,</p>
		<p>Theseus için yarım gün bile büyük kayıptı.</p>
		<p>İşte bu nedenle intikalle geçirdi tüm geceyi.</p>
		<p>Ama Emily ve ablası o güzel Ece’yi</p>
		<p>Atina’ya gönderdi orda beklesinler diye,</p>
		<span epub:type="pagebreak" id="page60" title="60"/>
		<p>Durun, daha devam ediyor bu hikâye.</p>
		<p class="entry">Elinde bir kalkan ve bir mızrak</p>
		<p>Tutan Kızıl Mars figürü geniş ve ak</p>
		<p>Flamalar üzerinde parıldıyordu ve baştan aşağı</p>
		<p>Bütün ovada yanıp sönüyordu ışığı,</p>
		<p>Mızrakların ucunda bir de altın kaplama</p>
		<p>Dük’ün Girit’te Minotaur’u öldürüşünü anlatan bir arma</p>
		<p>Ordular yürüdükçe dalgalanıyordu,</p>
		<p>Ordular yürüdükçe ovalar yanıyordu.</p>
		<p>Hırsla yürüyordu fatih, atını tırısla sürüyordu,</p>
		<p>Yiğitlik goncasını savaşa götürüyordu.</p>
		<p>Sonunda Thebes’e vardı, savaşa uygun bir meydan</p>
		<p>Bulup azametli tavırlarla indi atından.</p>
		<p>Kısaca, umduğu gibi oldu savaşın sonu,</p>
		<p>Oracıkta erkekçe öldürdü Kreon’u</p>
		<p>Şanlı bir meydan muharebesiyle ve şanına yakışır tarzda yine,</p>
		<p>Kreon’un ordularını katıp önüne</p>
		<p>Sokak sokak, köşe bucak ele geçirdi şehri,</p>
		<p>Kocalarının kemiklerini verdi kadınlara geri</p>
		<p>Tören yapsınlar diye törelerince.</p>
		<p>Ama hepsini anlatmak uzun olacak bence,</p>
		<p>Nasıl bağrıştılar, ağlayıp sızlandılar,</p>
		<p>Ölü yakma yerinde bu zavallı kadınlar.</p>
		<p>Anlatmadan geçeceğim tüm bunları şimdilik</p>
		<p>Ve ayrılırken Theseus’un nasıl incelik</p>
		<p>Gösterdiğini kadınlara. Özür dilerim sizden,</p>
		<p>Zamanımız yok, kısa keseceğim bu yüzden.</p>
		<p class="entry">Ne diyorduk? Haddini böylece bildirip Kreon’a</p>
		<p>Thebes kralı ele geçince, savaş erince sona,</p>
		<p>Theseus kamp kurup dinlendi o gece,</p>
		<p>En iyi düzeni kurmuştu şehirde kendince.</p>
		<p class="entry">Yağma amacıyla ölü yığınlarını ziyaret</p>
		<p>Eden ve onların teçhizatlarını ganimet</p>
		<p>Bilip alan çapulcular bozgun alanında</p>
		<p>Hummalı çalışmalarına başladılar anında.</p>
		<p>İşte bunlar eğilip doğrulmaları sırasında</p>
		<p>İki genç şövalye buldular ölüler arasında;</p>
		<p>Uzanmış yatıyorlardı yerde yan yana,</p>
		<p>Gözlerinin feri sönmüştü, bulanmıştılar kana,</p>
		<span epub:type="pagebreak" id="page61" title="61"/>
		<p>Aynı armayla süslü silahlar taşıyorlardı,</p>
		<p>Arkita’ydı bu iki gençten birinin adı.</p>
		<p>Palamon adında bir delikanlıydı diğeri,</p>
		<p>İkisi de ne tam ölü, ne de tam diri.</p>
		<p>Üzerlerindeki toz toprağa, çamura rağmen</p>
		<p>Üniformalarından ve sorguçlarından hemen</p>
		<p>Anladı haberciler bu ikisinin birer prens</p>
		<p>Olduklarını, dediklerine göre bunlar Thebes</p>
		<p>Sarayında iki kız kardeşin çocuklarıydılar;</p>
		<p>Onları özenle taşıyıp Dük’ün çadırına koydular,</p>
		<p>Çekip çıkardılar da yığınlar arasından.</p>
		<p>“Derhal Atina’ya yollayın” dedi Theseus, “bundan</p>
		<p>Böyle esirlerim olacaklar ölünceye</p>
		<p>Değin, kurtaramaz onları hiçbir fidye.”</p>
		<p>Emri derhal yerine getirildi ve</p>
		<p>Bu soylu dük başında defne dallarıyla döndü eve.</p>
		<p>Ondan sonra da onurlu ve mutlu bir</p>
		<p>Yaşam sürdü, ehh, daha ne denir?</p>
		<p>Şimdi Arkita ve Palamon’a geliyorum,</p>
		<p>Zavallılar umutsuzluk içinde bir kalede mahkûm</p>
		<p>Kalacaklardı sonsuza dek, her kapıyı açan altın</p>
		<p>Bile bu sefer işe yaramıyordu, kadere bakın.</p>
		<p class="entry">Aylar ayları, yıllar yılları izledi derken,</p>
		<p>Mayıs ayında bir gün, sabahleyin erken,</p>
		<p>Yüzü, yeşil sapı üstünde bir beyaz zambaktan</p>
		<p>Daha güzel ve Mayıs ayında bir tomurcuktan</p>
		<p>Daha taze olan Emily, yatağından kalkıp âdeti</p>
		<p>Olduğu üzre süslendi, kendini seyretti:</p>
		<p>Mayıs ayı çünkü istemez mıymıntılık,</p>
		<p>Dürtükler yumuşacık kalpleri der “Haydi kalk!</p>
		<p>Üstüne düşeni yap gereğince.”</p>
		<p>İşte Mayıs’ın bu ısrarcılığı aklına gelince</p>
		<p>Daha fazla oyalanmamıştı yatakta,</p>
		<p>Kalkıp giyinmişti, bir mahzur yok anlatmakta:</p>
		<p>Akıyordu sırtından bir sıra sarı saç,</p>
		<p>Örgülüydü, tahminimce vardı bir kulaç,</p>
		<p>Ve bahçede gün ışırken, gönlünce bazı</p>
		<p>Çömeliyor, bazı doğrulup sekiyor, beyaz kırmızı</p>
		<p>Çiçekler topluyordu: amacı bir taç örmekti,</p>
		<span epub:type="pagebreak" id="page62" title="62"/>
		<p>Bir ilahi mırıldanıyordu bu ara; sanki melekti.</p>
		<p>Önceden söz ettiğim iki delikanlıdan</p>
		<p>Yine söz edeceğim, hatırlarsanız bir zindan</p>
		<p>İçinde hapistiler. Burası kalenin en sağlam zindanıydı,</p>
		<p>Ve bahçe duvarının hemen yanıydı,</p>
		<p>İşte Emily her sabah bu bahçeye çıkardı.</p>
		<p>O sabah berrak bir gök ve pırıl pırıl güneş vardı;</p>
		<p>Kalktıktan sonra mahzun mahkûm Palamon,</p>
		<p>Yine izin vermişti de gardiyan,</p>
		<p>Yüksekte bir odaya çıkmıştı,</p>
		<p>Yine oradan bütün şehre bakmıştı.</p>
		<p>Görkemli binalar görünüyordu ve yeşil ağaçları bahçenin;</p>
		<p>Bir durup bir yürüyordu Emily, nur saçarak ve sakin.</p>
		<p>Ama üzgün Palamon farketmemişti onu,</p>
		<p>Dolaşmaya başladı baştan başa salonu,</p>
		<p>Acısı ağır basıyor, lanetler okuyordu kaderine,</p>
		<p>“Lanet olsun” diyordu, “doğduğum güne!”</p>
		<p>İşte bu düşüncelerle meşgulken aklı,</p>
		<p>Kalın, sağlam, birçok demir parmaklıklı</p>
		<p>Derin bir pencereden bakarken</p>
		<p>Bu Mayıs sabahı, Emily’yi gördü birden.</p>
		<p>Görür görmez irkildi ve kalbine bir bıçak</p>
		<p>Girmiş gibi bağırdı çığlık çığlık.</p>
		<p>Onu duyan Arkita yanına koştu hemen,</p>
		<p>“Nedir derdin? Söyle” dedi “kuzen?</p>
		<p>Rengin atmış tamamen, yüzün ne kadar solgun,</p>
		<p>Neden böyle çığlık attın? Neye kızıyorsun?</p>
		<p>Seni böyle küplere bindiren ne olabilir?</p>
		<p>Sabırlı ol Tanrı aşkına, akıllı ol, düşün bir:</p>
		<p>Mahkûmuz ve mahkûm kalacağız sonsuza dek,</p>
		<p>Bize bu kötü yazgıyı hazırlamış Felek.</p>
		<p>Kötü bir burç ya da Satürn</p>
		<p>Veya gezegenler, daha doğduğumuz gün</p>
		<p>Göndermişler bu sonu bizimle birlikte,</p>
		<p>Katlanmak zorundayız istemesek de.”</p>
		<p class="entry">Onun bu sözlerine karşılık Palamon</p>
		<p>“İnan bana” dedi “sevgili kuzen,</p>
		<p>Cehaletten kaynaklanıyor ya da hepsi hayal</p>
		<p>Bu söylediklerinin, sorun mapusluk değil,</p>
		<span epub:type="pagebreak" id="page63" title="63"/>
		<p>Gözlerimden girerek kabimi deldi bir ok,</p>
		<p>İflah olmam ben artık, derdimin dermanı yok.</p>
		<p>Şu bahçede bir o yana bir bu yana</p>
		<p>Dolaşan kızın güzelliği sebep oldu buna.</p>
		<p>Haykırdım ıstırabımı duysun diye, haykırdım açıkça,</p>
		<p>Bilmiyorum belki bir kadın, belki bir tanrıça</p>
		<p>Bu gördüğüm, hatta Venüs’ün ta kendisi sanırım,</p>
		<p>İnan, ‘Öyleyim zaten’ dese inanırım.”</p>
		<p>Bu sözleri söyleyip eşiğe çöktü,</p>
		<p>Dualar etti Venüs’e, içini döktü.</p>
		<p>“Arzun kadın kılığında bahçeye gelip eğer,</p>
		<p>Görünmekse bizim gibi iki derbeder</p>
		<p>Mahkûma, ahh, yardım et kaçalım, ahh özgürlük,</p>
		<p>Ama benim alın yazım sonsuz bir sözcük</p>
		<p>Tarafından şekillenmiş çoktan;</p>
		<p>Göz göre göre çürüyüp gideceğim hiç yoktan.</p>
		<p>Zorbalığa esir düşmüş hanedanımıza acı,</p>
		<p>Yardım et, kurumasın bu soylu soyağacı!”</p>
		<p>O böyle yakaradursun, Arkita pencereden</p>
		<p>Bakıp gördü bahçede gelip giden</p>
		<p>Kızı ve geldi çöktü yüreğine bir sızı.</p>
		<p>Kuzeninin duyduğu acıdan daha amansızı</p>
		<p>Sardı benliğini. O da başladı söze,</p>
		<p>Yürek yıpratan bir ahh çekip dedi “Ne kadar taze</p>
		<p>Bir güzellik bu bahçede gezinen, anlatamam.</p>
		<p>Ölmüşüm ben artık, benim işim tamam</p>
		<p>Onu her Allah’ın günü görmezsem eğer.</p>
		<p>Onun sevgisinden başka ne yaşamaya değer?”</p>
		<p>Bunları duyan Palamon dik dik baktı,</p>
		<p>Hor gören bakışları sevecenlikten uzaktı.</p>
		<p>“Dikkat et sözlerine” dedi “bu şaka mı, ciddi mi?”</p>
		<p>“Hiç bu kadar ciddi görmemiştim kendimi.”</p>
		<p class="entry">Bu cevap üzerine Palamon’da şafak attı,</p>
		<p>“Demek sence önemi yok” deyip kaşlarını çattı,</p>
		<p>“Boşmuş demek ettiğimiz bağlılık yemini,</p>
		<p>Sırtından bıçakladın kardeşin, kuzenini.</p>
		<p>‘Yapsınlar isterse bize bin bir türlü işkence</p>
		<p>Ancak ölüm ayırır bizi’ ne demek sence?</p>
		<p>Birimizde saracak olursa bacayı ateş,</p>
		<span epub:type="pagebreak" id="page64" title="64"/>
		<p>Atmayacaktı hani diğeri dalgasına taş.</p>
		<p>Söyle ey en sevgili kardeş, hani</p>
		<p>Ben seni olduğu kadar sen de beni</p>
		<p>Destekleyecektin giriştiğim her işte,</p>
		<p>Bozulmaz yemin buydu ama bozuldu işte;</p>
		<p>Sen de bunu inkâr edemezsin sanırım, heyhat!</p>
		<p>Ben sana yüreğimin gizini açıyorum fakat</p>
		<p>Sen benim kadınımı severek ihanet ediyorsun,</p>
		<p>Hayatımı adamışım ona ben, sen ne diyorsun?</p>
		<p>Hayır, iki yüzlü Arkita, yapmamalısın bunu,</p>
		<p>İlk ben söyledim sana, ilk ben sevdim onu.</p>
		<p>Bir zamanlar içtiğimiz andı bir düşünürsen</p>
		<p>Bütün gücünle bana yardım etmek zorundasın sen.</p>
		<p>Verdiği sözü tutan adamdır gerçek şövalye,</p>
		<p>Yoksa, böbürlenip dolaşma ortada onurluyum diye.”</p>
		<p>Arkita gururla cevap verdi yeniden,</p>
		<p>Dedi “Bu kadar iki yüzlü bilmezdim seni ben.</p>
		<p>Sahtekârın tekisin, işte söylüyorum açık açık,</p>
		<p>Bir kadın olarak ona ilk ben oldum âşık.</p>
		<p>Buna ne diyeceksin bakalım? Daha demin</p>
		<p>‘Kadın mı tanrıça mı bilmiyorum’ dedin.</p>
		<p>Seninkisi mistik, ilahi bir aşk, anlasana;</p>
		<p>Benimkisi sıradan, yalnızca bir insana</p>
		<p>Duyulan türden. Bu yüzden onu ilk gören aslında bendim,</p>
		<p>Ve seni arkadaş bilip sana açılan. Aman efendim,</p>
		<p>Umurumdaydı sanki, duymadıysan duy şu atasözünü:</p>
		<p>Hiçbir kanun yıldıramaz aşkın gözünü.</p>
		<p>Gayet açık, anlaşılmayacak nesi var bunun?</p>
		<p>Aşkın kendisi zaten başlı başına bir kanun.</p>
		<p>Etten kemikten insan daha başka</p>
		<p>Kanun mu ister, burun kıvırıp aşka?</p>
		<p>Aşk yüzünden her gün zerre kadar vicdan</p>
		<p>Azabı duymadan yüzlerce insan</p>
		<p>Ürünü kanun çiğneniyor. Sevmeli her erkek,</p>
		<p>Ve sevmeli bu yolda ölümü hak bilerek,</p>
		<p>Sevdiği karısıdır bazen, bazen bir kız ya da dul.</p>
		<p>Ne sen bağlayabilirsin, ne de ben ama kabul </p>
		<p>Bağlayabilirim bir ömür boyu onu kendime,</p>
		<p>Pekâlâ biliyorsun bunu, bilmiyorum deme.</p>
		<span epub:type="pagebreak" id="page65" title="65"/>
		<p>Müebbet hapse mahkûmuz ve hiçbir fidye</p>
		<p>Bizi özgürlüğümüze kavuşturamaz diye</p>
		<p>Bir emir var. Topu topu bir kuru kemik</p>
		<p>Yüzünden birbiriyle dalaşan iki aptal köpek</p>
		<p>Gibiyiz. Sonunda bir şahin alçalır, dalar</p>
		<p>Kapar gider kemiği, köpeklerin ikisi de avucunu yalar.</p>
		<p>Politikada da kardeşim inan ki durum aynı,</p>
		<p>Herkes kollar yalnızca kendi payını.</p>
		<p>Ben onu seveceğim, sen de sev istersen,</p>
		<p>Yapılacak tek şey de budur zaten.</p>
		<p>Mahkûmuz ve katlanmak zorundayız, var mı dahası?</p>
		<p>İkimiz de değerlendirmeliyiz ele geçen her şansı.”</p>
		<p class="entry">Aralarındaki çekişme daha devam etti, ancak,</p>
		<p>Ne sözcükler yeter ona, ne zaman var anlatacak,</p>
		<p>Neler konuşuldu, ne oldu bittiyse,</p>
		<p>Mümkün olduğunca kısa özetlemek gerekirse,</p>
		<p>Günlerden bir gün Protheus adında ünlü bir dük</p>
		<p>Ziyarete geldi Theseus’u. Dük’ün çocukluk</p>
		<p>Arkadaşıydı. Tatilini geçirmeye gelmişti Atina’ya,</p>
		<p>Aradan geçen uzun yıllar sevgisini tüketmiş veya</p>
		<p>Azaltmış değildi bir nebzecik,</p>
		<p>En sevdiği insandı Atina’lı Dük,</p>
		<p>Theseus da aynı ilgiyi gösteriyordu</p>
		<p>Ona karşı, aynı muhabbetle karşılık veriyordu.</p>
		<p>Can ciğer kuzu sarması ve hatta birbirlerine öyle düşkün</p>
		<p>Öyle düşkünlermiş ki birisi dünyadan göçüp gittiği gün,</p>
		<p>Günahlarını almak istemem neme</p>
		<p>Lazım, peşinden gitmiş diyorlar öteki de Cehennem’e;</p>
		<p>Ama bu böyle dar zamana sığamayacak bir husus.</p>
		<p>Arkita’yı tanır severdi Dük Protheus</p>
		<p>Thebes günlerinden, uzun yıllardan beri,</p>
		<p>İşte sanırım daha çok onun girişimleri</p>
		<p>Sayesinde oldu ve Arkita fidye ödemeden özgür</p>
		<p>Kaldı. İstediği yere gidebilirdi, yalnız bir</p>
		<p>Şart vardı: Theseus ile Arkita arasında alınan bu karar</p>
		<p>Diyordu ki “Arkita yakalanacak olursa eğer</p>
		<p>Dük’ün topraklarında ve hatta bir saat gibi kısa</p>
		<p>Bir ziyaret amacıyla bile ülkeye girmiş olsa</p>
		<p>Dikkate alınmadan hiç gece veya gündüz,</p>
		<span epub:type="pagebreak" id="page66" title="66"/>
		<p>Derhal vurulacak başı” ve hiçbir pürüz</p>
		<p>Yoktu bu konuda. Böylece hiç bakmadan sağa sola,</p>
		<p>Arkita çıktı memleketine doğru yola.</p>
		<p>Hürdü artık ama bu kez de canı tehlikedeydi,</p>
		<p>Yalnız canını sıkan bir başka şeydi.</p>
		<p>Ağlıyordu, akıyordu gözyaşları sular seller yerine,</p>
		<p>İntiharı düşünüyordu derinden derine.</p>
		<p>Okuyordu doğduğu güne lanetler,</p>
		<p>“Bu uçsuz bucaksız ve zindandan beter</p>
		<p>Dünyada şimdi sonsuza kadar kalmaya mahkûm,</p>
		<p>Araf’ta değil Cehennem’deyim, yanıyorum.</p>
		<p>Keşke dostum çıkmasaydı Dük Protheus</p>
		<p>Ve serbest bırakmasaydı onun hatırına beni Theseus.</p>
		<p>Zindana kilitlenmiş, zincirliyken bile</p>
		<p>Mutluydum ve kesinlikle umutsuz değildim böyle.</p>
		<p>Aşkıyla ödüllenmek mümkün olmasa da,</p>
		<p>Onu gördüğüm her gün erdim derdim murada.</p>
		<p>Ey sevgili kuzenim” dedi, “ey sevgili Palamon!</p>
		<p>Bu macerada sensin yine şampiyon.</p>
		<p>Ne mutlu sana ki daha sürecek cezan,</p>
		<p>Cennet’tesin sen şimdi, zindanda değil inan.</p>
		<p>Talih zarını senin lehine attı,</p>
		<p>Her şeyleri sundu sana, ahh beni aldattı,</p>
		<p>Neden dersen, onunla hâlâ yollarınız çakışabilir,</p>
		<p>Ne olsa son derece değerli ve işbilir</p>
		<p>Bir şövalyesin, Kader’in işi, belli mi olur, bakarsın</p>
		<p>Düşlerin gerçek olur bir gün, açılır şansın.</p>
		<p>Bir kaçağım oysa ben ve bir sürgün,</p>
		<p>Umutsuz, perperişan, onun lutfundan yoksun.</p>
		<p>Ne hava, ne ateş, ne su, ne toprak,</p>
		<p>Ne de bunlardan doğmuş herhangi bir yaratık</p>
		<p>Yardım edebilir bana, ne de rahatlatır biraz,</p>
		<p>Gönül yarasına ah, çare bulunmaz.</p>
		<p>Elveda hayatım, mutluluğum, elveda neşem.</p>
		<p class="entry">“İnsanlar Kader’e nasıl inanmaz bilmem,</p>
		<p>Oysa öyle bir yoluna kor ki işleri,</p>
		<p>Yanında yoksul kalır insanların düşleri.</p>
		<p>Kimisi der, olsun sınırsız malım mülküm,</p>
		<p>Ya hastalık getirir parası ya da ölüm.</p>
		<span epub:type="pagebreak" id="page67" title="67"/>
		<p>Kimisi hapisten çıkar, eve gider özgür,</p>
		<p>Ve uşakları tarafından yakalanıp öldürülür.</p>
		<p>Saymakla bitmez bu şekilde başımıza gelenler,</p>
		<p>Ne için dua ettiğimizi bildiğimiz çok ender.</p>
		<p>Yollarımız körkütük bir sarhoşun yolu, sarhoş</p>
		<p>Bir yerlerde bir evi olduğunu bilir pekâlâ, iyi hoş</p>
		<p>Ama o eve nasıl gideceğidir asıl sorun,</p>
		<p>Sarhoşlar için zemini fazla kaygandır yolun.</p>
		<p>İşte böyle halimiz, işte dünyanın hali,</p>
		<p>Ne coşkulu ararız mutluluğu, ahh ne istekli,</p>
		<p>Yanlış adımlar atmaktan yine de kurtulamayız sık sık,</p>
		<p>İnsanım ben ve herkes gibi ben de aptallık</p>
		<p>Edip, hapisten bir çıkabilsem diyordum keşke,</p>
		<p>Çok güzel olurdu o zaman her şey, çok daha başka.</p>
		<p>Ama bak şimdi ayrı düştüm sevgiliden,</p>
		<p>Bir daha göremeyeceğim güzel Emily’den.</p>
		<p>Çaresizim şimdi ve değilim bir ölüden farklı.”</p>
		<p>Diğer taraftan Palamon, zavallı,</p>
		<p>Haber aldığı zaman Arkita’nın gittiğini</p>
		<p>Çok üzüldü. Yerden yere attı kendini</p>
		<p>Ve öyle bir uludu ki hapsolduğu kule</p>
		<p>Çın çın çınladı onun feryadı ile.</p>
		<p>Ayak bileklerine bağlı zincir</p>
		<p>Parıldıyordu gözyaşları üstüne damladıkça bir bir.</p>
		<p>Şöyle diyordu: “Arkita, sevgili kuzen,</p>
		<p>Kozlarımızı paylaştık, kârlı çıktın bu işten.</p>
		<p>Thebes’tesindir şimdi Tanrı bilir,</p>
		<p>Anayurdumuzda ve kuşlar kadar özgür;</p>
		<p>Ve bana acımıyorsundur şu kadarcık,</p>
		<p>Akıllı ve kararlı bir adam olarak artık,</p>
		<p>Halkımızı ve yakınlarımızı örgütler,</p>
		<p>Başlarına geçip Atina üzerine bir sefer</p>
		<p>Düzenlersin; ani bir saldırı sonucu bir anlaşma</p>
		<p>Gereği yahut silah zoruyla, Emily karın olursa şaşma.</p>
		<p>Eh, artık özgür bir prens olduğuna göre,</p>
		<p>İmkanın var ve zamanın böyle şeylere.</p>
		<p>Bense burada böylece kapanıp kafesime,</p>
		<p>Mapusluğun çilesine katlanacağım son nefesime</p>
		<p>Kadar ve aşkın katlanılmaz ıstırabına.</p>
		<span epub:type="pagebreak" id="page68" title="68"/>
		<p>Ah bu düşünce çıkartır dertlerimi iki katına.”</p>
		<p>Bu düşünceler kıskançlık duygusunu ateşledi,</p>
		<p>Tutuştu göğsü, yüreği yanmaya başladı.</p>
		<p>Yüzü sarardı soldu, çılgınca çarptı kalbi,</p>
		<p>Kül gibi soğudu, sarardı şimşir ağacı gibi.</p>
		<p class="entry">Ve olanca gücüyle haykırdı “Ey zorba tanrılar!</p>
		<p>Bir sözünüz dünyayı size kul köle kılar,</p>
		<p>Kazıyamaz, silemez insanların tırnakları,</p>
		<p>Taş tabletlerdedir toplantılarınızın tutanakları.</p>
		<p>Aşağıda bekleşen koyun sürüsünden başka size</p>
		<p>Neyi ifade ediyor insan soyu, söylesenize?</p>
		<p>Hayvanlar gibi boğazlanıyor insanlar da,</p>
		<p>Savaşlarda öldürülüyor, tutuklanıp çürüyor zindanlarda.</p>
		<p>Bazen bir hastalık veya şanssızlık yetiyor hepsine,</p>
		<p>Çokluk ölüyorlar ama pisi pisine.</p>
		<p>Her şeyi bildiğiniz söyleniyor çok önceden,</p>
		<p>İşkence ediliyor masumlara öyleyse neden?</p>
		<p>Şikâyetlerim bu kadarmış gibi bir sanrıya</p>
		<p>Kapılmayın, ödenecek borçlarım var bir de Tanrı’ya.</p>
		<p>Dünyevi arzularımdan vazgeçmem gerek,</p>
		<p>Oysa hayvanlar bile daha fazla zevk</p>
		<p>Alıyorlar dünyadan. Çünkü ölümden sonra</p>
		<p>Istırap ve gözyaşı yok onlara.</p>
		<p>Oysa insan yaşarken de yeterince çok</p>
		<p>Acı çekiyor, zavallı, bundan şüphem yok.</p>
		<p>Varsa versin tanrılar bu sorunun yanıtı,</p>
		<p>Ama acının yeryüzünde mevcut pek çok kanıtı.</p>
		<p>Sayısız hırsızın, sayısız yılanın,</p>
		<p>Ahını aldıktan sonra pek çok masum insanın </p>
		<p>Elini kolunu sallayarak dolaştığını gördüm, hatta</p>
		<p>Yeniden can yaktığına tanık oldum ilk fırsatta.</p>
		<p>Ve ben hapislerde çürüyorum tüm bunlara karşılık.</p>
		<p>Öfkeyle kudurup bir kıskançlık</p>
		<p>Nöbeti sırasında Thebes’li soyumun</p>
		<p>Mahvına neden oldular ah o Juno ve eyvah o Satürn!</p>
		<p>Duvarları yerle bir şimdi, Thebes viran,</p>
		<p>Venüs canımı alıyor benimse diğer yandan.</p>
		<p>Kıskanıyor, korkuyorum Arkita’yı düşünüp.”</p>
		<p class="entry">Şimdi isterseniz Arkita’ya dönüp</p>
		<span epub:type="pagebreak" id="page69" title="69"/>
		<p>Düşünceleriyle baş başa bırakalım Palamon’u,</p>
		<p>Ve sırada Arkita’yla ilgili bir konu:</p>
		<p>Yaz nasıl olsa geçer ama uzun</p>
		<p>Kış geceleridir asıl sorun,</p>
		<p>Kamçılar arzularını, ıstırabını çoğaltır</p>
		<p>Hapisteki mahkûmun ve kuşlar kadar özgür</p>
		<p>Olanın. Bilemem hangisi daha çok acı çekti.</p>
		<p>Özetlersek yalnız, şurası bir gerçekti:</p>
		<p>Müebbet hapse mahkûm Palamon,</p>
		<p>Zincire vurulmuş yatıyordu ve yatacaktı son</p>
		<p>Nefesine kadar. Ölümden farksız bir ayrılığa sürgün</p>
		<p>Arkita hasretin kıyılarında dolaşıyordu her gün;</p>
		<p>Ne kadar dolaşsa da sevgilisini göremezdi ama.</p>
		<p class="entry">Ey âşıklar cevap verin şu soruma:</p>
		<p>Hangisi daha çok acı çekiyordu sizce</p>
		<p>Arkita mı, Palamon mu? Birisi ümitsizce</p>
		<p>Hücresine kilitli, ne var ki</p>
		<p>Her gün görebiliyor sevdiğini ve öteki</p>
		<p>İsterse serbestçe dolaşır yeryüzünü,</p>
		<p>Ama asla göremez sevdiğinin yüzünü.</p>
		<p>Sizler bu ikisi arasında karar veredurun,</p>
		<p>Devam ediyor hikâyem, işte buyrun.</p>
		<p class="latin1">Explicit prima pars.</p>
		<p class="latin2">Sequitur pars secunda.</p>
		<p>Arkita yeniden Thebes’e vardığı sabah</p>
		<p>Başka bir söz çıkmadı ağzından, yalnız ah ve vah.</p>
		<p>Eyvah, sevgiliyi görmekten kesmişti umudu,</p>
		<p>Dünyanın en bahtı kara âşığı oydu.</p>
		<p>Gelmemişti öylesi yaratılıştan bu zamana</p>
		<p>Kadar; yeme, içme, uykuyu koymuş bir yana,</p>
		<p>Bir deri bir kemik kalmıştı kupkuru,</p>
		<p>Bakışları ürkütücü, yüzü soğuk, sapsarı,</p>
		<p>Bir başına; yine de yalnız kalmak hoşuna gidiyordu,</p>
		<p>Ağlayıp inleyerek sabahı ediyordu.</p>
		<p>Ne zaman kulağına bir müzik çalınsa</p>
		<p>Sel olup çağlıyordu gözyaşları, nasılsa.</p>
		<p>O kadar umutsuzdu, morali o kadar bozuk,</p>
		<p>Bambaşka biri olup çıkmıştı, yazık.</p>
		<span epub:type="pagebreak" id="page70" title="70"/>
		<p>Konuşurken duysanız tanımazdınız sesinden.</p>
		<p>Ve Eros’un okuyla yaralı birisinden</p>
		<p>Çok melankolik bir deli gibi dolaşıyordu,</p>
		<p>Daha çok kendi hayal âleminde yaşıyordu.</p>
		<p>Kısaca aşkı ve bitmek bilmeyen yası</p>
		<p>Yüzünden altüst olmuştu iç dünyası,</p>
		<p>Ve bedeni nerdeyse tanınmaz hal almıştı,</p>
		<p>Zavallı sevdalı prens yıkılmış, dağılmıştı.</p>
		<p>Tekrarlarsam yalnız bütün bir gün sürer,</p>
		<p>Neler çekmişti ilk iki yıl boyunca neler,</p>
		<p>Thebes’te bildiğiniz gibi, kendi şehrinde,</p>
		<p>Amansız işkencelerde, zehir damlalar gözlerinde.</p>
		<p>Ama yatağında uyuyorken bir gece,</p>
		<p>Kanatlı tanrı Merkür bu gence</p>
		<p>Yanaşıp önüne vardı dikildi,</p>
		<p>“Yeter artık, artık neşelen haydi!”</p>
		<p>Dedi uyku veren asasını havaya kaldırıp</p>
		<p>–Arkita gördü ki kıyafeti tıpatıp</p>
		<p>Argus’un yüz gözünü kapattığı günkü</p>
		<p>Gibiydi, altın saçlarının üstünde çünkü</p>
		<p>Bir de şapkası vardı– konuştu Merkür ve “Sana</p>
		<p>Bir iş var” dedi, “erdir Atina’daki acıları sona.”</p>
		<p>Bu sözleri duyup uyandı Arkita, </p>
		<p>Dedi “Bu işin ucunda ölüm olsa da</p>
		<p>Atina’ya gidiyorum şimdi hemen,</p>
		<p>Ölürüm de vazgeçmem bu düşüncemden.</p>
		<p>Atina’ya ulaşıp Emily’yi görürüm ve</p>
		<p>O yanımda olursa ölürüm seve seve.”</p>
		<p>Doğrulup eline bir ayna aldı,</p>
		<p>Aynaya bakıp yüzünü seyre daldı.</p>
		<p>Renginin solukluğunu ve değişen hatlarını görünce</p>
		<p>Birden şimşekler çaktı beyninde bir düşünce.</p>
		<p>Yakalandığı uzun hastalık onu öyle çirkin</p>
		<p>Yapmış, öyle çökertmiş ve öyle bitkin</p>
		<p>Bir hale koymuştu ki fakir bir kılığa girse</p>
		<p>Yaşar giderdi Atina’da, onu tanıyamazdı kimse.</p>
		<p>Görürdü sevgilisini her gün böylece.</p>
		<p>Prens giysilerini soyunup orda öylece</p>
		<p>İş arayan yoksul bir işçi gibi giyindi,</p>
		<span epub:type="pagebreak" id="page71" title="71"/>
		<p>Ve yanında bir silahtarla Atina’ya indi.</p>
		<p>Başına gelen bütün felaket</p>
		<p>Ve çektiği çileyi bilen bu silahtar da kıyafet</p>
		<p>Değiştirmişti elinden geldiği kadar;</p>
		<p>Hiç tanınmadan, neyse, saraya vardılar.</p>
		<p>Ertesi gün kapıda hiç vakit</p>
		<p>Kaybetmeden iş için başvurdu Arkita adlı yiğit.</p>
		<p>Daha fazla söze ne gerek var,</p>
		<p>Emily’nin yanında çalışan bir haznedar</p>
		<p>Emrine aldı onları, akıllı adamdı, çabuk farketti</p>
		<p>Uşakların yaptığı dört dörtlük hizmeti:</p>
		<p>Su taşıyordu Arkita, odun kırıyordu bazen,</p>
		<p>Boyu posu yerindeydi ve kendisine verilen</p>
		<p>Her işin altından kalkacak kadar güçlüydü, gençti.</p>
		<p class="entry">Ve böylece aradan iki koca yıl geçti,</p>
		<p>Arkita nur yüzlü Emily’yle kaldı, onun resmi</p>
		<p>Uşağı olarak, Philosrate diye biliniyordu ismi.</p>
		<p>Yoktu sarayda onun kadar sevilen biri</p>
		<p>Uşaklar arasında, saraya geldiği günden beri</p>
		<p>Dikkatleri çekmişti efendiliğiyle,</p>
		<p>Dolaşıyordu ünü dilden dile.</p>
		<p>Derken Theseus’un katına ulaştı adı,</p>
		<p>Birileri eğilip Dük’ün kulağına fısıldadı</p>
		<p>Atanmayı çoktan hak ettiğini bu gencin;</p>
		<p>Zaten yeteneklerini ortaya koyabilmesi için</p>
		<p>Daha saygın bir işe verilmesi şarttı.</p>
		<p>Böylelikle şöhreti günden güne arttı,</p>
		<p>Çalışkanlığı ve tatlı dili sayesinde</p>
		<p>Özel uşak oldu sonra Theseus’un himayesinde.</p>
		<p>Kral ona belli bir ücret ödüyordu,</p>
		<p>Ayrıca memleketlileri saraya gelip gidiyordu,</p>
		<p>Her yıl para getiriyordu bu adamlar el altından.</p>
		<p>O da bunları akıllıca harcıyor, har vurup harman</p>
		<p>Savurmuyordu. Kimse onun varlıklı</p>
		<p>Olduğunu düşünmedi. Üç yıl geçti, mutlu, sağlıklı;</p>
		<p>Kanıtlamıştı kendini barışta ve savaşta,</p>
		<p>Theseus’un listesinde geliyordu en başta.</p>
		<p>Onu orada mutlu bırakıp –gerçi mutluluk saman</p>
		<p>Alevi gibidir– bakalım ne yapıyordu Palamon.</p>
		<span epub:type="pagebreak" id="page72" title="72"/>
		<p class="entry">Gözyaşlarına boğulmuş ve dehşet koyu,</p>
		<p>Zifiri karanlık bir zindanda tam yedi yıl boyu</p>
		<p>Çile doldurmuştu zavallı Palamon,</p>
		<p>El aman demişti aşktan, acıdan el aman.</p>
		<p>Evet, Palamon kahrından çıldırmıştır,</p>
		<p>Ve artık aşk acısı iki kat ağır</p>
		<p>Bir hal almıştır. Bu durumda o değilse kim yansın?</p>
		<p>Bir yıl değil ki bu, sonsuza dek nasıl dayansın?</p>
		<p class="entry">Kolay değil şehadete yakışan uyaklar bulmak,</p>
		<p>Kim başarabilir bunu? Ben değil mutlak.</p>
		<p>İsterseniz dilim döndüğünce, şöyle kısa kısa</p>
		<p>Değineyim, gelelim yedi yıl sonraki Mayıs’a.</p>
		<p>–Eski kaynaklar veriyor bu ayrıntıyı,</p>
		<p>Tam üçüncü gece diyor, aylardan Mayıs ayı– </p>
		<p>Artık tesadüf deyin, kader, kısmet deyin,</p>
		<p>Yazıldığı gibi olduğunu düşünürsek her şeyin,</p>
		<p>Geceyarısından sonra, daha doğmadan güneş ,</p>
		<p>Bir arkadaş yardımıyla Palamon firar etmiş</p>
		<p>Ve mümkün olduğunca çabuk çıkmıştı şehrin sınırlarından,</p>
		<p>Bir içkiye razı olmuştu gardiyan.</p>
		<p>İçine birkaç uyuşturucu ve biraz haşhaş</p>
		<p>Katılmış şarap yetmişti adamcağızı sarhoş</p>
		<p>Etmeye. Gardiyan bu karışımı içti içeli,</p>
		<p>Top atsanız uyanacağı şüpheli</p>
		<p>Bir şekilde sızıp kalmıştı bütün gece;</p>
		<p>Tabana kuvvet kaçmıştı Palamon böylece.</p>
		<p>Geceler kısaydı yalnız ve gündoğumu yakındı,</p>
		<p>Nefes nefese kalmıştı, şöyle bir etrafına bakındı,</p>
		<p>“Şu ilerdeki koru gündüzün saklanacak</p>
		<p>Mükemmel bir yer” dedi, “harika bir sığınak.”</p>
		<p>Gün ışığında gizlenecekti ve mümkünse</p>
		<p>Geceleri yol giderek varacaktı Thebes’e.</p>
		<p>Kolaydı gerisi, orada kesinkes</p>
		<p>Theseus’a haddini bildirmeye heves</p>
		<p>Eden bir sürü yandaş bulurdu. Ya hayatını</p>
		<p>Kaybedecekti, ya da karısı olacaktı hayatının kadını.</p>
		<p>Buydu planı işte, gayet anlaşılır, açık.</p>
		<p class="entry">Neyse yine Arkita’ya dönelim birazcık.</p>
		<p>Pek bilemedi o nerede ne tehlike var,</p>
		<span epub:type="pagebreak" id="page73" title="73"/>
		<p>Kader’in ağına düşene kadar tekrar.</p>
		<p>Sabahın habercisi, işgüzar tarla kuşu,</p>
		<p>Şarkılar söyleyerek karşılıyordu güneşi huşu</p>
		<p>İçinde ve nur topu Phoebus öyle parlak</p>
		<p>Doğuyordu ki Doğu kahkahalar atarak</p>
		<p>Uyanıyordu onun ışığıyla. Onun ışık nehirleri</p>
		<p>Akıyordu çiçekler üstündeki çiyi, gecenin teri</p>
		<p>Olan o gümüş damlacıkları, kurutarak.</p>
		<p class="entry">Bu arada Theseus’un sarayındaki baş uşak</p>
		<p>Arkita selamlıyordu günü doğrulup yatağından;</p>
		<p>Ve Mayıs’ın gelişini kutlamak için plan</p>
		<p>Yapıyordu. Sonra canının bunu çektiğine hükmetti,</p>
		<p>Şimşek gibi bir atı sürdü kırlara gitti.</p>
		<p>Hoşça vakit geçirmek geçiyordu aklından,</p>
		<p>Sarayın bir iki mil uzağında ve önceden</p>
		<p>Sözünü ettiğim koruya gelince durdu,</p>
		<p>Kendine bir çelenk örmek istiyordu.</p>
		<p>Alıç ve hanımeli yapraklarından</p>
		<p>Pırıl pırıl bir havada çelenk örüyor, bir yandan</p>
		<p>Yüksek sesle şarkılar söylüyordu, dinle:</p>
		<p>“Ey Mayıs, tüm çiçeklerin ve yeşilinle</p>
		<p>Hoş geldin ey en güzel, ey en taze,</p>
		<p>Mutluluk dileklerinle yeşilinden sun bize.”</p>
		<p>Canlı hareketlerle kayıp atının üstünden,</p>
		<p>İçerilere doğru yürüdü, gönlü şen.</p>
		<p>Patika boyunca epey yürüdü ve işe bak,</p>
		<p>Görülürüm korkusuyla ve nefesini tutarak</p>
		<p>Saklandığı yere geldi Palamon’un,</p>
		<p>Tabii Palamon kim olduğunu bilmiyordu onun.</p>
		<p>Zaten aksini düşünmek dünyanın en</p>
		<p>Saçma şeyi olurdu, ama yörede yıllardır bilinen</p>
		<p>Pek yerinde bir atasözü vardı,</p>
		<p>“Ormanların kulağı, ovaların gözü vardı,”</p>
		<p>Eşeği sağlam kazığa bağlamak gerek yani,</p>
		<p>Hayatta neler bekler bilinmez ki insanı.</p>
		<p>Arkita henüz farketmemişti Palamon’u.</p>
		<p>Palamon bir çalının ardına sinmişti oysa, burnu</p>
		<p>Dibinde duruyordu, duyuyordu Arkita ne söylese</p>
		<p>Mıhlanmış, kıpırtısız bir ölüydü nerdeyse.</p>
		<span epub:type="pagebreak" id="page74" title="74"/>
		<p class="entry">Nihayet Arkita turunu bitirdiğinde</p>
		<p>Şarkısını şakıyıp sustuğunda neşe içinde,</p>
		<p>Yüreğine bir ağırlık çöküverdi yok yere,</p>
		<p>Yüzü düşünceli bir hal aldı birdenbire.</p>
		<p>Ama bu tür değişimlere alışık</p>
		<p>Olmalıyız, böyle garip davranabilir her âşık.</p>
		<p>Bir yukarıda, bir en dipte, tıpkı bir su</p>
		<p>Kovası gibi kuyuda. Cuma günü gibi ya da doğrusu:</p>
		<p>Pırıl pırıl bir güneş vardır ve devamlı</p>
		<p>Böyle kalacak derken yağmur bastırır. Evhamlı</p>
		<p>Venüs de aynı şekilde karartır ruhu bir anda,</p>
		<p>Değişkendir Cuma ve değişkendir insan da.</p>
		<p>İşte budur Cuma’nın diğer günlerden farkı,</p>
		<p>Bitkin düşmüştü Arkita bittiğinde şarkı.</p>
		<p>Oturdu ve söylenmeye başladı kendi kendine,</p>
		<p>Lanetler okuyordu doğduğu güne yine.</p>
		<p>“Daha ne kadar” dedi “Ey zalim Juno, yeter!</p>
		<p>Daha ne kadar savaşacak ve felaketler</p>
		<p>Yağdıracaksın Thebes şehrine, bu aslan ulusa?</p>
		<p>Ki Amphion’a dayanır soyumuz, taa Kadmos’a.</p>
		<p>Kadmos güçlü bir temelden inşa edip Thebes’i</p>
		<p>Başa geçmiş ve ilk kralı olmuştu kendisi.</p>
		<p>Ve doğrudan onun kanından gelen</p>
		<p>Kraliyet ailesinin bir ferdi olan ben</p>
		<p>Soytarı yerine kondum geçer geçmez ele,</p>
		<p>Ayak işlerine bakan adi bir köle</p>
		<p>Oldum ölümlü düşmanıma. Yetmezmiş gibi, Juno çok</p>
		<p>Daha büyük bir utanç verdi. Cesaretim yok</p>
		<p>Kendi adımı ağzıma almaya şimdi;</p>
		<p>Uşak Philostrate adım, Prens Arkita kimdi?</p>
		<p>Ey sert bakışlı Juno, ey Mars, hain!</p>
		<p>Soyumuzu kuruttun, ırkımızı mahvettin.</p>
		<p>Geriye bir ben, bir de Palamon kaldık,</p>
		<p>O da Theseus’un zindanında, işkencede, yazık!</p>
		<p>Can damarımı kesen asıl bunlardan başka:</p>
		<p>Beni yakıp kavuran, dayanılmaz bir aşka</p>
		<p>Düşüren ok yakıyor ciğerimi ah, yürek bulandı kana,</p>
		<p>Kefenim gömleğimden çok önce biçilmiş bana.</p>
		<p>Gözlerin alır canımı, başka bir şey değil,</p>
		<span epub:type="pagebreak" id="page75" title="75"/>
		<p>Sen oldum ölüm meleğim, Emily’m, bunu bil!</p>
		<p>Seni memnun edebilsem ya da minnet</p>
		<p>Dolu bir bakışını kazanabilsem, inan bir demet</p>
		<p>Ot kadar önemli olmazdı geri kalan her şey.”</p>
		<p>Sözlerini bitirince bakışları daldı ve epey</p>
		<p>Öylece kaldıktan sonra silkinip ayrıldı ordan.</p>
		<p class="entry">Yüreğinin parçalandığını hissetti Palamon</p>
		<p>Yüreğine saplanan buzdan bir kılıç güya</p>
		<p>Kayarak ilerliyordu boydan boya.</p>
		<p>Öfkeden titreyerek “Saklanmak olmaz” dedi,</p>
		<p>Arkita’nın hikâyesini boşuna mı dinledi?</p>
		<p>Bir delinin yüzüydü yüzü, dalgın ve soluk.</p>
		<p>Ansızın hışırdadı içine saklandığı çalılık,</p>
		<p>Fırlayıp ayağa haykırdı “Arkita, hain!</p>
		<p>Kötü kalpli sahtekâr, işte kendini ele verdin.</p>
		<p>Uğrunda bu kadar çile çekmek</p>
		<p>Zorunda kaldığım kadına âşıksın demek.</p>
		<p>Yeminli arkadaşım; evet, and içmiştik oysa,</p>
		<p>Eğer senin verdiğin sözü tutman buysa,</p>
		<p>Evvelce de kaç kereler söyledim bunu sana</p>
		<p>–Theseus’u da oyuna getirdin baksana– </p>
		<p>Sahte bir ismin var, çünkü bir sahtekârsın,</p>
		<p>İsterse bu işin sonu ölüme varsın,</p>
		<p>Değil sen, başka hiç kimse –şunu çok iyi</p>
		<p>Belle– sevmeye kalkışamaz kadınım Emily’yi.</p>
		<p>Baş düşmanım benim, kül eder seni ahım,</p>
		<p>Olmasa bile şu an yanımda hiç silahım.</p>
		<p>Tanrı’nın izniyle hapisten kaçtım işte bak,</p>
		<p>Yoksa ölümün benim elimden olacak.</p>
		<p>Yap seçimini vazgeç Emily’den gel,</p>
		<p>İnan ki ölümüne ben bile olamam engel.”</p>
		<p class="entry">Onu dinleyen Arkita gizlemedi hıncını,</p>
		<p>Tanımıştı bu yüzü ve çekip kılıcını,</p>
		<p>Bir aslan kadar vahşi yanıt</p>
		<p>Verdi, dedi “Tanrı olsun bu sözlerime şahit,</p>
		<p>Hasta olmasaydın ya da aklını başından</p>
		<p>Almamış olsaydı aşk ve en azından</p>
		<p>Savunmasız olmasaydın bu kadar,</p>
		<p>Sağ çıkamazdın bu korudan, imkânı mı var?</p>
		<span epub:type="pagebreak" id="page76" title="76"/>
		<p>Ve seninle aramızda durduğunu iddia ettiğin</p>
		<p>Ne kadar anlaşma, ant, ne kadar yemin</p>
		<p>Varsa işte inkâr ediyorum açıkça hepsini.</p>
		<p>Aşk özgürdür, hatırlamadın mı aptal seni?</p>
		<p>Hiç kimse alıkoyamaz beni onu sevmekten, böyle bil,</p>
		<p>İşte meydan okuyorum sana, ama gerçekten asil,</p>
		<p>Şerefli şövalyelik kanı var kanında,</p>
		<p>Bu iddialarını döğüşerek er meydanında</p>
		<p>Kanıtlamak istiyorsun; istediğin olacak öyleyse,</p>
		<p>Yarın burda olacağım ve söz, bilmeyecek kimse.</p>
		<p>Yarın aynı yerde dikildiğinde karşıma,</p>
		<p>Bir şövalye göreceksin; yalnız başıma</p>
		<p>Geleceğim. Senin için de silah, teçhizat</p>
		<p>Alacağım yanıma, merak etme bizzat</p>
		<p>Kendin olacaksın silahları seçen;</p>
		<p>İyisini sen alırsın, kötüsünü ben.</p>
		<p>Unutmadan, bir de yiyecek içecek ve ufak</p>
		<p>Tefek bir şeyler getireceğim sana ve yatak.</p>
		<p>Kadınıma gelince, olur da eğer</p>
		<p>Öldürürsen beni, mezarım olursa bu yer,</p>
		<p>Helal hoş olsun sana, bak buna karışamam.”</p>
		<p>Cevap verdi Palamon, dedi ki “Tamam.”</p>
		<p>Sabah yeniden gelmek üzere bu düello yerine,</p>
		<p>Yürüdü gitti her biri kendi kaderine.</p>
		<p class="entry">Ah Cupid, Cupid, insaf et biraz,</p>
		<p>Çöplüğünde neden sanki iki horoz barınmaz?</p>
		<p>Çok doğru söylemişler: Ne aşk, ne de güç</p>
		<p>Rekabet kabul etmez, buna gelemezler hiç.</p>
		<p>Arkita ve Palamon öğrenmişlerdi bunu.</p>
		<p class="entry">Ve Arkita tutmuştu şehrin yolunu.</p>
		<p>Şafak sökmeden daha ertesi sabah,</p>
		<p>Yürütmüştü bir yerlerden iki takım zırh;</p>
		<p>Oldukça elverişliydi zırhlar eldeki iş için,</p>
		<p>Ertesi gün kırlarda yapılacak döğüş için.</p>
		<p>Arkita aldı yükünü ve düştü yola,</p>
		<p>Bir başına sürdü gitti atını dört nala.</p>
		<p>İkisi de koruya zamanında ulaştılar,</p>
		<p>Arkita ve Palamon karşılaştılar.</p>
		<p>Sonra yüzlerinin rengi değişti, tıpkı Trakya’da</p>
		<span epub:type="pagebreak" id="page77" title="77"/>
		<p>Mızraklarını doğrultup bir ayı ya da</p>
		<p>Bir aslanın ortaya çıkmasını beklerken</p>
		<p>Kırılan dalları duyduklarında ve derken</p>
		<p>Yaprak hışıltılarıyla uğuldadığında her yan,</p>
		<p>Dedikleri anki gibi avcıların “İşte ölümcül düşman.</p>
		<p>Bu ya onun, ya benim sonum olacak,</p>
		<p>Onu ilk hamlede öldürürsem ne âlâ, ancak,</p>
		<p>O benim hesabımı görür çıkarsa bir aksilik.”</p>
		<p>Bu yüzdendi şövalyelerin yüzündeki değişiklik;</p>
		<p>İyi tanıyorlardı birbirlerini, kararları kesindi.</p>
		<p class="entry">Ne selamlaşıldı, ne de günaydın dendi,</p>
		<p>Tek kelime etmeden birbirlerine,</p>
		<p>Teçhizat kuşandırdı her biri diğerine.</p>
		<p>Birer arkadaştılar şimdi, birer kardeştiler.</p>
		<p>Epey uzun bir zaman çılgınca döğüştüler</p>
		<p>Keskin mızraklarını savurup ardından hemen.</p>
		<p>Yaralı bir aslan sanırdı Palamon’u gören.</p>
		<p>Arkita’ysa vahşi bir kaplandan farksız,</p>
		<p>Vuruyor vuruyorlardı, kapışan iki erkek domuz</p>
		<p>Gibiydiler; sel üstünde giden köpükler</p>
		<p>Kadar ak damlacıklarla süzülüyordu vücutlarından ter.</p>
		<p>Döğüştüler, toz toprak içinde kaldı her yan,</p>
		<p>Döğüştüler, yükseldi, ayak bileklerine çıktı kan.</p>
		<p>Ama bunları böyle amansız döğüşürken</p>
		<p>Bırakıp Theseus’a dönüyorum yeniden.</p>
		<p class="entry">Yedi iklim, dört bucakta Tanrı ne der,</p>
		<p>Neyi önceden görür, öngörürse gerçekleştiren Kader</p>
		<p>Öyle güçlüdür ki isterse bütün dünya</p>
		<p>Tam tersinden emin olsun güya,</p>
		<p>Bir gün emredilen şey yerine gelir kesin</p>
		<p>Ve tekrarlanmaz isterse aradan bin yıl geçsin.</p>
		<p>Bizim korkularımız, arzularımız da –evet,</p>
		<p>Savaşta ya da barışta sevgi ya da nefret</p>
		<p>Dolu olalım– Tanrı tarafından yönlendirilir.</p>
		<p class="entry">Theseus’un içinde neden ani bir</p>
		<p>Av isteği uyandığının açıklaması budur olsa olsa,</p>
		<p>Özellikle geyik avı, henüz girmişken Mayıs’a.</p>
		<p>Tan ağarır ağarmaz kalkıp anında</p>
		<p>Giyinir atlardı atına ve yanında</p>
		<span epub:type="pagebreak" id="page78" title="78"/>
		<p>Av borusu, köpekleri ve silahı olurdu,</p>
		<p>Bir gün ava çıkmasa belki ölürdü.</p>
		<p>Bir geyiği öldürmek, karnını deşmek,</p>
		<p>En büyük mutluluktu ona, en büyük zevk.</p>
		<p>Yıldızlar zamanla şunu ortaya koydu:</p>
		<p>Mars’tan sonra Diana’ya layık kul oydu.</p>
		<p class="entry">Dedim ya hoş bir gündü, hava açıktı,</p>
		<p>Mutluluk denizinde yüzen Theseus ava çıktı,</p>
		<p>Sevgili kraliçesi, güzel karısı Hippolyta</p>
		<p>Ve yeşillere bürünmüş Emily de hatta</p>
		<p>Onunla geliyordu. Ve bu soylu grup hep beraber</p>
		<p>Yakındaki koruda bir geyik olduğunu haber</p>
		<p>Alıp oraya doğru atlarını sürdüler</p>
		<p>En kısa yoldan ve bir düzlük gördüler.</p>
		<p>Düzlüğün ortasına fırladı geyik birden,</p>
		<p>Bir dereyi atladı, sonra kayboldu gözden.</p>
		<p>Dük de kendi elleriyle, özenle seçip</p>
		<p>Ayırdığı tazılarıyla dereyi geçip</p>
		<p>Kovalamak istedi ardı sıra onu.</p>
		<p>Güneşe doğru bakınca, düzlükte Palamon’u</p>
		<p>Ve Arkita’yı gördü birbirlerine girmiş,</p>
		<p>Erkek domuzlar gibi, pervasız, müthiş</p>
		<p>Bir kavgaya tutuşmuşlardı. Pırıl pırıl</p>
		<p>Daireler çiziyordu kılıçları havada ve akıl</p>
		<p>Almaz darbeler iniyordu ard arda.</p>
		<p>Öyle bir öfke gizliydi ki bu vuruşlarda,</p>
		<p>Bir meşeyi devirirdi en yumuşak olanı.</p>
		<p>Theseus gördü bunları, ancak olanı</p>
		<p>Biteni anlayamadı tabii. Ama mahmuzlayıp</p>
		<p>Atını vardı döğüş alanına ve omuzlayıp</p>
		<p>Delikanlıların arasına girdi,</p>
		<p>Kılıcını sıyırıp şöyle bağırdı:</p>
		<p>“Yeter artık, kesin! Mars üstüne yemin,</p>
		<p>Devam ederseniz daha kendinizi ölmüş bilin.</p>
		<p>Durun dedim size, siz neden anlarsınız?</p>
		<p>Hem siz kimsiniz, nasıl insanlarsınız?</p>
		<p>Bir hakem almadan yanınıza, bir şahit veya,</p>
		<p>Tutuşmuşsunuz, ne cüret, burada düelloya.</p>
		<p>Dikkatimi çekti yalnız, soylu bir tavrınız var yine de.”</p>
		<span epub:type="pagebreak" id="page79" title="79"/>
		<p class="entry">Palamon karşılık verdi soluk soluğa, başı önde:</p>
		<p>“Efendim, ne gerek var daha fazla söze,</p>
		<p>Ölüm çoktan hak bize, ikimize.</p>
		<p>İki mahvolmuş adam, esirleriniz, büyük</p>
		<p>Bir kavgadayız ve canımız bedene yük.</p>
		<p>Gerçekten ilke edindiyseniz ‘Adalet’i sayın</p>
		<p>Efendim, iyisi mi ikimize de acımayın,</p>
		<p>Ve Allah rızası için ben olayım ilk ölen,</p>
		<p>Ama arkadaşımı da öldürün peşimden,</p>
		<p>Ya da onu daha önce öldürün isterseniz.</p>
		<p>Efendim onun kim olduğunu bilmiyorsunuz siz;</p>
		<p>Arkita bu, gözünüze görünmemesi şartıyla</p>
		<p>Sürgün ettiğiniz. Şimdi hayatıyla</p>
		<p>Hatasını ödemeyi kabul etti çoktan.</p>
		<p>Arkita bu, koynunuzdaki Philostrate adlı yılan.</p>
		<p>İşte bu adam sizinle yıllarca dalga geçti,</p>
		<p>Efendimizse onu seyisbaşı seçti.</p>
		<p>Emily’ye göz koyan bu adama iyi bakın.</p>
		<p>Ama madem ki benim ölümüm yakın,</p>
		<p>İtiraflarıma devam etmemde ne zarar var?</p>
		<p>Bense, hani şu hücresinden firar</p>
		<p>Eden mahkûm, bağrı yanık Palamon’um efendim,</p>
		<p>Nur yüzlü Emily’e âşık olan da bendim.</p>
		<p>Sizin de can düşmanınızım, yalanım yok bunda,</p>
		<p>Ve şimdi burada, Emily’nin huzurunda</p>
		<p>Can vermek benim için bir mutluluk gerçekten,</p>
		<p>Verin kararınızı, alın canımı lütfen.</p>
		<p>Arkadaşımı da yaşatmayın, çünkü en az</p>
		<p>Benim kadar hak etti ölümü o da, ölmese olmaz.”</p>
		<p class="entry">Ve cevap verdi ona gönlü yüce Theseus:</p>
		<p>“İşte karar” dedi, “tamam artık, sus.</p>
		<p>Ölüm fermanını yazmış oldu itirafın,</p>
		<p>Söz konusu olamaz bundan böyle affın,</p>
		<p>Öleceksin, sana kızıl Mars üstüne söz.”</p>
		<p>Kraliçe bunları duyar duymaz</p>
		<p>Gözlerinden sapır sapır yaşlar boşandı,</p>
		<p>Aynı duygular diğer kadınlarca da yaşandı</p>
		<p>Onlara göre böylesi bir karar hiç de haklı</p>
		<p>Değildi, tam tersine son derece acıklı</p>
		<span epub:type="pagebreak" id="page80" title="80"/>
		<p>Bir talihsizlikti bu asil gençlerin başına gelen,</p>
		<p>Üstelik sevdaydı kavgalarına neden.</p>
		<p>Vücutlarında açılan derin yaraları gördüler ve diz</p>
		<p>Çöküp yalvardılar “Affedin efendimiz!”</p>
		<p>Yerlere kapandılar önünde mağrur</p>
		<p>Theseus’un, ayaklarını öpmeye hazır.</p>
		<p class="entry">Yatıştı sonunda Theseus’un taşkın öfkesi,</p>
		<p>Tez duyulur vicdanın asil bir kalpte sesi.</p>
		<p>Başlangıçta öfkeden zangır zangır titriyordu fakat</p>
		<p>Biraz zaman geçince ve bir ara fırsat</p>
		<p>Bulup düşünmeye zorlayınca kendini,</p>
		<p>Bu gençlerin suçunu ve kavga nedenini,</p>
		<p>Bir kenara bıraktı intikamcı duyguyu,</p>
		<p>Yüreği yumuşadı, galip geldi sağduyu.</p>
		<p>Şöyle dedi sonra: “Zarar yok, çoğu kimse</p>
		<p>Arzular aşkı tatmayı ve eğer mümkünse</p>
		<p>Kaçıp kurtulmak ister esaretten.”</p>
		<p>İşte böyle, Dük kadınların ağlayışını gördükten</p>
		<p>Sonra yüreğinde derin bir acıma duydu.</p>
		<p>Yine de bir şüpheye düştü, acaba doğru muydu</p>
		<p>Yaptığı? Bağışlamak hata mıydı yoksa, kim bilir?</p>
		<p>Acımasızlıklarıyla ünlü kralları düşündü bir bir.</p>
		<p>“Ama neden?” dedi “Tir tir titreyen ve çoktan</p>
		<p>Pişman olmuş zavallıların karşısında bir aslan</p>
		<p>Kesilmek niye? Yüreğin sesine kulak</p>
		<p>Tıkayıp hâlâ, horlayan davranış ve sözlerle korku salmak;”</p>
		<p>İşte asıl bu yapılmaması gereken şeydi,</p>
		<p>Bu aynı hatada ısrar değil de neydi?</p>
		<p>“Alçakgönüllülük ve kibri aynı kefeye</p>
		<p>Koyuyorsa ve şu doğrudur, şu yanlış diye</p>
		<p>Bu gibi durumlarda yapamıyorsa bir ayrım,</p>
		<p>O kralı adalet duygusundan yoksun sayarım.”</p>
		<p>Kısacası kızgınlığından eser kalmamıştı artık,</p>
		<p>Sis dağıldı ve gözlerine geldi bir parlaklık.</p>
		<p>Bir an duraksadı, sonra gürledi sesi:</p>
		<p class="entry">“Hamdolsun” dedi “Ey aşk tanrısı!</p>
		<p>Onun hikmetinden sual eyle sen gel,</p>
		<p>Hiçbir şey durduramaz onu, hiçbir engel.</p>
		<p>Mucizeleriyle sabit işte onun tanrısal gücü,</p>
		<span epub:type="pagebreak" id="page81" title="81"/>
		<p>Cupid bu, tüm kalplerin hâkimi büyücü.</p>
		<p>O ne arzu ederse derhal yerine gelir,</p>
		<p>Arkita ve Palamon’un durumuna bakın bir:</p>
		<p>Tereyağından kıl çeker gibi kaçmışlardı bu iki</p>
		<p>Delikanlı, ve isteseler Thebes’e gidip halbuki</p>
		<p>Yaşayıp giderlerdi bir elleri yağda, diğeri balda.</p>
		<p>Oysa şimdi kendilerini savunamayacak bir halde</p>
		<p>Elimdeler, canları emanet bana,</p>
		<p>Bana, bu kanlarına susamış ezeli düşmana;</p>
		<p>Ama Cupid’in işlerinde mantık aramak niye?</p>
		<p>Geri getirdi onları kahırdan ölsünler diye.</p>
		<p>Aptallığın âlâsıdır bu, düşünün bir yol,</p>
		<p>Aşık bir adam değilse ya kimdir aptal?</p>
		<p>Allah aşkına bakın nasıl görünüyorlar,</p>
		<p>Kana bulanmış ikisi de yerde sürünüyorlar.</p>
		<p>Aşk tanrısı böyle ödüllendirdi hizmetlerini,</p>
		<p>Bu şekilde ödemeyi seçti ücretlerini.</p>
		<p>Bir de şu duruşları yok mu –dikkat ettiyseniz– </p>
		<p>Aşka kul köle bunlar, bu yolda birer aziz.</p>
		<p>En komik olan da, sanki o değilmiş gibi</p>
		<p>–Aşk tanrısı– bütün bu felaketlerin sebebi,</p>
		<p>Benim düşündüğümün yarısı kadar bile</p>
		<p>Aklından geçirmiyordur kuru bir teşekkür ile</p>
		<p>Minnettarlığını belirtmeyi. Bir guguk kuşu veya tavşan</p>
		<p>Kadar haberi yoktur baksan olanlardan.</p>
		<p>Ne demeli, hayatta her şeyi denemeli bir kez,</p>
		<p>Gençlikte değilsek eğer, yaşlılıkta aptalız.</p>
		<p>Gençlikte çektiğim için yeterince aşk acısı,</p>
		<p>Ben kendim de sayılmam aşkın pek yabancısı,</p>
		<p>Bilirim işte bu yüzden ne kuvvetli</p>
		<p>Darbeler vurur kalbe, ne sert, ah, ne şiddetli.</p>
		<p>Aynı tuzağa ben de sık sık düştüğümden dolayı</p>
		<p>Unutmaya hazırım bu mutsuz olayı,</p>
		<p>Diz çökmüş yalvaran sevgili eşimin</p>
		<p>Hatırına ve Emily’nin, sevgili kardeşimin;</p>
		<p>Ama önce ülkeme saldırmayacağınızdan emin</p>
		<p>Olmak isterim buna karşılık. Bu yüzden yemin</p>
		<p>Edin bakalım, hiçbir zaman</p>
		<p>Kalkışmayacağınıza benimle savaşa filan.</p>
		<span epub:type="pagebreak" id="page82" title="82"/>
		<p>Affediyorum sizi, bağışlıyorum, yalnız</p>
		<p>Hep benim yanımda ve bana dost kalacaksınız.”</p>
		<p class="entry">İstediği yemini edip kendisine</p>
		<p>Girdikten sonra gençler Dük’ün himayesine,</p>
		<p>İki taraf da durumdan memnun olunca,</p>
		<p>Theseus özetledi her şeyi şöyle kabaca:</p>
		<p class="entry">“Zenginlik ve soylulukta doğrusu,</p>
		<p>Bir kraliçe veya bir prenses bile olsa söz konusu,</p>
		<p>Onlarla evlenmeye, doğru vakit saat</p>
		<p>Geldiğinde, ayrı ayrı layıksınız, fakat</p>
		<p>İkinizin kıskançlıkla böyle bir hışım</p>
		<p>Birbirinize girmenize sebep kızkardeşim</p>
		<p>Emily’ye gelince tabii durum değişik,</p>
		<p>Farkındasınız, işte her şey açık ve seçik.</p>
		<p>Sonsuza dek birbirinizi yiyip bitirseniz bile,</p>
		<p>Evlenmesi imkânsız aynı anda ikinizle.</p>
		<p>Anladınız sanırım niyetimi bunları derken,</p>
		<p>Biriniz bakmak zorunda diğeri yerken;</p>
		<p>İstediğiniz kadar kıskanç ve nefret dolu</p>
		<p>Olun farketmez, ama her işin vardır derler bir yolu.</p>
		<p>Kader ödüllendirsin sizleri bence bırakın,</p>
		<p>Kararı o versin; şöyle bir önerim var, bakın:</p>
		<p class="entry">“Bu kavga gürültüye bir son, bir çözüm</p>
		<p>Olarak şöyle bir hal tarzı arzu ediyor gönlüm:</p>
		<p>–Eminim bu ikinizi de mutlu edecek– </p>
		<p>Biriniz Batı’ya, biriniz Doğu’ya gidecek,</p>
		<p>Özgürce, fidye ve saldırı korkusu olmadan;</p>
		<p>Tam bir yıl sonra –ne daha geç, ne bu süre dolmadan– </p>
		<p>Geri geleceksiniz ‘Buyrun bakın’ diye</p>
		<p>‘İşte emrimde silahlı tam yüz şövalye,</p>
		<p>Büyük turnuva için teçhizat kuşandılar,</p>
		<p>Emily’yi kazanmaya hazırlandılar.’</p>
		<p>Alın benden de size bir şövalye sözü:</p>
		<p>Şerefim üstüne temin ederim ki sizi,</p>
		<p>Kim bu vuruşmada gücünü kanıtlayıp,</p>
		<p>–Ya sen ya o– kim çıkarsa galip,</p>
		<p>Yüz adamıyla birlikte, daha açık konuşursak,</p>
		<p>Kim öldürürse rakibini ya da kim alırsa tutsak,</p>
		<p>Emily onun. Tanrı’dan dileyecek daha ne kalır?</p>
		<span epub:type="pagebreak" id="page83" title="83"/>
		<p>Mutsuz olmak için daha ne bahane kalır?</p>
		<p>Turnuvalar işte bu düzlükte yapılacak tam,</p>
		<p>Tanrı’dan dileğim adil bir hakem</p>
		<p>Yapması beni. Ama kalmasın bunda pürüz,</p>
		<p>Ya esir düşecek ya ölecek biriniz.</p>
		<p>Eğer bu çözüm size esaslı</p>
		<p>Görünüyorsa şükredin, gerçekten şanslı</p>
		<p>Olduğunuzu düşünüp onaylayın baylar,</p>
		<p>İşte böyle düşüncem, budur aldığım karar.”</p>
		<p class="entry">Palamon sevinmesin de kimler sevinsindi?</p>
		<p>Arkita değilse kimler coşsundu şimdi?</p>
		<p>Ve çıkıp kim, sorarım hangi şiir</p>
		<p>Oradakilerin sevincini anlatabilir?</p>
		<p>Ne yüce bir lutufta bulunmuştu Theseus,</p>
		<p>Diz çöktü bu olaya tanık olan herkes.</p>
		<p>Yürekten teşekkürler ediyorlardı durup durup,</p>
		<p>Özellikle de Thebes şehrinden gelen bir grup.</p>
		<p>Ve bu duygularla pıt pıt atan kalpleri</p>
		<p>Umut dolu, terkettiler bulundukları yeri.</p>
		<p>Sonra da Thebes şehrinin eski ve geniş</p>
		<p>Surlarına doğru başladı bir yürüyüş.</p>
		<p class="latin1">Explicit secunda pars.</p>
		<p class="latin2">Sequitur pars tercia.</p>
		<p class="entry">Anlatmadan geçemeyeceğim bir konu daha var,</p>
		<p>Zaten bunu atlarsam beni ihmalkâr</p>
		<p>Davranmakla suçlayacaksınız. Dükün amacı</p>
		<p>Bu turnuvayı bir gösteri aracı</p>
		<p>Olarak kullanmaktı. Ne gerekse yapılacaktı.</p>
		<p>Paralar su oldu, sel oldu aktı.</p>
		<p>Onunkinden daha iyi bir arena ne bilir, ne tanırım,</p>
		<p>Kimseler böylesini görmemiştir sanırım.</p>
		<p>Meydanı çevreleyen bir taş duvar vardı,</p>
		<p>Uzunluğu yaklaşık bir mil kadardı.</p>
		<p>Ve hemen dışına kazılmıştı bir hendek,</p>
		<p>Daireler halinde kıvrılıp yükselerek</p>
		<p>Giden ve en son on sekiz metreyi bulan</p>
		<p>Katlar halinde düzenlenmişti meydan.</p>
		<p>Öyle ki herhangi bir sıraya oturan biri</p>
		<span epub:type="pagebreak" id="page84" title="84"/>
		<p>Engellemeyecekti arkadan seyredenleri.</p>
		<p class="entry">Yükseliyordu doğuda beyaz mermer bir kapı,</p>
		<p>Batıda da görünüyordu buna benzer bir yapı.</p>
		<p>Kısaca, belki dünya kurulduğundan bu yana,</p>
		<p>Bunca çok şey sığdırılmamıştı böyle küçük bir alana.</p>
		<p>Geometri, aritmetik, portrecilikten anlar,</p>
		<p>Oymacılık ve sahne yapımında usta bir sanatkâr</p>
		<p>Bulmak, tahmin edilir, zorlu bir işti,</p>
		<p>Theseus onu bulmuş, ücretini ödemişti.</p>
		<p>“Bana şöyle şöyle özellikleri olan</p>
		<p>Bir yapı kur” demişti, “görkemli bir salon.”</p>
		<p>Ve batı yakasının hemen yukarısına</p>
		<p>Düşen bina adanmıştı aşk tanrıçasına.</p>
		<p>Burası dini törenler için bir yer, bir sunaktı,</p>
		<p>Venüs adına yapılmış bir tapınaktı.</p>
		<p>Bu yapının hemen batısında</p>
		<p>Yine bunun aynısı bir tapınağı vardı Mars’ın da;</p>
		<p>Haddi hesabı yoktu sarfedilen altının.</p>
		<p>Ama kuzeyde, duvarın üstünde uzun,</p>
		<p>Kızıl mercanlarla süslü, zengin ve ak</p>
		<p>Mermerden yapılmış bir üçüncü tapınak</p>
		<p>Adanmıştı Diana’ya, o iffet</p>
		<p>Tanrıçasına. Theseus’un yaptırdığı bu üç mabet</p>
		<p>İşte böyle ihtişamla yükseliyordu orada.</p>
		<p class="entry">Ama durun, galiba bu arada</p>
		<p>Söz etmeyi unuttum oradaki binbir tür</p>
		<p>Portre, resim ve birbirinden ilginç figür</p>
		<p>Ve oymalardan. Oysa bunlardı bu enfes</p>
		<p>Tapınakları eşsiz kılan temel süs.</p>
		<p class="entry">İlk olarak, Venüs tapınağını gezen</p>
		<p>Biri görürdü duvara işlenmiş, yürekler ezen</p>
		<p>İç çekişlerini sevdalıların, kaçan uykularını,</p>
		<p>Yanık türkülerini, kutsal gözyaşlarını, ateşli tutkularını,</p>
		<p>Tükenmez çileleri, yeminleri, sözleri,</p>
		<p>Çılgınlıkları, umutları, arzuları, hazları.</p>
		<p>İşlenmişti yine Cömertlik, Güzellik, Gençlik ve Şehvet,</p>
		<p>Aşk iksiri, Güç, Dalkavukluk, İhanet;</p>
		<p>Taşkınlıkları, Kıskançlıkları ve Entrikaları,</p>
		<p>(Kıvrım kıvrım sayısız sarı halkaları</p>
		<span epub:type="pagebreak" id="page85" title="85"/>
		<p>İle altın çelenkler ve bir guguk kuşu olan</p>
		<p>Bileğinde). Çalgılar, danslar, sayısız şölen,</p>
		<p>Eğlenceler, gösteriler ve aşk deyince akla gelen</p>
		<p>Ne varsa, anlattığım ve anlatacağım gibi mükemmelen</p>
		<p>İşlenmişlerdi duvara layık sırayla;</p>
		<p>İmkânsız anlatmak bunları birkaç mısrayla.</p>
		<p>Doğrusu Venüs’ün sürekli yaşadığı</p>
		<p>Yerin tamamı, yani bütün Kythera dağı</p>
		<p>Resmedilmişti duvara, en cıvıl cıvıl</p>
		<p>Giysisi içinde bahçesiyle, uşağı Aylaklık unutulmuş değil.</p>
		<p>Ne Süleyman’ı, ne güzellik sembolü</p>
		<p>Nergiz’i unutmuşlardı, ne de Herkül’ü</p>
		<p>O acı kuvvetiyle. Medea’ydı onun yanındaki kişi,</p>
		<p>Kirke de vardı tabii ve Turnus, cesur ve vahşi,</p>
		<p>Ayrıca esir köle, zengin kral Karun;</p>
		<p>İnsanoğulları iyice anlasın</p>
		<p>Diye şu gerçeği ki Venüs ne güç, ne para, ne dolambaç, hile,</p>
		<p>Ne cesaret, sağlık, ne zekâ ile</p>
		<p>Karşı konamayacak tek güçtü dünyada.</p>
		<p>Kemendinde sıkışanlar başlasa da feryada</p>
		<p>Çırpınıp durmaları boşa gayretti;</p>
		<p>Bu birkaç örnek sanırım yetti.</p>
		<p class="entry">Tabii mümkün, örnekleri binlerce çoğaltmak,</p>
		<p>İhtişamla, sonsuzluk denizinde dikiliyordu çıplak</p>
		<p>Heykeli Venüs’ün. Cam pırıltılı yeşil dalgalar kütlesi</p>
		<p>Halinde göbeği hizasına dek yükseliyordu su.</p>
		<p>Sağ elinde bir sitar</p>
		<p>Ve başında gerçekten görülmeye değer</p>
		<p>Tomurcuk güllerden bir çelenk taşıyordu,</p>
		<p>Tepesinde güvercinler dönerek uçuşuyordu.</p>
		<p>Ve heykelin hemen önünde oğlu Cupid yer</p>
		<p>Alıyordu, her iki omzunda birer</p>
		<p>Kanat vardı ve kördü –zaten böyle tanımlanır en çok–,</p>
		<p>Bir yay taşıyordu ve sivri uçlu birçok ok.</p>
		<p class="entry">Neden sözlerime devam edip sanki</p>
		<p>Güçlü kızıl Mars’ın tapınağındaki</p>
		<p>Portrelerden de bahsetmeyeyim?</p>
		<p>Resimlenmişti duvarlar ve tavanı deyim</p>
		<p>Yerindeyse Trakya’daki, soğuk yıldızlar altındaki kırağı</p>
		<span epub:type="pagebreak" id="page86" title="86"/>
		<p>Memleketindeki, Büyük Mars Tapınağı</p>
		<p>Diye bilinen o ürkünç yerin tavanına benzerdi;</p>
		<p>Trakya’daki bu saray Mars’ın yaşadığı yerdi.</p>
		<p class="entry">Resmedilmişti duvara önce bakımsız</p>
		<p>Bir orman –bir karmaşa yani– hayvansız ve insansız.</p>
		<p>Yaşlı, çirkin, yamru yumru ve çıplak</p>
		<p>Ağaç gövdeleri birbirine dolaşmıştı dal budak,</p>
		<p>Ve bunların arasından akıyordu bir şelale,</p>
		<p>Fırtınada kırılan dalların gürültüsüyle.</p>
		<p>Orada bir yerde uzayıp giden bir inişte</p>
		<p>Kurulmuştu savaşçı Mars’ın tapınağı işte.</p>
		<p>Tanrı’nın bu çelikten pırıl pırıl yapısı</p>
		<p>Girişi zorlaştıran, dar, ürkütücü kapısı</p>
		<p>İle bir bütündü. İçerden şiddetli sarsıntılar</p>
		<p>Geliyordu, sanki yıkılıyordu ne varsa kapı duvar.</p>
		<p>Ve içerde, kuzeyde, duvarlara yansıyan sönük</p>
		<p>Pırıltıdan başka yoktu hiç ışık,</p>
		<p>Çünkü bir tek pencere bile konmamıştı;</p>
		<p>Kapılar kalındı, dayanıklıydı, taştı,</p>
		<p>Enine ve boyuna birçok demir çubuk</p>
		<p>Destekliyordu kapıları her yandan üstelik;</p>
		<p>Mabedin altındaki her demir sütun</p>
		<p>Pırıl pırıldı ve yaklaşık çekerdi bir ton.</p>
		<p class="entry">Resimlenmişti orada, gördüm, korkunç</p>
		<p>Entrikaları kralların ve her türlü suç;</p>
		<p>Alev alev yanan Öfke, amber kırmızısı,</p>
		<p>Yankesici ve yanında solgun yüzlü Korku’su.</p>
		<p>Paltosunun altında bir bıçak ve pis</p>
		<p>Sırıtışıyla Suikastçi; yanmış evleri karartan is.</p>
		<p>Kanayan yaralarıyla sıcak Savaş ve Cinayet</p>
		<p>Vardı yatakta orda, sinsi İhanet;</p>
		<p>Tartışma: tehditkâr hakaretlerle elinde bir bıçak;</p>
		<p>Ansızın kopan, tüyler ürperten çığlık;</p>
		<p>Yüreğinin kanıyla yapış yapış saçları,</p>
		<p>Gördüm boylu boyunca uzanmış İntihar’ı.</p>
		<p>Gömülüveren bir çiviyle çatladı alın, gördüm,</p>
		<p>Ağzını açmış arkada duruyordu Ölüm.</p>
		<p class="entry">Tam ortada bir yerde dikilmiş Şanssızlık,</p>
		<p>Huzursuz nedense ve suratı asık,</p>
		<span epub:type="pagebreak" id="page87" title="87"/>
		<p>Kıkırdayan Delilik, Çığlık, İsyan, Vahşet,</p>
		<p>Çalılıklar içinde kesik boyunlu ceset.</p>
		<p>Ve karanlık, kuytu bir köşede Diktatör</p>
		<p>Altına almış kurbanına tecavüz ediyor.</p>
		<p>Talan olmuş, yerle yeksan, bu bir şehir mi?</p>
		<p>Dans eden alevler içinde sayısız gemi;</p>
		<p>Ayının boğup attığı avcı, şanssız;</p>
		<p>Beşikteki bebeğin üstünde tepinen domuz;</p>
		<p>Kepçesine rağmen haşlanmış aşçı diri diri;</p>
		<p>Kısaca Mars’ın hünerlerinden hiçbiri</p>
		<p>Unutulmamıştı. Arabasının altında pestil arabacı,</p>
		<p>Teker üstünden geçmiş bağırıyordu acı acı;</p>
		<p>Cinayet aletleri yapan demirci, kasap, berber,</p>
		<p>Oradaydı Mars’ın sillesini yiyen bu kişiler.</p>
		<p>Yüksek bir kulede Zafer almıştı yerini,</p>
		<p>Giyinmişti asil, görkemli giysilerini,</p>
		<p>Sivri bir kılıç başına indi inecekti,</p>
		<p>Ucunda sallandığı ip zayıftı, incecikti.</p>
		<p>Sezar, Antonius ve Neron’un temsili</p>
		<p>Tasvirleri vardı ve resim dili</p>
		<p>İle anlatılıyordu ölümleri; –henüz</p>
		<p>Doğmamışlardı bunlar, tabii biliyoruz,</p>
		<p>Zarar yok durum böyle olsun varsın– </p>
		<p>Onlar çok önceden, sadece Mars’ın</p>
		<p>Tehditlerine örnek olsun diye çizilmişti,</p>
		<p>Nasıl ki yıldızlara çok önceden yazılmıştı</p>
		<p>Kim bir suikaste, kim aşka kurban</p>
		<p>Gidecek. İşte portreler ibaretti bunlardan.</p>
		<p>Tarihten bu örnekler yetsin diyelim,</p>
		<p>Başka neler vardı şimdi emin değilim.</p>
		<p class="entry">Zırhı içinde gaddar bakışlı ve bir deli</p>
		<p>Görünümünde, bir arabadaydı Mars’ın heykeli;</p>
		<p>Başının üstünde, kendilerinden yalnız</p>
		<p>Eski kitaplarda söz edilen iki yıldız</p>
		<p>İsim vardı, Puello’ydu biri ve Rubeus’tu diğeri</p>
		<p>Şöyle çevrelenmişti savaşçı tanrı:</p>
		<p>Ayakları dibinde bir kurt dikiliyordu,</p>
		<p>Gözleri kan kırmızıydı, bir adamı yiyordu.</p>
		<p>Nasıl etmiş bu öyküyü anlatan usta kalem,</p>
		<span epub:type="pagebreak" id="page88" title="88"/>
		<p>Böyle mağrur ve ürkünç bir Mars çizmiş bilmem.</p>
		<p class="entry">İzin verirseniz şimdi de iffetli tanrıça</p>
		<p>Diana’nın tapınağına döneceğim kısaca.</p>
		<p>Elimi elden geldiğince çabuk tutacağım,</p>
		<p>Ne var ne yoksa hepsini anlatacağım.</p>
		<p>Çeşitli av resimleri vardı duvarlarda asılı,</p>
		<p>Ve tanrıça kendisi, utangaç ve namuslu.</p>
		<p>Farketttim Diana’nın bir öfke nöbetinde önce bir ayı,</p>
		<p>Sonra bir yıldız yaptığı kadını, hüzünlü Castillo’yu.</p>
		<p>(Bildiğim onun Kutup Yıldızı olduğu,</p>
		<p>Yine herkes bilir ki bir yıldızdır oğlu.)</p>
		<p>Yine ordaydı ağaca dönüştürülen Dana,<a class="noteref" epub:type="noteref" href="#f1">1</a></p>
		<p>Bu ada dikkat edin, bakın demedim Diana.</p>
		<p>Denneus kızı Defne diye çağırırlardı onu.</p>
		<p>Ve gördüm bir geyik olmuş Acteon’u.</p>
		<p>Diana, kendisini çıplak gördüğünü kimseye</p>
		<p>Sağda solda anlatıp durmasın diye</p>
		<p>Böyle bir intikam düşünmüştü ve Acteon kendi</p>
		<p>Tazılarına nasıl yakalandı ve onlar tarafından nasıl yendi</p>
		<p>Gösteriliyordu resimlerde, zavallı. Başka bir kişi,</p>
		<p>Atalanta resmedilmişti, vahşi</p>
		<p>Bir domuzu avlarken ve Meleager,</p>
		<p>Başkaları da vardı bu saydıklarımla beraber.</p>
		<p>Ve şimdi anımsamaya gerek görmediğim</p>
		<p>Birçok garip öykü anlatan birçok resim.</p>
		<p>Kurulmuştu tanrıça iri bir geyik</p>
		<p>Sırtına ve ayakları dibinde oynaşan minik</p>
		<p>Tazıları vardı. Ayakları altında parıldayan</p>
		<p>Bir hilal vardı, sönecekti birazdan.</p>
		<p>Parlak yeşil bir pelerin giyiyordu Tanrıça,</p>
		<p>Bir yay vardı elinde ve sivri oklar, çokça.</p>
		<p>Yoluna devam ediyordu ve bir yandan</p>
		<p>Aşağılarda Plüto’nun yurt edindiği mekân</p>
		<p>Olan karanlıkları seyrediyordu. Önünde doğum</p>
		<p>Sancılarıyla kıvranan ve “Ne olur gelsin artık çocuğum”</p>
		<p>Diye canhıraş çığlıklar atan bir kadın</p>
		<p>Vardı. “Yardım et ne olursun, nedir maksadın?”</p>
		<p>Diyordu “Sensin en iyi yürekli, ey yüce Luciana!”</p>
		<p>İşte böyleydi bu resim de, her şey bir yana,</p>
		<span epub:type="pagebreak" id="page89" title="89"/>
		<p>Son derece canlıydı. Her bir fırça darbesi için</p>
		<p>Ödenmiştir herhalde kimbilir kaç florin.</p>
		<p class="entry">Sonunda hazırdı turnuva sahası,</p>
		<p>Bu muhteşem tapınakları ısmarlayan ve dahası</p>
		<p>Hiçbir masraftan kaçınmayan Theseus’u</p>
		<p>Oldukça mutlu etti bu haber, ama konusu</p>
		<p>O değil şimdi anlatacaklarımın, tam aksine,</p>
		<p>Arkita ve Palamon’a döneceğim yine.</p>
		<p class="entry">Yaklaşıyordu gitgide hesaplaşma günü,</p>
		<p>Gerçi daha önce de belirtmiştim bunu,</p>
		<p>Yüz şövalye daha alıp yanlarına,</p>
		<p>Döğüşerek çözüm arayacaklardı sorunlarına.</p>
		<p>Atina’ya getirmişlerdi adamlarını bu maksat</p>
		<p>İçin, yüz şövalye hazırdı tam teçhizat,</p>
		<p>And içmişlerdi ve her biri duracaktı sözünde.</p>
		<p>Derler ki, dünya kurulalı beri yeryüzünde</p>
		<p>Karada veya denizde bu kadar az</p>
		<p>Kişi ile cengâverlikte eşi bulunmaz</p>
		<p>Bir ordu meydana getirilmemişti. Herkes</p>
		<p>Şan, şeref kazanmaya heves</p>
		<p>Edip katılmıştı bu gruplara gönüllü,</p>
		<p>Şövalyelik edecek, hem de olacaklardı ünlü.</p>
		<p class="entry">Ne şanslı insanlardı bu turnuvaya katılanların</p>
		<p>Her biri! Günümüzde dahi benzeri bir şey olacak olsa yarın,</p>
		<p>Eli silah tutan herkes, sevdalı şövalyeler,</p>
		<p>İngiltere dışında bir ülke olsa bile bu yer,</p>
		<p>Orada bulunmaya, şüphesiz, can atarlardı.</p>
		<p>Aşk uğruna döğüşmekten daha yüce ne vardı?</p>
		<p>Bu tarihi fırsatta Palamon’a eşlik eden</p>
		<p>Arkadaşları işte böyle bir düşünceden</p>
		<p>Hareketle katılmışlardı ona. Her biri değişik</p>
		<p>Kıyafetteydiler: Kimi bir zırh giymiş, kimi bir tunik</p>
		<p>Ve bir göğüslük; kimi bir koruyucu plakayı</p>
		<p>Yeterli bulmuş, diğeri hem önü, hem arkayı</p>
		<p>Koruma gereği duymuştu. Ve kimisi</p>
		<p>Bir Prusya kalkanı demişti en iyisi.</p>
		<p>Sarmıştı kimi bacaklarını topuktan kalça hizasına,</p>
		<p>Bir balta ve bir topuz yetmişti bazısına.</p>
		<p>–Hiçbirinin teçhizatı ilk kez kullanılıyor değildi– </p>
		<span epub:type="pagebreak" id="page90" title="90"/>
		<p>Neyse, işte giyim kuşamları bu şekildi,</p>
		<p>Kendi zevkine göre giyinip kuşanmıştı herkes.</p>
		<p class="entry">Kalkıp gelmişti ünlü, güçlü kral Lycurgus;</p>
		<p>Sakalı karaydı, tam bir erkek yüzüydü yüzü,</p>
		<p>Yanıyordu yuvarlak gözbebekleri, kırmızı.</p>
		<p>Etrafa bakışını görseniz bir akbaba</p>
		<p>Sanırdınız, omuzları güçlü, tüyleri kaba.</p>
		<p>İri yarıydı, yerindeydi gücü kuvveti,</p>
		<p>Omuzları geniş, kolları uzundu, sıkıydı eti.</p>
		<p>Ülkesinin âdetlerine uygun olarak,</p>
		<p>Koşumları içinde dört adet ak</p>
		<p>Boğanın çektiği arabasının üstüne</p>
		<p>Çıkmıştı ve kömür rengi bir ayı postuna</p>
		<p>Sarınmıştı, altın sarısı çivilerle destekli</p>
		<p>Bir zırh yerine. Sorulursa uzun saçlarının şekli,</p>
		<p>Geriye taranmıştı zift karası, kuzgun</p>
		<p>Tüyleri gibi pırıl pırıl. Ayrıca altın</p>
		<p>Bir çelenk vardı başında, ağır, bileğim kadar kalın.</p>
		<p>Alev alev yanan dünyanın yakutu, elması</p>
		<p>Süslüyordu bu çelengi. Beyaz kurt kırması</p>
		<p>Yirmiden fazla tazı arabasına ediyordu eşlik.</p>
		<p>Özel eğitilmişlerdi aslan ya da geyik</p>
		<p>Avı için, boğa gibiydiler bu yüzden: Dizgin</p>
		<p>Ve altından tasmaları vardı her birinin.</p>
		<p>Tam teçhizat yüz asil Palamon’la yürüyordu,</p>
		<p>Mangal yürekliydi hepsi, hepsi cesurdu.</p>
		<p class="entry">Böyle söylenegelmiş bu destan,</p>
		<p>Arkita’nın saflarında yer alıyordu Hindistan</p>
		<p>Kralı Büyük Emetreus, altında bakır</p>
		<p>Renginde, çelik koşumlu bir aygır</p>
		<p>–Özenle işlenmiş altın rengi bir kumaş</p>
		<p>Örtüyordu bu atı– onu görseniz savaş</p>
		<p>Tanrısını gördüm sanırdınız, Mars’ı.</p>
		<p>Tataristan kumaşından dikilmiş üniforması</p>
		<p>İncilerle bezenmişti, yuvarlak, ak, iri iri;</p>
		<p>Yeni dökümdü altından pırıltılı eğeri.</p>
		<p>Omuzlarında küçük bir pelerin taşıyordu,</p>
		<p>Üstünde kızıl inciler vardı, gözler kamaşıyordu.</p>
		<p>Kıvır kıvırdı saçları, halka halka, yüzük yüzük,</p>
		<span epub:type="pagebreak" id="page91" title="91"/>
		<p>Güneşten yüzlerce pırıltı, altın ışık.</p>
		<p>Limon yeşili gözler, göze çarpan bir burun,</p>
		<p>Sağlık fışkıran bir yüz ve dudaklar, dolgun.</p>
		<p>Benek benek çildi yüzü, siyah ve sarı</p>
		<p>Bir aslanı andırıyordu bakışları.</p>
		<p>Yaklaşık yirmişbeş civarındaydı yaşı,</p>
		<p>Sakalı sanırım geçerdi bir karışı.</p>
		<p>Sesi gürleyen bir borudan farklı değildi,</p>
		<p>Başındaki defne dalları hoş, taze ve yeşildi.</p>
		<p>Bileğine kondurmuştu, zambak beyazı, evcil</p>
		<p>Bir şahin. Yürüyordu yanısıra yüz asil,</p>
		<p>Arkita’ya eşlik eden arkadaşları,</p>
		<p>–Baştan ayağa silahlı, gerçi açıktı başları– </p>
		<p>Her biri övgüye değerdi ayrı ayrı.</p>
		<p>Çünkü aralarında kral, prens ve dükten gayrı</p>
		<p>Kimse yoktu –dikkatinizi çekerim buna–,</p>
		<p>Koşup gelmişlerdi şövalyelik aşkına ve aşk uğruna.</p>
		<p>Sayısız evcil aslan ve benekli</p>
		<p>Kedi, bu kralın etrafında oynaşıyorlardı sürekli.</p>
		<p>İşte böyle görkemli –değmesin nazar– </p>
		<p>Şehre vardı bu beyler, günlerden Pazar,</p>
		<p>Gün doğmamıştı daha, epey erkendi vakit.</p>
		<p class="entry">Ve Dük Theseus, bu gönlü yüce yiğit,</p>
		<p>Göz önünde bulundurarak hepsinin rütbe ve makamını,</p>
		<p>Buyur etti şehrine, ağırladı tamamını.</p>
		<p>Yatacak yer verdi ve rahat ettirmek için</p>
		<p>Ne gerekliyse yaptı, buyrun dedi beyler, yiyin, için.</p>
		<p>Tanrı biliyor ya hiçbir zahmetten kaçınmadı,</p>
		<p>Ki yıllar geçmiş olsa da hâlâ anılır adı,</p>
		<p>Görülmemiştir böyle cömert bir ev sahibi,</p>
		<p>Yoktur ondan iyisi, yoktur onun gibi.</p>
		<p class="entry">Ne yediler, ne içtiler, nasıl eğlendi şövalyeler,</p>
		<p>Büyük küçük herkese sebil olan hediyeler,</p>
		<p>Nasıl zevkli döşenmişti Theseus’un sarayı,</p>
		<p>Sofraya oturuştaki protokolü, sırayı,</p>
		<p>En iyi dans eden dilber hangisiydi,</p>
		<p>En güzel kim, en hoş kimin sesiydi,</p>
		<p>Veya kimler aşk hakkında taa yürekten konuştu,</p>
		<p>Başları üstündeki kirişe ne cins şahinler konmuştu,</p>
		<span epub:type="pagebreak" id="page92" title="92"/>
		<p>Ya da ayakları dibindeki tazılar hangi türdü,</p>
		<p>Tüm bunlardan sözetmek şüphesiz ilginç olurdu.</p>
		<p>Uzun yolu dolanmaya yok ama hiçbir neden,</p>
		<p>Biz sadede gelelim, dinlesin arzu eden.</p>
		<p class="entry">O Pazar gecesi, gün doğmadan daha</p>
		<p>Ve henüz iki saat zaman varken sabaha,</p>
		<p>Alakarganın türküsünü duyup bir anda,</p>
		<p>Bir türkü doladı diline Palamon da.</p>
		<p>Gözlerinde mutluluk, yüreğinde coşkuyla</p>
		<p>Kalktı yataktan, giyinip düştü yola.</p>
		<p>İyi kalpli Kythera’yı ziyaretti amacı,</p>
		<p>Sevgili Venüs’ü yani, ve ona gönülden duacı,</p>
		<p>İşte böyle sabahın seherinde</p>
		<p>Girdi Venüs tapınağına turnuva yerinde,</p>
		<p>Diz çöküp alçak gönüllülük ve endişeyle</p>
		<p>Şunları söyledi, bakın dinleyin hele:</p>
		<p class="entry">“Güzeller güzeli Venüs, sabah yıldızı,</p>
		<p>Vulcan’ın karısı ve Jove’un kızı,</p>
		<p>Sen Kythera dağının neşesisin,</p>
		<p>Adonis’e karşı duyduğun aşk için,</p>
		<p>Bu acı ve ıstırap dolu dualarıma, acı,</p>
		<p>Gör nasıl yürekten sana duacı</p>
		<p>Olduğumu ve yakarışlarımı kabul eyle.</p>
		<p>Ah, anlatmak mümkün değil ki insan diliyle,</p>
		<p>İçinde bulunduğum korkunç Cehennem’i.</p>
		<p>Bu şaşkınlık hali bağladı da çenemi,</p>
		<p>Yüreğim derdimi anlatabilmekten aciz.</p>
		<p>Merhamet, nur yüzlü güzel, ki sen şüphesiz</p>
		<p>Çok iyi bilirsin yüreğimdeki ateşin</p>
		<p>Nasıl yandığını, çektiklerimi düşün,</p>
		<p>Istırabımı anla ve bana merhamet et.</p>
		<p>Bak işte söz, sonsuza dek sana hizmet</p>
		<p>Edeceğim, bütün hayatımı adayacağım sana,</p>
		<p>Galip gelesin diye iffet tanrıçasına,</p>
		<p>Hep yanında olacağım, işte sana yemin.</p>
		<p>Ama şimdi yardımına muhtacım senin,</p>
		<p>Zafer kazanmak peşinde değilim ben,</p>
		<p>Yarın için senden ricam bu değil zaten,</p>
		<p>İşim yok benim ne şan, ne de şöhretle,</p>
		<span epub:type="pagebreak" id="page93" title="93"/>
		<p>Pohpohlanan, göklere çıkarılan galibiyetle,</p>
		<p>Yeter ki Emily benim olsun sonunda,</p>
		<p>Kölen olsun Palamon, ölsün senin yolunda.</p>
		<p>Çaresini bul bana, anlat yolu yordamı,</p>
		<p>Kim mağlup, kim galip yarın, umurumda mı?</p>
		<p>Tek, sevdiğim kadını kollarıma alayım,</p>
		<p>Senin Mars’a nazın geçer, gel kurbanın olayım,</p>
		<p>Senin yardımınla bu iş eminim olur,</p>
		<p>Ancak sen istersen Emily benim olur.</p>
		<p>Bundan böyle ben de yalnız sana ibadet</p>
		<p>Edeceğim, adak sunduğum ve mum yaktığım mabet</p>
		<p>Nerde olursam olayım senin mabedin olacak.</p>
		<p>Ama razı değilsen, Arkita’nın elindeki mızrak</p>
		<p>Delsin, deşsin kalbimi yarın, yalvarıyorum.</p>
		<p>Yaşamışım, ölmüşüm artık değil umurum,</p>
		<p>Arkita’nın karısı olursa Emily’m eğer.</p>
		<p>Uzun sözün kısası, sevdiğimi bana ver.”</p>
		<p>Bitirince Palamon işin dua yanını,</p>
		<p>Ağırbaşlı bir törenle adadı kurbanını,</p>
		<p>Anlatamayacağım şimdi nasıl ibadet etti.</p>
		<p>Sarsılmaya başladı Venüs heykeli; bu bir işaretti,</p>
		<p>Çok beklemişti Palamon, hemen farketti bunu,</p>
		<p>Anladı duasının kabul olduğunu.</p>
		<p>Mutluluktan uçarak evine koştu.</p>
		<p class="entry">Palamon evden çıkalı tam üç saat olmuştu,</p>
		<p>Bu arada güneş epey yükselmişti ufuktan,</p>
		<p>Uyandı Emily, doğruldu, kalktı yataktan.</p>
		<p>Diana tapınağına gitmek niyetindeydi,</p>
		<p>Fır dönen nedimeleri yine hizmetindeydi.</p>
		<p>Ateşi, tütsüyü, elbiseleri</p>
		<p>Ve adakla ilgili ne kadar öteberi</p>
		<p>Varsa almışlardı yanlarına, gelenek buydu;</p>
		<p>Testileri ağzına dek şarap doluydu.</p>
		<p>Kusursuz bir adaktı, eksiksiz bir törendi,</p>
		<p>Tütsüler yakıldı, mabet süslendi,</p>
		<p>Ve yıkandı Emily mabet suyuyla;</p>
		<p>Her şeyi anlatamam tabii ayrıntılarıyla,</p>
		<p>Şöyle bir özetleyeceğim bu yüzden devamını,</p>
		<p>Zevkli olurdu elbet dinlemek tamamını;</p>
		<span epub:type="pagebreak" id="page94" title="94"/>
		<p>Ama peki, art niyetsiz anlatıldığı sürece</p>
		<p>Bu konuya girmekte zarar yok bence,</p>
		<p>Yine de insan, tabii, hâkim olmalı diline,</p>
		<p>Parlak saçlarını Emily dolamıştı beline.</p>
		<p>Ne şanslı şu meşe, ah o ne şanslı ağaç:</p>
		<p>Yeşil dallarından örülmüştü kızın başındaki taç.</p>
		<p>Emily uzanıp iki meşale yaktı mihrapta,</p>
		<p>Ve okudu dualarını. Her eski kitapta</p>
		<p>Bulunan türden dualardı genellikle bunlar,</p>
		<p>Bakın hatta Statius’un Thebais’inde de var.</p>
		<p>Meşaleler tutuşunca çekilip bir yana,</p>
		<p>Masum, mahzun yakardı duysun diye Diana:</p>
		<p class="entry">“Ey yeşil korular tanrıçası, ey lekesiz,</p>
		<p>Gün gibi açık sana kara, hava ve deniz.</p>
		<p>Pluto’nun ülkesi ve karanlıkların kraliçesi,</p>
		<p>Ey bakirelerin iffetli tanrıçası.</p>
		<p>Okudun gönül defterimin satırlarını</p>
		<p>Yıllardır, satır satır bilirsin kalbimin sırlarını.</p>
		<p>İntikamın ve öfkenden ne olur koru beni,</p>
		<p>Unutmuş değilim Acteon’un başına geleni.</p>
		<p>Senin de bildiğin gibi, kesin kes,</p>
		<p>Ne karı olmak isterim ne de bir metres.</p>
		<p>Tanırsın beni, senle aynı düşüncedeyim,</p>
		<p>Korularda dolaşayım, ava gideyim</p>
		<p>Ve hep bakire kalayım hayatım boyunca,</p>
		<p>Ne çocuk çekiyor gönlüm, ne de bir koca.</p>
		<p>Aman benden uzak dursun, meraklısı değilim,</p>
		<p>Erkek eline değmesin bakire elim.</p>
		<p>Üç varlığı bedeninde barındıran sen,<a class="noteref" epub:type="noteref" href="#f2">2</a></p>
		<p>Yardım edebilirsin bana eğer istersen.</p>
		<p>Yürek daraltan derdimi nasıl anlatsam,</p>
		<p>Palamon ve Arkita adlı bu iki adam</p>
		<p>Umutsuz aşka düştüler, ikisi de benimle,</p>
		<p>Şudur senden tek ricam, ne olur dinle:</p>
		<p>Yeniden yakınlaştır onları birbirlerine,</p>
		<p>Ve döndür kalplerini benden başka birine,</p>
		<p>Dinsin ıstırapları, arzuları, ateşleri sönsün,</p>
		<p>Ya da ne bileyim, başka bir yöne dönsün.</p>
		<p>Ama olur da benden bu lutfu esirgersen,</p>
		<span epub:type="pagebreak" id="page95" title="95"/>
		<p>İlle de ikisinden birinin olacaksın dersen,</p>
		<p>Eğer böyle bir kader bekliyorsa beni,</p>
		<p>O zaman gönder bana beni en çok seveni.</p>
		<p>Bak, katıksız iffetin tanrıçası ve gör,</p>
		<p>Yanaklarımdan kanlı gözyaşları süzülüyor.</p>
		<p>Sen de bir bakiresin, hepimizin muhafızı,</p>
		<p>Koru, gözet ne olur bu kız oğlan kızı,</p>
		<p>Karşılığında adaklar sunayım sürekli sana.”</p>
		<p class="entry">İşte böyle dalmışken Emily duasına</p>
		<p>–Meşaleler yanmaya devam ediyordu ışıl ışıl– </p>
		<p>Çok garip bir şey oldu birden, neden, nasıl?</p>
		<p>Ateşin biri söndü ve canlandı yeniden,</p>
		<p>Demeye kalmadı, karardı öteki aniden.</p>
		<p>Bu arada sanki bir şeyler fısıldadı,</p>
		<p>Tutuşan yaş kütükler gibi cızıldadı,</p>
		<p>Ve meşalenin ucundan kan</p>
		<p>Damlalarıydı sanki ığıl ığıl akan.</p>
		<p>Bir çığlık attı Emily görünce bunu,</p>
		<p>İsterik titremeler sardı tüm vücudunu.</p>
		<p>Bilmiyordu bu işaret ne anlama geliyordu,</p>
		<p>Çok korkmuştu yalnız, bu yüzden ağlıyordu.</p>
		<p>Görmeliydiniz içler acısı halini ağlarken,</p>
		<p>Ve Diana yavaş yavaş göründü derken.</p>
		<p>Bir yay tutuyordu elinde, tıpkı bir avcı;</p>
		<p>“Kızım” dedi Emily’ye, “dinecek bu acı,</p>
		<p>Ulu tanrıların kararı şudur:</p>
		<p>–Birlikte alındı bu karar, basıldı mühür– </p>
		<p>Senin aşkının ateşiyle tutuşup gerçekten</p>
		<p>Çok şiddetli sancılar çeken iki erkekten</p>
		<p>Biriyle evleneceksin, itiraz yok, tamam,</p>
		<p>Fakat hangisiyle olduğunu anlatamam.</p>
		<p>Hoşçakal şimdi, fazla eğlenmeme imkân yok,</p>
		<p>Sunakta yanan şu meşaleler çok</p>
		<p>Geçmeden açıklayacak bu macerada neler</p>
		<p>Hazırladı senin için Kader.”</p>
		<p>Bunları söyledi tanrıça, Emily’ye bakıp,</p>
		<p>Geride sadağındaki okların şakırtısını bırakıp</p>
		<p>Sözleri biter bitmez kayıplara karıştı.</p>
		<p>Emily ne diyeceğini şaşırmıştı.</p>
		<span epub:type="pagebreak" id="page96" title="96"/>
		<p>“Bütün bunlar çok garip geliyor bana,</p>
		<p>Sana sığınıyorum bu durumda Diana,</p>
		<p>Her şeyi, dilediğin gibi yap, tamam!” Bunları söyledi ve</p>
		<p>En kestirme yoldan geri döndü eve;</p>
		<p>Anlattık sanıyorum anlatacak ne varsa.</p>
		<p class="entry">Bundan sonra dilerseniz gelelim Mars’a:</p>
		<p>Arkita kalkıp Mars’ın tapınağına gitti önce,</p>
		<p>İbadet edecekti pagan usulünce;</p>
		<p>Büyük bir teslimiyetle kendinden geçti,</p>
		<p>Mars’a dua olarak şu sözleri seçti:</p>
		<p class="entry">“Ey soğuk iklimlerinde Trakya’nın</p>
		<p>El üstünde tutulan tanrı. Dünyanın</p>
		<p>Her yerinde, yedi iklim, dört bucak,</p>
		<p>Hangi kavga nasıl sonuçlanacak</p>
		<p>Senin arzuna kalmıştır. Kimi tutarsan onundur galibiyet,</p>
		<p>Çam sakızı çoban armağanımı ne olur kabul et.</p>
		<p>Gençliğimin ve kuvvetimin hatırı</p>
		<p>İçin yalvarıyorum sana ey ulu tanrı.</p>
		<p>Beni de al ne olur kulların arasına,</p>
		<p>Çare bul tez elden bu gönül yarasına,</p>
		<p>Bu acıyla, bu ateşe alev alev yanan,</p>
		<p>Hatırla, yakmıştı seni de bir zaman</p>
		<p>Venüs’le birlikte olduğunda yani;</p>
		<p>O taptaze güzeli sarmıştın da hani</p>
		<p>Üstünüze çıkıp gelivermişti Vulcan,</p>
		<p>Karısını senin kollarında gördüğü an</p>
		<p>Ne büyük dertler açılmıştı başına, hatırla;</p>
		<p>Yanıyor şimdi de benim kalbim aynı acılarla.</p>
		<p>Fazla deneyimli sayılmam, biliyorsun gencim,</p>
		<p>Herkesinkinden fazladır bu yüzden aşk acım,</p>
		<p>Gel gör ki bütün bunlar beni bu sefil</p>
		<p>Hallere düşüren güzelin umurunda değil.</p>
		<p>Batmışım çıkmışım hiç düşündüğü mü var?</p>
		<p>Emin olduğum tek bir şey varsa eğer,</p>
		<p>Onun bana ısınması epey zaman alacak,</p>
		<p>İş yine turnuvalara kalıyor, ancak,</p>
		<p>Senin yardımın olmadan kazanmaya yetmez gücüm,</p>
		<p>Seninkinin yanında üç kuruş etmez gücüm.</p>
		<p>Yarınki kavgada Tanrı’m, beni destekle,</p>
		<span epub:type="pagebreak" id="page97" title="97"/>
		<p>Sen de, ben de yandık ne olsa aynı istekle,</p>
		<p>Turnuvalarda galibiyeti ne olur, çok görme bana,</p>
		<p>Döğüşen ben olayım, şan şeref gitsin sana!</p>
		<p>Buna karşılık, bağlılıkla senin yolunda</p>
		<p>Çalışıp didineceğim ve sanatını hiçbir kulunda</p>
		<p>Göremeyeceğin şekilde uygulamak en büyük zevkim olacak</p>
		<p>Kapında dalgalanacak beni temsil eden sancak,</p>
		<p>Askerlerimin silahları süsleyecek bütün</p>
		<p>Bu tapınağın içini, ve o kaçınılamaz gün</p>
		<p>Gelene kadar: ‘Haydi gel’</p>
		<p>Deyip çağırıncaya kadar beni ecel,</p>
		<p>Ölümsüz bir ateş yanacak önünde, temin</p>
		<p>Ederim seni. Ayrıca, al istersen sana bir yemin:</p>
		<p>–Senin aklını çelmeye yetecek mi bakalım– </p>
		<p>Makas yüzü görmemiş saçım, sakalım</p>
		<p>Senin yoluna kesilip kurban edilecek,</p>
		<p>En sadık uşağın bil beni ölünceye dek.</p>
		<p>İşte Tanrı’m, benim bu acım ölümden beter,</p>
		<p>Başka ihsan istemem, zafer bağışla yeter.”</p>
		<p class="entry">Arkita’nın duasını bitirdiği dakika,</p>
		<p>Tapınağın kapısında asılı iki halka</p>
		<p>Şiddetle çarptı, kopan gürültü büyüktü,</p>
		<p>Arkita’nın kendisi bile irkildi, ürktü.</p>
		<p>Sunakta yanmaya devam ediyordu meşaleler,</p>
		<p>Pırıl pırıldı alevlerin ışığıyla her yer;</p>
		<p>Hoş kokular yükseliyordu yerden buram buram,</p>
		<p>Birden elini kaldırdı Arkita ve bir tutam</p>
		<p>Günlük daha sepeledi ateşin içine,</p>
		<p>Başka dualar da okuyordu tabii yine.</p>
		<p>Sonunda Mars heykelinden bir ses duydu,</p>
		<p>–Bu ses değil daha çok bir mırıltıydı– </p>
		<p>Fısıltıyla yavaşça “Zafer” dedi bu ses,</p>
		<p>Şükürler olsun, yakarışını duymuştu Mars.</p>
		<p>Bunun üzerine iyice inandı kazanacağına,</p>
		<p>Kuş oldu, uçtu, doğruca döndü hana;</p>
		<p>Adı gibi emindi zaferden.</p>
		<p class="entry">Ama yukarıda, göklerde birden</p>
		<p>Öyle bir çekişme patlak verdi ki</p>
		<p>Bu ricalar yüzünden –kim derdi ki– </p>
		<span epub:type="pagebreak" id="page98" title="98"/>
		<p>Birbirine girdiler aşk tanrıçası Venüs</p>
		<p>Ve savaş alanlarının acımasız tanrısı Mars.</p>
		<p>Devreye girmek zorunda kaldı Jüpiter bunun</p>
		<p>Üzerine ve sonunda soluk benizli Satürn</p>
		<p>–Pek çok deneyimi vardı eski günlerden– </p>
		<p>Düşündü taşındı ve iki tarafı birden</p>
		<p>Yatıştıracak bir teklifle sorunu çözdü,</p>
		<p>“Çok yaşayan çok bilir” ne doğru sözdü.</p>
		<p>Yaşlılar hem tecrübeli, hem bilgilidir çünkü,</p>
		<p>Geçer elbet bir kocamışı dünkü</p>
		<p>Çocuk bile bir sürat koşusunda,</p>
		<p>Geçsin görelim akıl yarışında, asıl hüner bunda.</p>
		<p>Bu kavga hemen burada bitsin diye,</p>
		<p>Meydan vermemek için herhangi bir şüpheye</p>
		<p>–Doğasına aykırıydı gerçi bu davranışı– </p>
		<p>Şöyle bir çözümle Satürn tatlıya bağladı işi:</p>
		<p class="entry">“Sevgili kızım” dedi, “sevgili Venüs’üm,</p>
		<p>Geniş yörüngemde benim bir tek dönüşüm</p>
		<p>Çok daha kuvvetlidir herkesin bildiğinden;</p>
		<p>Benim, bulanık denizde boğulmalara neden,</p>
		<p>Benim eserimdir karanlık hücreye kapatılan,</p>
		<p>Benimdir ipe çekilen ve boğulup atılan.</p>
		<p>Köylülerin feryatları, isyanları benimdir,</p>
		<p>Benimdir fısıldaşmalar, gizlice konan zehir;</p>
		<p>Aslan burcundan geçerken, bütün ceza</p>
		<p>Ve intikamları yetkili benim infaza;</p>
		<p>Benim yüzümdendir madenciler, marangozlar</p>
		<p>Üstüne yıkılan duvarlar, taşlar, molozlar;</p>
		<p>Benimdir parmak uçlarında dolaşan felaketler,</p>
		<p>Karanlık entrikalar, kök salmış ihanetler;</p>
		<p>Vebanın babasıdır benim bakışım,</p>
		<p>Ağlama ama artık, bu benim işim.</p>
		<p>Her şeyi öyle bir yoluna koyacağım ki bak,</p>
		<p>Tapınağına gelen, sana yalvarıp adak</p>
		<p>Sunan Palamon olacak genç kızın sahibi,</p>
		<p>Tıpkı senin delikanlıya söz verdiğin gibi.</p>
		<p>Mars karşı saflardaymış olsun varsın,</p>
		<p>Bu sana çok benzemesinden kaynaklanıyor Mars’ın,</p>
		<p>Didişip duruyorsunuz zaten her gün bu yüzden. Hoş,</p>
		<span epub:type="pagebreak" id="page99" title="99"/>
		<p>Barışırsınız yakında bitince bu savaş.</p>
		<p>Dedenim ben ve durum bu kez de farklı değil,</p>
		<p>İstediğin olacak, haydi gözyaşlarını sil.”</p>
		<p class="entry">Venüs’ü, Mars’ı sanırım yeterince anlattık,</p>
		<p>Tanrıların kulağını epey çınlattık.</p>
		<p>Şimdi anlatacağım dilim döndüğünce,</p>
		<p>Nasıl gelişti her şey, oysa nasıldı önce.</p>
		<p class="latin1">Explicit tercia pars.</p>
		<p class="latin2">Sequitur pars quarta.</p>
		<p class="entry">Mayıs’ta harika bir gün, tam havasıydı,</p>
		<p>O gün Atina’da bir bayram havasıydı.</p>
		<p>Gerçekten yerindeydi herkeslerin neşesi,</p>
		<p>Cirit oyunları ve dansla geçti tüm Pazartesi</p>
		<p>Ve Venüs’e ibadet ettiler gün boyu.</p>
		<p>Sabahın köründe kalkacaklarından dolayı</p>
		<p>Dinlenmeye çekildiler o gece erken.</p>
		<p>Ve ertesi sabah, şafak sökerken,</p>
		<p>At kişnemeleri ulaştı kaldıkları hana,</p>
		<p>Silah şakırtıları yayıldı dört bir yana.</p>
		<p>Aygırların, kısrakların, cins cins atın</p>
		<p>Üstünde saraya yürüdü beyler akın akın.</p>
		<p>Teçhizatları çeliği ve süslemeleriyle usta işiydi,</p>
		<p>Pırıltılı kalkanlar, miğferler, koşumlar cümbüşüydü.</p>
		<p>Altın kasklar, zırhlar, yelekler, armalarıyla</p>
		<p>Atlarına binmiş prensler üniformalarıyla,</p>
		<p>Yanlarında şövalyeler ve sayısız silahtarlar, yamaklar,</p>
		<p>Sıkıca bağlanan miğferler, uç takılan mızraklar,</p>
		<p>Kalkanlara kösele şeritlerden kulp bağlanması,</p>
		<p>Her yanda hummalı bir koşuşturma, çalışma havası.</p>
		<p>Altın gemlerini dişleyen, köpürmüş atlar,</p>
		<p>Elde çekiç, törpü, nefes nefese tamiratlar.</p>
		<p>Yayan yapıldak halktan bir sürü insan,</p>
		<p>Ellerinde değnek, boynuz, gayda, borazan,</p>
		<p>Ana baba gününe çevirmişlerdi orayı,</p>
		<p>Gürültüye boğmuşlardı bütün sarayı.</p>
		<p>Üçü beşi toplanmış hararetle konuşuyorlardı,</p>
		<p>Thebes’li gençler üstüne bahse tutuşuyorlardı,</p>
		<p>Diğeri “Yok canım” diyordu biri bir şey söyledi mi;</p>
		<span epub:type="pagebreak" id="page100" title="100"/>
		<p>Siyah sakallıyı, keli, gür saçlıyı tutuyordu kimi;</p>
		<p>Kimisi on okkkalık baltaya bakıp “Muhakkak”</p>
		<p>Diyordu, “şu gaddar bakışlı adam kazanacak.”</p>
		<p>Bu tahmin işi sürdü gitti böyle,</p>
		<p>Güneşin yükselmesinden çok sonra bile.</p>
		<p class="entry">Ortalığı ayağa kaldıran bu curcuna</p>
		<p>Son vermişti büyük Theseus’un uykusuna.</p>
		<p>O da kalktı, odasında eğlendi biraz, eşit</p>
		<p>İlgi ve hizmet gören iki Thebes’li yiğit</p>
		<p>Neden sonra Theseus’un huzuruna buyur</p>
		<p>Edildiler. Bir tanrıyı andırıyordu Dük, arkasını huzur</p>
		<p>Veren bir pencereye dönmüş oturuyordu.</p>
		<p>Meraklı halk kapı, pencereden yanına koşturuyordu,</p>
		<p>Hem kendini görmek, hem açıklamasını duymak için Theseus’un.</p>
		<p class="entry">Bir kürsüden bağırdı tellal “Susun!”</p>
		<p>Derin bir sessizlik kaplayınca her yanı</p>
		<p>“Dinleyin” dedi, “işte soylu dükümüzün fermanı:</p>
		<p>Yüce düşünceli kralımız, efendimiz,</p>
		<p>Böyle ölümcül bir yarışmada soylu ve temiz</p>
		<p>Kanların akıtılmasının bir katliam</p>
		<p>Olacağına karar verdi ve yine tam</p>
		<p>Zamanında, kimse ölmesin diye turnuva alanında</p>
		<p>Bir değişiklik yaptı önceki planında.</p>
		<p>Susamış değilse tabii canına,</p>
		<p>Kimse ok, balta, kama almayacak yanına.</p>
		<p>Şövalyelerin üzerinde dürtmeye yarayan hiç</p>
		<p>Bir silah olmayacak, yasak kısa kılıç.</p>
		<p>Herkes rakibine doğru yalnız bir hamle</p>
		<p>Yapabilecek sivri uçlu mızrakla.</p>
		<p>İsterse, kendini savunma amacı</p>
		<p>İle ayakları hedef alabilir sadece</p>
		<p>Ve rakibini yere düşürürse eğer</p>
		<p>Onu öldürmeyip getirecek ve her</p>
		<p>İki tarafta da kurulmuş olan</p>
		<p>Kamp bölgesine teslim edecek ve ondan</p>
		<p>Sonra ikinci bir emir verilene dek</p>
		<p>Orda kalacak tutuklu, kaçmaya yeltenmeyecek.</p>
		<p>Olur da bir grup diğerinin komutanını</p>
		<p>Tutsak alır ya da alırsa tatlı canını,</p>
		<span epub:type="pagebreak" id="page101" title="101"/>
		<p>Anında kesilecek bütün döğüşler,</p>
		<p>Allah kuvvet versin şimdi, haydi hayırlı işler.</p>
		<p>Uzun kılıç ve gürzle paylaşın kozunuzu,</p>
		<p>Başlayın hemen şimdi, budur ilahi arzu.”</p>
		<p class="entry">Bu sözleri duyanlar sevinçle bağrıştı,</p>
		<p>Sevinç çığlıkları taa yedi kat göğe ulaştı:</p>
		<p>“Tanrı razı olsun efendimizden,</p>
		<p>Böyle bir iyiliği esirgemedi bizden,</p>
		<p>Önlendi boş yere kan dökülmesi.”</p>
		<p>Dağı taşı inletti davul, zurna sesi,</p>
		<p>Yürüdü aktı kafile turnuva yerine.</p>
		<p>Altın işlemeli kumaşlar asılmıştı şehrin üzerine,</p>
		<p>Adi bez değil. İlerliyordu Dük, Tanrı benzeri,</p>
		<p>Sağında bir Thebes’li yiğit ve solunda diğeri;</p>
		<p>Hemen yanlarında kraliçe ve Emily ilerliyordu,</p>
		<p>Onların arkasından kalabalık geliyordu.</p>
		<p>Rütbe ve makamlarının gerektirdiği düzende</p>
		<p>Sıralanmışlardı ve şehri geçip sonunda</p>
		<p>Turnuva alanına vardılar vakitlice,</p>
		<p>Emily, nedimeleri, o kutlu Ece</p>
		<p>Hippolyta ve Theseus yerlerini aldıklarında eşsiz</p>
		<p>Tahtlarında, gün yeni yeni ışıyordu henüz.</p>
		<p class="entry">Batıda Mars kapısının altında, bakın,</p>
		<p>Arkita duruyor yüz adamına yakın,</p>
		<p>Al sancağıyla alana girecek birazdan.</p>
		<p>Doğuda, Venüs kapısının altında Palamon,</p>
		<p>Beyaz sancağıyla yerini almış, kararlı, cesur.</p>
		<p>Dünya kazan, siz kepçe arasanız zor bulunur</p>
		<p>İki rakip, birbirine böyle denk;</p>
		<p>Mümkün değildi doğrusu ayırt etmek</p>
		<p>Rütbe, yaş ve cesaret açısından</p>
		<p>Hangisi daha üstündü hangisinden;</p>
		<p>Ne desek bir tahmin olarak kalırdı daima.</p>
		<p>İkiyüz savaşçı ikişerli saf düzeninde içtima</p>
		<p>Ettiler. Sonra sayılarında bir fazlalık</p>
		<p>Olmadığından emin olmak için tek tek</p>
		<p>Yoklama alınarak kapılar kapatıldı,</p>
		<p>Gür sesli tellal yeniden ortaya atıldı,</p>
		<p>“Genç şövalyeler, meydan sizin” dedi,</p>
		<span epub:type="pagebreak" id="page102" title="102"/>
		<p>“Gurur günüdür bu gün, görev başına haydi!”</p>
		<p>Bu sözleri söyleyip çekildi böylece işi biten</p>
		<p>Cazgır ve yeri göğü inleten</p>
		<p>Trampet ve boruları nerdeyse sağır sultan duydu,</p>
		<p>İşte turnuvayı başlatan işaret buydu.</p>
		<p>Mızrakları koltuk altlarında şövalyeler mahmuz</p>
		<p>Vurup daldılar doğudan ve batıdan bir hız;</p>
		<p>Şimşek hızıyla at sürdü iki ordu.</p>
		<p>Kalın zırhlara çarpan mızraklar titreşiyordu;</p>
		<p>Bir sivri uç bir yiğidin göğsünü deldi,</p>
		<p>Mızraklar en az altı kulaç havaya yükseldi,</p>
		<p>Uçuşarak miğferleri yırtıp geçtikleri an,</p>
		<p>Oluk oluk kan fışkırdı, kıpkırmızı kan.</p>
		<p>Biri kalabalığın en civcivli yerine abandı,</p>
		<p>Aygırlar tökezledi, hepsi yere kapandı.</p>
		<p>Biri bir top gibi yere düşüyordu,</p>
		<p>Biri kırık mızrağıyla yerde döğüşüyordu.</p>
		<p>Biri atıyla birlikte gitti tepetaklak,</p>
		<p>Birisi yaralandı ve daha sonra tutsak</p>
		<p>Edilip sürüklendi önceden esirlere</p>
		<p>Ayrılan yere. Kaçamazdı artık bir kere</p>
		<p>Buraya yaka paça getirilen kişi.</p>
		<p>Yolunda gitmemiş olmalı ki onun da işi,</p>
		<p>Karşı kampa da alınmıştı bir şövalye.</p>
		<p class="entry">Soluklansınlar, yesin içsinler diye</p>
		<p>Theseus mola ilan ediyordu sık sık.</p>
		<p>Gün boyu birçok kez karşılaşan iki âşık</p>
		<p>Birbirleri üstüne bir nefret seli gibi akmışlardı,</p>
		<p>Ve birbirlerini atsız bırakmışlardı.</p>
		<p>Öyle bir kıskançlık sarmıştı ki Arkita’yı</p>
		<p>Yavrusunu çalmak gibi ölümcül bir hatayı</p>
		<p>İşlemiş bir avcıyla karşılaşan bir kaplan</p>
		<p>Bile daha öfkeli olamazdı ondan,</p>
		<p>Tek örneğini bulamazdınız Galgophy vadisinde.</p>
		<p>Karış karış arasanız da Belmary’de</p>
		<p>Palamon kadar avının kanına</p>
		<p>Susamış, kudurmuş yaralı bir aslana</p>
		<p>Rastlayamazdınız. Şiddetli darbeler iniyordu boyuna,</p>
		<p>Boyayarak her iki genci birden al kana.</p>
		<span epub:type="pagebreak" id="page103" title="103"/>
		<p>Ama her başlangıcın vardır bir sonu,</p>
		<p>Daha gün batmamıştı ki Palamon’u</p>
		<p>Ele geçirmek için ani bir hamle</p>
		<p>Yaptı güçlü kral Emetreus o sıra Arkita ile</p>
		<p>Meşgul olan Palamon gafil avlandı,</p>
		<p>Kılıç ete gömülürken acıyla kıvrandı.</p>
		<p>Fakat o direniyor, çırpınıyordu hâlâ,</p>
		<p>Yirmi adam tutup kollarından, güç bela</p>
		<p>Sürükleyip kapattılar onu diğer tutsakların yanına.</p>
		<p>Koşmak isterken Palamon’un yardımına</p>
		<p>Alaşağı edildi güçlü kral Lycurgus;</p>
		<p>Acı kuvvetine rağmen büyük Emetreus,</p>
		<p>Bir kılıç darbesiyle eyerin üstünden düştü,</p>
		<p>Palamon son anda onun işini görmüştü.</p>
		<p>Ama ne fayda, işte bağlanmıştı eli kolu,</p>
		<p>Direnip, itip kakmakla sağı solu</p>
		<p>Eline bir şey geçmeyecekti, zavallı,</p>
		<p>Kös kös oturacaktı orada, buydu işin kuralı.</p>
		<p class="entry">Ağlaması gereken o değilse kimdi?</p>
		<p>Yeniden döğüşe dönemeyecekti şimdi.</p>
		<p>Theseus olup bitenleri hemen farketti,</p>
		<p>“Durun” dedi döğüşenlere “durun artık yetti!</p>
		<p>Tarafsız bir hakem olarak kararım belli,</p>
		<p>Thebes’li Arkita’nın olacak Emily,</p>
		<p>Talihi ve bileğinin gücüyle o kazandı.”</p>
		<p>Kıyamet koptu birden, kalabalık dalgalandı,</p>
		<p>Kopup gelen bir çığdı sanki, bir tufan,</p>
		<p>Gürültüden gümbür gümbür çalkalanıyordu meydan.</p>
		<p class="entry">Ne yapsın şimdi Venüs, aşkın kraliçesi?</p>
		<p>Ağlamasın ne yapsın kısılıncaya kadar sesi?</p>
		<p>Dövündü durdu saatlerce, önüne düştü başı,</p>
		<p>Yağmur oldu, yeryüzüne düştü gözyaşı,</p>
		<p>“Arzun gerçekleşmedi işte sersem”</p>
		<p>Dedi kendi kendine “yer yarılsa da içine girsem.”</p>
		<p>“Topla kendini” dedi Satürn “sakin olmalısın,</p>
		<p>Şu ana kadar dileği yerine gelmiş oldu Mars’ın,</p>
		<p>Bekle gör, sıra sana da gelecek elbet.”</p>
		<p class="entry">Kulakları sağır eden boru, trampet</p>
		<p>Sesleri ve kendilerinden geçen tellalların çılgın</p>
		<span epub:type="pagebreak" id="page104" title="104"/>
		<p>Çığrışları zaferini kutluyordu Arkita’nın.</p>
		<p>Sabırsızlanmayın, durun, nasıl bir mucize</p>
		<p>Gerçekleşti o anda anlatacağım size.</p>
		<p class="entry">Arkita atının sırtında gösteriye çıktı,</p>
		<p>Yüzünü göstermek istiyordu, başı açıktı.</p>
		<p>Emily’yle bakışlarının çakışacağı anı</p>
		<p>Kollayarak geçti boydan boya alanı.</p>
		<p>Emily de ona tatlı bir bakış fırlattı</p>
		<p>–Böyledir zaten kadınların tabiatı,</p>
		<p>Takılır giderler Talih’in peşine– </p>
		<p>“Seninim” der gibiydi bakılırsa gülüşüne.</p>
		<p>Ansızın Plüto Satürn’e dostluğunu ispatladı;</p>
		<p>Durduk yere, yerden bir Cehennem fırtına patladı,</p>
		<p>Hoplayıp zıplamaya başladı ürken</p>
		<p>Atı Arkita’nın sakin sakin yürürken,</p>
		<p>Tökezliyordu bazen, bazen kalkıyordu şaha,</p>
		<p>Arkita ne olduğunu anlayamadan daha</p>
		<p>Yüz üstü kapaklanmış buluverdi kendini,</p>
		<p>Ölü gibi kıpırtısız yatıyordu bedeni.</p>
		<p>Eyerinin çatmasına çarpıp parçalanmıştı kaburga</p>
		<p>Kemikleri ve tıpkı kömür ya da karga</p>
		<p>Gibi simsiyah kesilmişti yüzü sarsıntıdan,</p>
		<p>Yüzüne hücum etmişti de vücudundaki kan.</p>
		<p>İçleri burkularak onu yerden kaldırıp</p>
		<p>Theseus’un sarayına yürüdüler ve varıp</p>
		<p>Ağır zırhlarını özenle soyunca</p>
		<p>Yatağına yatırdılar onu boylu boyunca.</p>
		<p>Şükür hâlâ soluk alıyordu,</p>
		<p>Sürekli Emily’nin ismini sayıklıyordu.</p>
		<p class="entry">Her şeye rağmen neşeli, gurur verici bir gündü,</p>
		<p>Bu düşüncelerle Theseus Atina’ya döndü</p>
		<p>Yanındakilerle beraber. Gerçi bu son talihsizlik</p>
		<p>Biraz gölge düşürmüştü keyfine, ama Dük</p>
		<p>Kimsenin gününü zehir etmek istemiyordu,</p>
		<p>Üstelik kimse Arkita ölecek demiyordu,</p>
		<p>İyileşip ayağa kalkacaktı er ya da geç,</p>
		<p>Her şey bir yana, bir başka sevinç</p>
		<p>Kaynağı daha vardı: Turnuvalar boyunca hiç can</p>
		<p>Kaybı olmamıştı, göğsüne mızrak saplanan</p>
		<span epub:type="pagebreak" id="page105" title="105"/>
		<p>Başta olmak üzere bazı ağır yaralanmalar</p>
		<p>Vardı gerçi, olacaktı o kadar.</p>
		<p>Kol kırıkları ve diğer yaralanmalar için mutlaka</p>
		<p>Bir kocakarı ilacı, bir merhem ya da muska</p>
		<p>Bulunurdu: Şıp diye keserdi en şiddetli acıyı</p>
		<p>Faydalı otlar karışımı, üstüne ada çayı,</p>
		<p>Kol bacaktan olmak vardı yoksa durduk yerde.</p>
		<p>Soylu Theseus bu sefer de </p>
		<p>Kendisine yakışanı yaparak çalgı, cümbüş, eğlence</p>
		<p>Düzenledi konukları için bütün gece.</p>
		<p>Turnuva sonunda her iki taraf da umut</p>
		<p>Doluydu hâlâ, hepsi mutluydu ve hepsi hoşnut,</p>
		<p>Zaten umutsuzluğa kapılacak ne vardı ki?</p>
		<p>Altı üstü bir oyundu bu, kaldı ki</p>
		<p>Utanarak değil, aksine iftiharla</p>
		<p>Anılması gereken bir şeydi zorla</p>
		<p>Sürüklenip çıkarılmak turnuva alanı dışına,</p>
		<p>Pes etmeden, yirmi şövalyeye karşı bir başına,</p>
		<p>Karga tulumba taşınıp saf dışı kalmak;</p>
		<p>Boşta kalan aygırın bir silahtar ya da uşak</p>
		<p>Tarafında kovalanması onura leke sürmez,</p>
		<p>Kimse böyle birini korkak olarak görmez.</p>
		<p class="entry">Theseus bir açıklama yaptı bu yüzden:</p>
		<p>“Çok önemli bir şey istiyorum hepinizden,</p>
		<p>Yiğitlik, mertlikte taraflar eş,</p>
		<p>Biri diğerinden farksız ve birbirine kardeş,</p>
		<p>Şimdi artık bütün hıncınızı unutun.”</p>
		<p>Böyle diyerek en küçük rütbelisinden tutun,</p>
		<p>En kıdemlilerine kadar tamamını ödüllendirdi</p>
		<p>Şövalyelerin ve üç gün, üç gece süren bir şölen verdi.</p>
		<p>Sonra şehrin dışına dek uğurladı kralları,</p>
		<p>“Haydi açık olsun” dedi “hepinizin yolları,”</p>
		<p>“Bol şans” dendi yalnızca “haydi hoşça kal”</p>
		<p>Ve kendi yoluna sürüp gitti her kral.</p>
		<p class="entry">Daha fazla konuşmayacağım turnuvalar hakkında,</p>
		<p>Biliyorum, herkes Arkita’yla Palamon’un merakında.</p>
		<p>Arkita’nın acısı giderek artıyordu,</p>
		<p>Göğsünde büyüyor, sanki yüreğine batıyordu.</p>
		<p>Hekimlerin bütün çabalarına rağmen kirli kanı</p>
		<span epub:type="pagebreak" id="page106" title="106"/>
		<p>Herhangi bir şekilde dışarı atma imkânı</p>
		<p>Bulunamıyordu, pıhtılaşan kan vücutta kalıyordu,</p>
		<p>Ne hacamat, ne ameliyat, ne şurupla dağılıyordu.</p>
		<p>Kana iyice karışmış olması sonucu,</p>
		<p>Söküp atamıyordu zehri beynin kovucu</p>
		<p>Güçleri Arkita’nın ciğerlerinden,<a class="noteref" epub:type="noteref" href="#f3">3</a></p>
		<p>Damarları şişiyor ve soluk aldıkça derinden</p>
		<p>Hırıltılar duyuluyordu ve o ölümcül zehir</p>
		<p>Göğsünden aşağıya bütün kaslara bir bir</p>
		<p>Ulaşıyordu. Üstten mi çıkarmadı, alttan mı gitmedi,</p>
		<p>Ne yapıldıysa boştu, fayda etmedi.</p>
		<p>Kırılmıştı ten kafesi, yuvası talan olmuş,</p>
		<p>İklim değiştirmişti can denen o göçmen kuş.</p>
		<p>Yaşam elini ayağını çektimi bir kere</p>
		<p>Gömün bedeni mezara, mezarlıkta bir yere,</p>
		<p>Çünkü çok geçtir artık ne etse ne yapsanız,</p>
		<p>Hoşçakal tıp, çabaların faydasız.</p>
		<p class="entry">Can çekişiyordu Arkita, işte bu yüzden</p>
		<p>Emily ve Palamon’u çağırdı ah sevgili kuzen </p>
		<p>İkisi de gelince, dikilince baş ucuna,</p>
		<p>Neler mi dedi onlara? Kulak verin şuna:</p>
		<p class="entry">“Ey her şeyden çok sevdiğim kadın Emily,</p>
		<p>Hüzün vurgunu kalbimin felçli dili</p>
		<p>İçimi yakıp yandıran acıları anlatmaya yetersiz,</p>
		<p>Daha bir zerresini bile anlatmaktan aciz.</p>
		<p>Son demlerimdir bunlar, ben artık ölüyorum,</p>
		<p>Ama sana tapınmaya devam edecek ruhum.</p>
		<p>Her şeyden önce sen varsın, her şeyin üstündesin,</p>
		<p>Hoşçakal ıstırap, hoşçakalın onca keskin</p>
		<p>Sancılar, uğrunda katlandığım sonsuz zulüm,</p>
		<p>Hoşçakal Emily, merhaba ölüm.</p>
		<p>Yollarımız burada ayrılıyor eyvah,</p>
		<p>Ah kalbimin kraliçesi, ah kadınım ah!</p>
		<p>Nedir bu dünya, nedir bu sahip olma isteği?</p>
		<p>Bugün yarin kollarında, yarın mezardayız,</p>
		<p>Eşten dosttan uzakta, yalnız, yapayalnız.</p>
		<p>Hoşçakal tatlı düşman, Emily’m hoşçakal,</p>
		<p>Sar beni ne olursun, usulca kollarına al,</p>
		<p>Kulak ver sözlerime, ne olur beni dinle:</p>
		<span epub:type="pagebreak" id="page107" title="107"/>
		<p class="entry">“Su gibi aktı günler, burada kuzenimle</p>
		<p>Senin aşkın uğruna ve kıskançlığım yüzünden</p>
		<p>Birbirimize girmiştik. Şimdi izinden</p>
		<p>Ayırmasın diyorum beni Jüpiter.</p>
		<p>Bir şövalyeyi gerçek aşık yapan özellikler</p>
		<p>Nelerdir onlardan söz edeceğim; bunlar</p>
		<p>Alçakgönüllülük, açık kalplilik, daha var,</p>
		<p>Asil bir kandan gelmek, akıllılık, cömertlik,</p>
		<p>Doğruluk, dürüstlük, gururlu olmak, mertlik,</p>
		<p>Bilmek sevme sanatının tüm inceliklerini;</p>
		<p>Hepsi var Palamon’da, bulamazsın onun gibi birini,</p>
		<p>Bulamazsın dünyada nereye gidersen git,</p>
		<p>Onun kadar sevmeye sevilmeye layık bir yiğit.</p>
		<p>Sana tapıyor o ve ömür boyu tapacak,</p>
		<p>Olur da bir gün evliliği düşünürsen bak</p>
		<p>Duruyor karşında, unutma ismini onun,</p>
		<p>Bu yüce gönüllü adamın, soylu Palamon’un.”</p>
		<p class="entry">Bu sözlerden sonra kısıldı, söndü sesi,</p>
		<p>Ayak uçlarından başlayan ölüm üşümesi</p>
		<p>Göğsüne doğru tırmandı, vücudu buz kesildi,</p>
		<p>Kollarından damar damar tüm kuvveti çekildi,</p>
		<p>Şimdi her şey bitmişti, her şey bir hiç</p>
		<p>Olmuştu; yaralı yürek durdu ve ardından bilinç</p>
		<p>Bulanıklaştı iyice, zayıfladı, kayboldu,</p>
		<p>Nefesi tekledi, gözlerindeki ışık soldu,</p>
		<p>Ama hâlâ Emily’ye dönüktü gözleri.</p>
		<p>“Emily’m bağışla” oldu son sözleri,</p>
		<p>Ve ruhu kanat çırpıp uçtu öte dünyaya.</p>
		<p>İster at sırtında, isterse yaya</p>
		<p>Olarak hiç gitmedim o ülkeye şahsen,</p>
		<p>Budur bu konuda suskunluğuma neden.</p>
		<p>Ruhlardan sözedilmez benim hikâyemde,</p>
		<p>Hem bir falcı değilim, hem de</p>
		<p>Ruhların yaşadıkları yerleri anlatan</p>
		<p>Masal kitaplarına kolay kolay aklı yatan</p>
		<p>Biri olduğum söylenemez nedense.</p>
		<p>Havada kalır kanımca bu konuda ne dense.</p>
		<p>Buz gibiydi Arkita, Tanrı yardımcısı olsun,</p>
		<p>Emily’e dönüyorum şimdi, dinleyin, susun:</p>
		<span epub:type="pagebreak" id="page108" title="108"/>
		<p>Palamon uluyordu, çığlık çığlıktı Emily,</p>
		<p>Theseus kollarından kavrayıp deli</p>
		<p>Gibi çırpınan baldızını kenara aldı,</p>
		<p>Kendinden geçti Emily, yığıldı kaldı.</p>
		<p>Gözyaşları üzerinde fazla durmak gereksiz,</p>
		<p>Ya da nasıl ağladı Emily gece gündüz.</p>
		<p>Böyle durumlar kadınları o kadar derinden</p>
		<p>Yaralar ki her biri kederinden</p>
		<p>Yataklara düşer ölünce kocaları</p>
		<p>Ve pek çoğunun üstün gelip acıları</p>
		<p>Yapışır yakalarına onmaz bir illet,</p>
		<p>Sonları olur sonunda bu felaket.</p>
		<p class="entry">Cümle halkın sanki yıkılmıştı dünyası,</p>
		<p>Dinmiyordu gözyaşları, halkın derindi yası.</p>
		<p>Bu Thebes’li yiğidin ardından ah vah etmede</p>
		<p>Ak saçlılarla birlik birçok yeniyetme de.</p>
		<p>Müthiş bir gürültüdür kopmuş gidiyor,</p>
		<p>Truva’ya cansız getirildiğinde bile Hektor,</p>
		<p>Doğrusu, görülmemiş böyle yas tutmak,</p>
		<p>Yolunan saç baş, tırmık tırmık, kan revan yanak.</p>
		<p>“Neden öldün sanki” diye ağlaşan kadınlar,</p>
		<p>“Emily’n var üstelik, yeterince paran var.”</p>
		<p class="entry">Hiçbir şey avutamıyordu Dük’ü. Yüreğindeki yükü</p>
		<p>Babası hariç kimse hafifletemiyordu, çünkü</p>
		<p>Görmüş geçirmiş bir adam olan</p>
		<p>Yaşlı Aegeus feleğin cilvelerini ve bu yalan</p>
		<p>Dünyada acının ve sevincin birbirini takip</p>
		<p>Ettiğini çok iyi biliyordu. Ve oğluna bakıp</p>
		<p>Şunları öğütledi, dedi ki: “Oğul,</p>
		<p>Şu fani dünyadan göçüp giden her kul</p>
		<p>Az çok bir yer edinmiştir kendine, bir mevki,</p>
		<p>Bir makam ve aynı şekilde yine inan ki,</p>
		<p>Yeryüzündeki herkes ve şu gördüğün</p>
		<p>Her kişi tasını, tarağını toplayıp bir gün</p>
		<p>Gidecek ölüm ülkesine. Bu dünya bir han,</p>
		<p>Bir kapısından girilip diğerinden çıkılan.</p>
		<p>Ölümdür bütün dünyevi acılara merhem.”</p>
		<p>Bunları söyledi işte ve matem</p>
		<p>Tutan insanları rahatlatmak için buna benzer</p>
		<span epub:type="pagebreak" id="page109" title="109"/>
		<p>Başka örnekleri sıraladı teker teker.</p>
		<p class="entry">Dük Theseus düşünüyordu bu ara,</p>
		<p>Arkita kendisine layık bir mezara,</p>
		<p>Nereye gömülebilirdi? Bir süre düşündükten</p>
		<p>Sonra şöyle bir karar çıktı Dük’ten:</p>
		<p>“Düello için buluştukları yer Arkita ve Palamon’un</p>
		<p>Bu amaç için bence çok uygun.”</p>
		<p>Böylece Arkita’nın yüreğini kasıp kavuran</p>
		<p>Ateşli arzularından ve aşkından dem vuran</p>
		<p>Sözlerini söylediği çayıra tören için</p>
		<p>“Bir ateş yakın” dedi, “haydi harekete geçin:</p>
		<p>Dağılsın adamlarım hemen çabucak,</p>
		<p>Yaşlı meşeleri doğrayıp taşısınlar kucak kucak,</p>
		<p>En iyi yanacak şekilde dizsinler odunları.”</p>
		<p>Theseus’un subayları duyar da bunları</p>
		<p>Vakit kaybederler mi, dururlar mı hâlâ?</p>
		<p>“Başüstüne” diyerek koşturdular hızla.</p>
		<p>Sonra birini tabut almaya gönderdi</p>
		<p>Theseus ve tabutun üstüne bir kumaş serdi.</p>
		<p>Bu paha biçilmez altın işlemeli örtü</p>
		<p>Daha sonra Arkita’nın bedenini de örttü.</p>
		<p>Beyaz eldivenler geçirildi ellerine ve yine</p>
		<p>Başına bir taç konduruldu defne</p>
		<p>Yapraklarından, sonra Theseus bu soylu</p>
		<p>Yiğidin eline bir kılıç verip, onu boylu</p>
		<p>Boyunca yatırdı tabutun üstüne yüzü yukarı</p>
		<p>Bakacak şekilde, üstüne kapandı ve boşandı gözyaşları.</p>
		<p>Neden sonra kendine gelip doğrularak,</p>
		<p>Arkita’yı görsün diye saraya doluşan halk,</p>
		<p>Salona taşıttı cenazeyi gün doğar doğmaz.</p>
		<p>Salonu dolduran yaslı hava kelimelere sığmaz,</p>
		<p>Duvarlar yıkılıyordu nerdeyse, sallanıyordu salon.</p>
		<p class="entry">İşte o sıra geldi Thebes’li Palamon</p>
		<p>Sakallı darmadağın, kül dökülmüş saçları ak;</p>
		<p>Kapkara yas giysisi gözyaşlarından ıslak.</p>
		<p>Ama Emily’ydi en çok yanan yakılan,</p>
		<p>Yalandı onun yanında kimler ağlasa yalan,</p>
		<p>Oydu koca salonda en derin matemli.</p>
		<p>Ve tören daha şanına yakışır ve daha görkemli</p>
		<span epub:type="pagebreak" id="page110" title="110"/>
		<p>Olsun diye Theseus hemen üç aygır getirilmesini</p>
		<p>Emretti, çelik koşumlarla donattı hepsini,</p>
		<p>Ve Prens Arkita’nın silahlarıyla donattı,</p>
		<p>Her biri dev gibiydi, süt beyazı cins attı.</p>
		<p>Şehrin sokaklarından, elinde Arkita’nın kalkanı,</p>
		<p>Boydan boya geçti bir şövalye sürüp ak küheylanı.</p>
		<p>İkincinin elinde Arkita’nın kullandığı mızrak,</p>
		<p>Üçüncüsündeyse Türk işi bir yay ve altın bir sadak</p>
		<p>Vardı, başları önlerinde yavaşça ilerliyorlardı;</p>
		<p>Hedef o bahsettiğim çayırdaki mezardı.</p>
		<p>Sonra, soylu Yunanlıların her biri bir ucundan tuttu,</p>
		<p>Yürüdüler omuzlarına alarak tabutu.</p>
		<p>Gözleri kan çanağına dönmüş adamlarla</p>
		<p>Ana yolda ilerliyordu alay ağır adımlarla.</p>
		<p>Gökyüzünde asılı yüzlerce siyah perde</p>
		<p>Ve kara çarşaflar vardı yol boyunca evlerde.</p>
		<p>Sağ tarafta gidiyordu yaşlı Aegeus,</p>
		<p>Onun solunda yerini almıştı Theseus.</p>
		<p>Yürüyüp geçtiler ellerinde silme şarapla,</p>
		<p>Kan, süt ve balla dolu birçok altın kapla.</p>
		<p>Arkadan Palamon geliyordu, yanında pek çok arkadaşı,</p>
		<p>Emily izliyordu onu, hâlâ dinmemişti gözünün yaşı.</p>
		<p>Ve o zamanların adetlerine göre</p>
		<p>Bir meşale taşıyordu elinde, buydu töre.</p>
		<p>Çok emek harcandı ve zengin bir tören</p>
		<p>Yapılarak ateş yakıldı, şaşardı yeşil dalları gören,</p>
		<p>Böyle göğe ulaşmış ve yanlamasına yirmi kulaç</p>
		<p>Samanların üstüne yığılmış ağaç</p>
		<p>Dallarından söz ediyorum, öbek öbek samanların.</p>
		<p>Ama şimdi nasıl meydana getirildi bu yığın,</p>
		<p>Hangi cinsten kaç ağaç vardı anlatmaya kalksam,</p>
		<p>–Örneğin huşağacı, tozağacı, kavak, çam,</p>
		<p>Çobanpüskülü, akçaağaç, karaağaçtan tut,</p>
		<p>Porsukağacı, kestane, ıhlamur, söğüt,</p>
		<p>Çınar, dişbudak, defne ve alıç,</p>
		<p>Şimşir, fındık, kayın, meşe ve ardıç,– </p>
		<p>Ne başı bulunur bu hikâyenin ne sonu,</p>
		<p>Ağaçları kesenleri, orman perilerini, Faun’u,</p>
		<p>Yersiz yurtsuz kalan tanrılar vadide nasıl</p>
		<span epub:type="pagebreak" id="page111" title="111"/>
		<p>Telaşla kaçıştılar ve asıl</p>
		<p>Ormanı ne şiddetli bir gürültü sardı,</p>
		<p>Kaçışanlar arasında hangi kurtlar kuşlar vardı,</p>
		<p>Bütün bunları sanırım anlatmaya gerek yok;</p>
		<p>Ya da olağan dışı günün ışıklarıyla nasıl bir panik</p>
		<p>Yaşadı orman halkı, söylemeye yok zaman.</p>
		<p>Kısacası, önce bir güzel tutuşturuldu saman,</p>
		<p>Ve ardından kesilmiş çalı çırpıya geldi sıra,</p>
		<p>Yeşil dallar hoş kokular salıp, çıra</p>
		<p>Gibi yanıyordu ve alevler yavaş yavaş</p>
		<p>Yükselince alev aldı taşlarla süslü altın kumaş,</p>
		<p>Bir çelenk tutuştu en son. Ortalığı günlük ve lavanta</p>
		<p>Kokuları sardı. Orta yerde Arkita</p>
		<p>Uzanıyordu boylu boyunca, ama şimdi</p>
		<p>Nasıl süslüydü tabut örtüsü, ne muhteşemdi</p>
		<p>Anlatmadan geçeceğim yine, ateşi</p>
		<p>Nasıl yaktı Emily ve nasıl bayıldı yanarken eşi;</p>
		<p>Neler söyledi ve neydi yüreğinden geçenler,</p>
		<p>Neydi kabaran alevlere saçılan onca mücevher,</p>
		<p>Kalkanını, mızrağını ateşe fırlatanı,</p>
		<p>Azgın alevlere serpilen sütü, şarabı, kanı;</p>
		<p>Ateşi yanlarına alıp nasıl saf saf</p>
		<p>Bağrış çağrış etrafından dolanıp nasıl tavaf</p>
		<p>Etti Yunanlılar üç tur tam.</p>
		<p>O mızrak şakırtılarını imkânsız, anlatamam;</p>
		<p>Ya da nasıl bağrıştı kadınlar çığlık çığlık;</p>
		<p>Nasıl eve götürüldü Emily, zavallıcık;</p>
		<p>Arkita’nın bedeni nasıl soğuk küle döndü;</p>
		<p>Sabaha kadar yanan ateş ne vakit söndü;</p>
		<p>Gece boyu nasıl uyanık kaldı herkes,</p>
		<p>Hangi geleneksel oyunlar oynandı ve hangi nefes</p>
		<p>Kesen gösteriler yapıldı ve hangi çıplak</p>
		<p>Güreşçi baştan ayağa yağlanarak</p>
		<p>Bütün karşılaşmalardan nasıl galip çıktı;</p>
		<p>Kim gerçekten başarılıydı, kimin bahtı açıktı,</p>
		<p>Hepsini anlatmaya zaman mı yeter?</p>
		<p>Oyunlar sona erince, her birinin teker teker</p>
		<p>Evlerine döndüğünü belirtmekten başka yorum</p>
		<p>Yapmadan bu hikâyeyi bitirmek istiyorum.</p>
		<span epub:type="pagebreak" id="page112" title="112"/>
		<p class="entry">Bütün acıları dindirir derler zaman,</p>
		<p>Aylar yıllar su olup akınca aradan,</p>
		<p>Yas tutmaya son verildi, gözyaşları dindi,</p>
		<p>Atina’da bir gün sanırım bir araya gelindi,</p>
		<p>Pek çok önemli sorun hakkında konuşuldu,</p>
		<p>Bu arada bir teklif epey taraftar buldu.</p>
		<p>Kısaca şuydu meclisin isteği:</p>
		<p>Diğer komşu ülkelerin de desteği</p>
		<p>Alınıp Atina artırmalıydı Thebes üzerindeki etkisini,</p>
		<p>Bunun üzerine Dük Theseus kullanıp yetkisini</p>
		<p>Soylu Palamon’a haber yolladı hemen,</p>
		<p>“Gelsin” dedi huzura “hiç vakit kaybetmeden.”</p>
		<p class="entry">Ne yası dinmişti Palamon’un ne de</p>
		<p>Yas giysilerini çıkarmıştı, merak ede ede</p>
		<p>Bu davetin sebebini, koştu, saraya vardı alelacele,</p>
		<p>Theseus buyurdu “Çağırın Emily’yi, gelsin hele.”</p>
		<p>Herkes yerini alıp derin bir sessizlik</p>
		<p>Kaplayınca salonu, bir an düşündükten sonra Dük</p>
		<p>Söylemeden önce hikmetli sözlerini</p>
		<p>Şöyle bir etrafta dolaştırdı gözlerini,</p>
		<p>Derin bir iç çekerek konuştu, hüzün</p>
		<p>Okunuyordu her çizgisinden bu asil yüzün.</p>
		<p>“Güzel aşk zincirini ilk yarattığı zaman</p>
		<p>Kutsal bir amacı gerçekleştirmek diliyordu</p>
		<p>Tanrı ve ne yaptığını çok iyi biliyordu.</p>
		<p>O aşk zinciriyle ateş, hava, su, toprak,</p>
		<p>Hepsini belli ölçüler içinde sınırlayarak</p>
		<p>Bağladı hiçbirisi kaçamasın diye,</p>
		<p>Sonra dedi ki ‘Alın, bu dünya benden size hediye’</p>
		<p>Belli bir ömür bağışladı her şeye ve herkese,</p>
		<p>Bu süreyi bir an bile uzatamaz kimse,</p>
		<p>Günlerini kısaltmak tabii, kişinin kendi elinde.</p>
		<p>Görünen köy kılavuz istemez derler, pek yerinde</p>
		<p>Bir sözdür bu, her şey ortada, hiçbir şey karanlık değil.</p>
		<p>Öyleyken, ne gerek var daha fazla delil</p>
		<p>Gösterip sakız gibi çiğnemeye zaten bilineni?</p>
		<p>Kendi düşüncelerimi açıklıyorum bu yüzden, dinleyin beni:</p>
		<p class="entry">“Şöyle bir çevremize bakınca görüyoruz,</p>
		<p>Düşmez kalkmaz bir Tanrı var ve O’nun gücü sonsuz.</p>
		<span epub:type="pagebreak" id="page113" title="113"/>
		<p>Ve yine bilir ki kuş kadar beyni olan</p>
		<p>Herkes Doğa’da ne var ne yoksa O’ndan</p>
		<p>Doğmuş, türemiştir. Çünkü Tabiat</p>
		<p>Küçücük bir parçadan doğmuş olamaz, fakat</p>
		<p>Her haliyle mükemmel, her yanıyla dört dörtlük</p>
		<p>Bir bütünden koparak bölük pörçük</p>
		<p>Hale gelmiştir, değişken ve bozulmaya yatkın.</p>
		<p>İşte bu durumu Tanrı önceden görüp, bakın</p>
		<p>Her canlı döllenmeyle çoğalacak demiştir,</p>
		<p>O günden bu güne süren bu işleyiştir.</p>
		<p>Her şey ölümlüdür, vade dolar, biter ömür,</p>
		<p>Bu gerçeği göremeyen olsa olsa kördür.</p>
		<p>Meşe ağacını ele alalım örneğin,</p>
		<p>Filizlendiği andan, dal budak salıncaya değin</p>
		<p>Bilirsiniz ne uzun bir zaman geçer,</p>
		<p>Çok uzun yıllar yaşar fakat gün olur göçer</p>
		<p>O da, köhnemiş bir ağaç, çürümüş, içi boş,</p>
		<p>Ya şu anda ayaklarımızın altındaki taş?</p>
		<p>Ne kadar serttir düşünün bir kez,</p>
		<p>Ama sanmayın zamanla o da eskimez.</p>
		<p>Kurur, bataklığa döner derya deniz nehirler,</p>
		<p>Harabeye döner, silinir haritalardan şehirler,</p>
		<p>Mutlak bir sona ulaşır her canlının yolu,</p>
		<p>Diğer canlılardan ayrı tutulur mu hiç insan oğlu?</p>
		<p>İster gençlikte olsun ister yaşlılıkta,</p>
		<p>Bir gün göçüp gidecek bir kral da, uşak da,</p>
		<p>Ölüm kimisini ölümüne döğüşürken bulacak,</p>
		<p>Kimi yatağında ölecek, kimi suda boğulacak,</p>
		<p>Hepimizi bekler Ölüm, deyin ne gelir elden?</p>
		<p>Geri dönmüyor, ne çare, gitti mi giden.</p>
		<p class="entry">“Bu emri veren şüphesiz kral Jüpiter,</p>
		<p>Ki onun izniyledir tüm bu olup bitenler,</p>
		<p>Her başlangıç bir sondur ve hoşuna</p>
		<p>Gitmiyor olsa bile bu karara direnmek boşuna.</p>
		<p>Sonunda her şey geldiği yere dönecek.</p>
		<p>Bana kalırsa, bu yüzden kabullenmem gerek</p>
		<p>Diye düşünürüm bir şeye engel olamıyorsam,</p>
		<p>Ne demişler hem, elle gelen düğün bayram.</p>
		<p>Her şeyleri yönlendiren âlemlerin efendisine</p>
		<span epub:type="pagebreak" id="page114" title="114"/>
		<p>Kızıp baş kaldıran bir baksın kendisine.</p>
		<p>İşte böyle biri dünyadaki en aptal insandır,</p>
		<p>Üstelik kıskanılacak bir mertebe, şereftir, şandır</p>
		<p>Yıldızı pırıl pırıl parıldıyorken hâlâ</p>
		<p>Ölüvermek, kısmet olmaz bu son öyle her kula.</p>
		<p>Gururla anarken herkes onun lekesiz</p>
		<p>Adını, alnı ak, yüzü pakken henüz,</p>
		<p>Son nefesini veriyorsa arkadaşımız ağlamayalım,</p>
		<p>Tam tersine kendimizi daha da mutlu sayalım:</p>
		<p>Uzun yaşasa belki yıpranacaktı ismi,</p>
		<p>Unutulup gidecekti yaptıkları. Bu yüzden iyisi mi</p>
		<p>Başarılarının doruğundayken çekip gitmeli kişi,</p>
		<p>Ve giden birisine sürekli ağlamak işi</p>
		<p>Yokuşa sürmek değil de nedir?</p>
		<p>Neden sızlanıp duruyoruz ikide bir,</p>
		<p>Yüreğimize çöken bu ağırlık öyleyse neden?</p>
		<p>Arkita’nın ruhu firar ettiyse beden</p>
		<p>Denen hapishaneden şerefiyle, şanıyla,</p>
		<p>Sevinilecek bir şeydir bu, hem de her yanıyla;</p>
		<p>Neden mızmızlanıp dursun kuzeni, karısı niye</p>
		<p>Acısın ona ‘Çok yazık oldu!’ diye?</p>
		<p>Teşekkür edebilir mi onlara yasını tuttukları için?</p>
		<p>Tanrı biliyor mümkün değil bu, öyleyse niçin</p>
		<p>Hem kendimizi üzüyoruz hem de onun ruhunu?</p>
		<p>Acıdan başka bir şey getirmez sürdürmek bunu.</p>
		<p>Bütün bu sözlerden çıkan sonuç şu:</p>
		<p>Acılar ve sevinçler birbirine komşu.</p>
		<p>Acıyı veren, mutluluğu esirgemiyor bizden,</p>
		<p>Jüpiter’e şükredelim diyorum bu yüzden.</p>
		<p>Gelin hep birlikte buradan ayrılmadan daha,</p>
		<p>İki acı olaydan sonsuzca yankılanacak bir kahkaha</p>
		<p>Çıkaralım. Acıyı derdiğimiz yerde, diyorum ki ben,</p>
		<p>Boy atsın mutluluk, yeşersin yeniden.</p>
		<p>Bunları söylüyorsam şudur amacım:”</p>
		<p class="entry">Emily’ye dönerek dedi ki “Bacım,</p>
		<p>Benim rızam ve meclisin onayıyla, gerçek şövalyen,</p>
		<p>Senin uğrunda silah kuşanıp, zırhını giyen</p>
		<p>Palamon daha yüzünü gördüğü andan bu yana</p>
		<p>Bütün varlığını adamış sana,</p>
		<span epub:type="pagebreak" id="page115" title="115"/>
		<p>Şimdi yavaş yavaş sevgini kazansın, bırak,</p>
		<p>Kocan ve efendin olmaya çoktan hak</p>
		<p>Kazandı, kadınsın sen, haydi şefkat</p>
		<p>Göster, yaklaş biraz, durma elini uzat,</p>
		<p>Bir kral yeğenidir ne de olsa kendisi,</p>
		<p>Gerçek bir şövalyeden çok şövalyelik heveslisi</p>
		<p>Ama yalnızca çektiği aşk acısını düşünsen bile,</p>
		<p>Layık sayılır böylesi güzel bir ödüle,</p>
		<p>Soylu davranıp şefkat göstermek adaletten üstündür.”</p>
		<p class="entry">Sonra Palamon’a dönüp dedi “Gün senin günündür,</p>
		<p>Sanırım böyle bir olay için senden onay</p>
		<p>Almak tereyağından kıl çekmek kadar kolay.</p>
		<p>Uzak durma, yaklaş, kadınının elini tut!”</p>
		<p>Birleştiler böylece, izdivaç yahut</p>
		<p>Evlilik denilen anlaşmayla onlar da;</p>
		<p>Nikâh şahidi oldu Dük ve baronlar da.</p>
		<p class="entry">İşte böyle yürekleri mutluluk dolu,</p>
		<p>Birleşti Palamon’la Emily’nin yolu,</p>
		<p>Ve bütün bu evreni yaratan Tanrı,</p>
		<p>Sınırsız sevgisiyle kucakladı onları.</p>
		<p>Yaşıyor şimdi Palamon son derece varlıklı,</p>
		<p>Sağ, esen, mutlu, neşeli ve sağlıklı.</p>
		<p>Ah Emily! Delikanlı hâlâ nasıl seviyor onu,</p>
		<p>Ve öyle seviyor ki Emily Palamon’u</p>
		<p>Aralarını bozabilmiş değil o günden bu güne</p>
		<p>Kıskançlık ya da başka bir bahane.</p>
		<p>Ve böylece burada son buluyor bu hikâye,</p>
		<p>Tanrı göz kulak olsun bu mutlu kafileye.</p>
		<p class="end">Amin.</p>
		<p class="spot">Şövalye’nin Hikâyesi burada bitiyor.</p>
	</section>
	<aside class="footnote" epub:type="footnote" id="f1">1 Dana: Apollo’yla yatmak istemediği için defne ağacına dönüştürülen Defne. Kızlığını bu şekilde korumuş olması ona İffet Tanrıçası Diana’nın tapınağında temsil edilme hakkını veriyor.</aside>
	<aside class="footnote" epub:type="footnote" id="f2">2 Cennet’te Luna, Dünya’da Diana, Cehennem’de Proserpina.</aside>
	<aside class="footnote" epub:type="footnote" id="f3">3 Chaucer burada çağının fizyoloji bilimine nasıl vakıf olduğunu gösteriyor. Bu güçlerin insan hayatını kontrol ettiklerine inanılırdı: “Hayvani” olanlar beyinde, “doğal” olanlar ciğerde ve “hayati” olanlar kalpte. “Hayvani” olan güç kasları kontrol ediyordu ve bu nedenle de ciğerlerleri zehirden arındırması gerekiyordu fakat Arkita için artık çok geçti.</aside>
</body>
</html>