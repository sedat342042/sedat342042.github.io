<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-3">
	<section>
		<span epub:type="pagebreak" id="page116" title="116"/>
		<section>
			<h1 class="chapter-header">DEĞİRMENCİ’NİN HİKÂYESİ (GİRİŞ)</h1>
			<p class="spot">Hancı’yla Değirmenci’nin konuştukları.</p>
			<p class="entry">Şövalye hikâyesini bitirip bir nefes</p>
			<p>Alınca grupta bulunan genç yaşlı herkes,</p>
			<p>“Doğrusu çok asil bir hikâyeydi” dediler,</p>
			<p>“Aklın bir köşesine yazmaya değer.”</p>
			<p>Özellikle yüksek tabaka pek hoşnuttu.</p>
			<p>Hancımız gürültülü bir kahkaha patlattı.</p>
			<p>“Canım çıksın, iyi gidiyor” dedi “iyice çözüldü balya,</p>
			<p>Görelim sırada kim var ve hangi hikâye.</p>
			<p>Şeytan kulağına kurşun, iyi başladı oyun,</p>
			<p>Şimdi de sayın papaz, siz anlatın, buyrun;</p>
			<p>Şövalyenin hikâyesini aratmasın bu ikinci.”</p>
			<p class="entry">Suratı pancar gibi, ayyaş Değirmenci</p>
			<p>Atının sırtında sallana sallana</p>
			<p>Gidiyordu ve nezaketten yana</p>
			<p>Nasibini zerre kadar alamamış olan</p>
			<p>Bu ayyaş öyle şapkasını çıkarmak, sıra beklemek filan</p>
			<p>Gibi inceliklere vermeden hiç yüz,</p>
			<p>Küfürler ederek ve dayılanarak düpedüz,</p>
			<p>Söze daldı. Pilate’i hatırlatan sesiyle<a class="noteref" epub:type="noteref" href="#f1">1</a></p>
			<p>“Dinleyin” dedi “sapına kadar, yani tam manasıyla,</p>
			<p>Soylu bir hikâyem var, bunu duymasanız olmaz.</p>
			<p>Şövalye’yle aşık atmak mı? Bunu yapamaz Papaz.”</p>
			<p class="entry">Hancımız onun sarhoş olduğunu anladı mutlaka,</p>
			<p>“Sevgili kardeşim Robin” dedi, “dur bir dakika,</p>
			<p>Sırayı daha iyi durumda olan birisi</p>
			<p>Alsın istersen, mantıklı ol biraz, bekle iyisi.”</p>
			<p>“Susarsam Allah canım alsın!” dedi Robin,</p>
			<p>“Ya şimdi konuşurum, ya beni defterden silin!”</p>
			<p>“İblis adına” dedi Hancı “pekâlâ, başla,</p>
			<p>Keçileri kaçırmışsın hepten, seni budala.”</p>
			<span epub:type="pagebreak" id="page117" title="117"/>
			<p class="entry">“Şimdi bana kulak verin” dedi Değirmenci,</p>
			<p>“Tek tek hepiniz, grubun yaşlısı, genci.</p>
			<p>Fakat öncelikle şunu belirtmeliyim,</p>
			<p>Yalnızca biraz sarhoşum, sanmayın deliyim.</p>
			<p>Normaldir bu durumda peltekliği dilin,</p>
			<p>Rica ederim, siz de Southwork birasından bilin</p>
			<p>Birbirine girerse kelimelerim, dilim dolaşırsa.</p>
			<p>Şimdi sizlere bir marangoz ve karısıyla ilgili bir kıssa</p>
			<p>Anlatacağım ve bu bahsettiğim marangoz,</p>
			<p>Karısını ayartmak isteyen kurnaz mı kurnaz</p>
			<p>Bir öğrenci tarafından nasıl getirildi oyuna.”</p>
			<p class="entry">“Kapa çeneni” diye karşılık verdi Kâhya buna.</p>
			<p>“Bu sarhoş ağzınla fahişelerden söz açma,</p>
			<p>Bu yaptığın hem günah, hem çok saçma.</p>
			<p>Zavallı bir adama iftira atıyorsun bir kere,</p>
			<p>Ve çamur atıyorsun kadınlara yok yere.</p>
			<p>Anlatacak onca şey varken ne diye</p>
			<p>Bundan bahsediyorsun, yok mu başka hikâye?”</p>
			<p class="entry">Sarhoş Değirmenci onu şöyle</p>
			<p>Cevapladı: “Oswald, kardeşim” dedi “hayat böyle!</p>
			<p>Karın yoksa boynuzun yok, işte bu kadar,</p>
			<p>Sanma ki sözlerimde gizli bir ima var.</p>
			<p>Şimdiye dek, söyle, geçti mi senin adın?</p>
			<p>Nice erdemli kadın var, nice iffetli kadın.</p>
			<p>Tabii haklarında ne kadar yorum</p>
			<p>Yapılsa yeri olan kadınlar da var ama bak ne diyorum:</p>
			<p>En az bin iyi var, her kötüye karşılık,</p>
			<p>Sen de bilirsin bunu, değilsen biraz alık.</p>
			<p>Ne bu öfke öyleyse, nedir bu hiddet?</p>
			<p>Senin gibi benim de bir karım var, evet,</p>
			<p>Ama işte öküzlerim üstüne yeminle</p>
			<p>Söylüyorum: Ben şahsen bir an bile</p>
			<p>Aklımdan geçirmiyorum, doğrusunu istersen</p>
			<p>Boynuzlu olduğumu, neden dersen...</p>
			<p>Değildim ve değilim çünkü de ondan.</p>
			<p>Bak şu sözlerimi çıkarma aklından:</p>
			<p>İki şeyi merakta insan fazla ileri</p>
			<p>Gitmemeli: bir Tanrı’nın, bir de karısının gizleri.</p>
			<p>Belki Tanrı’nın işlerine dilediğince</p>
			<span epub:type="pagebreak" id="page118" title="118"/>
			<p>Sokabilirsin burnunu ama diğerini pek kurcalama bence.”</p>
			<p class="entry">Ne diyebilirim, Değirmenci başladı anlatmaya,</p>
			<p>Kimsenin hatırına çenesini kapatmaya </p>
			<p>Niyeti yoktu. Hikâyesini bitirip erdi murada,</p>
			<p>Üzülerek söylüyorum ki ben burada</p>
			<p>Bu kaba öyküyü sözcüğü sözcüğüne tekrar</p>
			<p>Etmek zorundayım, bu nedenle tüm kibar</p>
			<p>İnsanlar beni bağışlasınlar lütfen.</p>
			<p>İnanın hiçbir art niyet gütmeden,</p>
			<p>Ağızlarından çıktığı gibi aktarıyorum her birinin hikâyesini,</p>
			<p>Ayırt etmeden hiç kötüsü, iyisini.</p>
			<p>Gerçeklere ters düşerim değil mi, yoksa?</p>
			<p>Ama bayağılığın bu kadarı da sizin için çoksa,</p>
			<p>Durmayın, çevirin sayfaları ve başka bir</p>
			<p>Hikâye bulun, paşa gönlünüz bilir.</p>
			<p>Her şey var burada; uzunlu kısalı,</p>
			<p>Pek çok dini, ahlaki, tarihi öyküyü masalı</p>
			<p>Bulacaksınız; yalnız şunu da unutmayın,</p>
			<p>Yanlış seçimlerinizden beni sorumlu tutmayın.</p>
			<p>Kaba adamın biriydi Değirmenci, söylemiştim ya,</p>
			<p>Onun gibi başkaları da vardı, ha bir de Kâhya,</p>
			<p>Tahmin edileceği gibi aynıydı hepsinin derdi,</p>
			<p>Hepsinin anlattığı açık saçık hikâyelerdi.</p>
			<p>Unutmayın bunları ve beni suçlamayın,</p>
			<p>Hem bozulacak ne var? Maksat eğlence olsun!</p>
		</section>
		<section>
			<h1 class="chapter-header">DEĞİRMENCİ’NİN HİKÂYESİ</h1>
			<p class="spot">Burada Değirmenci hikâyesine başlıyor.</p>
			<p class="entry">Bir zamanlar Oxford’da yaşayan</p>
			<p>Yaşlı, zengin bir kaçık vardı ve dikkate şayan</p>
			<p>Bir kiracısı. Adamın mesleği marangozluktu,</p>
			<p>Kiracısı bir öğrenciydi, yoksul bir çocuktu.</p>
			<p>Biraz artırıp sanat konusundaki bilgisini.</p>
			<p>Astroloji ve fala kaydırmıştı ilgisini.</p>
			<p>Gece gündüz bu konulara kafa yoruyordu,</p>
			<p>Kimisi ondan uğurlu saatleri soruyordu,</p>
			<span epub:type="pagebreak" id="page119" title="119"/>
			<p>Kimisi de yağışlar ya da kuraklık</p>
			<p>Tahmini yapmasını istiyordu çokluk.</p>
			<p>Kimi de şu veya bu konuda şansının yaver</p>
			<p>Gidip gitmeyeceğinden almak istiyordu haber.</p>
			<p>Tabii uğraşlarının hepsini anlatamam burada.</p>
			<p class="entry">Yalnız “Çapkın Nicholas” diye bilindiğini söylemeliyim bu arada.</p>
			<p>Kaçamak sevişmelerde eşi bulunmaz</p>
			<p>Bir yeteneği vardı, oldukça sinsiydi, oldukça kurnaz.</p>
			<p>Kerata yakışıklılığını çok iyi kullanıyordu,</p>
			<p>Kızlar onun yumuşak görünüşüne kanıyordu.</p>
			<p>Kendine küçük bir oda kiralamıştı, boşuna</p>
			<p>Değil, yaşıyordu orada tek başına.</p>
			<p>Süslemişti odasını türlü çiçeklerle filan,</p>
			<p>Daha tatlıydı aslında kendisi meyan</p>
			<p>Kökünden, herhangi bir başka kokulu ottan ya da.</p>
			<p>İrili ufaklı astronomi kitapları eşsizdi dünyada.</p>
			<p>Bir usturlabı vardı, türlü türlü araçlar,</p>
			<p>Ölçüm yapmaya yarayan cetveller, sayaçlar</p>
			<p>Baş ucunda raflarda, el altında bir yerde</p>
			<p>Diziliydi. Gardrobunu örtüyordu kırmızı bir perde.</p>
			<p>Yukarıda pek güzel bir arp görünüyordu,</p>
			<p>Notalar odada yankılanıp dönüyordu</p>
			<p>Alışkın parmakları tellere değince;</p>
			<p>“Melek’le Bakire’nin Söyleşmesi”ni çalıp söylüyordu önce,</p>
			<p>Ardından “Kral William’ın Şarkısı”na başlıyordu,</p>
			<p>Herkes onun sesini alkışlıyordu.</p>
			<p>İşte böyle harcıyordu dostlarından gelen parayı,</p>
			<p>Ve zamanını, yine aynı kaynaktan ödüyordu kirayı.</p>
			<p class="entry">Anlattığım tarihte Marangoz yeni evliydi,</p>
			<p>Çok sevdiği karısı dünya güzeliydi,</p>
			<p>Körpecik, tazecik, onsekizinde bir kız.</p>
			<p>Kocası onu kafeste tutuyordu yalnız:</p>
			<p>Kendi yaşlı, karısı vahşi, delikan</p>
			<p>Olunca, aldatılma korkusuydu canını sıkan,</p>
			<p>Erkek sinek uçamıyordu kadının etrafında.</p>
			<p>Bulunsaydı oysa Cato bu adamın rafında,</p>
			<p>Bilirdi çoktan, davul dengi dengine</p>
			<p>Çalar, insanın karısı denk olmalı kendine,</p>
			<p>Bir gamlı hazan, bir taze bahar hayatta geçinemez.</p>
			<span epub:type="pagebreak" id="page120" title="120"/>
			<p>Ne yapsın, bu haltı yemişti bir kez,</p>
			<p>Katlanmaktan başka yoktu çaresi.</p>
			<p class="entry">Ah o güzel karısı, ah o ciğerparesi,</p>
			<p>Vücudunu görseniz tıpkı bir gelincik</p>
			<p>Derdiniz, ince, uzun, yumuşacık ve nazik.</p>
			<p>Çizgili, ipekten dokunmuş ve parlak</p>
			<p>Bir kuşak vardı belinde, sabah sütü kadar ak,</p>
			<p>Biyeliydi kuşağı ve boydan boya pili;</p>
			<p>Sırtında yine her yanı işlemeli</p>
			<p>Beyaz bluzu vardı ve yakasında,</p>
			<p>İçinde, dışında, önünde arkasında</p>
			<p>Tekrarlanan ve görenlerin nefesini kesen</p>
			<p>Bir işçilik ürünü, siyah ipekten desen.</p>
			<p>Yakasıyla uyumlu olması düşünülerek</p>
			<p>Seçilmişti süt rengi başlığının şeritleri tek tek,</p>
			<p>Başını süslüyordu geniş, ipek bir kurdele.</p>
			<p>Eli işte, gözü oynaştaydı, yosmaya bakın hele.</p>
			<p>Özenle alınmış kaşları yay gibi eğik.</p>
			<p>Kaşları kömür karası. kaşları çakal erik</p>
			<p>Rengiydi. Çiçeklerle bezenmiş bir kiraz</p>
			<p>Ağacı nasıl zevk verir insana, işte öyle bir haz</p>
			<p>Veriyordu ona bakmak ve bir koçun sırtındaki</p>
			<p>Yün gibi yumuşak bir duygu sanki</p>
			<p>Sarıverecekti sizi ona bir dokunsanız.</p>
			<p>Kuşağında ipek ve gümüş noktalarla yıldız yıldız</p>
			<p>Parlayan, incilerle süslü ve halis deri</p>
			<p>Bir çanta asılıydı ve karış karış her yeri</p>
			<p>Arayın, altını üstüne getirin dünyayı isterse,</p>
			<p>İşte dünyanın en akıllısı dediğiniz kimse</p>
			<p>Dahi aklının ucundan geçiremezdi, imkansız,</p>
			<p>Analar doğurur muydu böyle şirin bir kız?</p>
			<p>Darphaneden yeni çıkmış bir florini</p>
			<p>Andırıyordu, pırıl pırıl parlıyordu teni.</p>
			<p>Çın çın çınlardı şarkısı, kıvraktı, akıcıydı.</p>
			<p>Samanlık çatısında bir kırlangıç, doğuştan şarkıcıydı;</p>
			<p>Annesinin peşinden oynaşa oynaşa</p>
			<p>Giden buzağılar gibi yürürdü, zıplaya koşa.</p>
			<p>Ağzı bal şerbeti, latilokumla bir tatta,</p>
			<p>Samanlıkta gömülü bir öbek elmayla hatta.</p>
			<span epub:type="pagebreak" id="page121" title="121"/>
			<p>Cilveliydi doğrusu, oynaşmakta bir taydan</p>
			<p>Aşağı kalmıyordu, seren boylu ve yaydan</p>
			<p>Fırlayan ok gibi dimdikti. Yakasının üstüne</p>
			<p>Kalkan süslemeleri büyüklüğünde bir iğne</p>
			<p>Kondurmuştu. Yüksek topuklu pabuçlarına</p>
			<p>Taktığı bağcıklar çıkardı taa konçlarına.</p>
			<p>Bir papatyaydı o ah, bir çuhaçiçeği</p>
			<p>Her soylu erkeğin yatağına sermek isteyeceği,</p>
			<p>Taşralı iyi huylu bir adamcağız veya</p>
			<p>Ondan iyisini bulamazdı evlenmeye.</p>
			<p class="entry">Şimdi beyler, burayı kaçırmayın sakın,</p>
			<p>Kocanın Osney’e gitmesini fırsat bilip bizim çapkın</p>
			<p>Nicholas, bir gün sıkıştırdı kadını şaka yollu.</p>
			<p>Belli mi olur öğrencilerin sağı solu,</p>
			<p>Uzanıp yakalayıverdi kutusundan, dedi “Ne olur bak,</p>
			<p>Benim olmazsan bu karşılıksız aşk sonum olacak.”</p>
			<p>Sonra el atıp kabalara dedi ki “Sevdiceğim,</p>
			<p>Tadına bakmazsam inan öleceğim!”</p>
			<p>Nal çakmak için kapatılan ürkek bir tay gibi</p>
			<p>Depreşip silkindi kadın, tıpkı bir yay gibi,</p>
			<p>Ve tam zamanında kaçırabildi yüzünü.</p>
			<p>“Nicholas!” dedi “şehvet bürümüş senin gözünü.</p>
			<p>Seni öpmek istemiyorum, bırak diyorum, bırak,</p>
			<p>Yoksa avazım çıktığı kadar bağırarak</p>
			<p>Komşulardan yardım isteyeceğim ‘İmdaat’ diye,</p>
			<p>Bu mu senin tahsilin, bu mu aldığın terbiye?</p>
			<p>Çek pençelerini üstümden, çek diyorum, çek!”</p>
			<p class="entry">Ne diller döktü Nicholas ve saydı tek tek</p>
			<p>Ona sunabileceği neyi var neyi yoksa,</p>
			<p>Kıkırdadı genç kadın “Ehh, bu kadar çoksa</p>
			<p>Verebileceklerin, pekâlâ” dedi, “neden olmasın? Tamam,</p>
			<p>Senin olacağım, söz – merak etme, caymam.</p>
			<p>Aziz Thomas’a yeminle, ilk fırsatta</p>
			<p>Seninim, artık ya bu ya da bir başka hafta.</p>
			<p>Çok kıskançtır kocam, komşulara sor inanmazsan,</p>
			<p>Eğer son derece dikkatli davranmazsan,</p>
			<p>Bu benim ölümüm olur bunu bil.”</p>
			<p>“Dert etme” dedi Nicholas, “bu sorun değil,</p>
			<p>Bir marangozu kandırmak için öyle derin</p>
			<span epub:type="pagebreak" id="page122" title="122"/>
			<p>Düşünmesi gerekmez tahsilli birinin.”</p>
			<p>Lafı uzatmayalım, vardılar anlaşmaya,</p>
			<p>Karar verdiler ilk fırsatta buluşmaya.</p>
			<p>Sorun çözümlenince ve demeyin ne ayıp </p>
			<p>Nicholas kalçalarını biraz okşayıp,</p>
			<p>Öptükten sonra kadını, arpını eline aldı,</p>
			<p>Mutlulukla dolup taşan bir şarkı çaldı.</p>
			<p class="entry">Bir yortu günü bu erdemli kadın kiliseye</p>
			<p>Gitti. Günah çıkarmak ve dua etmek için İsa’ya.</p>
			<p>İşi bitince bir güzel yıkamıştı yüzünü</p>
			<p>Alnı pırıl pırıldı, tıpkı bir yaz günü.</p>
			<p class="entry">Bir yazıcı vardı kilisede çalışan,</p>
			<p>Adı neydi bakalım... Evet, Absalon.</p>
			<p>Kıvır kıvır saçlarını nasıl anlatsam size?</p>
			<p>Sağa sola yayılan pırıltılı, altın bir yelpaze,</p>
			<p>Gözleri gri kaz rengi, yanakları al aldı,</p>
			<p>Pabuçları günün modası, Aziz Paul modeldi.<a class="noteref" epub:type="noteref" href="#f2">2</a></p>
			<p>Üstü başı bakımlıydı, kırmızıydı pantolonu,</p>
			<p>Açık mavi ceketiyle düşünün Absalon’u.</p>
			<p>Belinde farbelası ve dantelleriyle bir züppe;</p>
			<p>Bir tomurcuk kadar mutluydu, yine o kadar ak bir cüppe</p>
			<p>Giyiyordu. Allah günah yazmasın, tam bir düzenbazdı,</p>
			<p>On parmağında on marifet, tam bir cambazdı.</p>
			<p>Hacamat yapmaktan tutun, saç sakal tıraş</p>
			<p>Etmeye, dava dilekçeleri yazmaya kadar her uğraş</p>
			<p>İlgi alanıydı. Ve Oxford usulü</p>
			<p>Dansın ezberindeydi tam yirmi değişik yolu.</p>
			<p>Bacaklarını bir ileri, bir geri</p>
			<p>Atıyor, görseniz nasıl büyülüyordu seyredenleri.</p>
			<p>İki yaylı bir kemanı çalıyordu mükemmelen,</p>
			<p>Ve şarkılar okuyordu en yüksek perdeden,</p>
			<p>Daha az başarılı sayılmazdı gitarda.</p>
			<p>Kasabada hiçbir meyhanede, hiçbir barda</p>
			<p>Onu tanımayan bir tek kimse bulamazdınız.</p>
			<p>Yeter ki olsun orda birkaç yılışık kız.</p>
			<p>Yalnız, yellenmeyle ilgili ufak bir sorunu</p>
			<p>Vardı; alaycıydı konuşması, havadaydı burnu.</p>
			<p class="entry">İşte böyle şen, şakrak biriydi Absalon,</p>
			<p>Kutsal günlerde kadınlarla dolup taşınca salon,</p>
			<span epub:type="pagebreak" id="page123" title="123"/>
			<p>Tütsü yapardı, girip onların arasına,</p>
			<p>Önlerinden geçerken hepsine, özellikle Marangoz’un karısına,</p>
			<p>Bu seyri ömre bedel</p>
			<p>Kadına bakardı melûl melûl.</p>
			<p>Öyle hoş, öyle tatlı, öyle de işveliydi.</p>
			<p>Bir sıçan olsaydı o, Absalon da bir kedi,</p>
			<p>Atlardı üstüne, yalayıp yutardı bir lokmada.</p>
			<p>Her zaman olduğu gibi bağış toplamada</p>
			<p>Görevliyken delikanlı, görünce bu güzel kadını</p>
			<p>–Ne de olsa biliyordu ağzının tadını– </p>
			<p>Yıldırım aşkına tutuldu, heyecandan öleyazdı.</p>
			<p>Böyle hoş bir bayandan para almak olmazdı.</p>
			<p class="entry">O akşam Ay gökte pırıl pırıl gümüş</p>
			<p>Bir tepsiyken gitarını eline alıp çalgı cümbüş,</p>
			<p>Ve yüreği bir sevgili hasretiyle yanarak,</p>
			<p>Kalktı düştü yollara, kiliseden oldukça uzak</p>
			<p>Bir yerde olan evine Marangoz’un,</p>
			<p>Ötüşünden az sonraydı sabahı müjdeleyen horozun.</p>
			<p>Yaklaşıp alçak bir pencereye evin ön cephesinde,</p>
			<p>Serenada başladı, hoş bir tat vardı sesinde.</p>
			<p class="entry">“Sevgili bayan, eğer aşkı ararsan bir gün,</p>
			<p class="entry">Beni hatırla ne olur, bana düşsün gönlün”</p>
			<p>Yayıldı gitarından tatlı bir melodi.</p>
			<p class="entry">Marangoz uyandı, doğrulup dinledi,</p>
			<p>Karısına dönerek dedi “Alison,</p>
			<p>Uyan hele, bak kadın, duyuyor musun?</p>
			<p>Absalon evimizin önüne gelmiş –ilginç bir durum– </p>
			<p>Nağmeler okuyor.” Karısı: “Evet, John, duyuyorum.”</p>
			<p>Söylemedi aklından başka neler geçti.</p>
			<p class="entry">Her şey normal akışındaydı, aradan günler geçti.</p>
			<p>Günden güne Absalon’un beti benzi soldu,</p>
			<p>Eski neşesinden, gece uykusundan oldu.</p>
			<p>Kalkar kalkmaz gür buklelerini özenle tarıyordu</p>
			<p>Canlı görünmek için, ve sürekli yalvarıyordu.</p>
			<p>Ne aracılar gönderdi bu haspaya,</p>
			<p>Yeminler etti kapında kulun olurum diye.</p>
			<p>Titrek sesiyle bülbüller gibi şakıyordu,</p>
			<p>Kadına bira, şerbet, şarap akıyordu.</p>
			<p>Dumanı üstünde kurabiyelerden, kâğıt helvalardan</p>
			<span epub:type="pagebreak" id="page124" title="124"/>
			<p>Başka kavanoz kavanoz bal yağıyordu havadan.</p>
			<p>Kadın kasabada yaşadığından hatta para</p>
			<p>Bile teklif etti, çünkü öyleleri vardır ki onlara<a class="noteref" epub:type="noteref" href="#f3">3</a></p>
			<p>Para kesesinden başka her şey boş gelir,</p>
			<p>Kimi güzellikten anlar, kimine dayak hoş gelir.</p>
			<p class="entry">Bir seferinde belki yeteneğim işe yarar umudu</p>
			<p>İçinde sahneye çıkıp oynadı Herod’u.</p>
			<p>Ne geçti eline? O allame-i cihan olsa</p>
			<p>Abayı yakmıştı kız şu züppe Nicholas’a.</p>
			<p>O istediği kadar öttürsün borusunu,</p>
			<p>Öğrenmek isterseniz işin doğrusunu,</p>
			<p>Kızın gözünde bir hiç olduğunun</p>
			<p>Farkındaydı. Yaptığı kurlar yalnızca bir oyun,</p>
			<p>Bir soytarılıktan öteye geçmiyordu, işin aslı buydu,</p>
			<p>Sanki o hanımefendinin özel maymunuydu.</p>
			<p class="entry">Şu atasözü burada cuk yerini bulur;</p>
			<p>“Gözden ırak olan gönülden ırak olur.”</p>
			<p>Sevdiği kadını dilediği kadar sık</p>
			<p>Göremeyen Absalon nasıl suratı asık</p>
			<p>Dolaşmasın, öfkeden nasıl küplere binmesin?</p>
			<p>Nicholas adındaki o hinoğluhin,</p>
			<p>Yolunda gölge etmeye devam ediyordu hâlâ,</p>
			<p>Ama bu kadar yeter, tamam, pekâlâ,</p>
			<p>Kilise yazıcısı için hayıflanmayı bırakın,</p>
			<p>Bitirim Nicholas daha neler yaptı bakın:</p>
			<p class="entry">Bir Cumartesi günü yapıldı bütün plan,</p>
			<p>Marangoz Osney’deyken baş başa kalan</p>
			<p>Nicholas ve Allison bu işi nasıl</p>
			<p>Kotaracaklarını konuştular fısıl fısıl</p>
			<p>Nicholas olanca kurnazlığını ortaya koyunca,</p>
			<p>Bakalım ne yapacaktı evhamlı, aptal koca.</p>
			<p>Numaraları tutarsa ve işler tam</p>
			<p>İstedikleri gibi giderse artık düğün bayram</p>
			<p>Demekti bu delikanlı ve kadına,</p>
			<p>Doyum olmayacaktı doğrusu o gecenin tadına.</p>
			<p>İkisi de iple çekiyordu o muhteşem geceyi,</p>
			<p>Böylece yoluna koyduktan sonra her şeyi,</p>
			<p>Vakit kaybetmek olmazdı Nicholas’a,</p>
			<p>İçi içine sığmıyordu. Parmak uçlarına basa basa,</p>
			<span epub:type="pagebreak" id="page125" title="125"/>
			<p>Elinde ona en azından iki gün yetecek</p>
			<p>Bir koca tabak dolusu yiyecek, içecek</p>
			<p>Olduğu halde kendini odasına kilitledi,</p>
			<p>Marangoz’un karısına şunları öğütledi:</p>
			<p>“Dönünce beni soracak olursa yaşlı bunak,</p>
			<p>Ağzından sakın bir şey kaçırayım deme bak,</p>
			<p>De ki ‘Benim de aklım ermedi nereye gittiğine</p>
			<p>Epeydir görünmedi, zavallı hasta mı ne?</p>
			<p>Bütün çağrıları yanıtsız bıraktı yalnız,</p>
			<p>Birkaç kez kapısına vardıysa da hizmetçi kız.’ ”</p>
			<p class="entry">İşte böyle geçti gitti bütün bir Cumartesi,</p>
			<p>Duyulmadı Nicholas’ın ne soluğu, ne sesi,</p>
			<p>Çekilmiş odasına, yiyip içip yatıyordu,</p>
			<p>Ve Pazar’dı artık, gün henüz batıyordu.</p>
			<p class="entry">Marangoz meraklandı, bu nasıl işti,</p>
			<p>Nicholas’ın başına mutlak bir şey gelmişti.</p>
			<p>“Aklımdan çıkmıyor” diyordu “bir türlü,</p>
			<p>Belli mi olur? Hayatta bin bir türlü</p>
			<p>Hal geliyor insanın başına. Ölüp gittiyse ya!</p>
			<p>Hak saklasın, bu günlerde dünya acayip bir dünya.</p>
			<p>Daha sabah rastladım –tabutunda kiliseye</p>
			<p>Götürürlerken– geçen Pazartesi konuştuğum kimseye.</p>
			<p>Çabuk” dedi uşağa, “hemen fırla üst kata,</p>
			<p>Bağır çağır, bir taşla kapısına vur hatta,</p>
			<p>Ölü mü sağ mı, ne yapıyor bir bak.”</p>
			<p class="entry">Koşa koşa merdivenleri tırmandı uşak,</p>
			<p>Kapının önüne gelince durakladı,</p>
			<p>Bağırdı, yırtındı, deliler gibi kapıyı yumrukladı.</p>
			<p>“Hey efendim,” dedi “ne oluyor küçük bey,</p>
			<p>Sabahtan akşama kadar uyunur mu, hey?”</p>
			<p class="entry">Hepsi boşunaydı, ne bir ses, ne de seda.</p>
			<p>Fakat döşemeye yakın yerde, kapıda</p>
			<p>Bir kedinin geçebileceği büyüklükte bir delikten</p>
			<p>Baktı, pek bir şey seçemediyse de ilkten,</p>
			<p>Gözleri alışınca farketti Nicholas’ı, sanki gökte hilali</p>
			<p>Yakalamış gibi, ağzı açık yatıyordu, garipti hali.</p>
			<p>Fazla oyalanmadı orda, uşak apar topar</p>
			<p>İnerek durumdan efendisini etti haberdar.</p>
			<p>Durumu öğrenir öğrenmez hemen istavroz</p>
			<span epub:type="pagebreak" id="page126" title="126"/>
			<p>Çıkartıp saçmalamaya başladı şaşkın Marangoz.</p>
			<p>“Aziz Frideswide korusun hepimizi”</p>
			<p>Dedi “önceden bilemeyiz neler bekliyor bizi.</p>
			<p>Bu gün ne haldeyiz, yarın ne gelir başa.</p>
			<p>İşte bu çocuk göklerle uğraşa uğraşa</p>
			<p>–Bekliyordum ben bunu, Tanrı biliyor ya– </p>
			<p>Bir krize girdi, hepten çıldırdı veya.</p>
			<p>Şunu unutmayalım ki öğrenmemizi</p>
			<p>İstemez Tanrı insana yasaklı pek çok gizi.</p>
			<p>Bazı cahiller vardır hani, ne mutlu onlara,</p>
			<p>Amentüden başka bir şey bilmeyen insanlara.</p>
			<p>Bu olay bana tanıdığım bir başka genci</p>
			<p>Hatırlattı, yıldız falına fazla meraklı bir öğrenci,</p>
			<p>Gözlerini göğe dikmiş, bir araziden geçerken,</p>
			<p>Şu küme, şu yıldız, şu iz ne anlama geliyor derken,</p>
			<p>Birden bir kireç kuyusunda buluvermişti kendini.</p>
			<p>Yürümeye devam ederse o, bu dandini</p>
			<p>Kafayla başına gelecekleri söylememişti yıldızlar!</p>
			<p>Ama bilseniz şimdi yüreğim nasıl sızlar,</p>
			<p>Elde değil Nicholas için endişelenmemek.</p>
			<p>Birinin onun kulağını çekmesi gerek,</p>
			<p>Nasıl yapacağımı bilsem ben bu şaşkına</p>
			<p>Temiz bir fırça çekerdim İsa aşkına.</p>
			<p>Kapının altına sokacak bir sırık bulun bana,</p>
			<p>Durma Robin, bir omuz ver, haydi dayansana;</p>
			<p>Bu gün için değilse hangi gün için varız?</p>
			<p>Haydi yüklen bakalım, bakarsın kovarız</p>
			<p>Onu esir alan kötü ruhları!”</p>
			<p class="entry">Gücü kuvveti yerinde, Allah’tan, iri yarı</p>
			<p>Bir adamdı uşak; hemen koyuldular işe,</p>
			<p>İki seksen uzandı kapı, çivi menteşe.</p>
			<p>Nicholas taş kesilmiş yatıyordu, yazık,</p>
			<p>Bakışları göğe dönük ve ağzı açık.</p>
			<p>Marangoz onun bu halini umutsuzluğa yordu,</p>
			<p>Delikanlıyı sarsıyor, bağırıyordu:</p>
			<p>“Hey Nicholas, bana bak, bu yaptığın sığmaz dine,</p>
			<p>Uyan, İsa’yı örnek al kendine.</p>
			<p>Şu elimde tuttuğum haç şimdi,</p>
			<p>Ruhunu esir alanlar neyse artık, periydi, cindi,</p>
			<span epub:type="pagebreak" id="page127" title="127"/>
			<p>Kovalayacak hepsini, seni kurtaracak.”</p>
			<p>Gece duası eşliğinde köşe, bucak</p>
			<p>Ve özellikle eşik, dolaşmaya başladı odayı baştan başa,</p>
			<p>Vay şaşkaloz Marangoz, hay aklınla bin yaşa.</p>
			<p>“İsa, Benedict, periden, cinden,</p>
			<p>Ve kör Şeytanın şerrinden,</p>
			<p>Kurtarın bizi, cadılar kapıdan</p>
			<p>Çıksın gitsin, defolsun bu yapıdan.</p>
			<p>Kurtar tılsımlı dua, kurtar bizi Baba,</p>
			<p>Peter’in kız kardeşi, nerde kaldın acaba?”<a class="noteref" epub:type="noteref" href="#f4">4</a></p>
			<p>İşte buna benzer sözlerden oluşuyordu duası,</p>
			<p>O sırada görmeliydiniz Nicholas’ı.</p>
			<p>Yavaş yavaş kendine gelip içini çekti,</p>
			<p>“Ah” dedi “başına bu da mı gelecekti?</p>
			<p>Dünya mahvolacak öyle mi? Neden?”</p>
			<p>Çileden çıktı Marangoz “Ne diyorsun sen?</p>
			<p>Hiç mi güvenin yok Yüce Tanrı’ya?”</p>
			<p>“Öyleyse biraz içki çıkar yukarıya”</p>
			<p>Dedi Nicholas, “ondan sonra herkesten gizli,</p>
			<p>Yalnızca seninle ve benimle ilgili</p>
			<p>Bir şey konuşacağız” dedi “önemli bir konu,</p>
			<p>Yalnız sakın başkasına açayım deme bunu.”</p>
			<p class="entry">Marangoz doğruca inip mahzene,</p>
			<p>Kucağında bir fıçı birayla döndü yine.</p>
			<p>İkisi de biradan hatırı sayılır ölçüde tattıktan</p>
			<p>Ve Nicholas kalkıp kapıyı kapattıktan </p>
			<p>Sonra, “Sevgili John” dedi Marangoz’a dönerek,</p>
			<p>“Şimdi şerefin üstüne yemin etmen gerek,</p>
			<p>Benden duyacağın bir tek sözcüğü bile,</p>
			<p>Paylaşmayacağına dair başka birisiyle.</p>
			<p>İsa’nın planları çünkü birazdan duyacakların,</p>
			<p>Ve sen de Cehennem’i boylayacakların</p>
			<p>Arasında yer almak istemezsin yanılmıyorsam,</p>
			<p>Ama çeneni tutamazsan korkunç bir intikam</p>
			<p>–Uyarmadı deme– bırakmayacak yakanı,</p>
			<p>Ve çıldıracaksın.” “Ne diyorsun? İsa ve kutsal kanı</p>
			<p>Korusun bu söylediğinden” dedi öteki.</p>
			<p>“Ben çenesi düşük herifin teki</p>
			<p>Değilim gerçi çok şükür, haydi anlat,</p>
			<span epub:type="pagebreak" id="page128" title="128"/>
			<p>Can çıkar bu bedenden sır çıkmaz fakat!”</p>
			<p class="entry">“Senden de bunu beklerim, bu yüzden şaştığımı</p>
			<p>Söyleyemem. Biliyorsun astrolojiyle uğraştığımı.</p>
			<p>Yine dikkatle gözlemeye başlamıştım ki gökte dolunayı,</p>
			<p>Pazartesi, yani yarın gerçekleşecek bir olayı</p>
			<p>Öğrendim bu sırada. Dinle bak sıkı dur:</p>
			<p>Sabaha karşı bardaktan boşanırcasına bir yağmur</p>
			<p>Ortalığı suya, sele boğacak inan.</p>
			<p>Nuh tufanından iki kat şiddetli olacak bu tufan.</p>
			<p>Öyle bir felaket olacak ki suya</p>
			<p>Gömülecek bir saat içinde koskoca dünya.</p>
			<p>Bir tek canlı sağ kalmayacak korkarım.”</p>
			<p>Marangoz telaşlandı: “Eyvah! Ya karım?</p>
			<p>Karıma ne olacak? Zavallı minik Alison!</p>
			<p>Suda ölümmüş demek onu da bekleyen son.”</p>
			<p>Gariban üzüntüden düşeyazdı yere.</p>
			<p>“Peki” dedi “yok mu şimdi buna bir çare?”</p>
			<p>“Şükürler olsun ki var” dedi bizimki,</p>
			<p>“Sen talimatlarıma harfiyen uy yeter ki,</p>
			<p>Ve başka yollara sapma kendi aklın sıra,</p>
			<p>İşte sana yaşlı bilge Süleyman’dan bir mısra:</p>
			<p>‘Danışan dağlar aşmış, danışmayan yolda şaşmış’</p>
			<p>Kara gün dostu ne de olsa gerçek arkadaşmış.</p>
			<p>Bu kadar işe yarıyor madem yerinde bir tavsiye,</p>
			<p>Ben de ihtiyaç duymadan yelkenliye, gemiye</p>
			<p>Kurtaracağım demektir sizi. Bunu bir muştu</p>
			<p>Say, hatırlarsın Nuh da aynı şekilde kurtulmuştu</p>
			<p>Çocuklarıyla birlikte, Tanrı’nın uyarısıyla:</p>
			<p>Örtülecek diye dünya baştan başa suyla.”</p>
			<p>“Evet” dedi Marangoz, “uzun zaman önce.”</p>
			<p>“Hatırla” dedi Nicholas, “karısı direnince</p>
			<p>Öfkeden kuduran Nuh ona neler etti,</p>
			<p>Kamçılamaya kalktı onu, o ne rezaletti.</p>
			<p>Kanımca Nuh dere tepe, her yer su</p>
			<p>Altında kaldıktan biraz sonra, doğrusu,</p>
			<p>Karısının kendine ait bir başka teknede</p>
			<p>Olmasını canı gönülden dilerdi yine de.</p>
			<p>Şimdi ne yapmamız gerek ona gelelim, her an</p>
			<p>Başlayabilir çünkü sözünü ettiğim tufan,</p>
			<span epub:type="pagebreak" id="page129" title="129"/>
			<p>Ayak sürümenin, duanın sırası değil,</p>
			<p>Zaman kimseyi beklemez, bunu böyle bil.</p>
			<p>Hadi fırla şimdi biraz acele et,</p>
			<p>Her birimiz için ya bir küvet</p>
			<p>Ya bir hamur teknesi bul getir, yalnız,</p>
			<p>Küçücük bir tekne bizi taşımaz, imkânsız.</p>
			<p>Dikkat et, geniş olsun bir mavna gibi,</p>
			<p>Yüzsün suyun üstünde, boylamasın dibi.</p>
			<p>Yiyecek içecekle doldur, yetsin bize üç öğün,</p>
			<p>Fazla sürmeyecek tufan, yalnızca bir gün.</p>
			<p>Ertesi sabah çekilecek sular saat dokuz gibi,</p>
			<p>Ama Robin de zavallı Jill hizmetçi kız gibi</p>
			<p>Öğrenemeyecek bunu, onları kurtaramam,</p>
			<p>Niçin diye sorma fakat şimdi, tamam.</p>
			<p>Sorsan bile zaten yanıtlamaya varmaz dilim,</p>
			<p>Tanrı’nın planlarını sana açık edecek değilim.</p>
			<p>Aklın varsa şimdilik duyduklarınla yetin,</p>
			<p>Ancak Nuh’a bağışlanan kadar büyük bir inayetin</p>
			<p>Sana da bağışlandığını unutma sakın,</p>
			<p>Sana söz, kurtulacak sevgili karın,</p>
			<p>Hadi şimdi kımılda, savsaklama işi.</p>
			<p class="entry">“Küvetler hazır olunca –unutma, kişi</p>
			<p>Başına bir adet olacak, yani toplam üç tane– </p>
			<p>Kimse çakmasın diye bu küvetlerle ne </p>
			<p>Yapmaya çalıştığımızı, üçünü de kaldır, tavana as,</p>
			<p>Ve bu işler bittiğinde” diye devam etti Nicholas,</p>
			<p>“Yiyecekleri baş üstünde bir yere yerleştirdiğinde,</p>
			<p>Sular yükseldiği zaman ipleri kesmek için de</p>
			<p>Teknelere birer nacak koymayı ihmal etme sakın.</p>
			<p>Ahırın üstündeki odanın bahçeye bakan</p>
			<p>Duvarı da –unutturma olur mu?– yıkalım,</p>
			<p>Yıkalım ki vakit kaybetmeden yola çıkalım, </p>
			<p>Kapılır kapılmaz her şey suya ve sele.</p>
			<p>Merak etmeyin, bu çok basit bir mesele,</p>
			<p>Nasıl güvenlikte olacaksınız, göreceksin bak,</p>
			<p>Erkeğinin peşine takılmış, zambak kadar ak</p>
			<p>Bir ördek gibi neşeyle yüzeceksin, gör.</p>
			<p>‘Hey Alison, hey John, neler oluyor?’</p>
			<p>Diye sesleneceğim ben de, diyeceğim ki ‘neşelenin biraz,</p>
			<span epub:type="pagebreak" id="page130" title="130"/>
			<p>Sular tamamen çekilir, bir iki saate kalmaz.’</p>
			<p>Siz de yanıtlayacaksınız beni ‘Efendi Nicholay.</p>
			<p>Sabah olmuş, günaydın.’ Gör bak ne kolay</p>
			<p>Olacak her şey ve ondan sonra dünyanın tek sahibi </p>
			<p>Olacağız, tıpkı Nuh ve karısı gibi.</p>
			<p class="entry">“Ama bir uyarım olacak her şeyden önce:</p>
			<p>Çok dikkatli davranmalıyız bütün gece,</p>
			<p>Denize açıldık mı bir kez çabuk tutup elimizi,</p>
			<p>Ne bir çığlık, ne bir çağrı, tutup dilimizi,</p>
			<p>Çıt çıkarmamalıyız, yalnızca dua ederek</p>
			<p>Seyretmeliyiz. Tanrı’nın arzusu bu, uymak gerek.</p>
			<p class="entry">“Bir şey daha var, yola çıkmadan yarın,</p>
			<p>Bir günah işlenmesin diye, sen ve karın</p>
			<p>Uzak durmalısınız birbirinizden.” Böyle dedi Nicholas,</p>
			<p>“Ne arzulu bakışlar, ne en ufak temas</p>
			<p>Olmamalı aranızda, sen de kabul edersin.</p>
			<p>Hepsi bu kadar, haydi Allah kolaylık versin.</p>
			<p>Herkes derin bir uykuya dalınca yarın gece,</p>
			<p>Üçümüz yukarı kata çıkıp sessizce,</p>
			<p>Küvetlerimize süzülüp bekleyeceğiz mucizeyi.</p>
			<p>Şimdi artık sen de en az benim kadar iyi</p>
			<p>Biliyorsun ki gevezeliğe gelmez bu iş,</p>
			<p>Sıva kolları haydi, hemen işe giriş.</p>
			<p>Arife tarif gerekmez derler ya hani,</p>
			<p>–Bunca zamandır doğru tanıdıysam seni,–</p>
			<p>Akıllı adamsın sen de, uzun söze ne hacet,</p>
			<p>Kurtar bizi ne olur, canımız sana emanet.”</p>
			<p class="entry">Aptal marangoz mırıldana mırıldana gitti,</p>
			<p>“Hak saklasın” dedi, tövbe istiğfar etti.</p>
			<p>Karısına gizlice durumu anlatacaktı,</p>
			<p>Doğrusu kadın dalgayı hemen çaktı,</p>
			<p>Çaktı neydi bu plan, neydi Nicholas’ın amacı,</p>
			<p>Belli etmedi tabii ve sanki umacı</p>
			<p>Görmüş gibi korkup, ölüp ölüp dirilerek</p>
			<p>“Elini çabuk tutmazsan mahvolduk demek,</p>
			<p>Eyvah!” dedi, “ne olursun yap elinden geleni,</p>
			<p>Şu kadarcık olsun seviyorsan beni,</p>
			<p>Kurtar bu felaketten bu nikâhlı karını,</p>
			<p>Kurtar bu iffet sahibi, sadakatli yârini.”</p>
			<span epub:type="pagebreak" id="page131" title="131"/>
			<p class="entry">Yapıştı mı bırakmaz yakamızı hayal gücü,</p>
			<p>Korkudan ödümüz patlar, işte Marangoz da öcü</p>
			<p>Görmüş bir çocuk gibi korkudan titreyerek</p>
			<p>Düşündükçe gözlerinin önünde sanki gerçek</p>
			<p>Okyanuslar kuduruyordu; dalgalarla savruluyordu</p>
			<p>Çamurlar içinde Alison’u, çırpınıp boğuluyordu.</p>
			<p>İçini çekerek ağladı, saçını başına yoldu,</p>
			<p>Gerekli malzemeleri aramaya koyuldu.</p>
			<p>İki hamur teknesi buldu, bir de küvet,</p>
			<p>Sonra sessizce, kimseye görünmemeye gayret</p>
			<p>Ederek döndü eve. Kimsenin bu işlerden</p>
			<p>Haberi olmadı. Odaya çıkıp tavandaki kirişlerden</p>
			<p>Sallandırdı tekneleri, küveti usulca tek tek,</p>
			<p>Ve yukarı tırmanırken kullanırız diyerek,</p>
			<p>Epeyce uğraştı, üç ayrı merdiven kurdu,</p>
			<p>Ve bütün tekneleri tıka basa doldurdu.</p>
			<p>Her birine bir gün boyu rahat rahat yetecek</p>
			<p>Bir maşrapa şarap koydu, biraz peynir, biraz ekmek.</p>
			<p>Bunları yaparken hep etrafı kollamıştı.</p>
			<p>Hizmetçi ve çırağı Londra’ya yollamıştı,</p>
			<p>Uzaklaştırmıştı evden karısı hariç herkesi</p>
			<p>Önemli bir görevle. Ve işte Pazartesi</p>
			<p>Akşam çoktan geçmişti, gece gelip çatmıştı,</p>
			<p>Marangoz mumu söndürmüş, kapıyı kapatmıştı;</p>
			<p>Her şeyin tamam olduğundan artık emindi.</p>
			<p>Kısacası, üçü de tırmanıp teknelere bindi,</p>
			<p>Planlandığı gibi hepsi de ayrı ayrı. Başladılar duaya,</p>
			<p>“Aslan geliyor, kaplan geliyor, tıp” diyen Nicholay’a</p>
			<p>Uyup “tıp” dedi John ve “tıp” dedi Alison.</p>
			<p>Ve böylece dua işi de bir son</p>
			<p>Bulunca bir süre sessiz kaldı Marangoz,</p>
			<p>Ama Tanrı’nın işi, ne olur ne olmaz</p>
			<p>Deyip devam etti yine dualar etmesine,</p>
			<p>Kulağı tetikteydi ve yağmur sesine</p>
			<p>Dikkat kesilerek bekledi biraz daha.</p>
			<p>Onca yorgunluktan sonra zaten sabaha</p>
			<p>Dek uyanık kalması beklenemezdi ve aşağı yukarı</p>
			<p>Kilise çanı “Haydi karartın artık ışıkları”</p>
			<p>Diye çalınca hemen uykuya daldı,</p>
			<span epub:type="pagebreak" id="page132" title="132"/>
			<p>Ortalığı muazzam bir horlamadır aldı;</p>
			<p>Başı yana düşmüştü çünkü zavallının.</p>
			<p class="entry">Bu arada süzülüp inen delikanlı ve kadın</p>
			<p>Tek kelime etmeden, nefeslerini tuta tuta,</p>
			<p>Parmak uçlarında koşuştular alt kata.</p>
			<p>Marangoz’un yatağı yataklık etti o gece</p>
			<p>Bambaşka bir cümbüşe ve başladı eğlence.</p>
			<p>Nicholas ve Alison sabahlara dek </p>
			<p>Tatlı sözlerle süslü, muhteşem bir zevk</p>
			<p>Yumağı oldular. Nihayet çaldı çınladı tan yerine</p>
			<p>Doğru kilise çanı ve koro başladı konserine.</p>
			<p class="entry">Bir kilise yazıcısı vardı, hani şu Absalon,</p>
			<p>Bu hüznün eş anlamı, aşk düşkünü gariban,</p>
			<p>Pazartesi günü arkadaşlarıyla birlik</p>
			<p>Olup Osney’e inmişti, çalgı cümbüş bir şenlik</p>
			<p>Almış gidiyordu ve tam bu arada</p>
			<p>Marangoz’un bir komşusuna rastladı orada.</p>
			<p>Yaklaşıp “Ne var ne yok?” dedi “görüyor musun John’u?”</p>
			<p>Adam kiliseden dışarı çıkarıp onu,</p>
			<p>“Garip” dedi, “işe gelmiyor Cumartesi’den beri,</p>
			<p>Ve bilen tek kimse yok bulunduğu yeri.</p>
			<p>Kereste almaya gitti sanırım manastıra,</p>
			<p>Bu işle gönderilir kendisi ara sıra.</p>
			<p>Grange’a gider, kalır bir gün, olmadı iki,</p>
			<p>Ama orada da değilse o zaman bil ki</p>
			<p>Mutlaka evindedir, başka yerde olamaz bu gün.</p>
			<p>Ama işte senin de gördüğün</p>
			<p>Gibi kesin bir şey söylemek oldukça zor.”</p>
			<p class="entry">O zaman Şeytan Absalon’un aklını çeliyor,</p>
			<p>Zaten aklı havada, uçarı biri olduğu için,</p>
			<p>“Tabii ya” diyor “Neden olmasın, niçin?</p>
			<p>Nasıl olsa ortalıkta görünmüyor ihtiyar,</p>
			<p>Onu evden uzak saymakta sanırım fayda var.</p>
			<p>Varıp penceresine yarın sabah erken,</p>
			<p>Tıklatacağım camı tam horozlar öterken.</p>
			<p>Allah’tan pencere oldukça yakın yere,</p>
			<p>Alison’umu görüp o tatlı dilbere</p>
			<p>Aşkımdan söz edeceğim, yüreğimi yakan ateşten,</p>
			<p>Kopartırım belki bir şeyler, bir öpücük beleşten,</p>
			<span epub:type="pagebreak" id="page133" title="133"/>
			<p>Ve daha ne koparsa gönlünden, denemek lazım,</p>
			<p>Boşuna değil sabah beri kaşınıyor ağzım,</p>
			<p>Bu en azından öpüşmeye işaret,</p>
			<p>Dün gece rüyamda konduğum ziyafet</p>
			<p>Kısmet olacakmış demek ki bu gece.</p>
			<p>İyisi bir iki saat kestireyim önce,</p>
			<p>Sonra kalkar gider, karısıyla Marangoz’un</p>
			<p>Oynaşırım biraz!” Ötmesiyle birlikte ilk horuzun</p>
			<p>Ayaklandı Absalon, bu yaramaz âşık,</p>
			<p>Takıları pek şıktı, elbiseleri pek şık.</p>
			<p>Saçlarını taramadan ağzına bir parça meyan kökü</p>
			<p>Attı, hoş koksun istiyordu nefesi çünkü.</p>
			<p>Dilinin altındaki bonbon onu dayanılmaz kılacaktı,</p>
			<p>Tüm hazırlıklarını yaptı ve sonra evden çıktı.</p>
			<p>Marangoz’un evine vardı, boş yere</p>
			<p>Heveslenmemişti, işte kanatlı pencere</p>
			<p>Göğüs hizasındaydı en çok, yanında durdu,</p>
			<p>Temkinli ve ürkek, hafifçe öksürdü.</p>
			<p>“Alison’um, oralarda mısın, canım cicim, şekerim?”</p>
			<p>Dedi, “minik kuşum benim, miskü amberim.</p>
			<p>Ne olur kalk, bir şeyler söyle sevgilim,</p>
			<p>Ah, zaten hiç mi hiç umurunda değilim,</p>
			<p>Yandım yıkıldım aşkından, bak şu halime.</p>
			<p>Nereye gidersem gideyim tıpkı meme</p>
			<p>İsteyen bir kuzu gibi bağırıp yanık yanık,</p>
			<p>Gurulduyorum arzuyla, aynı yusufçuk</p>
			<p>Gibi. Yemeden içmeden kesildim inan,</p>
			<p>Öyle ki mini minnacık bir okullu kızdan</p>
			<p>Fazla değil iştahım. Yalanım varsa önüme aksın</p>
			<p>İki gözüm.” “Defol” dedi Alison, “sen azgın bir salaksın!</p>
			<p>Çek arabanı haydi, bak duruyor hâlâ,</p>
			<p>Gelip beni öpmek ha, sen avucunu yala,</p>
			<p>Başka birini seviyorum, hem neden sevmeyeyim?</p>
			<p>Senden kat kat iyi birisi, duydun mu beyim?</p>
			<p>Çok uykum var şimdi, kımılda yavaş yavaş,</p>
			<p>Kaybol bakalım, bak yoksa geliyor taş.”</p>
			<p>“Biliyordum” dedi Absalon. “Vay başıma vay,</p>
			<p>Gerçek aşkın ödülü: horlanma, alay.</p>
			<p>Madem daha fazlası gelmiyor elinden,</p>
			<span epub:type="pagebreak" id="page134" title="134"/>
			<p>Bir öpücük ver bana, ona da razıyım ben.</p>
			<p>İsa aşkına öp beni, beni öp hatırım için.”</p>
			<p>Kadın dedi: “Öpersem gidecek misin?”</p>
			<p>“Derhal” dedi Absalon, “derhal, sana söz”</p>
			<p>“Üstüme bir şey alayım öyleyse, bekle biraz”</p>
			<p>Dedi Alison ve Nicholas’a dönüp, fısıldayarak,</p>
			<p>“Nasıl eğleneceğiz göreceksin” dedi, “şimdi bak:”</p>
			<p class="entry">Diz çöktü oracıkta Absalon adlı hödük.</p>
			<p>“Terfi ettim” dedi, “hiç yoktan dük oldum dük.</p>
			<p>Gerisi de gelir belki birazdan yavaş yavaş,</p>
			<p>Haydi oğlum bastır, biraz daha uğraş.</p>
			<p>Nerede kaldı dudakların pilicim?” dedi</p>
			<p>Pencereyi açan kadın “Acele et haydi”</p>
			<p>Diye uyardı, “komşular casusluğa meraklı,</p>
			<p>Başkalarının kırdığı fındıkta hepsinin aklı!”</p>
			<p class="entry">Absalon yalandı, dudaklarını sildi,</p>
			<p>Gecede göz gözü görecek gibi değildi.</p>
			<p>Pencereden uzatılanı Absalon farketmedi,</p>
			<p>–Artık bunu ya hak etti ya hak etmedi– </p>
			<p>Öpmek isterken sevgili perisini,</p>
			<p>İştahla öptü kadının çıplak gerisini,</p>
			<p>Ve ancak soluksuz kalınca geri çekilip,</p>
			<p>“Sakallı kadın olur mu? Garip, çok garip”</p>
			<p>Diye söylendi, “Çıldırmış olmalıyım adamakıllı.</p>
			<p>Ama dudaklarıma değen resmen sert kıllı</p>
			<p>Dudaklardı.” “Ne yaptın” dedi, “ne yaptın Absalon?</p>
			<p>Bu sen misin, sen misin? Söyle Alison!”</p>
			<p>“Ceeh” diye bağırarak pencereyi çarptı kadın,</p>
			<p>Çekip gitti Absalon, zavallı ve şaşkın.</p>
			<p>Ardından “Sakal makal burda kal” diye bağırdı Nicholas,</p>
			<p>“Yürrü oğlum Absalon, topuklarını tek tek bas!”</p>
			<p>Bu sözler Absalon’un yüreğine işledi,</p>
			<p>Kıpkırmızı kesildi, dudaklarını dişledi.</p>
			<p>“Ödeteceğim bunu sana” dedi öfkeyle,</p>
			<p>“Yanına kalmayacak bu, dur, bekle hele.”</p>
			<p class="entry">Ah aptal Absalon! Şimdi dudaklarını temizle,</p>
			<p>Samanla, kumla, toprakla, taşla, bezle.</p>
			<p>“Gününü göstereceğim” dedi “Nicholas’a mutlaka,</p>
			<p>Karşılıksız kalmamalı böyle bir şaka.</p>
			<span epub:type="pagebreak" id="page135" title="135"/>
			<p>Ruhumu Şeytan’a bile satabilirim, belli olmaz,</p>
			<p>Yeter ki ödeşelim, bu intikam bana farz.</p>
			<p>Nasıl aptalca davrandım, ah nasıl yaptım bu işi?”</p>
			<p class="entry">Çoktan sönmüş durumda içinde şehvet ateşi,</p>
			<p>Kadının arka planını ahmakça bir hatayla</p>
			<p>Öptüğü günden beri arası yok turtayla.</p>
			<p>Zamanla gösterdiği insan üstü gayreti</p>
			<p>Sayesinde unuttu bu yüz kızartıcı rezaleti,</p>
			<p>“Hayır” dedi her türlü kadına, sevgiliye.</p>
			<p class="entry">Kırbaçlanan bir çocuk gibi ağlaya inleye</p>
			<p>Yürüdü gitti kös kös, oradan uzaklaştı.</p>
			<p>Gervase demirciydi ve dükkân</p>
			<p>Sayısız aletlerle doluydu tarla sürmeye yarayan.</p>
			<p>Demirci o sıra bir sabah demiriyle meşguldü</p>
			<p>Kapı çalındı, sonra Absalon’un sesi duyuldu.</p>
			<p>“Gervase” diye seslendi tanıdık bir edayla,</p>
			<p>“Gervase, aç kapıyı, ne duruyorsun hâlâ?”</p>
			<p>“Kim var orada?” “Ben Absalon, kapıyı aç çabuk!”</p>
			<p>“Absalon mu? Hay üstüme iyilik sağlık.</p>
			<p>Ne işin var bu saatte, neden erkencisin?</p>
			<p>Yine bir kadın parmağı var bu işte kesin,</p>
			<p>Yoksa sabahın köründe neden düşesin yola,</p>
			<p>Aziz Neot aşkına gazan mübarek ola.”</p>
			<p class="entry">Absalon bu sataşmayı duymaza geldi,</p>
			<p>Demirciyle dalaşacak havada değildi.</p>
			<p>Gervase’nin bildikleri devede kulak</p>
			<p>Kalıyordu olan bitenin yanında. “Ödünç almak</p>
			<p>İstiyorum” dedi “şuradaki kızgın demiri,</p>
			<p>Fazla sürmez, işi bitince getiririm geri.”</p>
			<p>“Altın bile istemiş olsaydın” dedi Gervase,</p>
			<p>“Bir servet ya da içi para dolu bir kese,</p>
			<p>Helal hoş olsun sana, al götür derdim.</p>
			<p>Sözü mü olur dostum? İstediğini verdim.</p>
			<p>Ama İsa’yı seversen anlat bana,</p>
			<p>O temizleme çubuğunu alıp bir sabana</p>
			<p>Takacak değilsin sanırım, o zaman söyle çocuk,</p>
			<p>Ne işine yarar ki bu kızgın çubuk?”</p>
			<p>“Fazla kurcalama” dedi Absalon “Varsın</p>
			<p>Gizli kalsın. Nasılsa bir gün her şeyi duyarsın.”</p>
			<span epub:type="pagebreak" id="page136" title="136"/>
			<p class="entry">Kavradı demir çubuğu –soğuktu sapı– </p>
			<p>Çıktı gitti demirhaneden, kapandı kapı.</p>
			<p>Elinde bu aletle, sürüne sürüne yine</p>
			<p>Gitti sindi aynı duvar dibine.</p>
			<p>Aynı tonda öksürdü pencerenin altında durup,</p>
			<p>Ünledi sessizce yine hafifçe cama vurup.</p>
			<p class="entry">“Bu saatte başka biri olamaz, imkânsız.</p>
			<p>Kim o?” dedi Alison, “mutlaka hırsız!”</p>
			<p>“Benim” dedi Absalon, “sakın korkma tatlım,</p>
			<p>Balım peteğim benim, lokumum, lokma tatlım.</p>
			<p>Bak ne getirdim sana, değerli bir hediye,</p>
			<p>Annem bırakmıştı, bir gün işe yarar diye,</p>
			<p>Usta işi bir yüzük, ah bir görsen!</p>
			<p>Senin olabilir bu bir öpücük verirsen.”</p>
			<p class="entry">Tam da bu ara Nicholas kalkmıştı çiş etmeye,</p>
			<p>“Devam” dedi “kerizi yeniden işletmeye.</p>
			<p>Öpmek istiyor demek dudağını sevgilimin,</p>
			<p>Ama kısmet ortası yine iki dilimin.”</p>
			<p>Pencereye arkasını döndü ve eğilerek</p>
			<p>Alçalttı kıçını, sarktı taa beline dek</p>
			<p>“Bunu hak ettin” dedi “ey Absalon domuzu!”</p>
			<p>Bombe yaptı pencerede azametli karpuzu.</p>
			<p>Absalon bekledi ve artık her şeyin hazır</p>
			<p>Olduğunu düşünüp “Öt yavru kuşum” dedi “nerdesin haber ver,</p>
			<p>Karanlıkta nerdesin görmenin imkânı yok.”</p>
			<p>Bir ses duyuldu birden, ortalık gök</p>
			<p>Gürültüsünü andıran bir patlamayla inledi “zooort!”,</p>
			<p>Ne ahenk vardı bu seste, ne düzen ne de akort,</p>
			<p>Neye uğradığını şaşıran şaşkın, garip</p>
			<p>Absalon elindeki kızgın demiri evirip çevirip</p>
			<p>Sanmayın nişan aldı, inceden inceye hesapladı,</p>
			<p>Ama tuttu karpuzun tam ortasına sapladı.</p>
			<p class="entry">Söyledim ya, demir Cehennem gibi sıcaktı,</p>
			<p>Avuç içi kadar yeri dağladı, yaktı.</p>
			<p>Acıdan ölüyorum sandı, kıvrandı Nicholas,</p>
			<p>Arkasını tutup “Su! Suuu!” diye bağırdı bas bas.</p>
			<p>“İmdaat! Su getirin, yandım, Allah aşkına!”</p>
			<p class="entry">Gürültüye uyanan Marangoz dönmüştü şaşkına,</p>
			<p>“İşte tufan” dedi “Tanrı yardımcısı olsun hepimizin.”</p>
			<span epub:type="pagebreak" id="page137" title="137"/>
			<p>Her şey hazırdı zaten, fazla düşünmeksizin</p>
			<p>Kesiverdi sicimleri, elinde nacak.</p>
			<p>Aman ne tufandı o, o ne müthiş sağanak,</p>
			<p>Daha “Hey ne oluyor!” bile diyemeden,</p>
			<p>Birasını içemeden, ekmeğini yiyemeden,</p>
			<p>Gümledi düştü yere, bayıldı, dile kolay.</p>
			<p class="entry">Fırlayıp yataktan Alison ile Nicholay,</p>
			<p>Koşturdular ikisi de panik içinde caddeye</p>
			<p>Bakan cama, bağrıştılar “İmdaat, cinayet var!” diye.</p>
			<p>Komşular koşuştular, telaşa düştüler,</p>
			<p>Apar topar, zavallı adamın başına üşüştüler.</p>
			<p>Marangoz yatıyordu yerde, hâlâ baygındı,</p>
			<p>Kolu iki yerden kırık ve yüzü solgundu.</p>
			<p>Daha da çekecek çilesi varmış anlaşılan,</p>
			<p>Tam kendine gelip konuşmak istediği an,</p>
			<p>Karısı ve Nicholas bindiler tepesine.</p>
			<p>İyice meraklanan komşuların hepsine</p>
			<p>Durumu şöyle açıkladı bu muhteşem ikili:</p>
			<p>“Tufanla bozmuş” dediler “Marangoz, deli.</p>
			<p>Hayal âlemindeydi hep ve son derece evhamlı,</p>
			<p>Tufan sayıklıyordu gece gündüz devamlı;</p>
			<p>İşte bütün bu olanların özeti.”</p>
			<p>Deyip hamur teknelerini, bir de küveti</p>
			<p>Anlattılar nasıl astığını kirişe.</p>
			<p>Hatırını kıramayıp karışmışlardı işe.</p>
			<p>“Çok yalvardı” dediler “onunla oturalım,</p>
			<p>Eh, yaşlı bir adamı neden kıralım?”</p>
			<p class="entry">Komşular dedi “Öyleyse bu resmen kaçık!”</p>
			<p>Üst kata koşturdular, ağızları bir karış açık,</p>
			<p>Faltaşı gibi gözlerle incelemeye koyuldular.</p>
			<p>Ve yaşlı Marangoz’la epey kafa buldular.</p>
			<p>O günden sonra da o ne derse desin,</p>
			<p>Ağzıyla kuş tutsun, burnuyla yesin,</p>
			<p>Bir tek kişi ona inanır mıydı acaba?</p>
			<p>Ne gezer! Çoluk çocuk bütün kasaba</p>
			<p>Deli, hatta zırdeli bellemişti onu.</p>
			<p>Mektepliler birbirine gösterip John’u.</p>
			<p>“İşte bak” diyorlardı “klinik bir vak’a.”</p>
			<p>Marangoz işte böyle rezil olmuştu halka.</p>
			<span epub:type="pagebreak" id="page138" title="138"/>
			<p>Bir an bile nefes aldırmamasına rağmen kadına,</p>
			<p>Gitmişti Alison’u, bakılmıştı tadına.</p>
			<p>Absalon da almıştı ağzının payını,</p>
			<p>Biliyorsunuz Nicholas’ın damgalanma olayını.</p>
			<p>Affedin bu hikâyeyle sıktıysam sizi,</p>
			<p>Cennetine kabul etsin Tanrı hepimizi.</p>
			<p class="end">Amin.</p>
			<p class="spot">Değirmenci hikâyesini burada bitiriyor.</p>
		</section>
	</section>
	<aside class="footnote" epub:type="footnote" id="f1">1 Mucize oyunlarında <em>(miracle plays)</em> Pilate ve Herod bağıran çağıran, övünen tipler olarak canlandırılırdı. Konuşmaları ağır aliterasyonlarla dolu olurdu.</aside>
	<aside class="footnote" epub:type="footnote" id="f2">2 Ayakkabıların derisi Aziz Paul kilisesinin camlarının şeklinde kesilmişti. Bu tip ayakkabılara Latince <em>“calcei fenastrati”</em> deniyordu.</aside>
	<aside class="footnote" epub:type="footnote" id="f3">3 Kadın pek çok şeyin satıldığı kasabada yaşadığı için köyde yaşayan birine göre para, daha çok işine yarardı.</aside>
	<aside class="footnote" epub:type="footnote" id="f4">4 Bu dua halkın dilindeki yaygın dualardan bir örnek. Bir başka örnek de:
		<blockquote>
			<span>“Matthew, Mark, Luke and John</span>
			<span>Bless the bed that I lie on”</span>
		</blockquote>
		<p>şeklindeki çocuk duasıdır. Bu bana, babaannemin çocukluğumda öğrettiği</p>
		<blockquote>
			<span>“Yattım Allah kaldır beni,</span>
			<span>Rahmetine daldır beni,</span>
			<span>Can bedenden gider iken</span>
			<span>İman ile gönder beni.”</span>
		</blockquote>
		<p>şeklindeki duayı hatırlattı.</p>
	</aside>
</body>
</html>