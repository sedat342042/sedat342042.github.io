<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-4">
	<section>
		<h1 class="chapter-header">KÂHYA’NIN HİKÂYESİ (GİRİŞ)</h1>
		<p class="spot">Kâhya’nın Hikâyesi’nin girişi.</p>
		<p>Absalon ve bitirim Nicholas’ın akıl almaz</p>
		<p>Muzipliklerine güldükten sonra, ortalık yatışınca biraz,</p>
		<p>Değişik yorumlar yapıldı ama çoğunluk</p>
		<p>Yerlere yattı gülmekten, dediler “Gülmekten öldük!”</p>
		<p>Hikâyeden herkes hoşlanmıştı hoşlanmaya,</p>
		<p>Yalnız Oswald, marangozluktan gelme Kâhya</p>
		<p>Bozulmuştu biraz ve homurdanmaya başladı,</p>
		<p>Sarhoş Değirmenci’yi azarladı, haşladı:</p>
		<span epub:type="pagebreak" id="page139" title="139"/>
		<p class="entry">“Terbiyem elverse” dedi “ve tartışmak istesem</p>
		<p>Ağzının payını alırdın ya sen sersem.</p>
		<p>Bir değirmencinin gözünü nasıl boyadıklarına dair</p>
		<p>Benim de bir hikâyem var. Ama nasıl denir,</p>
		<p>Kocadım artık. Bir ayağı çukurda bir ihtiyar</p>
		<p>Ağzını bozmamalı. Çayırda otlamak bitti, geçti bahar,</p>
		<p>Ahırda besi zamanı artık, bastırdı kış,</p>
		<p>Kırlaşan saç topuzum diyor ‘İlerledi yaş’.</p>
		<p>Yüreğim farklı mı sanki? Yosun onu da bürüyen,</p>
		<p>Muşmulaya benzer insan, olgunlaşırken çürüyen,</p>
		<p>Sonunda bir gübre veya saman öbeğine gömülür hani,</p>
		<p>Bizler de aynı şekilde yaşlanırız. Yani,</p>
		<p>Çürüyünceye kadar olgunlaşamayız.</p>
		<p>Derdimiz yarıştan kopmamak, bir hız, bir hız,</p>
		<p>Vur patlasın çal oynasın, canlan biraz moruk;</p>
		<p>Başımızda ak saçlar, sonumuzda yeşil kuyruk</p>
		<p>Olsun isteriz pırasa misali. Yeterli kuvvetim kalmadı</p>
		<p>Bu oyun için ama aptallık tutkum hiç azalmadı.</p>
		<p>Gelmez olunca artık hiçbir iş elimizden,</p>
		<p>Lak lak eder, geçmişi düşürmeyiz dilimizden,</p>
		<p>Maşa elde külleri eşeleriz dururuz.</p>
		<p class="entry">“Ama işte, hiç mi hiç kararmayacak dört köz:</p>
		<p>Övünme, hırs, öfke, bir de yalan,</p>
		<p>En eski parıltılardır, yine de onlardır kalan</p>
		<p>Elden ayaktan düşünce, son demde son kozumuzu</p>
		<p>Oynuyor olsak bile sönmez yürekte arzu.</p>
		<p>Bir söz var: Horoz ölür gözü çöplükte kalırmış,</p>
		<p>Bazen ben bile damarlarımda çılgın bir akış</p>
		<p>Hissederim. Kaç yıl geçti oysa ve giden gelmez geri </p>
		<p>Ömrümün tıpası çekileli beri.</p>
		<p>Bu tıpa o günden bu yana denileni yaptı,</p>
		<p>Bu şimdi bomboş olan, bir zaman dolu bir kaptı.</p>
		<p>Hayatımın ırmağından geri kala kala</p>
		<p>Kaldı kovanın dibinde toplanmış birkaç damla</p>
		<p>Temcit pilavı gibi ısıtıp önünüze koyar,</p>
		<p>Bayatlamış öyküleri anar durur bir ihtiyar,</p>
		<p>Sonunda sonu olur zavallının bunaklık.”</p>
		<p class="entry">Hancımız durdu durdu ve patladı artık,</p>
		<p>Bir kral edasıyla konuştu, dedi “Sadede gel!</p>
		<span epub:type="pagebreak" id="page140" title="140"/>
		<p>Her sözünde bir hikmet var, iyi güzel,</p>
		<p>Ama bu gidişle koca bir sabah</p>
		<p>Kutsal kitabı dinleyerek geçecek desene, eyvah.</p>
		<p>Bu vaazla öğleyi edeceğiz anlaşılan,</p>
		<p>Bir kâhyayı bir vaize çeviren Şeytan</p>
		<p>Yandık kunduracıları da eğer hekim yaparsa,</p>
		<p>Hepsini geç, hikâyeni anlat sen hazırda varsa.</p>
		<p>Neden deme, saat dokuz, Deptford’dayız ve Greenwich</p>
		<p>Görünecek biraz sonra, içinde bir sürü piç,</p>
		<p>Vakit geldi geçiyor, haydi anlat hikâyeni.”</p>
		<p>“Şimdi beyler” dedi Kâhya “dinleyin beni,</p>
		<p>Umarım hiçbiriniz rahatsız olmaz,</p>
		<p>Değirmenci’nin burnunu sürtersem biraz;</p>
		<p>Vermek gerek dersini göze göz, dişe diş.</p>
		<p class="entry">“Hepimizi kahkahalara boğan bu sarhoş,</p>
		<p>Aptal yerine konan bir marangozu anlattı beni mat</p>
		<p>Etmek niyetiyle, çünkü ben de marangozum ve ona inat,</p>
		<p>Tahmin edeceğiniz gibi kendi kelimeleriyle,</p>
		<p>–Ancak böyle baş edilir onun gibi biriyle– </p>
		<p>İzin verirseniz, anasından emdiği sütü</p>
		<p>Burnundan fitil fitil getireceğim ve inşallah yüz üstü</p>
		<p>Devrilir gider bir gün. Bakın bu söz ona gider:</p>
		<p>‘Yılan kendi eğrisin görmez deveye boynun eğri der.’”</p>
	</section>
	<section>
		<h1 class="chapter-header">KÂHYA’NIN HİKÂYESİ</h1>
		<p class="spot">Kâhya’nın Hikâyesi burada başlıyor.</p>
		<p class="entry">Cambridge civarında Trumpington denen yere</p>
		<p>Giden bilir, oracıkta bir köprü vardır ve bir dere,</p>
		<p>Şırıl şırıl akıp giden, yamacında bir değirmen.</p>
		<p>Burada yaşanmış bir olaydır hikâyemde bahsi geçen.</p>
		<p class="entry">Bir Değirmenci yaşıyordu burada epey zamandır.</p>
		<p>Bir tavus kuşu kadar şakrak ve o denli mağrur;</p>
		<p>Dişlisini tamir eder, gayda çalardı; eşi</p>
		<p>Bulunmaz bir balıkçıydı; severdi tornasını, kaçak avı, güreşi.</p>
		<p>En azından herhangi bir kılıç kadar keskin</p>
		<p>Bir bıçak taşırdı belinde ve cebinde herkesin</p>
		<span epub:type="pagebreak" id="page141" title="141"/>
		<p>Tanıdığı, bildiği ufak bir çakı.</p>
		<p>Kimse sataşamazdı ona tabii yoksa merakı</p>
		<p>Öte dünya nasıldır diye, çorabında Sheffield yapımı bir kama</p>
		<p>Olurdu. Yuvarlak yüzlü, yassı burunla bu gözü kara adama</p>
		<p>Mümkün müydü dil uzatmak ya da yanına yaklaşmak,</p>
		<p>Tam bir sokak kabadayısıydı açık konuşursak.</p>
		<p>Denesin biri sıkıysa, yoksa başka derdi,</p>
		<p>“Doğduğuna pişman ederim o iti” derdi.</p>
		<p class="entry">Hırsızlığı vardı biraz, çalardı buğday ve un,</p>
		<p>Kirpikten sürme çalardı bu eli uzun.</p>
		<p>Bir de ad takmışlardı ona: Bela Simpkin.</p>
		<p>Asil bir aileden gelen bir karısı vardı bu herifin,</p>
		<p>Simpkin’le akraba olmak için kız babası, kasabanın vaizi,</p>
		<p>Pirinç tabaklardan oluşan yüklü bir çeyizi</p>
		<p>Gözden çıkarmıştı. Kız rahibelerden ders<a class="noteref" epub:type="noteref" href="#f1">1</a></p>
		<p>Almıştı ve bizim Simpkin adlı teres</p>
		<p>“Bir dulla filan evlenmem” diyordu, “ille</p>
		<p>Bir bakire olmalı, üstelik iyi bir aile</p>
		<p>Kızı. Çiftçi soyumuza layık olmalı bu kız;”<a class="noteref" epub:type="noteref" href="#f2">2</a></p>
		<p>Karısı da mağrurdu ve bir saksağan kadar arsız.</p>
		<p class="entry">Bu çifti tatil günlerinde görmeliydiniz mutlaka,</p>
		<p>Karısının önünde Simpkin aman nasıl caka</p>
		<p>Satarak yürürdü, başında kukuletası; tam dengiydi</p>
		<p>Karısı, al elbisesi kocasının pantolonunun rengiydi.</p>
		<p>Başka türlü hitap edemezlerdi ona, yalnız “Madam.”</p>
		<p>Duyulmuş şey değildi yanlarından geçerken bir adam</p>
		<p>Laf atmaya kalksın ona ya da göz kırpsın,</p>
		<p>Korsan kılıcıyla, ekmek bıçağı, kamayla, Allah çarpsın,</p>
		<p>Kıtır kıtır keserdi onu Bela Sim. Biraz delidir</p>
		<p>Kıskanç tipler, bilinir, ve kıskanç kocalar tehlikelidir;</p>
		<p>Karıları öyle bilsin isterler en azından.</p>
		<p>Bekârlık yemini etmiş bir kilise papazından</p>
		<p>Olma bir kadın –ama derler ki boğaz dokuz boğum...</p>
		<p>Anlayacağınız biraz şaibeliydi doğum– </p>
		<p>Hep olgun davranmalıydı, ağırbaşlı ve vakur,</p>
		<p>Ağzına kadar suyla dolu bir çukur</p>
		<p>Gibiydi o, asalet doluydu, asildi her yanı.</p>
		<p>“Benim gibi soylu bir aileden gelme bir bayanı</p>
		<p>–Üstelik manastırda eğitim görmüşse– </p>
		<span epub:type="pagebreak" id="page142" title="142"/>
		<p>Saymalı bütün kadınlar, ee, saysınlar öyleyse!”</p>
		<p>Diye düşünüyor, herkesi hor görüyordu.</p>
		<p class="entry">En çok yirmisinde bir kızları vardı,</p>
		<p>Beşikte bir çocuk daha vardı yalnız,</p>
		<p>Nur topu gibi bir oğlandı ve kız</p>
		<p>İyice serpilmişti, biraz balık eti düşünün onu,</p>
		<p>Cam rengiydi gözleri, kalkıktı burnu.</p>
		<p>Kalçaları genişti, göğüsleri diri ve yuvarlak,</p>
		<p>Yalanım yok, pek hoştu saçları ve pek parlak.</p>
		<p class="entry">Böyle güzel olduğundan, bu kasabanın papazı</p>
		<p>Malı mülkünün mirasçısı yapmayı düşünüyordu kızı.</p>
		<p>Bu nedenle de doğrusu kılı kırk yarıyordu</p>
		<p>Kızın kısmetleri çıkınca, soylu kan arıyordu.</p>
		<p>Kutsal kilisenin varlıklarının sahipleri,</p>
		<p>Ruhban takımı olmalıydı, onlar tutmalıydı ipleri.</p>
		<p>Kutsal kandan gelenler haklarını çatır çatır alsındı.</p>
		<p>Sonra isterse kutsal kilise tam takır kalsındı.</p>
		<p class="entry">Bu Değirmenci elinde tutuyordu öğütme tekelini</p>
		<p>Tüm civar çiftliklerin tahılını</p>
		<p>Özellikle de Cambridge’de büyük bir okuldan,</p>
		<p>Adıyla söylersek, Solar Hall’dan</p>
		<p>Arpa ya da buğday gönderilirdi öğütülsün</p>
		<p>Diye. Fakat insanlık hali, günlerden bir gün</p>
		<p>Okulun vekilharcı, bu işlere bakan kişi,</p>
		<p>Hastalandı yatağa düştü, kötüydü gidişi.</p>
		<p>Fırsat bildi bunu Değirmenci; haberini aldı,</p>
		<p>Ve eskisinin yüz katı tahıl çaldı.</p>
		<p>O zamana değin hiç olmazsa birazcık</p>
		<p>Edepli davranırdı çalarken ama bu kez açık açık</p>
		<p>Zimmetine geçirdi ve aynen iç</p>
		<p>Etti malları, çekinmedi hiç.</p>
		<p>Müdür epey rezalet çıkardı ama, işe bakın,</p>
		<p>Pabuç bırakmadı Değirmenci ve ondan daha baskın</p>
		<p>Çıktı “İftira” diye bağırıp çağırarak.</p>
		<p>Sustu Müdür, “Allahtan bulsun” dedi “bırak!”</p>
		<p class="entry">Ama bu okulda okuyan iki yoksul öğrenci </p>
		<p>Vardı. Bu iki dik başlı genci</p>
		<p>Şakalarıyla tanırdı herkes ve sırf oyun</p>
		<p>Olsun diye Müdür’ün karşısına çıkıp boyun</p>
		<span epub:type="pagebreak" id="page143" title="143"/>
		<p>Büktüler bu ikisi, ricalarıyla kafasını şişirdiler</p>
		<p>Ve sonunda adamcağızın kanına da girdiler.</p>
		<p>Sabaha dek Değirmenci’yi gözleyeceklerdi,</p>
		<p>Buğdayı nasıl öğütüyor dikizleyeceklerdi.</p>
		<p>“Hayatımızı ortaya koyuyoruz” dedi iki öğrenci</p>
		<p>“Çeyrek kile buğday çalamayacak Değirmenci,</p>
		<p>İster zora başvursun, ister başka oyuna.”</p>
		<p>Müdür daha fazla direnmemişti buna,</p>
		<p>İşte böyle ikna etmişlerdi Müdür’ü.</p>
		<p>John’du birinin adı ve Alan’dı öbürü,</p>
		<p>Aynı köyde doğmuşlardı, Strother</p>
		<p>Adında, taa uzakta kuzeyde bir yer.</p>
		<p class="entry">Toplanıp buğdayı yükledi Alan</p>
		<p>Müdür’ün atlarından birine, yanında öteki oğlan,</p>
		<p>Düştüler yola yanlarında kalkanları, kılıçları,</p>
		<p>John yolu biliyordu, yoktu rehbere ihtiyaçları.</p>
		<p>Değirmen’e varınca indirdiler çuvalı,</p>
		<p>Orta yere fırlattılar sonra malı.</p>
		<p class="entry">Alan söze girdi önce “Ee Simson, nasıl gidiyor işler?</p>
		<p>Güzel kızın ne yapıyor, karından ne haber?”</p>
		<p>“Hoşgeldin Alan” dedi Değirmenci, “Bu ne sürpriz,</p>
		<p>Vay, John da buradaymış! Deyin hele neden geldiniz?”</p>
		<p>“Tanrı biliyor ya” dedi John “ihtiyaçlar bitmek bilmiyor,</p>
		<p>Bir yardımcın yoksa yanında işin gerçekten zor.</p>
		<p>Sorma bizim vekilharcın dişi</p>
		<p>Yataklara düşürdü onu, bu yüzden işi</p>
		<p>Biz üstlendik ve bir çuval</p>
		<p>Buğday getirdik öğütmen için, işte burda, al.</p>
		<p>Ama bırakalım artık gevezelik etmeyi,</p>
		<p>Ne kadar erken dönersek o kadar iyi.”</p>
		<p>“Bu iş tamam” dedi Simpkin, “içiniz rahat</p>
		<p>Olsun, hemen sıvarız kolları fakat,</p>
		<p>Sizler ne yapacaksınız ben çalışırken?”</p>
		<p>John atıldı “Valla” dedi, “ben şahsen,</p>
		<p>Şu kovanın başında durup gır gır gır</p>
		<p>Sallandıkça öğütülecek buğday ya da mısır</p>
		<p>Taneleri nasıl akıyor seyretmek niyetindeyim doya doya,</p>
		<p>Doğduğum günden beri –doğrusu bu ya– </p>
		<p>İlk defa bu olaya tanıklık edeceğim.”</p>
		<span epub:type="pagebreak" id="page144" title="144"/>
		<p class="entry">“Öyleyse” dedi Alan, “ben de gideceğim</p>
		<p>Alt başına yakın bir yerde durup, oluğun </p>
		<p>Ucundan dökülüşünü izleyeceğim unun.</p>
		<p>Zevk için yapacağım bunu, yok canım, zaten</p>
		<p>Ben ne anlarım değirmenden, buğday öğütmekten,</p>
		<p>John gibi benimkisi de bir merak sadece.”</p>
		<p>Değirmenci bıyık altından gülüp bu iki saf gence,</p>
		<p>“Mutlaka bir oyuna hazırlanıyorlar”</p>
		<p>Dedi “Kendilerini kül yutmaz sanıyorlar,</p>
		<p>Şunlara bir numara çekeyim dur hele.</p>
		<p>Cin fikirliliklerine ve onca tahsile</p>
		<p>Rağmen ruhları bile duymayacak nasıl</p>
		<p>Olup da –en dikkatli oldukları zamanda asıl– </p>
		<p>Çaldığımı unlarını. Benimle aşık atarlar demek,</p>
		<p>Un yerine kepek alacaklar, sadece kepek;</p>
		<p>Hani ne demişti kısrak kurda,<a class="noteref" epub:type="noteref" href="#f3">3</a></p>
		<p>Öğrensin bu iki hırt ayak üstü burda</p>
		<p>En çok okuyan en akıllı adam mı?</p>
		<p>Alsınlar da diplomalarını, tamam mı...”</p>
		<p class="entry">Arka bahçeye kayıverdi bir ara fırsat</p>
		<p>Bulup, şöyle bir bakındı ve biraz dikkat</p>
		<p>Edince değirmenin arkasındaki çardakta bir ağaca</p>
		<p>Bağlı atı gördü, çifte düğüm atılmıştı sıkıca.</p>
		<p class="entry">Sokuldu atın yanına sessizce atarak adımlarını,</p>
		<p>Serbest bıraktı hayvanı, çözüverip yularını.</p>
		<p>Şaha kalktı at, “ihihii,” kişnedi, coştu,</p>
		<p>Bataklığı aştı, yaban atlarının peşisıra koştu.</p>
		<p class="entry">Hemen geri döndü Değirmenci ve geri kalan</p>
		<p>Kısmını günün buğday öğütülene dek Alan</p>
		<p>Ve John’la geçirdi. Güzelce çuvala konduğunda un,</p>
		<p>Dolaştı geldi ve atın gittiğini farketti John.</p>
		<p>“Aman Tanrım” dedi, “İmdaat, koş çabuk imdaat,</p>
		<p>Şeytan’ın parmağı var bu işte Alan, gitmiş at.</p>
		<p>Allahını seversen çabuk, buraya gel derhal.</p>
		<p>Tanrı bizi korusun beygir uçmuş herhal.”</p>
		<p class="entry">Alan boş verdi una, buğdaya, yapılan masrafa,</p>
		<p>Her türlü tedbiri, gözünü dört açmayı bırakıp bir tarafa,</p>
		<p>“Ne var?” diye seslendi “At mı, nereye? Ne yöne?”</p>
		<p>Değirmenci’nin karısı koştu geldi, atılıp öne,</p>
		<span epub:type="pagebreak" id="page145" title="145"/>
		<p>Tıpkı bir tavuk gibi gıdaklayarak,</p>
		<p>“Çayıra gitti” dedi, “işte şu tarafa, bak!</p>
		<p>Kırılsın onu gevşek bağlayan beceriksiz el,</p>
		<p>Düğümleyemez miydi yuları daha güzel?”</p>
		<p class="entry">John dedi: “Şansa bak Alan, İsa aşkına</p>
		<p>Koy şu kılıcı n’olursun çabuk kınına.</p>
		<p>Kalk gidelim, tamam, iyi bitecek bu işin sonu,</p>
		<p>Karaca yakalar gibi sıkıştırdık mı onu,</p>
		<p>Hepimizi atlatıp kurtulamaz at inan,</p>
		<p>Çılgınlık seninkisi, atı ahıra çekmez mi insan?</p>
		<p>Yazıklar olsun sana, tüh, yazıklar olsun.”</p>
		<p>Ve umutsuzluk içinde Alan ve John</p>
		<p>Seğirttiler çayıra doğru güçleri yettiği kadar.</p>
		<p class="entry">Uzaklaşıp gidince ordan bizim iki kafadar,</p>
		<p>Değirmenci bir kileye yakın un ayırdı,</p>
		<p>Pişir bunu diyerek karısına buyurdu.</p>
		<p>“Delikanlılar” dedi “korktular biraz.</p>
		<p>Bu ders olsun onlara, ister oku ister yaz,</p>
		<p>Bir değirmenci hakkından geliverir işte böyle.</p>
		<p>Ebeleme oynayan çocuklar gibi, hah şöyle,</p>
		<p>Koştursunlar bakalım, o kadar kolay</p>
		<p>İş değil o atı yakalamak, müşkülatlı bir olay.”</p>
		<p class="entry">Bizim aptal öğrenciler o yana bu yana koşup</p>
		<p>Bağrışıyorlardı: “Dur, bak arkanda, hey hoop,</p>
		<p>Islık çal... yakaladım... hah şimdi seyret!”</p>
		<p>Uzatmayalım, insanüstü bir gayret</p>
		<p>Gösterdiler ama gece oluncaya kadarki</p>
		<p>Uğraşları boşa çıktı, yakalayabilirlerdi onu, ne var ki</p>
		<p>Çok hızlı koşuyordu, rüzgâr gibiydi at,</p>
		<p>Bir hendeğe düşünce ele geçti fakat.</p>
		<p>Suya düşmüş sıçan gibi ıslak ve yorgun</p>
		<p>Geri döndüler bizim aptal Alan ve John.</p>
		<p>“Kahretsin” dedi John, “şu işe bak,</p>
		<p>Hem eldeki buğdaydan olduk, hem salak</p>
		<p>Yerine konduk; söyle şimdi hangi yüzle</p>
		<p>Çıkarız Müdür’ün karşısına, arkadaşlar bizle</p>
		<p>Dalga geçmezler mi? En çok da Değirmenci gülecek fakat,</p>
		<p>Aman ne kötü bir gün, Tanrım ne berbat!”</p>
		<p class="entry">Geri dönüşte homurdanıp durdu John yol boyunca,</p>
		<span epub:type="pagebreak" id="page146" title="146"/>
		<p>Nihayet değirmene varıp atı ahıra koyunca,</p>
		<p>Değirmenci’nin yanına gittiler, ocak</p>
		<p>Başında oturuyordu. Dönmek gerekti, ancak</p>
		<p>Epey geç olmuştu geri dönmek için,</p>
		<p>Karanlık bastırmıştı. Değirmenci’ye dönüp “Niçin</p>
		<p>Bize bir oda vermiyorsun?” dediler “parasını</p>
		<p>Öderiz tamam, merak etme orasını!”</p>
		<p>“Oda mı?” dedi Değirmenci “topu topu bir tek odam</p>
		<p>Var zaten, ama sıkışırız, kalmak istiyorsunuz madem.</p>
		<p>Evim dar” dedi “ama sizin için kolay,</p>
		<p>Felsefenizle avuç içi kadar yeri uzay</p>
		<p>Kadar geniş kılabilirsiniz, mürekkep yalamış</p>
		<p>Kişilersiniz siz, şöyle bir bakın ve yeterince geniş</p>
		<p>Değilse tartışarak genişletin, çekinmeyin sakın.</p>
		<p>Eeh, Simon, bu kadarcık eğlenmek senin de hakkın.</p>
		<p>Aziz Cuthbert aşkına, hani nasıl derler,</p>
		<p>Misafir umduğunu değil bulduğunu yer,</p>
		<p>Sunulana razı ol ya da kendin getir.”</p>
		<p>“Sevgili ev sahibimiz” dedi John, “bu kadar yeter,</p>
		<p>İyi eğlendin. Kendimize getirir bizi biraz içki, biraz et,</p>
		<p>Meraklanma öderiz neyse gereken ücret.</p>
		<p>Boş elle kuş yakalanmaz, biliriz zira,</p>
		<p>İşte harcanmaya hazır bir gümüş lira.”</p>
		<p>Trumpington’a ekmek ve bira almaya indi kız,</p>
		<p>Bu arada Değirmenci şöyle yağlı bir kaz</p>
		<p>Seçip çevirdi, sıkıca bağladı atı, kaçmasın diye,</p>
		<p>Bir yatak serdi ortaya, temiz çarşaf, battaniye.</p>
		<p>Üç dört adım var yok sofada kendi döşeği,</p>
		<p>Delikanlıların yatağının nerdeyse bitişiği</p>
		<p>Bir yerdeydi kızın yatağı ve oracığa</p>
		<p>Uzanıp yatacaklardı hepsi, kucak kucağa;</p>
		<p>Ne yapsınlar evde yoktu başka bir oda.</p>
		<p class="entry">Biranın en kalitelisi vardı sofrada,</p>
		<p>Yendi, içildi bir güzel, herkes eğlendi,</p>
		<p>Gece yarısına doğru “Haydi yatağa” dendi.</p>
		<p class="entry">Değirmenci iyiden iyiye kafayı bulmuştu.</p>
		<p>Çakırkeyifliği geçmiş, iyice zom olmuştu.</p>
		<p>Bir astımlı ya da çok üşütmüş biri gibi hık hık</p>
		<p>Hıçkırıklarla konuşması kesiliyordu sık sık,</p>
		<span epub:type="pagebreak" id="page147" title="147"/>
		<p>Yatağı zor buldu, karısı da onunla beraber.</p>
		<p>Kadın da boğazını ıslatmıştı ya, aman birader,</p>
		<p>Pür neşe şakıyordu alakarga misali,</p>
		<p>Daha sonra beşiğe uzandı eli,</p>
		<p>Sallamak gerekebilir, belki süt ister bebek,</p>
		<p>Yanına çekti beşiği işte böyle diyerek.</p>
		<p class="entry">Boşalınca maşrapa, son damla içilince,</p>
		<p>Yattı Alan, yattı John, ama kız yattı önce,</p>
		<p>Uyku ilacı da neymiş, yatış o yatış,</p>
		<p>Ölçüyü kaçıran Değirmenci o kadar sarhoş </p>
		<p>Olmuştu ki kafayı yastığa koyar koymaz sızdı,</p>
		<p>Horultusundan odada durmak imkânsızdı.</p>
		<p>Başka sesler de salıyordu tabii derinden derine,</p>
		<p>Karısı da aynı cümbüşle katıldı biraz sonra erine,</p>
		<p>Horultuları ikiyüz metre öteden duyardınız;</p>
		<p>Katıldı koroya, onları yalnız bırakmadı kız.</p>
		<p class="entry">Bu konser devam ederken Alan</p>
		<p>John’a bir dirsek atıp dedi “Uyanık mısın?</p>
		<p>Böyle bir şey duydun mu hiç Allah aşkına?</p>
		<p>Neler dediler öyle allasen bak şuna.</p>
		<p>Bir duaları var uçuk mu uçuk,</p>
		<p>Azgın ateş yak yok et, yav bunların hepsi kaçık,</p>
		<p>Hayatımda böyle garip bir şey duymadım.</p>
		<p>Uykum kaçtı, şu kadarcık olsun uyumadım”</p>
		<p>“Neyse, neyse, her işin sonu hayır,</p>
		<p>Ama sana söz John, bak sözüm yemin sayılır,</p>
		<p>Şu yavruyu götüreceğim bu gece,</p>
		<p>Bazı telafi yolları vardır çünkü işler ters gidince,</p>
		<p>Hatta şöyle bir kural vardır hatırlarsan:</p>
		<p>‘Bir kapıyı aralar bir kapıyı kapayan.’</p>
		<p class="entry">“Unumuzu çaldı, yalan mı, şu yavuz hırsız?</p>
		<p>Şimdiye dek bir an olsun gülmedi şansımız.</p>
		<p>Ama tüm başımıza gelenlerden daha beter</p>
		<p>Olanı: Hiçbir telafi şansı geçmedi elimize, artık yeter!</p>
		<p>Ben payıma razıyım zararımıza karşılık,</p>
		<p>Kızın işini bitireceğim, başka yolu yok.”</p>
		<p class="entry">John fısıldadı “Hey Alan, dinle kardeşini,</p>
		<p>Vallahi Değirmenci serer leşini</p>
		<p>Yakalarsa senin kızın koynunda, neme</p>
		<span epub:type="pagebreak" id="page148" title="148"/>
		<p>Lazım canımızı yakabilir, bak söylemedin deme.”</p>
		<p>“Yok canım, daha neler, o mu? Can yakmak mı?</p>
		<p>Sen beni ne sandın John, saf mı salak mı?”</p>
		<p class="entry">Alan davranıp süründü kıza doğru,</p>
		<p>Sırtüstü sereserpe uzanmıştı yavru,</p>
		<p>İyice yaklaştı kıza ve fırsat</p>
		<p>Bulamadan yosma, bağıramadan “İmdaat,”</p>
		<p>Uzun lafın kısası yekvücut oldular,</p>
		<p>John’a dönelim şimdi, onlar eğlenceyi buldular.</p>
		<p>John yatağında kıpırtısız kaldı epey bir zaman,</p>
		<p>Ağlandı sızlandı dedi “Of aman aman,</p>
		<p>Ne fırsat kaçırmışım, aman nasıl bir fırsat,</p>
		<p>Eşekliğine doyma e mi, burda eşek gibi yat.</p>
		<p>Arkadaşımın vücudunda dindi her türlü sızı,</p>
		<p>Zararı karşılandı sarınca kızı.</p>
		<p>Şansını kullandı, oh ne güzel, ne âlâ,</p>
		<p>Bense bir kütük gibi yatıyorum hâlâ.</p>
		<p>Gün gelip anlatılırken bu hikâye, diyecekler ne olmuş</p>
		<p>Biliyor musunuz? Hiçbir şey! Kof çıkmış John, ötmüyormuş kuş.</p>
		<p>Ben de kalkıp şansımı bir deneyeyim bakalım,</p>
		<p>Kendine yardım edene Tanrı da edermiş yardım.”</p>
		<p>Sonra kalkıp yavaşça beşiğe doğru kaydı,</p>
		<p>Çekip beşiği yatağının yanına koydu.</p>
		<p class="entry">Biraz sonra horlamayı kesti Değirmenci’nin karısı,</p>
		<p>Kalktı çıktı odadan, vakit gece yarısı,</p>
		<p>Karanlıktı ortalık, dönüşte etrafı yokladı eliyle,</p>
		<p>John’un kaçırdığı beşiği bulamadı haliyle.</p>
		<p>“Aman Tanrım” dedi “kayboldum, öğrencinin yatağına</p>
		<p>Düştüm galiba, dahası şehvet batağına</p>
		<p>Düşebilirdim az kaldı ve ah başıma neler</p>
		<p>Gelirdi kimbilir, ahh ahh ne kötü şeyler.”</p>
		<p class="entry">Sonunda parmakları dokunmuştu beşiğe,</p>
		<p>“Tamam” dedi “burası” ve çıkıp uzandı döşeğe.</p>
		<p>Hak saklasın aman, iyi ki beşiği buldu.</p>
		<p>Farkına varmadan iyice öğrenciye sokuldu.</p>
		<p>Hiçbir şeyden habersizdi, tamamen masumdu.</p>
		<p>John’un yatağında yayılıp gözlerini yumdu.</p>
		<p>Biraz durdu John ve sıçrayıp çabuk tuttu elini,</p>
		<p>Öyle bir abandı ki kadının kırıyordu belini,</p>
		<span epub:type="pagebreak" id="page149" title="149"/>
		<p>Ama kadın zevkten dudaklarını dişliyordu.</p>
		<p>Gidip geliyordu John, deli gibi işliyordu.</p>
		<p>Felekten harika bir gece çaldı bizim iki haylaz,</p>
		<p>Derken duyuldu sabahı müjdeleyen üçüncü horoz.</p>
		<p class="entry">Uzun gece boyu aralıksız çalıştığı için,</p>
		<p>Yorgun düşmüştü Alan, halsiz ve bitkin</p>
		<p>“Hoşçakal” dedi “tatlı Molly, iyisin ya?</p>
		<p>Gönlüm razı değil senden ayrılmaya</p>
		<p>Fakat gün doğuyor, bana eğlenmek olmaz.</p>
		<p>Ömrüm oldukça, şu sözlerimi bir tarafa yaz:</p>
		<p>Gerçek aşkın benim.” “Selametle git”</p>
		<p>Dedi kız “Yolun açık olsun, ey tatlı yiğit.</p>
		<p>Fakat yola çıkmadan, kulağını iyi aç</p>
		<p>Ve dinle beni: Hani değirmeni birkaç</p>
		<p>Adım geçince giriş kapısı var ya, onun</p>
		<p>Yakınında bir yerde duruyor babamın sizden çaldığı un.</p>
		<p>Her kırıntısı sizin ununuzdan yapılmış bir kek</p>
		<p>Bulacaksın orda, ama şimdi ey gönlümü çalan erkek,</p>
		<p>Vakit tamam, uğurlar ola, yardımcın olsun Tanrı.”</p>
		<p>Boşanıverdi gözyaşları, ıslandı yanakları.</p>
		<p class="entry">Alan kalktı düşündü, dedi “Söküyor şafak,</p>
		<p>En iyisi süzülüp John’un yanına yatmak.”</p>
		<p>Ama tam sıyrılıp geçerken beşik çıktı yoluna,</p>
		<p>“Amman oğlum” dedi Alan “baksana sağına soluna,</p>
		<p>Ama eyvah, ben galiba yanlış yerdeydim.</p>
		<p>Başım dönüyor halsizlikten, bilmiyorum nerdeyim.</p>
		<p>Ayaklarım dolaşıyor fazla mesaiden</p>
		<p>Ama beşik burda olduğuna göre sahiden</p>
		<p>Yönümü şaşırmış olmalıyım, o zaman burası</p>
		<p>Değirmenci’nin yatağı olmalı, bu da karısı.”</p>
		<p class="entry">Böyle deyip geri döndü ve el</p>
		<p>Yordamıyla Değirmenci’nin yatağına varıp bir güzel</p>
		<p>Giriverdi adamın koynuna,</p>
		<p>Onu John sanıyordu, sarılıp boynuna,</p>
		<p>“Kendine gel” dedi “uyan, seni uyuz,</p>
		<p>Sen uyurken biz orada malı götürüyoruz.</p>
		<p>Anlatayım da ağzın sulansın bak ne hoş</p>
		<p>Anlar yaşadım, zevkten nasıl oldum sarhoş.</p>
		<p>Aziz James üstüne yemin, sen burda hasta</p>
		<span epub:type="pagebreak" id="page150" title="150"/>
		<p>Bir köpek gibi yatarken ben tam üç posta</p>
		<p>Gittim Değirmenci’nin kızına, buğdayımı öğüttüm.”</p>
		<p>“Seni alçak” dedi Değirmenci “doğru mu işittim?</p>
		<p>Seni hayvan, seni düzenbaz, seni lağım sıçanı,</p>
		<p>Bu durumda ben senin bozmaz mıyım façanı?</p>
		<p>Almaz mıyım canını ha, söyle? Nasıl olur?</p>
		<p>Ne cesaretle kızıma atarsın çamur?”</p>
		<p>Sarılıp boğazına var gücüyle sıktı,</p>
		<p>Bastırdı Âdem elmasına, Alan’ın kanı beynine çıktı.</p>
		<p>Yaradana sığınıp şöyle okkalı bir yumruk</p>
		<p>İndirdi, Değirmenci’nin burnundan şimdi oluk oluk</p>
		<p>Kan boşanıyordu. İki domuz gibiydiler batakta,</p>
		<p>Alt alta, üst üste; bir o, bir bu atakta.</p>
		<p>Ama Değirmenci ayağını burktu maçın bu devresinde,</p>
		<p>Karısının yanına yayıldı kaldı bir tur dönüp çevresinde.</p>
		<p class="entry">Kadın John’la uyuyor olduğundan deminden beri</p>
		<p>Farkedememişti bu olup bitenleri,</p>
		<p>Ne olsa çok çalışmıştı, yorgun, bitkindi,</p>
		<p>Değirmenci uykusunun ortasına bir ağaç gibi indi.</p>
		<p>Afallayıp uyandı kadın, “İmdaat” diye bağırdı,</p>
		<p>Kutsal Bromeholme haçını yardıma çağırdı.<a class="noteref" epub:type="noteref" href="#f4">4</a></p>
		<p>“Ocağına düştüm Tanrım, ne olur yardım et,</p>
		<p>Simon kalk, şeytanlar aramızda, şeytanlar bizi ziyaret</p>
		<p>Ediyorlar. Ha öldüm, ha öleceğim, kalbim patlayacak,</p>
		<p>Biri başıma, biri göbeğime oturmuş, kalk Simon kalk,</p>
		<p>Kalk çabuk, bu azgın öğrenciler döğüşüyorlar.”</p>
		<p class="entry">Bunları duyan John ok gibi fırlar</p>
		<p>Dört dolanır odada “Bir sopa bulunur mu?”</p>
		<p>Diyerek. Değirmenci’nin karısı da durur mu?</p>
		<p>O da başlar aranmaya, fazla söze ne gerek,</p>
		<p>Köşe bucağı en iyi o bildiğinden hemen bir değnek</p>
		<p>Geçirir eline duvara dayalı duran;</p>
		<p>Ay parlaktı gecede, duvardaki delikten içeri vuran</p>
		<p>Işığın yardımıyla gördü boğuşanların siluetlerini,</p>
		<p>Gerçi ayırt edemedi, göremedi suratlarını,</p>
		<p>Zifiri karanlıktı, kuyu gibi, kuytuydu oda.</p>
		<p>Fakat o ne, beyaz bir şey duruyordu orada,</p>
		<p>Eğildi baktı, tamam bu kadarı yetti,</p>
		<p>Bastı çığlığı, Tanrım, ortalığı inletti,</p>
		<span epub:type="pagebreak" id="page151" title="151"/>
		<p>Bu, öğrencinin yatarken giydiği kukuletaydı.</p>
		<p class="entry">Sopasını kavrayıp, karanlıkta usulca kaydı,</p>
		<p>Alan’a vurmayı hesaplayarak kaldırdı elini,</p>
		<p>Fakat tam on ikiden vurdu kocasının kelini.</p>
		<p>Canhıraş çığlıklarla kendini yere attı Değirmenci,</p>
		<p>“Ölüyorum” dedi “yandım.” Sonra iki öğrenci</p>
		<p>Çullanıp üstüne çıkardılar pestilini ve onu</p>
		<p>Öylece bırakıp giyindiler; atlarını ve öğütülmüş unu</p>
		<p>Alıp sıvıştılar. Değirmeni geçince de unutmadılar tabii ki</p>
		<p>Kızın kendi unlarından yaptığı keki.</p>
		<p>Böylece kibirli Değirmenci layığını bulmuştu,</p>
		<p>Hem dövülmüş, hem öğütme ücretinden olmuştu,</p>
		<p>Öğrencilerin yediği akşam yemeği caba,</p>
		<p>Karısı kaynamıştı arada, kızını katmıyorum hesaba.</p>
		<p>Başına bunlar gelir –bana demeyin nasihatçı– </p>
		<p>Eğer bir değirmenci olursa üçkâğıtçı.</p>
		<p class="entry">Çocukken duymuştum, şu söz sık sık geçer</p>
		<p>Halk arasında: “Rüzgâr eken, fırtına biçer”</p>
		<p>Ava giden avlanır diyelim şuna ya da.</p>
		<p>Ulu Tanrım senden sorulur var ile yok dünyada,</p>
		<p>Mutlu sona ulaşsın izninle bu kafile,</p>
		<p>Değirmenci’yle ödeştim, konuşmadım nafile.</p>
		<p class="spot">Kâhya’nın Hikâyesi burada bitiyor.</p>
	</section>
	<aside class="footnote" epub:type="footnote" id="f1">1 Kız gayrimeşruydu ve bu yüzden babasının onu evlendirmek için yüklü miktarda para ödemesi gerekmişti.</aside>
	<aside class="footnote" epub:type="footnote" id="f2">2 Değirmenci <em>“free-man”</em> oluşunu, yani köle veya hizmetçi sınıfından olmayışını bir üstünlük olarak öne sürüyor.</aside>
	<aside class="footnote" epub:type="footnote" id="f3">3 Kurt kısrağın tayını satın almak ister. Kısrak da fiyatının arka ayağının altında olduğunu söyler ve fiyatı öğrenmeye kalkan kurt sıkı bir tekme yer.</aside>
	<aside class="footnote" epub:type="footnote" id="f4">4 İsa’nın gerildiği çarmıhtan alınma olduğuna inanılan ve Norfolk’ta çok değer verilen bir odun parçası.</aside>
</body>
</html>