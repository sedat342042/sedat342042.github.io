<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Canterbury Hikâyeleri</title>
	<link href="main.css" rel="stylesheet" type="text/css"/>
</head>
<body class="chapter" epub:type="chapter" id="chapter-15">
	<section>
		<span epub:type="pagebreak" id="page331" title="331"/>
		<h1 class="part-header">Grup D (Fragman III)</h1>
		<section id="bolum-1">
			<h1 class="chapter-header">BATHLI KADIN’IN HİKÂYESİ (GİRİŞ)</h1>
			<p class="spot">Bathlı Kadın’ın Hikâyesi’nin Giriş’i.</p>
			<p class="entry">“Yeryüzünde başka yetkili kitaplar olmasa ve yalnız</p>
			<p>Tecrübe olsa bile bu konuda otorite, inanınız,</p>
			<p>Benim başımdan geçenler tek başına yeter</p>
			<p>Ne sefilliktir evlilik, ne berbat, ne beter</p>
			<p>Bir iştir anlatmaya. Çünkü beyler, on ikimden bu yana</p>
			<p>Kaç koca eskittin diye soracak olursanız bana</p>
			<p>Ölümsüz Tanrı’ya şükür, beş kez evlendim kilise</p>
			<p>Kapısında – bu kadar sık olması eğer doğruysa.</p>
			<p>Her kocamın kendine has, hoş bir yanı vardı.</p>
			<p>Fakat –çok zaman önce değil– beni uyarmışlardı:</p>
			<p>Galile’de Cana’da, İsa’nın, bir kimsenin düğününe yalnızca</p>
			<p>Bir kez gittiği rivayet olunur diye. Hal böyle olunca,</p>
			<p>Doğru olmayacaktı birden fazla evlilik yapmak.</p>
			<p>Şu örneği vermişti aynı kişi, demişti ‘Bak,</p>
			<p>Bir kuyu başında, hem Tanrı, hem insan olan İsa, Samiriye</p>
			<p>Şehrinden bir kadını kötü paylamıştı, hatırla niye?</p>
			<p>‘Beş kez evlendin’ demişti ‘şimdiye dek,</p>
			<p>Ama kocan sayılmaz şimdi birlikte olduğun erkek.’</p>
			<p>Ne demek istediğini anlamış değilim hâlâ,</p>
			<p>Ama şöyle bir soru sorulabilir pekâlâ:</p>
			<p>İşler neden karışıyor bu beşinciye gelince?</p>
			<p>Bir kadının kaça kadar hakkı var öğrenmeli önce.</p>
			<p>Maalesef bu yaşa geldim, başım, gözüm selameti</p>
			<p>İçin, duymadım nedir bu rakamın kerameti.</p>
			<span epub:type="pagebreak" id="page332" title="332"/>
			<p>Neyse, herkes dilediği gibi yorumlasın, aman,</p>
			<p>Bileceğimi biliyorum ben, ve şaşmam bundan.</p>
			<p>‘Ey insanlar çoğalın’ diye emretmiş Tanrım,</p>
			<p>Bakın bu asil bölümü noktası virgülüne anlarım.</p>
			<p>Ayrıca deniyor ki baba ocağı bir kenarda kalmalı,</p>
			<p>Yani ana babadan ayrılıp kocam beni almalı.</p>
			<p>‘Peki kaça kadar evlenmeli? Sınırı nedir?’ derseniz,</p>
			<p>İki olabilir pekâlâ ve isterseniz sekiz,</p>
			<p>Sayıdan, sınırdan söz edilmezken hiçbir emirde,</p>
			<p>Kalkıp bu işi hor görmek niye bir de?</p>
			<p>Bilge hükümdar Süleyman’ı düşünün yine,</p>
			<p>Karılarının sayısı ulaşıyordu denir bine.</p>
			<p>Ah nerede? Keşke benim de olsa öyle bir imkânım,</p>
			<p>Değişiklik yapabilsem gönlümce, çektikçe canım;</p>
			<p>Onunkilerin yarısı kadar olsa bile bana yeter!</p>
			<p>O nasıl bir erkektir ki Tanrım, bin kadına yeter?</p>
			<p>Dünyada hiçbir erkek onunla boy ölçüşemez,</p>
			<p>Tanrı biliyor bu soylu kralla, düşünün bir kez,</p>
			<p>Ne mesut anlar yaşamıştır karılarının her biri</p>
			<p>O ilk gece, öyle güçlü bir erkek olmalı, öyle diri.</p>
			<p>Tanrı’ya şükürler olsun ki ben çıktım beşe,<a class="noteref" epub:type="noteref" href="#f1">1</a></p>
			<p>Başım üstünde yeri var, yine de itirazım yok altıncı eşe.</p>
			<p>Açık konuşalım, el değmeden kuruyup gidecek değilim ya,</p>
			<p>Göçüp gittiğinde kocam –eh bu dünya fani dünya– </p>
			<p>Talip olacaktır bana yine bir başka Hıristiyan.</p>
			<p>Kutsal kitapta da izin vardır buna, okuyan</p>
			<p>Bilir, nerede istersem evlenebilirim, açıkça söylenir bu,</p>
			<p>Günah değil evli olmak, evlenmek değil tabu,</p>
			<p>Yanmaktansa evlenmek yeğdir tabii ki.</p>
			<p>Çift karılı Lamech’i aşağılayanlara ne denir peki?</p>
			<p>Herkes ne derse desin umrumda değil, tutup</p>
			<p>İnanacak değilim onlara. Kutsal kişilerdi İbrahim ve Yakup,</p>
			<p>Evet, ikisi de öyleydi ama, bildiğim kadarıyla</p>
			<p>Evlenmişlerdi ikisi de ikiden fazla karıyla,</p>
			<p>Ve onlar gibi nice kutsal şahıs var, kesin.</p>
			<p>Gören, duyan varsa çıksın Allah aşkına söylesin,</p>
			<p>Hangi çağda, kitapta, Tanrı evliliği yasak etmiştir,</p>
			<p>Ya da bakire kalın diye vermiştir emir?</p>
			<p>Siz de, ben de biliyoruz ki ille de bakire</p>
			<span epub:type="pagebreak" id="page333" title="333"/>
			<p>Kalmak şartı yok hiçbir Havariye göre:</p>
			<p>Öğütlenmiyor değil kızlara bakirelik; fakat,</p>
			<p>Emir yerine geçmez ki bir nasihat.</p>
			<p>Bizim özgür irademize kalıyor sonuçta karar,</p>
			<p>Tanrı kızlık konusunda ısrarlı olsaydı, akıl var</p>
			<p>Mantık var, evliliği de hepten yasaklardı diyorum.</p>
			<p>Üstelik şu da var: Hiç saçılmadan tohum</p>
			<p>Sözü geçen bakireler nasıl dünyaya gelecek, gel de bul</p>
			<p>Cevabını. Efendisinin tam açıklamadığı konularda Aziz Paul</p>
			<p>Nasıl cesaret eder kesin bir yasak koymaya?</p>
			<p>Yine de bakireliğe konmuş bir madalya,</p>
			<p>Kim hak ederse alsın, kim en hızlı koşar görelim.</p>
			<p class="entry">“Fakat ‘Aman bu ödülü herkese verelim’</p>
			<p>Dememiştir Tanrı, hikmetinden sual olmaz, kime isterse verir.</p>
			<p>Bu konuda otoritemiz Aziz Paul, bakir</p>
			<p>Kalmıştır ve gerek yazılarında ve gerekse de</p>
			<p>Vaazlarında, herkese ‘Benim gibi olun’ dese de</p>
			<p>Onun bu sözleri birer nasihattan öteye geçmez.</p>
			<p>Evlenmeme izin veren o değil mi, düşünün bir kez .</p>
			<p>Bu durumda kocam ölecek olursa bir gün, niye</p>
			<p>Suçlanayım ikinci kocayı alıyorum diye?</p>
			<p>Özetlersek, hiçbir kadına el değmeden yaşamakta</p>
			<p>Bir fazilet var tamam, yani ne sofada, ne yatakta.</p>
			<p>Kurtla kuzunun yan yana durması gibidir bu yahut,</p>
			<p>Daha da güzeli, yan yana durur mu ateşle barut?</p>
			<p>Pek tehlikeli olur bu. Ama yanlış anlaşılmasın sakın,</p>
			<p>Zayıf bir evlilik sürmektense, demek isteniyor bakın,</p>
			<p>Bakir ve bakire kalmak şüphesiz ki yeğ,</p>
			<p>Temiz kalacağım diye birbirine ne dokun, ne değ,</p>
			<p>‘Evliyim’ de sonra da, aman orda kalsın.</p>
			<p class="entry">“Gözüm yok bakirelikte, kim alırsa alsın.</p>
			<p>Bazıları onu iki kez evlenmeye tercih eder,</p>
			<p>‘Vücudum da ruhum gibi temiz olsun’ der.</p>
			<p>Övünecek değilim ama bilinir, bir beyin evinde dahi,</p>
			<p>Çanak, çömlek, kap kacak, sürahi</p>
			<p>Saf altından değildir hep, onların arasında</p>
			<p>Tahtadan yapılmış olanlar vardır ki bunlar, esasında,</p>
			<p>Günlük kullanım için sunulmuşlardır evin beyine.</p>
			<p>Tanrı insanları değişik şekillerde yöneltir kendine,</p>
			<span epub:type="pagebreak" id="page334" title="334"/>
			<p>Farklı farklı hediyeler bağışlar herkese,</p>
			<p>Kimine onu verir, kimine bunu, nasıl uygun görürse.</p>
			<p>Bakirelik mükemmel bir olaydır mutlak,</p>
			<p>Elbet saygıya değer bir iş kendine hâkim olmak.</p>
			<p>Fakat İsa, o mükemmelliğin kaynağı,</p>
			<p>Demiyor ki bize ‘Fakirlere dağıtın varı yoğu,</p>
			<p>Ve bu konularda benim yolum olsun hepinizin yolu.’</p>
			<p>O, yürekleri mükemmele ulaşma azmiyle dolu</p>
			<p>Olanlara sesleniyor ve müsaadenizle beyler, şahsen</p>
			<p>Bu son gruba dahil olanlardan değilim ben.</p>
			<p>Yolum budur, evliliğe götürür beni her adım,</p>
			<p>Hayatımın çiçeğini evliliğin gereklerine, meyvalarına adadım.</p>
			<p class="entry">“Sorarım ayrıca, üreme organları ne maksatla mevcut?</p>
			<p>Ne yarar gözetilerek yaratılmış onlar, neden var vücut?</p>
			<p>Dileyen çıkar, başlar işkembeden atmaya,</p>
			<p>Der ki: ‘Efendim, bu organlar yalnızca idrar boşaltmaya</p>
			<p>Yarar, ayrıca efendim bu minik şeyler erkek veya dişi</p>
			<p>Diye sınıflandırmak içindir insanları, işte bu işi</p>
			<p>Kolaylaştırır üreme organları, yoksa daha</p>
			<p>Başka bir işlevi yoktur.’ ‘Hayır!’ mı? Hah ha,</p>
			<p>Haklısınız, tecrübe diyor ki kazın ayağı başka,</p>
			<p>Rahiplerimiz kızmayacaklarsa gelip aşka,</p>
			<p>Derim ki her iki amaca hizmet etmek</p>
			<p>İçin var bu organlar: hem boşaltım için, hem de zevk</p>
			<p>Almak için çoğalma olayından, tabii ki zina</p>
			<p>Durumlarını dahil etmiyorum buna.</p>
			<p>Yoksa neden öyle yazmalı kitaplar, neden öyle demeli:</p>
			<p>‘Her erkek karısına evlilik borcunu ödemeli.’</p>
			<p>İyi hoş da, bu anılan borcu nasıl ödeyecek,</p>
			<p>Mübarek aletini kullanmadan bir erkek?</p>
			<p>Özetleyecek olursak çıkan sonucu tekrar,</p>
			<p>Bu organlar hem idrar, hem üreme için var.</p>
			<p>Ben demiyorum ki söz ettiğim gibi bir aleti</p>
			<p>Olan herkes sokağa fırlasın ve bir çoğalma halet-i</p>
			<p>Ruhiyesi içinde işe koyulsun.</p>
			<p>Kim ister bu arada saflık, lekesizlik unutulsun?</p>
			<p>İsa bir erkek olarak yaratılmıştı ama temiz,</p>
			<p>Bakir bir yaşam sürdü ve daha pek çok aziz</p>
			<p>Kusursuz bir saflık içinde yaşadılar bihakkın.</p>
			<span epub:type="pagebreak" id="page335" title="335"/>
			<p>Bakireleri kıskandığımı filan sanmayın sakın,</p>
			<p>Onlar katıksız buğday, biz karılarsa arpa unundan</p>
			<p>Yapılmış ekmekler olalım varsın, utanacak ne var bundan.</p>
			<p>Mark’ın rivayetlerine bakılacak olursa,</p>
			<p>Arpa ekmeğiyle birçok kimseye hayat verdi İsa.</p>
			<p>Tanrı’nın bana layık gördüğü şekil</p>
			<p>Yaşar giderim ben, titizlenmek âdetim değil.</p>
			<p>Tanrı’mın onu bana verdiği kadar özgürce, sıkmadan canımı,</p>
			<p>Kullanırım karılık görevimde ben de enstrümanımı.</p>
			<p>Sızlanırsam vay bana; hiç güçlük çıkarmam,</p>
			<p>Ne zaman isterse kocam, sabah ya da akşam,</p>
			<p>Ne zaman eline geçer, ödemek isterse borcunu,</p>
			<p>İzinlidir yanaşmaya, ondan esirgemem bunu.</p>
			<p>Ama öyle bir koca olmalı ki  –bu iş basit değil öyle– </p>
			<p>Hem borçlu hissetmeli kendini, hem de bana bir köle</p>
			<p>Gibi hizmet etmeli karısı oldukça ben;</p>
			<p>Kendisi değil, ben olmalıyım vücuduna hükmeden.</p>
			<p>Havari’nin budur bana nasihati,</p>
			<p>Kocalara ‘Karılarınızı çok sevin’ demiştir zati.</p>
			<p>Bu sözü pek hoşuma gider, ne yalan</p>
			<p>Söyleyeyim.” Afnameci atıldı, söze karıştı o an,</p>
			<p>“Özür dilerim madam,” dedi “eğer izin</p>
			<p>Verirseniz, Tanrı ve Aziz John adına değme vaizin</p>
			<p>Sizinle yarışamayacağını söyleyeceğim bu konularda.</p>
			<p>Şu sıralar benim de bir evlilik planım var da,</p>
			<p>Desenize bu evlilik bana pahalıya mal olacak,</p>
			<p>Anladığım kadarıyla vuslat bu yıl da hayal olacak.”</p>
			<p>“Bekle” dedi Kadın, “daha başlamadı hikâyem,</p>
			<p>Sen başka bir fıçıdan içeceksin hem.</p>
			<p>Acı biradan daha berbat bir tat verecek bu fıçı.</p>
			<p>Bu uzman olduğum konu, dahası kamçı</p>
			<p>Görevini bizzat üstlendiğim evlilik denen işkence</p>
			<p>Nasıl bir şeydir dinle ve hikâyem sona erince</p>
			<p>Kapağını açacağım bu fıçıdan bir yudum</p>
			<p>Almak sana kalmış artık. Seni uyarıyorum,</p>
			<p>Fazla yaklaşma sakın, biraz uzak dur</p>
			<p>Evlilikten; vereceğim örneklerin sayısı onu bulur,</p>
			<p>Aşar hatta. Başkalarının yaşadıklarından ders</p>
			<p>Almayan birinin başına geleceklerden hisse çıkartır herkes.</p>
			<span epub:type="pagebreak" id="page336" title="336"/>
			<p>Aynı sözler Ptolemy’nin kitabında da yazar,<a class="noteref" epub:type="noteref" href="#f2">2</a></p>
			<p>Aç bak Almagest’i meraklıysan, orda var.”</p>
			<p>“Madam” dedi Afnameci “özellikle rica ediyorum sizden,</p>
			<p>Bizi mahrum bırakmayın hikâyenizden.</p>
			<p>Kimseyi kayırmayın, hiç kimseden korkmayın,</p>
			<p>Gençleri tecrübenizden mahrum bırakmayın.”</p>
			<p class="entry">“Hoşunuza gidecek madem, memnuniyetle”</p>
			<p>Dedi Kadın, “fakat yalvarırım bütün kafile</p>
			<p>Bağışlasın beni ve söyleyeceklerimi ciddiye </p>
			<p>Almasın pek, kimse bozulmasın ‘Ne diyor?’ diye.</p>
			<p>Olur ya, hayal gücü bu, kapar insanı sürükler,</p>
			<p>Anlatacaklarım eğlence olsun diye seçilmiş sözcükler.</p>
			<p>Şimdi dikkat, hikâyeme başlıyorum, evet,</p>
			<p>Geçmesin boğazımdan bira, şarap yalanım varsa şayet.</p>
			<p>Bu nedenle, kocalarımla ilgili her şeyi</p>
			<p>Dosdoğru aktaracağım: İkisi kötüydü, üçü iyi.</p>
			<p>Bu iyi dediklerim yaşlı ve zengindi; evet, sayıları üçtü,</p>
			<p>Anlaşma şartlarını yerine getirmek onlar için güçtü.</p>
			<p>Tabii bununla ne demek istediğimi anlamak pek zor</p>
			<p>Değil. Tanrım, hatırladıkça gülesim geliyor;</p>
			<p>Bütün gece nasıl çalıştırırdım onları, acırdım onlara.</p>
			<p>Çok da umurumda değildi aslında, zira</p>
			<p>Hazinelerini altınlarını sunmuşlardı bana: Bir kaygı</p>
			<p>Duymama gerek yoktu sevgilerini kazanmak için ya da saygı</p>
			<p>Göstermek için, nasıl olsa deli gibi seviyorlardı beni,</p>
			<p>Bu da onlara değer vermemek için en önemli nedeni</p>
			<p>Oluşturuyordu. Akıllı bir kadın gereken neyse yapar</p>
			<p>Gönülleri çalıncaya dek, ama ne zaman ki âşığı ona tapar...</p>
			<p>İşte ben de onları avcuma almıştım derhal,</p>
			<p>Benimdi madem hepsinde ne kadar mal</p>
			<p>Mülk varsa, kendime sonuçta bir zevk, bir çıkar</p>
			<p>Sağlamayacaksa dedim ne gereği var</p>
			<p>Onları memnun edeceğim diye çırpınmanın.</p>
			<p>Her birini öyle bir çalıştırıyordum ki inanın,</p>
			<p>Geceleri ‘Yandım anam’ türküsünü söylüyordu her biri.</p>
			<p>Hani Essex’te, Dunmow’da domuz pastırması kazanır ya kimileri,<a class="noteref" epub:type="noteref" href="#f3">3</a></p>
			<p>Benimkilerin harcı değildi o iş. Ama onları kendi kanumuma</p>
			<p>Göre öyle yönetirdim ki hepsi yanıma</p>
			<p>En hoş hediyelerle dönmeye can atarlardı pazardan.</p>
			<span epub:type="pagebreak" id="page337" title="337"/>
			<p>Kurtulamazlardı yine de horlanmaktan, azardan,</p>
			<p>Bir çift güzel laf etsem uçarlardı sevinçten.</p>
			<p class="entry">“Şimdi dinleyin beni can kulağınız ilen:</p>
			<p>Ey cin fikirli kadınlar, ey kurnaz</p>
			<p>Karılar, kocalarınızı yerli yersiz suçlayınız.</p>
			<p>Bir kadının yarısı kadar bile, sanmam,</p>
			<p>Yeminler edip, yalanlar uyduramaz bir adam.</p>
			<p>İş bilir kadınlar için yeni değildir bu söylediklerim,</p>
			<p>Yanlış hareket edenler varsa onlara derim:</p>
			<p>Akıllı bir kadın, başlamadan daha kavga,</p>
			<p>İnandırır kocasını, der ki ‘Yalan söylüyor karga,<a class="noteref" epub:type="noteref" href="#f4">4</a></p>
			<p>Çıldırmış olmalı,’ sonra da hizmetçiyi çağırır yardıma.</p>
			<p>Bakın ben şöyle derdim daima:</p>
			<p class="entry">“ ‘Ne konuştuğunu kulağın işitiyor mu yaşlı bunak?</p>
			<p>Komşumuzun karısı ne kadar şık giyiniyor bak!</p>
			<p>Her gittiği yerde saygı görüyor, çünkü</p>
			<p>Pek zarif; bense ev kuşuyum, elbiselerim eski püskü.</p>
			<p>Ne işin vardı orda? Neden onun evine gittin?</p>
			<p>O mu çok çekici, yoksa sen mi azıttın?</p>
			<p>Hizmetçiyle fiskos ha, seni şehvet düşkünü,</p>
			<p>Aptal herif, artık bu numaralardan vazgeçmenin günü.</p>
			<p>Benim de bir dostum, arkadaşım olacak olsa eğer,</p>
			<p>Üstüme yürürsün suçsuz yere, tıpkı bir canavar</p>
			<p>Gibi. Biraz eğleneyim diye bir dostuma gitsem ne olur yani?</p>
			<p>Kütük gibi sarhoş gelirsin eve, seni sarhoş seni,</p>
			<p>Bitmek bilmez vaazına başlarsın koltuğuna kurulup,</p>
			<p>‘Yoksul bir kadınla evlendim’ diye sızlanırsın durup durup.</p>
			<p>‘Ne çok masraf’ dersin, ‘ne çok gider!’ Ah siz erkekler,</p>
			<p>Kadın varlıklıysa ya da soyluysa, bu sefer,</p>
			<p>‘Ona katlanmak’ dersin ‘ne zor.’</p>
			<p>Bu ne kapris böyle, bu ne anlamsız gurur.</p>
			<p>Biraz eli yüzü düzgün biri olsa kadın</p>
			<p>‘Neme lazım’ dersin ‘meraklısı çoktur bunun,</p>
			<p>Dört bir yanını sarmış bastırırken erkekler,</p>
			<p>Bir kadın ne zamana kadar iffetli bekler?’ </p>
			<p class="entry">“ ‘Dersin ki: ‘Kadınları servetleri için arzular kimi,</p>
			<p>Bazen yüz güzelliği, bazen de vücudunun biçimi.</p>
			<p>Şarkı okumalarına bayılır bazısı; kıvrak</p>
			<p>Danslarına, kimisi incecik kollara ve kimi erkek</p>
			<span epub:type="pagebreak" id="page338" title="338"/>
			<p>Mini mini ellere hasta olur;’ </p>
			<p>Böylece her şeyi kötüye yorar ve dersin ki ‘Korkulur,</p>
			<p>Kaderimiz olur elde avuçtakinden uğunmak,</p>
			<p>Kolay mı sürekli hücum altındaki bir kaleyi savunmak?’</p>
			<p class="entry">“Kadın biraz aptal olsa bu kez de suratın asılır,</p>
			<p>Dersin ki ‘Her gördüğü erkeğe bu kız asılır,</p>
			<p>Adamın üstüne sıçrar hemen, tıpkı bir finoya</p>
			<p>Benzer bu hali, nihayet biri takılır çengele ya!</p>
			<p>Şu gölde yüzen kazlardan en çamurlu olanı</p>
			<p>Dahi açıkta kalmaz, kandırır bir oğlanı.’</p>
			<p>Ayrıca dersin ki ‘Hiçbir erkeğin yanında tutmak</p>
			<p>İstemediği bir kızı güçtür zaptetmek.’</p>
			<p>İşte böyle konuşursun pis herif yatarken,</p>
			<p>Eklersin bir de ‘Henüz imkânı varken,</p>
			<p>Kafası basan bir erkek evlilik denen kızılca kıyamete</p>
			<p>Neden girsin, girmek varken Cennet’e?’</p>
			<p>Hay tepende patlasın binlerce şimşek, yıldırım,</p>
			<p>O kırış kırış boynun kırılsın, Tanrı’dan yalvarırım</p>
			<p class="entry">“ ‘Dersin ki ‘Akan bir dam, çekmeyen bir baca</p>
			<p>Ve dırdırcı bir karı yüzünden evden kaçar bir koca.’</p>
			<p>Çok merak ediyorum, söyle Allah aşkına</p>
			<p>Nedir bunları söyleten senin gibi ihtiyar bir şaşkına?</p>
			<p class="entry">“ ‘Dersin ki ‘gerçek yüzünü saklar kadınlar,</p>
			<p>Evlendikten sonra çıkar ancak kötü yanlar.’ </p>
			<p>Bu bir alçak herifin lafıdır garanti.</p>
			<p class="entry">“ ‘Dersin ki ‘Deneyebilirsin bir tazıyı, öküzü, atı</p>
			<p>Satın almadan evvel, bir lavaboyu, tası,</p>
			<p>Çatalı, kaşığı, diyeceğim kısacası,</p>
			<p>Çanak çömleği, elbiseleri denemek kabil,</p>
			<p>Ama kadınları aynı şekilde sınamak mümkün değil.</p>
			<p>Onların foyası evlendikten sonra çıkar ancak,’</p>
			<p>Seni Şeytan’ın kendisi, ihtiyar bunak!</p>
			<p class="entry">“ ‘Yine dersin ki: ‘Koparırsın kıyametleri,</p>
			<p>Ardı ardına sıralamazsam iltifatları,</p>
			<p>Yüzüne bakıp durmazsam hayran, hayran,</p>
			<p>Nerde olursak olalım sana hep güzel bayan,</p>
			<p>Diye hitap etmezsem. Doğum gününde bir parti</p>
			<p>Düzenlemek, seni şık giysilere boğmak kocalığımın şartı.</p>
			<p>Büyük bir saygı göstermek ak saçlı dadına, aman efendim,</p>
			<span epub:type="pagebreak" id="page339" title="339"/>
			<p>Hizmetçilerine iyi muamele etmek, bir bakıma, görevim,</p>
			<p>Ayrıca babanı ve arkadaşlarını el üstünde tutmak,’</p>
			<p>Bu şartları da koyan benmişim, seni yalancı ahmak.</p>
			<p class="entry">“ ‘Dahası yardımcımız Yakışıklı Jenkin’in</p>
			<p>Kıvır kıvır saçları güneşte parlıyor diye altın</p>
			<p>Gibi ve kendisi her yerde ediyor diye bana eşlik,</p>
			<p>Yersiz bir şüpheye kapılmışsın, var bunda bir yanlışlık,</p>
			<p>Yüzüne bakmam onun yarın ölecek olsan bile.</p>
			<p class="entry">“ ‘Hay Allah’ın cezası, şimdi de sen söyle,</p>
			<p>Kasanın anahtarlarını benden ne diye gizliyorsun,</p>
			<p>Senin kadar benim de hakkım var onda biliyorsun.</p>
			<p>Karını aptal yerine mi koyuyorsun yani, pes!</p>
			<p>Bak şu sözlerimin şahidi olsun ki Aziz James,</p>
			<p>İstediğin kadar köpür, dilediğin kadar kız,</p>
			<p>Hem vücudumun, hem paramın efendisi olamazsın, imkânsız.</p>
			<p>Öyle ya da böyle, vazgeçmek zorundasın birinden,</p>
			<p>Hem bıktım daima üstümde hissettiğim gözlerinden,</p>
			<p>Niyetin beni kasana kilitlemek galiba, ah canım!</p>
			<p>Şöyle demelisin oysa: ‘Nereye istersen gidebilirsin hanım,</p>
			<p>Canının çektiğini yap, hayattan zevk al.</p>
			<p>Güler geçerim isteyen dilediği hangi masal</p>
			<p>Varsa anlatsın, gülünç şeyler bunlar, inanmak delice,</p>
			<p>Sadık bir eş olduğunuzu biliyorum sayın bayan Alice.’ </p>
			<p>Sevmeyiz attığımız her adımı kontrol</p>
			<p>Eden erkekleri, özgürlüğü severiz; biraz ılımlı ol.</p>
			<p class="entry">‘Bütün erkekler bir yana, o bir yana,</p>
			<p>Lord Ptolemy –Tanrı bol şefaat etsin ona– </p>
			<p>Almagest adlı eserinde şu özlü sözü</p>
			<p>Söyler: ‘İçinizde en akıllısı acaba yeryüzü</p>
			<p>Kimin idaresinde diye merak etmeyen kişidir!’</p>
			<p>Bak bu sözle anlatılmak istenen şudur:</p>
			<p>Elinde varsa eğer, yeteri kadar düşmüşse sana,</p>
			<p>Öbürlerini niye sorarsın, sen önüne baksana.</p>
			<p>Açıklayayım istersen bu elinde varsa olayını,</p>
			<p>Anlayacağın, bu gece istersen alabilirsin payını.</p>
			<p>İzin vermiyorsa bir başkasının kendi fenerinden</p>
			<p>Mumunu yakmasına, o kişiye cimrilerin şahı derim ben.</p>
			<p>Allah aşkına, fenerin ışığı azalacak</p>
			<p>Değil ya bu yüzden, ne var bunda bozulacak!</p>
			<span epub:type="pagebreak" id="page340" title="340"/>
			<p class="entry">“ ‘Üstelik dersin ki ‘Bir kadının kıyafeti</p>
			<p>Şıksa, süslüyse tehlikeye girmiş demektir iffeti.’ </p>
			<p>Yazık sana ki sözlerini desteklemek gayesiyle,</p>
			<p>Havarilerin sözlerine başvuruyorsun ve İncil’e:</p>
			<p>‘Ey kadınlar, son derece namuslu ve sade</p>
			<p>Olmaya özen gösterin giyimde.</p>
			<p>Saçınıza kurdela ya da şeritler takmayın sakın,</p>
			<p>Ne altın, ne inci, ne de herhangi bir ziynet eşyası takın.’</p>
			<p>Olur mu öyle şey beyim, daha da neler,</p>
			<p>Senin bu sözlerine çöp kadar vermem değer.</p>
			<p class="entry">“ ‘Hatta bir keresinde sen bana şöyle dedin:</p>
			<p>‘Evinde uslu uslu otursun istersen kedin,</p>
			<p>Tüylerini alazla, yoksa yarım gün evde durmaz çünkü,</p>
			<p>Pırıl pırıl, ipek gibi kaygan olursa kürkü.</p>
			<p>Alır başını gider daha sökmeden şafak,</p>
			<p>Hava atar tüyleriyle, isterik miyavlayarak.’ </p>
			<p>Evet bay Adi Herif, bu şu manaya geliyor:</p>
			<p>Ben de böyle giderim şık giyinirsem eğer.</p>
			<p>Sürekli beni göz hapsinde tutan bir casusa</p>
			<p>Benziyorsun, oldu olacak git rica et de Argus’a,</p>
			<p>Yüz adet gözüyle bana olsun gardiyan.</p>
			<p>O benimle başa çıkabilir sanmasın ama bu sözlerimi duyan,</p>
			<p>Onu da atlatırım, istersem parmağımda oynatırım seni.</p>
			<p class="entry">“ ‘Dünyanın başında üç felaket var’ dersin hani,</p>
			<p>‘Bir dördüncüyü taşıyamaz yer, sarsılır’<a class="noteref" epub:type="noteref" href="#f5">5</a></p>
			<p>Bay Adi Herif, İsa canını inşallah tez zamanda alır!</p>
			<p>İşte böyle, dersin ki ‘Nefret edilen bir karı,</p>
			<p>Bu üç felakete dahildir, evet onlardan biri.’ </p>
			<p>Zavallı karılardan ne istiyorsun, başka benzetme</p>
			<p>Bulamadın mı yani, git, kadınlardan felaket diye söz etme.</p>
			<p>Kadınların aşkını Cehennem’e benzetirsin insanı yutan,</p>
			<p>Çorak topraklara, ne yağış alan, ne de su tutan;</p>
			<p>Dersin ki ‘Ateştir o, azgın alevlerdir, hatta ondan da beter,</p>
			<p>Yandıkça kızışır, ne var ne yok yakıp yıkmak ister.</p>
			<p>Yine dersin ki ‘Kurtların kemirip kuruttuğu bir ağaca</p>
			<p>Pek benzer, çünkü karısı tarafından kemirilir bir koca,</p>
			<p>Evlinin halinden evliler anlar yalnız.’</p>
			<p class="entry">“Evet beyler işte böyle, sanırım anladınız,</p>
			<p>Tüm bunları dediklerini iddia ediyordum bir sarhoş anlarında,</p>
			<span epub:type="pagebreak" id="page341" title="341"/>
			<p>Yalandı tabii, ama yeğenim ve Jenkin’i çağırıp, yanlarında</p>
			<p>Bir de yemin ettirdim mi iş bitiyordu.</p>
			<p>Bu hareket tarzı yaşlı kocalarımın canına yetiyordu,</p>
			<p>Hiç suçları olmadığı halde, zavallı şeyler!</p>
			<p>Ama bir at gibi kişner, ısırırdım beyler.</p>
			<p>Kabahatli de olsam üste çıkardım zeytinyağı misali,</p>
			<p>Çok kez yaman olurdu yoksa bendenizin hali.</p>
			<p>Değirmene ilk gelen ilk öğütür ununu,</p>
			<p>Şikâyete önce ben başlardım bildiğim için bunu.</p>
			<p>Tutardı bu taktik, sonunda zafer benim olurdu,</p>
			<p>Hiç işlemedikleri suçlardan hepsi nadim olurdu,</p>
			<p>Özür dilemeye başlar, yaltaklanırlardı hemen!</p>
			<p class="entry">“Mesela kocam yorgan döşek hastayken,</p>
			<p>Bir suç icat ederdim, ‘beni neden aldatıyorsun?’ gibi,</p>
			<p>Bu bir bakıma onların da hoşuna gidiyordu tabii,</p>
			<p>Onlarla yakından ilgilendiğimi düşünüyorlardı böylece.</p>
			<p>‘Yemin ederim’ diyordum, ‘dışarı çıkıyorsam her gece</p>
			<p>Oynaştığın kadınları gözetlemek içindir, başka niyetim yok.’</p>
			<p>Aman ne gülerdim bu şakama, çok eğlenirdim çok.</p>
			<p>Kurnazlık bir Tanrı vergisi bize doğuştan gelen,</p>
			<p>Yün eğirmek, gözyaşları ve yalan</p>
			<p>Bunların her biri biz kadınların işidir,</p>
			<p>Yaşadığımız sürece bize Tanrı’nın bağışıdır.</p>
			<p>Övünerek diyorum ki sonunda istediğimi elde ederdim,</p>
			<p>Diklenirdim, ağlar, sızlar, adamın başının etini yerdim.</p>
			<p>Özellikle de yatakta zor anlar yaşatırdım onlara,</p>
			<p>Aşağılardım hep, ağzımdan tatlı bir söz çıkmazdı zira.</p>
			<p>Ufaktan kaymaya başladı mı üstümde kocamın eli,</p>
			<p>Fırlar kaçardım yataktan, deli ederdi bu onları deli.</p>
			<p>Yanaşmazdım yanına ödemeye söz vermeden fidyesini,</p>
			<p>Ancak ondan sonra almaya izinliydi hediyesini.</p>
			<p>Bu yüzden şunu herkese veririm salık,</p>
			<p>Kazanabildiğiniz kadar kazanın, çünkü her şey satılık.</p>
			<p>Bulan var mı ki boş elle şahin yakalama sanatını?</p>
			<p>Hizmetine sunardım bedenimi yeter ki ödesin fiyatını.</p>
			<p>Çoğu zaman, yalandan, çok iştahlı görünürdüm fakat</p>
			<p>Kart et yemekten doğrusu almadım hiç tat.</p>
			<p>Görüyorsunuz ya, onları horlamam değildi nafile,</p>
			<p>Yanıbaşlarında Papa’nın kendisi oturuyor olsa bile</p>
			<span epub:type="pagebreak" id="page342" title="342"/>
			<p>Zehir ederdim kendi evlerinde, kendi düzdükleri sofrayı,</p>
			<p>Görmeliydiniz bendeki şikâyetleri, sızlanmayı, tafrayı.</p>
			<p>Kadir Mevlam yardım etti de hepsine</p>
			<p>Borcumu ödedim vallahi kelimesi kelimesine,</p>
			<p>Vasiyetimi yazmaya kalksam şimdi, şu saat,</p>
			<p>Gözüm arkada kalmaz, yani içim o kadar rahat.</p>
			<p>Kıvrak zekâm kocamı öyle bir derde salıyordu</p>
			<p>Ki adamcağız sonunda mutlaka pes etmek zorunda kalıyordu.</p>
			<p>Ne yapsın bu gidişle gün yüzü göremeyecektik,</p>
			<p>Öfkeli bir aslan gibi köpürse kükrese de zavallıcık,</p>
			<p>Başarısız oluyordu ulaşmakta amaca.</p>
			<p class="entry">“ ‘Gel’ diyordum, ‘gel ey sevgili koca,</p>
			<p>Dikkat etmedin mi hiç koyunumuz Wilkin ne uysal,</p>
			<p>Onun gibi ol sen de, onu kendine örnek al.</p>
			<p>Yaklaş şöyle, uzat yanağını, canım kadar değerli</p>
			<p>Kocacığım, sakin olmalısın biraz, birazcık da sabırlı.</p>
			<p>Vicdanının derinliklerini araştır, kendini dinle biraz,</p>
			<p>Eyub’ün sabrından söz edersin bir de avaz avaz.</p>
			<p>Madem öyle, sen de sabırla katlanmayı öğren,</p>
			<p>Bilmiyorsan zarar yok, sana öğretirim ben.</p>
			<p>Sakin bir hayat sürmek pek hoş olurdu doğrusu,</p>
			<p>Yolu yok, ötmeli ancak ikimizden birinin borusu,</p>
			<p>Ya senin, ya benim borum, ama diyorum ki, ben</p>
			<p>Olmalıyım evde sözü geçen. Diyeceksin ki neden?</p>
			<p>Çünkü erkekler daha mantıklıdır, daha sağduyulu,</p>
			<p>Kapa çeneni ve otur, budur mutluluk yolu.</p>
			<p class="entry">“ ‘Ne geçecek eline böyle kızıp bağırmakla?</p>
			<p>Diyorsun ki “ ‘Sen onu yalnızca bana sakla’ “</p>
			<p>Derdin o mu? Aman al, varını yoğunu al!</p>
			<p>Ne de çok severmişsin, Aziz Peter aşkına, al, sana helal.</p>
			<p>O değerli şeyimi satmaya karar versem bir gün,</p>
			<p>Bir gül kadar taze ve bakımlı dolaşırdım, düşün.</p>
			<p>Ama onu ben yalnızca sana ayırıyorum,</p>
			<p>Kabahat senin Allah var, bundan ibaret durum.’</p>
			<p class="entry">“Üç kocam böylece saf dışı kalırdı daima,</p>
			<p>Neyse şimdi sıra geldi dördüncü kocama.</p>
			<p>Onu zevk, sefa düşkünü olarak tanırdı herkes,</p>
			<p>Hadi neyse diyelim, fakat bir de metres</p>
			<p>Tutmuştu kendine. Ateşliydim bense, inatçı, genç, kuvvetliydim,</p>
			<span epub:type="pagebreak" id="page343" title="343"/>
			<p>Arp eşliğinde dans etmeye kabiliyetliydim.</p>
			<p>Bir yudum şarapla boğazımı ıslatmaya göreyim,</p>
			<p>Bülbül gibi şakırdım, yerindeyse deyim.</p>
			<p>Şaraptan vazgeçiremezdi beni taş kalpli domuz, Metellius:</p>
			<p>Şu şarap içiyor diye karısını öldüren köylü deyyus!</p>
			<p>Şaraptan sonra da Venüs’ü severim en çok,</p>
			<p>Nasıl doluyu da beraberinde getirirse soğuk</p>
			<p>Aynı şekilde bağlantılıdır çünkü: Ağız çukuru</p>
			<p>Şehvetli olanın sağlam olmaz uçkuru.</p>
			<p>Tecrübeli hovardalara sorun, bilirler hep,</p>
			<p>Şaraptır kadını savunmasız bırakan sebep.</p>
			<p class="entry">“Fakat İsa aşkına, ne zaman hatırıma</p>
			<p>Gençliğim gelse, o neşeli halimi düşünsem, daima</p>
			<p>Ilık bir mutlulukla dolar, ısınır içim.</p>
			<p>‘Hey gidi’, derim ‘günümü gün ettim, eğlendim o biçim!’</p>
			<p>Yaşlılık, eyvah, o zehir bağ bozumu</p>
			<p>Aldı bütün güzelliğimi, çaldı bütün arzumu.</p>
			<p>Bana düşen şimdi Cehenem’e kadar yolu var demek,</p>
			<p>Un aktı kayboldu, geride kalan kepek.</p>
			<p>Bir o var elimde, alıcı bulabilirsem ne âlâ,</p>
			<p>Yine de mutluluktan umudumu kesmiş değilim hâlâ</p>
			<p class="entry">“Neyse dördüncü kocama dönelim biz tekrar,</p>
			<p>Arada bir başka kadın olduğunu öğrendiğim an kadar</p>
			<p>Kızmamışımdır hiç, ama o vakit, dedim ya,</p>
			<p>Kan beynime sıçradı ve bunun acısını çıkardım doya doya.</p>
			<p>Bana oynadığı oyunun aynısını ben de ona bedenimle oynadım,</p>
			<p>Yok ahlaksızca değil, kendimi aptal yerine koymadım:</p>
			<p>Başka erkeklere gülücükler dağıtmaktan öteye</p>
			<p>Gitmedi yaptığım; fakat öfkeden, kıskançlıktan deliye</p>
			<p>Döndü kocam, Tanrı şahit, sayemde dünyası döndü Araf’a;</p>
			<p>Dilerim bu yüzden cezasını çekmiş olanların bulunduğu tarafa</p>
			<p>Kabul edilir ruhu. Şarkılar söylüyor, hiç gıkı çıkmıyordu,</p>
			<p>Dışardan bakarsanız pabuçları hiç sıkmıyordu.</p>
			<p>Ah bu yüzden, bir Tanrı biliyor, bir de kendi,</p>
			<p>Üzerinde tarafımdan ne işkenceler denendi;</p>
			<p>Öldü gitti, döndüğüm günler Kudüs’ten geri.</p>
			<p>Bir haç dikili başında, şimdi Allah var,</p>
			<p>Gösterişli değil mezarı Apelles’in Darius’a yaptığı kadar.</p>
			<p>Ne gerek var şatafata? Ne diye israf olsun,</p>
			<span epub:type="pagebreak" id="page344" title="344"/>
			<p>Ruhu şad olsun şimdi, günahları affolsun,</p>
			<p>Huzur içinde yatsın tabutunda, kabirde.</p>
			<p class="entry">“Beşinci kocamı anlatmak istiyorum bir de,</p>
			<p>Tanrı ruhunu Cehennem’e yollamasın ancak,</p>
			<p>Oydu içlerinde en kabaları, oydu en alçak.</p>
			<p>Nasıl ağrıyor hâlâ kaburgalarım nasıl,</p>
			<p>Ölene kadar da ağrıyacak sızım sızım; velhasıl,</p>
			<p>Çok kötü döverdi beni. Fakat yatakta</p>
			<p>Şirindi, canlıydı ve her an atakta.</p>
			<p>Canı çektiğinde kolayca kendine inandırırdı beni,</p>
			<p>Ne yapar ederdi yine kandırırdı beni.</p>
			<p>Beni dövdüğünü filan unuturdum anında,</p>
			<p>Bir tanemdi, pırlantamdı o diğerlerinin yanında.</p>
			<p>En çok onu sevdim ve bunda galiba,</p>
			<p>Beni kaybetmemek için hiçbir özel çaba</p>
			<p>Göstermemesinin payı vardı ve bana hor</p>
			<p>Davranmasının, biz kadınları anlamak ne zor.</p>
			<p>Bize bir şey vermek isteyen onu saklasın,</p>
			<p>Yalvartmak isterse bizi o şeyi yasaklasın,</p>
			<p>Israrla üstümüze düşsün elinden kaçırmak isteyen bizi,</p>
			<p>Gönülsüz tavırlarla açarız pazarda sergimizi</p>
			<p>Fiyatları artırdıkça artırır kalabalık</p>
			<p>Bir müşteri grubu, iyi mal pahalı olandır der pek çok alık,</p>
			<p>Her akıllı kadın ezbere bilir bunu.</p>
			<p class="entry">“Beşinci kocam, Tanrı bağışlasın onun ruhunu!</p>
			<p>Serveti için değil, severek varmıştım bu gence,</p>
			<p>Oxford’da öğrenciymiş epey zaman önce</p>
			<p>Ama bir dostumun evine yerleşti, okulla ilişiğini kesti.</p>
			<p>Allah rahmet eylesin, bu dostumun adı Alice’ti.</p>
			<p>Kalbimin içini papazdan daha iyi bilen bu arkadaşım</p>
			<p>Dert ortağımdı benim, içimi döktüğüm sırdaşım.</p>
			<p>Ona haddinden fazla güvenirdim o ara.</p>
			<p>Hani kocam yanılıp işese bir duvara</p>
			<p>Ya da hayatına mal olacak bir hata yapmış olsa</p>
			<p>Koşar kendisine anlatırdım olayı üstüne basa basa.</p>
			<p>Bir başka değerli kadına ve yeğenime de anlatırdım, eh hatır</p>
			<p>Gönül meselesi bu, o da duysundu olanları satır satır.</p>
			<p>Sık sık bulurdum bu işi yapma fırsatını,</p>
			<p>Görmeliydiniz kocamın utançtan kıpkırmızı suratını,</p>
			<span epub:type="pagebreak" id="page345" title="345"/>
			<p>Söylenir dururdu pişman, suçlardı kendini,</p>
			<p>‘Neden söyledin?’ derdi ‘seni aptal seni.’</p>
			<p class="entry">“Şöyle oldu Perhiz zamanı, günlerden bir gün:</p>
			<p>Her zamanki gibi evine gittim bu sırdaşımın.</p>
			<p>(Mart, Nisan ve Mayıs gelince</p>
			<p>Evden dışarı atardım kendimi bir an önce.)</p>
			<p>Ne fırıldaklar çevirdiğini duymak istiyordum kasabada herkesin;</p>
			<p>Olur dedi Alison: O, ben ve öğrenci Jenkin</p>
			<p>Kırlara doğru şöyle bir uzandık sonra da.</p>
			<p>Bütün bir Perhiz dönemini kocam Londra’da</p>
			<p>Geçirdiği için ayinler, vaazlar, dini törenler,</p>
			<p>Ve bunun gibi hac yolculuklarında şaşırmazdı beni görenler.</p>
			<p>Neyi, nerede, nasıl sunacağı belli mi Kader’in?</p>
			<p>Kaçırmazdım hiçbirini dini temsiller ve düğünlerin.</p>
			<p>Cafcaflı kırmızı elbisemi sırtıma geçiririm ve</p>
			<p>Yürür giderim her yere. Ne bir kurt, ne de güve</p>
			<p>Yeniği yoktur bu elbisemde, bilir misiniz neden?</p>
			<p>Pek sık kullanırım bu elbisemi de ondan.</p>
			<p>Her şey nasıl başladı anlatayım artık,</p>
			<p>Dediğim gibi çayır çimen dolaşıyorduk.</p>
			<p>Öğrenci ve ben öyle senli benli</p>
			<p>Konuşuyorduk ki bir ara ve kendimi o denli</p>
			<p>Yakın hissettim ki ona ‘Bir gün dul kalacak</p>
			<p>Olsam benimle evlenir miydin?’ dedim ‘söyle bakalım çocuk?’</p>
			<p>Övünmek gibi olmasın ama temin ederim sizi,</p>
			<p>Evlilik konularında özellikle tedbirli ve derin bir önsezi</p>
			<p>Sahibiyimdir. Evde kaçabileceği yalnızca bir tek delik</p>
			<p>Varsa işi bitmiş demektir, zavallı farecik,</p>
			<p>Oraya girdi girdi, yoksa elveda fare!</p>
			<p class="entry">“Beni büyülediğine inandırmıştım onu bir kere,</p>
			<p>Annem öğretmişti bana bu numarayı,</p>
			<p>‘Rüyamda seni gördüm’ dedim ‘gece boyu,</p>
			<p>Beni öldürmeye geliyordun odama, seni alçak,</p>
			<p>Bir kan gölüne dönmüştü anında yatak!</p>
			<p>Yine de’ dedim ‘bu rüya iyiye işaret,</p>
			<p>Bildiğim kadarıyla çünkü kan, altına alamet.’</p>
			<p>Böyle bir rüya yoktu tabii, yalandı,</p>
			<p>Bu annemin öğretmiş olduğu bir plandı,</p>
			<p>Başka birçok kereler olduğu gibi bu sefer de.</p>
			<span epub:type="pagebreak" id="page346" title="346"/>
			<p class="entry">“Fakat efendim, ne diyorduk? Hay Allah nerde</p>
			<p>Kalmıştık, ah evet hatırladım şükür.</p>
			<p class="entry">“Efendim, gün gelir dördüncü kocam ölür...</p>
			<p>Tören için hazırlanıp tabuta konduğu gün,</p>
			<p>Sürekli gözyaşı döktüm, iç çektim üzgün üzgün,</p>
			<p>–Âdettendir bütün kadınlar böyle yapmalıdır ille– </p>
			<p>Ve yüzümü kapadım baş örtümle.</p>
			<p>Ne yalan söyleyeyim, yenisini bulunca eskisini unuttum,</p>
			<p>Diyemem öyle uzun boylu yas tuttum.</p>
			<p class="entry">“Ertesi gün kiliseye götürülüyordu kocam kuşluk</p>
			<p>Vakti, gözyaşı dökülüyordu ardından, eh komşuluk.</p>
			<p>Öğrenci Jenkin de vardı cemaatin arasında.</p>
			<p>O öyle yürüyüp giderken tabutun arkasında,</p>
			<p>Biçimli ayakları, düzgün bacakları dikkatimi çekti,</p>
			<p>O an eridi kalbim ona doğru aktı.</p>
			<p>Doğrusu o zamanlar ben kırkımın başındaydım,</p>
			<p>Jenkin’in yaklaşık iki katı yaşındaydım.</p>
			<p>Ama şehveti taa içimde duyarım oldum olası,</p>
			<p>Boşuna aralık değil dişlerimin arası,</p>
			<p>Pek yakışır bu bana, hem şehvet</p>
			<p>Belirtisidir; Venüs’ün mührü vardı bende evet.</p>
			<p>Allah var, vücudumun her hücresi şehvetle doluydu tıka basa,</p>
			<p>Hepsi bendeydi aranan gençlik, güzellik, paraysa, pulsa.</p>
			<p>Kocalarımın söylediklerine dayanarak konuşuyorum gerçi</p>
			<p>Ama bendeymiş dünyanın en güzel ‘ferc’i.</p>
			<p>Dokunmada, duymada cildim Venüs’ünki kadar hassas,</p>
			<p>Yorulmak bilmezliğini vermiş bana Mars,</p>
			<p>Yüreğim onun yüreği, burcum Boğa burcu,</p>
			<p>Şehvetimse Venüs’e benzememin sonucu.</p>
			<p>Yazık, sevişmek neden günah sanki, neden?</p>
			<p>Başıma ne geldiyse hep yıldızların yüzünden:</p>
			<p>Ne zaman görsem şöyle temiz yüzlü birisini,</p>
			<p>Açmadan edemiyorum ona Venüs dairesini.</p>
			<p>Ama yüzüm Mars’ın mührüyle damgalıdır,</p>
			<p>Özel bir yerimde saklı bir başka mühür.</p>
			<p>Tanrı’nın bildiğini kuldan saklayacak değiliz,</p>
			<p>İtiraf ediyorum, aşk konusunda pek titiz</p>
			<p>Davranmadım, affetsin Tanrı bu yüzden varsa günahım;</p>
			<p>Uzun kısa, kör topal hepsine vardı iştahım.</p>
			<span epub:type="pagebreak" id="page347" title="347"/>
			<p>‘Para pul, rütbe makam benim için önemli</p>
			<p>Değil’ derdim, ‘beni mutlu etsin yeterli.’</p>
			<p class="entry">“Dilim varmıyor ama ayın bitimine iki gün kala,</p>
			<p>Yakışıklı öğrenci, mutluluk kaynağım Jenkin’le</p>
			<p>Dünya evine girdik görkemli bir törenle; erdik muradımıza.</p>
			<p>O ana kadar elime geçen ne kadar para, hakeza</p>
			<p>Ne kadar bağ, bahçe varsa onun üstüne yaptım ve tabii</p>
			<p>Sonradan pişman oldum, hem de köpekler gibi.</p>
			<p>Burun kıvırıp geçiyordu her türlü arzuma,</p>
			<p>Hatta bir keresinde öyle bir vurdu ki kulak tozuma,</p>
			<p>–Kitabından bir sayfa yırtmışım, neden?– </p>
			<p>Ondan sonra kulağım duymaz oldu tamamen.</p>
			<p>Katır gibi inatçıydım ve başa çıkılmaz bir geveze,</p>
			<p>(Eh o ev senin, bu ev benim geze geze)</p>
			<p>Yasağına rağmen niyetim yoktu evde pineklemeye,</p>
			<p>Gerçi sonra da uzun vaazlarını sineye çekmeye</p>
			<p>Hazır olmak gerekiyordu. Diyordu ki ‘Şuraya otur, sus</p>
			<p>Ve dinle bak eski Roma’da Simplicius Gallus</p>
			<p>Karısını niçin terketmiş öğren, iyice kafana sok:</p>
			<p>Bir gün karısını saçı başı açık</p>
			<p>Bir halde kapıda dikilir görmüş bu asil koca,</p>
			<p>Bir daha da karısına dönmemiş hayatı boyunca.</p>
			<p class="entry">“ ‘Bir başka Roma’lının zevcesine</p>
			<p>Davranışı da örnektir buna: Bir yaz eğlencesine</p>
			<p>Gitmiştir kadın, kocasına vermeden haber,</p>
			<p>Durumu öğrenen koca evliliği fesheder.’</p>
			<p class="entry">“Daha sonra da kocam alırdı Kitab-ı Mukaddes’i,</p>
			<p>Ecclesiastes’teki o sözü arardı evlilikle ilgili.</p>
			<p>‘Karılarınızın dolaşmasına izin vermeyin sokak sokak’</p>
			<p>Diyeni hani, söylev şu sözlerle sona ererdi muhakkak:</p>
			<p class="entry">“ ‘Her kim ki çerle çöple kalkışır inşaata,</p>
			<p class="entry">Her kim ki mahmuz vurur çalılıkta kör ata,</p>
			<p class="entry">Her kim ki türbe türbe git dolaş der avrata,</p>
			<p class="entry">O puştu oracıkta ipe çekmemek hata.’</p>
			<p>Ama hepsi boşunaydı, zerre kadar değer</p>
			<p>Verdiysem ne olayım bu dizelerine, vecizelerine eğer.</p>
			<p>Benim hatalarımı düzeltmeye çalışıyordu, ne hakla?</p>
			<p>Eleştirilmeyi sevmem, aklın varsa kendine sakla!</p>
			<p>Benim yerimde kim olsa sanırım böyle hissederdi,</p>
			<span epub:type="pagebreak" id="page348" title="348"/>
			<p>Öfkeden oflar, puflardı kocam, tıs tıs ederdi,</p>
			<p>Tanrı biliyor ya dayanamayacaktım ona daha fazla.</p>
			<p class="entry">“Aziz Thomas adına şimdi, dürüst bir ağızla,</p>
			<p>Bir kulağımın sağır olmasına neden olan sayfayı neden</p>
			<p>Yırtmıştım anlatacağım, dinlesin arzu eden.</p>
			<p class="entry">“Bir kitabı vardı, elinden düşmezdi hiç,</p>
			<p>Vakit geçirmek için okuduğu bu ilginç</p>
			<p>Kitabın Valerius ve Theophastrus’tu adı,<a class="noteref" epub:type="noteref" href="#f6">6</a></p>
			<p>Kocam her satırında şen kahkahalar atardı.</p>
			<p>Bir başka isim daha vardı hatırlıyorum,</p>
			<p>Romalı bir papaz adayı ve ayrıca Aziz Jerome</p>
			<p>Adlı bir kardinal: Bir kitap yazmıştı Jovinian<a class="noteref" epub:type="noteref" href="#f7">7</a></p>
			<p>Karşıtı. Kocamın bu kitabında Chrysippus, Trotula, Tertullian</p>
			<p>Ve Heloise’e de rastlamak mümkündü. (Hani Paris’e</p>
			<p>Yakın bir manastırdaki baş rahibe Heloise.)<a class="noteref" epub:type="noteref" href="#f8">8</a></p>
			<p>Süleyman’ın Meselleri ve Sevme Sanatı –Ovid’e aitti– </p>
			<p>Hepsi bir aradaydı bunların, bir tek ciltti.</p>
			<p>Ama her sabah, üstelik her gece,</p>
			<p>Dünya gailesinden vakit bulup eli erince</p>
			<p>Bu ‘kötü kadınlar kitabı’nı okumaktı âdeti.</p>
			<p>Varsan baksan Kitab-ı Mukaddes’te iyi kadınlarla ilgili olanların adedi</p>
			<p>Kocamın bildiği hayat hikâyelerinden azdır kat kat.</p>
			<p>Zaten bir papaz adayının kadınlar hakkında iltifat</p>
			<p>Dolu sözler söylemesi beklenemez, meğer ola</p>
			<p>Kadın bir azize ya da aynı derecede övgüye değer ola.</p>
			<p>Aslan demiş hani ‘Biz de resim yapabilseydik’ diye,<a class="noteref" epub:type="noteref" href="#f9">9</a></p>
			<p>Merkür’ün oğullarının vaazlarındaki pek çok hikâye<a class="noteref" epub:type="noteref" href="#f10">10</a></p>
			<p>Kadınlar tarafından yazılmış olsaydı emin</p>
			<p>Olun, ipliği pazara çıkardı erkeklerin de. Öyle ki Âdem’in</p>
			<p>Tüm hemcinsleri gelse bunu edemezlerdi telafi.</p>
			<p>Şu gerçeği hatırlatmak sanırım kafi:</p>
			<p>Merkür ve Venüs’ün çocukları birbirine</p>
			<p>Zıt gider, birine ‘doğru’ olan mutlak ‘ters’tir diğerine.</p>
			<p>Mantığı, bilgiyi, düşünceyi temsil eder Merkür,</p>
			<p>Venüs’se eğlence ve israfın sembolüdür.</p>
			<p>İşte bu huy farklılığı dolayısıyladır ki</p>
			<p>Biri mutlaka alçalır yükseliyorsa öteki.</p>
			<p>Yine aynı nedenle, Venüs’ün yükselmesi sonucunda</p>
			<p>Çaresiz, düşer Merkür Balık burcunda,</p>
			<span epub:type="pagebreak" id="page349" title="349"/>
			<p>Merkür çıkarken bu sefer Venüs boylar dibi.</p>
			<p>Hal böyleyken papazlar kadınları övemez tabii.</p>
			<p>Erkek yaşlanıp Venüs’ü memnun edemez olunca azar azar,</p>
			<p>Pabuçlarımın erkeğidir artık, aman değmesin nazar,</p>
			<p>Oturup kâğıda döker olanca bunaklığını,</p>
			<p>Evli kadınların ne dönekliğini kor, ne kaypaklığını.</p>
			<p>Anlatır hepsini, aklınca serer her şeyi gözler önüne.</p>
			<p class="entry">“Fakat ne diyorduk? Konudan saptık yine:</p>
			<p>En son, ‘Bir kitap yüzünden nasıl dayak yemiştim</p>
			<p>Onu anlatacağım şimdi, dinleyin’ demiştim.</p>
			<p>Gecelerden bir gece, evin reisi Jenkin</p>
			<p>Kitabını okuyordu yine baş ucunda şöminenin.</p>
			<p>Önce Havva’yla ilgili bölümü okudu, yaptığı kötülük</p>
			<p>Yüzünden sefil olmuştu insan soyu, çoluk çocuk;</p>
			<p>Günaha batmışlardı ve işte ancak</p>
			<p>Katledilen İsa’nın kanıyla yıkanmak</p>
			<p>Suretiyle kazanılmıştı Tanrı’nın affı.</p>
			<p>Her şey ortada, yok bunun anlaşılmayacak bir tarafı,</p>
			<p>Bir kadın yüzünden buldu insanın mutluluğu son.</p>
			<p class="entry">“Kocam bir başka hikâye okudu sonra: Zavallı Samson!</p>
			<p>Uykusunda karısı saçlarını kesmişti makasla;</p>
			<p>Kör etmişti bu ihanet Samson’u ve görememişti asla.</p>
			<p>Bu da bitince Herkül ve Deianeira’i konu alan</p>
			<p>Bir hikâyeye geçti –değilse yalan– </p>
			<p>Kocasının kendini yakmasına neden olmuştu Deianeira.</p>
			<p class="entry">“Hiç unutulur mu, bu ara iki dejenere</p>
			<p>Karısı elinden Sokrates’in gâvur azabı çekişini</p>
			<p>Okudu. Xantippe adamcağızın kafasına fırlatmıştı çişini</p>
			<p>Yapıp doldurduğu oturağı. Sanki taş kesilmişti</p>
			<p>Gariban koca, yalnızca elini kaldırıp kafasını silmişti.</p>
			<p>Sesini çıkarmaya cesareti yoktu, işin kötüsü,</p>
			<p>‘Yağmur gelir,’ demişti tek ‘dinmeden gök gürültüsü!’</p>
			<p class="entry">“Sonra Girit kraliçesi Pasiphae’den bahse koyuluyordu</p>
			<p>Kocam, üstelik bu hikâyeyi çok hoş buluyordu.<a class="noteref" epub:type="noteref" href="#f11">11</a></p>
			<p>Yazıklar olsun, hay üstüme iyilik sağlık,</p>
			<p>İğrenç şehveti kadının ve seviştiği yaratık.</p>
			<p class="entry">“Kocasını öldüren ihanetiyle Clytemnestra</p>
			<p>Geliyordu sonra, kendinden geçerek okuyordu kocam ve sıra</p>
			<p>Thebes’te Amphiaraus’un hangi sebepten dolayı</p>
			<span epub:type="pagebreak" id="page350" title="350"/>
			<p>Hayatını kaybettiğine geliyordu. Bu olayı</p>
			<p>Anlatan bir bölüm vardı Amphiaraus’un karısı Eriphyle</p>
			<p>Bir altın gerdanlık için kocasını vermişti ele.</p>
			<p>Kocasının saklandığı yeri söylemişti Yunanlı askerlere,</p>
			<p>Yenik düşmüştü Thebes’te talihsiz koca Kader’e.</p>
			<p class="entry">“Kocalarını ölüme itmişlerdi Livia ve Lucilia,</p>
			<p>Onlardan da söz ediyordu kocam, dolayısıyla.</p>
			<p>‘Kocalarının sonunu birinin aşkı, birinin nefreti belirledi,’</p>
			<p>Deniyordu; ‘Livia düşman kesildiği kocasını zehirledi</p>
			<p>Gecenin geç bir vakti. Lucilia’nın gözü dönmüştü şehvetten,</p>
			<p>“Yalnızca ben olayım” diyordu “kocamın aklında, ben!”</p>
			<p>Bunun için ona bir afrodizyak içki verdi,</p>
			<p>Gün doğmadan kocası Tanrı’nın huzuruna erdi.’</p>
			<p class="entry">“Devam ediyordu kocam: Latimius diye biri, başına</p>
			<p>Gelen bir felaketi anlatıyordu Arrius adlı arkadaşına:</p>
			<p>‘Bahçemde bir ağaç var ki sorma,</p>
			<p>Üç karımın üçü de girip bunalıma</p>
			<p>Kendilerini astılar bu lanet ağaca.’</p>
			<p>Arius yanıtlıyordu: ‘Ey şanslı koca,</p>
			<p>Şu mübarek ağaçtan bana da bir dal ver,</p>
			<p>Bir tane de benim bahçemde bulunsun birader.’</p>
			<p class="entry">“Yakın tarihimizden de kadınlar vardı, pek çok koca</p>
			<p>Yataklarında öldürülmüştü uyurken, karılarınca</p>
			<p>Ve yanıbaşlarında yerde yatarken ceset,</p>
			<p>Âşıklarıyla yatmışlardı bu kadınlar gece boyu, evet.</p>
			<p>Uyuyan kocalarının beynine çivi çakmıştı</p>
			<p>Kimi ve adam can çekişirken öyle durup bakmıştı.</p>
			<p>Kimi kadın kocalarının içkisine zehir katıyordu...</p>
			<p>Kocam daha ne akıl almaz hikâyeler anlatıyordu.</p>
			<p>Onun kadar atasözü bileni ne gördüm, ne duydum ben,</p>
			<p>Onda sözdü, denizde kum, çayırda çimen.</p>
			<p>‘Yeğdir’ derdi ‘evini bir aslanla veya bir canavarla</p>
			<p>Paylaşmak sabah akşam dırdırla vırvırla</p>
			<p>Kafanı şişiren bir kadınla paylaşmaktan,</p>
			<p>Aşağıda öfkeli bir kadınla yaşamaktansa tavan</p>
			<p>Arasında yaşarım olur biter.</p>
			<p>Böyleleri öyle kötü niyetli, hem öyle inatçıdır</p>
			<p>Ki kocalarının kara dediğine onlar derler ak,</p>
			<p>Utanmayı bir yana bırakır kadın çıplak</p>
			<span epub:type="pagebreak" id="page351" title="351"/>
			<p>Kalır kalmaz. İffetli değilse güzel bir kadın,</p>
			<p>Farklı değildir bir domuzun burnundaki altın halkadan.’</p>
			<p>Yaşamayan bilemez aklımdan geçirdiklerimi</p>
			<p>Kime yansan derdimi ahh, elinden çektiklerimi.</p>
			<p>Artık şurama gelmişti fakat o hâlâ</p>
			<p>Okumaya devam ediyordu, ‘Al bakalım’ dedim ‘pekâlâ’:</p>
			<p>Yırtıp atıverdim kitabından üç yaprak</p>
			<p>Ve ardından şöyle okkalı bir yumruk</p>
			<p>Aşkettim çenesine, ateşin üstüne kıç üstü düştü.</p>
			<p>Tekrar kalktığında bir aslan gibiydi, köpürmüştü</p>
			<p>Ve kafama indirdiği bir yumruk darbesiyle,</p>
			<p>Yığılıp yere ölü gibi, kalakaldım öyle.</p>
			<p>Benim ne kadar hareketsiz yattığımı farkettiği an,</p>
			<p>Paniğe kapıldı sıvışacaktı anlaşılan,</p>
			<p>Neden sonra Allah’tan toparladım kendimi,</p>
			<p>‘Vay hırsız! Beni öldürmekti niyetin değil mi?’</p>
			<p>Diye inledim. ‘Böylece sana kalacaktı tabii mal mülk,</p>
			<p>Ama son nefesimi vermeden, ver bana bir öpücük.’</p>
			<p>‘Sevgili Alison’ diyerek yanıma geldi</p>
			<p>Durdu baş ucumda yavaşça çömeldi,</p>
			<p>‘Yalvarırım bağışla beni ey tatlı kadın,</p>
			<p>Vurmak istemezdim ama sen kendin kaşındın.’</p>
			<p>Bir yumruk daha attım çenesine o vakit,</p>
			<p>‘Şimdi intikamımı aldım’ dedim ‘ey yezit!</p>
			<p>Şuracıkta ölüp gitsem gözüm arkada kalmaz.’</p>
			<p>Az yalvartmadım onu, ne oyunlar, aman ne naz,</p>
			<p>Sonunda ortak çıkarlarda bir anlaşma sağlandı,</p>
			<p>Dizginleri bana verdi, iş tatlıya bağlandı.</p>
			<p>‘Bu evde her şey benden sorulacak’ dedim ‘biline!’</p>
			<p>Sahip olacaktı o da eline, diline.</p>
			<p>O kitabı ateşe attırdım oracıkta, o an.</p>
			<p>Kendi çabamla, artık kendi evimde bendim hükümran.</p>
			<p>‘Hayatım’ dedi kocam ‘senden kıymetli ne var?</p>
			<p>Gönlünce davran bundan böyle, senindir karar,</p>
			<p>Servetimizi koru, bu ara namusunu da gözet.’</p>
			<p>İşte o gün bu gündür başım selamet.</p>
			<p>En ufak bir sorunumuz olmadı, yıllar kaldı arkada,</p>
			<p>Fakat koca dünyada, ne Hindistan’da, ne Danimarka’da,</p>
			<p>Hiçbir kadın benim ona olduğum kadar sadık</p>
			<span epub:type="pagebreak" id="page352" title="352"/>
			<p>Olamaz ve kibar davranamaz kocasına. Buna karşılık,</p>
			<p>O da karşılık veriyordu bana aynı muhabbetle.</p>
			<p>Yüce Rabbim kabul etsin ruhunu, şefkatle</p>
			<p>Kutsasın onu ve bağışlasın,</p>
			<p>Müsaadenizle artık hikâyemiz başlasın.”</p>
			<p class="spot">Mübaşir ve Frer’in konuştukları.</p>
			<p class="entry">O ana kadar hiç sesini çıkarmayan Frer, dilenci rahip,</p>
			<p>Gülerek “Madam, beni mazur görün” deyip</p>
			<p>Söz aldı “bir hikâye için bu ne uzun bir</p>
			<p>Önsöz?” Bu sataşmayı duyunca dayanamadı Mübaşir:</p>
			<p>“Bakın hele şuna” dedi “biliyordum bunu!</p>
			<p>Bir frer bir işe sokmazsa olmaz burnunu.</p>
			<p>Görüyorsunuz bir frerle bir sinek arasındaki tek fark:</p>
			<p>Biri her konuya atlar, biri atlamaz tek tabak.</p>
			<p>Önsözmüş! Neyi kastediyorsun ‘uzun bir önsöz’</p>
			<p>Demekle? Ya kapa çeneni otur, ya da dolaş gel biraz.</p>
			<p>İtirazlarınla keyfimizin içine ediyorsun.”</p>
			<p>“Yok canım,” dedi Frer, “kulağın duyuyor mu sen ne diyorsun?</p>
			<p>Yolculuk bitmeden, söz, size öyle bir</p>
			<p>Hikâye anlatacağım ki –tabii kahramanımız bir mübaşir– </p>
			<p>İnanın bana, gülmekten göbeğiniz çatlayacak.”</p>
			<p>“Anlatmazsan adisin” dedi Mübaşir “Ve ben de en alçak</p>
			<p>Adamı olayım dünyanın senin zoruna</p>
			<p>Gidecek iki üç hikâye anlatmazsam varmadan Sittingbourne’a.</p>
			<p>Sabrın taştı şimdiden, bak suratın al al.”</p>
			<p class="entry">Hancı araya girdi “Sakin olun” dedi “hem de derhal!</p>
			<p>Bırakın da hikâyesini anlatsın kadın, ulan,</p>
			<p>Birayı biraz fazla kaçırdınız anlaşılan!</p>
			<p>Siz devam edin bayan, susacak bu ikisi”.</p>
			<p>“Öyle olsun” dedi Kadın, “teşekkürler, çok mersi.</p>
			<p>İzniniz olursa sayın Frer, bakın baştan söylüyorum...”</p>
			<p>“Lütfen” dedi Frer, “Meraktan ölüyorum.”</p>
			<p class="spot">Bathlı Kadın’ın başlangıç konuşması burada bitiyor.</p>
		</section>
		<section>
			<span epub:type="pagebreak" id="page353" title="353"/>
			<h1 class="chapter-header">BATHLI KADIN’IN HİKÂYESİ</h1>
			<p class="spot">Bathlı Kadın’ın Hikâyesi burada başlıyor.</p>
			<p class="entry">Britonların yere göğe konduramadıkları</p>
			<p>Kralı bilmeyen yoktur, yani Kral Arthur’u.</p>
			<p>Onun zamanında sık sık dans ederdi Kraliçe</p>
			<p>Peri yeşil çimenler üstünde grubuyla iç içe.</p>
			<p>Okuduğum kadarıyla bu o zamanların inancıydı,</p>
			<p>Ve sorulur mu, tabii yıllar yıllar önceydi.</p>
			<p>Şimdilerde ortalıkta görünmüyorsa ne cin, ne peri,</p>
			<p>Bu, bölgecilerin ve diğer papazların yardımseverlikleri</p>
			<p>Ve duaları sayesindedir. Çünkü onlar</p>
			<p>Güneş ışınında uçuşan tozlar gibi binler, milyonlar</p>
			<p>Halinde salonları, odaları, mutfakları,</p>
			<p>Kasabaları, kaleleri, kuleleri, çardakları,</p>
			<p>Ahırları, tavlaları, mandıraları, köyleri, şehirleri</p>
			<p>Karış karış tararlar, ayrıca dağları nehirleri.</p>
			<p>İşte bu yüzden tükendi perilerin soyu,</p>
			<p>Sağ olsun, bu “bölgeci papazlar” gün boyu</p>
			<p>Dillerinden düşmeyen ilahiler, dualar,</p>
			<p>O köy senin, bu köy benim turalar da turalar.</p>
			<p>Özgürce dolaşır kadınlar, canlarının çektiği gibi,</p>
			<p>Emniyetlidir her ağaç altı, her çalı dibi,</p>
			<p>Cin filan kalmamıştır orda onları baştan çıkartacak,</p>
			<p>Yalnızca bir ‘bölgeci’ vardır, olsun ne olacak,</p>
			<p>Başka bir şeyine el sürmez o kadının, tek namusuna dokunur.</p>
			<p>Hikâyemize dönersek, eski günlerde, Kral Arthur</p>
			<p>Zamanında bir şövalye vardı şehvete düşkün,</p>
			<p>Atına binmiş, nehirden gelirken bir gün,</p>
			<p>Bir ara önünde yürüyüp giden bir kızı</p>
			<p>Farketti ve kızcağız –olmadıysa da razı– </p>
			<p>Kızlığını yitirmek zorunda kaldı, ama sonra</p>
			<p>Öyle bir kıyamet koptu ki doğruca </p>
			<p>Kral Arthur’a koştu kızın bütün sülalesi.</p>
			<p>Sonunda Yüce Divan buyurdu ki: Vurulsun şövalyenin kellesi.</p>
			<p>Fakat kraliçe ve yanındaki diğer leydiler</p>
			<p>“Ne olur bağışlayın onu efendimiz!” dediler,</p>
			<p>Öyle çok yalvardılar ki sonunda Kral</p>
			<span epub:type="pagebreak" id="page354" title="354"/>
			<p>Affetti şövalyeyi, kraliçeye dönüp “Al</p>
			<p>Senin olsun” dedi “yaşam ya da ölüm kararını sen ver.”</p>
			<p class="entry">Kraliçe eğilerek dedi “Gönülden teşekkürler.”</p>
			<p>Ve daha sonra bir gün, bir ara</p>
			<p>Çağırttı şövalyeyi “Gelsin” dedi “huzura.”</p>
			<p>“Bak” dedi “hâlâ sallantıda durumun, bunu baştan bil,</p>
			<p>Yaşayıp yaşamayacağın hâlâ belli değil.</p>
			<p>Hayatını bağışlayacağım, yalnız bir şartla:</p>
			<p>Kadınların en arzuladığı şey nedir? Bu sorumu yanıtla</p>
			<p>Ve kurtar boynunu cellatın baltasından,</p>
			<p>Acele etme, hemen cevap istemiyorum senden.</p>
			<p>Sana on iki ay bir gün süre, ne fazla ne eksik,</p>
			<p>Dünya kazan sen kepçe gez dolaş, didik didik</p>
			<p>Et yeryüzünü, araştır ve dön gel sonunda,</p>
			<p>Soruma tatmin edici bir cevap bulduğunda;</p>
			<p>Şansına kalmış farketmez, bulamadığında veya,</p>
			<p>Süren dolunca gelip teslim olacaksın saraya.</p>
			<p>Ve bu konuda senden bana bir garanti</p>
			<p>Vermeni istiyorum.” Zavallı şövalye üzüntüyle iç çekti;</p>
			<p>Ne yapsın elinde başka seçenek mi vardı?</p>
			<p>Yolculuğu seçeceği gün gibi aşikârdı,</p>
			<p>Ve yılın sonunda dönüp gelecekti yine,</p>
			<p>Tanrı nasıl bir cevap ihsan ederse kendisine</p>
			<p>Alıp dönecekti. Kararını bildirdi ve ayrıldı.</p>
			<p class="entry">Uğramadığı ne bir ev, ne köşe bucak kaldı</p>
			<p>Belki bulurum umuduyla bir raslantı sonucu,</p>
			<p>Kadınların en büyük arzularına dair bir ipucu.</p>
			<p>Ama nerede, kime açtıysa bu konuyu,</p>
			<p>İki kişi çıkmıyordu paylaşan aynı kanıyı.</p>
			<p>Kimi diyordu kadınlar en çok paraya düşkün,</p>
			<p>Kimi güzellik diyordu, kimi şan, şöhret, ün.</p>
			<p>Kimi şık elbiseler, kimi yatak oyunları derken,</p>
			<p>Dul kalmak diyordu kimi, evlenmek yeniden hep yeniden.</p>
			<p>Bazı kadınlar diyordu “Pek hoşumuza gider,</p>
			<p>İltifatlara boğulur, sürekli pohpohlanırsak eğer.”</p>
			<p>Gerçeğe pek yakın bir cevaptır bu ne yalan</p>
			<p>Söyleyeyim, kazanır gönlümüzü övgüde cömert olan.</p>
			<p>Bir erkeğin sürekli ilgisi, cicimi, canımı</p>
			<p>Ağına düşürmeye yeter en zayıf ve en güçlü hanımı.</p>
			<span epub:type="pagebreak" id="page355" title="355"/>
			<p class="entry">Kimi dedi “Ne var bundan kolayı,</p>
			<p>Özgürlüğü severiz, gönlümüzce davranmayı,</p>
			<p>Kimse vursun istemeyiz yüzümüze ‘Hatalısın’</p>
			<p>Diyerek, demesin isteriz kimse ‘sen aptalsın.’</p>
			<p>Akıllı bilsinler bizi, hep iyisin, hassın</p>
			<p>Desinler.” Ola ki bir erkek çıkıp da yaramıza tuz bassın,</p>
			<p>İstisnasız tekmeyi basar bütün kadınlar; hava</p>
			<p>Atıyorum sanmayın, denemesi bedava.</p>
			<p>Ne kadar kötü olursa olsun içimiz,</p>
			<p>Ağırbaşlı görünmek isteriz, günahtan uzak, temiz.</p>
			<p>Bazıları “Pek hoşumuza gider” dedi “sırdaş</p>
			<p>Olmak erkeklere, güvenilir bir arkadaş</p>
			<p>Olarak düşünülmek, ‘bir amaca bağlanır’ denmek ‘azimle,</p>
			<p>Ve kendine anlatılanları açmaz ele.’”</p>
			<p>Fakat bu söylediğim bir tırmık sapıyla bile kıyaslanmaz</p>
			<p>Değerdedir, beş para etmez:Kadınların ağzında bakla ıslanmaz.</p>
			<p>Hikâyesini anlatacağım şimdi, mesela bakın Midas’a:</p>
			<p class="entry">Ovid’in irili ufaklı yazıları vardır fakat bilhassa</p>
			<p>Şu hikâyeye kulak verin. Midas’ın ancak saçlarını uzatarak</p>
			<p>Sakladığı bir kusuru varmış: tepesinde iki uzun kulak.</p>
			<p>Başarılı olmuş bunları saklamakta ve karısı hariç</p>
			<p>Kimsenin bu gerçekten haberi olmamış hiç.</p>
			<p>Pek sevdiği ve güvendiği karısına “Bu durumdan</p>
			<p>Kimse haberdar olmasın” dermiş, “bahsetme kusurumdan.”</p>
			<p class="entry">Yemin etmiş karısı “Bu işin ödülü</p>
			<p>Dünyaları almak bile olsa yapmam böyle bir kötülüğü.</p>
			<p>Böyle bir şey bu utanca beni de ortak eder.”</p>
			<p>Ama diğer yandan kadının içi içini yer,</p>
			<p>O kadar uzun zaman nasıl saklanır bir sır?</p>
			<p>Söylemese ölecek, dili şişecek sanır,</p>
			<p>“Öyle ya da böyle bu sır yüreğimden taşar,</p>
			<p>Bari kimse duymasın” der bataklığa koşar.</p>
			<p>Oraya varıncaya kadar yanar tutuşur kalbi,</p>
			<p>Doğruca eğilir, balaban kuşlarının yaptığı gibi</p>
			<p>Ağzını iyice sokup der ki: “sırrımı dinle,</p>
			<p>Başka kimseye deme n’olur, sırrımı açma ele,</p>
			<p>Yalnız sana söylüyorum bunu aman,</p>
			<p>Kulakları kocamın, kocaman mı kocaman,</p>
			<p>Anlayacağın, kocamınkiler eşek kulakları!</p>
			<span epub:type="pagebreak" id="page356" title="356"/>
			<p>Oh! İçimi döktüm ya dindi kalbimde ağrı,</p>
			<p>Daha fazla taşıyamazdım onu şüphesiz.”</p>
			<p>Bir süre dayansak da işte görüyorsunuz,</p>
			<p>Ağızdan çıkıyor bakla bir süre sonra.</p>
			<p>Midas’ı merak eden varsa, onlara</p>
			<p>Tavsiyem Ovid’i okusunlar, orda var bu hikâye.</p>
			<p class="entry">Neyse efendim, kahramanımız Şövalye</p>
			<p>Kadınların en çok arzuladıkları şeyin ne</p>
			<p>Olduğunu bulamayacağını anladı, bir hüzün çöktü kalbine.</p>
			<p>Vakit dolmuştu lakin, fazla kalamazdı,</p>
			<p>Söz vermişti kraliçeye, geri dönmese olmazdı,</p>
			<p>Yola koyuldu böylece, yüreği endişe dolu.</p>
			<p>Tam bir ormanın kıyısından geçerken yolu,</p>
			<p>Dans eden bir grup gördü aniden.</p>
			<p>Siz deyin yirmi dört leydi, fazlası diyeyim ben.</p>
			<p>Bir umut, sorusunu onlara da sormak niyetiyle,</p>
			<p>Sürdü atını yanlarına olanca gayretiyle.</p>
			<p>Daha yanlarına varmadan ama,</p>
			<p>Sır oldu dansçılar, nereye gittikleriyse muamma.</p>
			<p>Sanki yer yarılmıştı da hepsi yerin</p>
			<p>Altına girmişti, çimenlerin</p>
			<p>Üstünde çirkin mi çirkin bir kadın oturuyordu sadece.</p>
			<p>Ayağa kalktı kadın Şövalye’yi görünce,</p>
			<p>“Ne yol geçer buralardan” dedi “ne de iz,</p>
			<p>Allah aşkına burada ne arıyorsunuz siz?</p>
			<p>Söyleyeceklerim işinize yarayabilir,</p>
			<p>Bilirsiniz yaşlılar pek çok şey bilir!”</p>
			<p>“Sevgili anacığım” dedi Şövalye, “başım epey</p>
			<p>Dertte. Kadınların en çok arzuladıkları şey</p>
			<p>Nedir bulamazsam öldü say beni.</p>
			<p>Cevabın varsa karşılıksız bırakmam emeğini.”</p>
			<p>“Yemin et” dedi kadın “elini bana ver,</p>
			<p>Söyleyeceklerime gücün yetiyorsa eğer,</p>
			<p>İlk arzumu yerine getireceksin bu iş sona erince,</p>
			<p>İstediğin cevabı alacaksın çökmeden gece.”</p>
			<p>“Buyur” dedi Şövalye “yemin ettim gitti”</p>
			<p>Kocakarı övünerek dedi “Öyleyse hayatın garanti.</p>
			<p>Kalıbımı basarım Kraliçe de aynı</p>
			<p>Şeyleri söyleyecek. İçlerinde en havalı bayanı,</p>
			<span epub:type="pagebreak" id="page357" title="357"/>
			<p>En pahalı baş örtüsü takanı görelim hele,</p>
			<p>Çelişen bir şey söyleyecek mi şimdi diyeceklerimle.</p>
			<p>Neyse lafı bırakalım şimdi” dedi Cadı,</p>
			<p>Şövalyenin kulağına bir şeyler fısıldadı,</p>
			<p>“İçin rahat olsun” dedi, “hiç kapılma korkuya.”</p>
			<p class="entry">İkisi birlikte vardıklarında saraya,</p>
			<p>“Araştırdım durdum” dedi Şövalye “bu güne kadar,</p>
			<p>Ve işte nihayet cevabım hazır.”</p>
			<p>Pek çok dul, genç kız ve karı,</p>
			<p>Aklı yetenler, toplanmışlardı salonda: jüri</p>
			<p>Üyesiydiler. Kraliçe de bizzat hâkim olacaktı.</p>
			<p>Bunun üzerine çağrıldı Şövalye ve huzura çıktı.</p>
			<p>Sessizliğe davet edildi herkes, çıt çıkmasın dendi,</p>
			<p>Ve Şövalye’den cevabını ilan etmesi istendi:</p>
			<p>Kadınların en çok arzuladıkları şeyin evet, neydi adı?</p>
			<p>Şövalye dut yemiş bülbül gibi susup kalmadı,</p>
			<p>Tersine anında cevap verdi onlara,</p>
			<p>Bütün salon duydu onu, erkekçe dobra dobra:</p>
			<p class="entry">“Efendim,” dedi, “Kraliçem, genel olarak,</p>
			<p>Kocalarına da sevgililerine olduğu gibi hükmetmek</p>
			<p>İster kadınlar; efendisi olsunlar kocaların, onlara buyursunlar,</p>
			<p>Doğrusu budur, yalansa boynumu vursunlar,</p>
			<p>Hayatım sizin elinizde, istediğinizi yapın.”</p>
			<p>Mahkeme salonunda bulunan evli, bekâr, dul, hiçbir kadın</p>
			<p>Karşı çıkamadı cevabına Şövalye’nin,</p>
			<p>“Tamam” dediler “bildin, hayatın senin.”</p>
			<p class="entry">Ortaya atıldı duyar duymaz kararı,</p>
			<p>Şövalye’nin çayırda karşılaştığı kocakarı.</p>
			<p>“Teşekkürler” dedi “saygıdeğer kraliçem,</p>
			<p>Mahkeme dağılmadan yalnız, sizden bir ricam</p>
			<p>Olacak. Bu cevabı ben öğrettim Şövalye’ye,</p>
			<p>O da ‘İlk arzunu yerine getireceğim’ diye</p>
			<p>Söz verdi bana, bundan ibaret durum,</p>
			<p>Sayın Şövalye, mahkeme huzurunda işte soruyorum:</p>
			<p>Benimle evlenir misin? Unutma, sana yardım</p>
			<p>Ettim ben, hayatını kurtardım.</p>
			<p>Yalanım varsa çekinme, açık açık söyle!”</p>
			<p class="entry">Şövalye dedi “Tanrım, başıma gelenler nedir böyle?</p>
			<p>Biliyordum ah biliyordum, ne olur vazgeç,</p>
			<span epub:type="pagebreak" id="page358" title="358"/>
			<p>Ve Allah aşkına başka bir şey seç.</p>
			<p>Malım mülküm senin olsun, bırak beni gideyim.”</p>
			<p class="entry">“Olmaz” dedi kocakarı, “seni bırakırsam neyim!</p>
			<p>Yaşlı, çirkin ve yoksul olmama rağmen,</p>
			<p>Yer altında, yer üstünde ne kadar metal, maden</p>
			<p>Varsa topunu verseler elimin tersiyle silerdim,</p>
			<p>Yalnız karın olmayı ve aşkını dilerdim.”</p>
			<p class="entry">Şövalye “Aşkımı mı? Lanetimi kastediyor olmalısın” dedi,</p>
			<p>Yazık, olacak iş mi soylu ailemin bir ferdi</p>
			<p>Çıkıp da böylesi berbat</p>
			<p>Bir evlilik yapsın?” Bütün yakınması boşa çıktı fakat,</p>
			<p>Sonunda genç Şövalye kadınla evlenmek</p>
			<p>Zorunda kaldı, aldı kocakarıyı ve başladı gerdek.</p>
			<p class="entry">Tahmin edebiliyorum bazılarının ne düşündüğünü,</p>
			<p>Bazıları beni üşengeçlikle suçlayabilir düğün günü</p>
			<p>Yapılan kutlamaları, şenlikleri es geçiyorum diye,</p>
			<p>Bir iki cümleyle özetleyeyim niye:</p>
			<p>Hiçbir şölen düzenlenmedi, yapılmadı hiçbir kutlama,</p>
			<p>Bir kasvet çökmüştü, havada bir hüzün vardı daima.</p>
			<p>Sabaha karşı gizlice evlenmiştiler ve o andan</p>
			<p>Sonra delikanlı baykuş gibi saklanarak geçirmişti günün kalan</p>
			<p>Kısmını. Karısının çirkinliği yüreğinde bir yüktü.</p>
			<p class="entry">Derin düşüncelere dalmıştı, ıstırabı büyüktü</p>
			<p>Bulup geldiklerinde onu. Yatağında bir kocakarı,</p>
			<p>Dolanıp duruyordu damat odada bir aşağı, bir yukarı.</p>
			<p>Yaşlı karısı onu seyrediyor ve gülümsüyordu hep,</p>
			<p>“Hayrola kocacığım” dedi “nedir bunlara sebep?</p>
			<p>Bütün şövalyeler karılarına böyle mi davranır, hayret!</p>
			<p>Yoksa Kral Arthur’un sarayında bu mudur âdet?</p>
			<p>Bütün şövalyelerin böyle havada mıdır burnu?</p>
			<p>Ben senin aşkınım, karınım, unutma bunu.</p>
			<p>Hayatını kurtardığımı üstelik hatırlamanda fayda var,</p>
			<p>Hem sana bir zararım dokundu mu şimdiye kadar?</p>
			<p>Seni görenler der ki ‘Vallahi bu mecnun’,</p>
			<p>Neden bu ilk gecede böyle davranıyorsun?</p>
			<p>Allah aşkına söyle suçum nedir? Telafi</p>
			<p>Etmek için elimden geleni yaparım, söylemen kafi.”</p>
			<p class="entry">“Telafi bir düş” dedi Şövalye “ama şu gerçek:</p>
			<p>Telafi edilemez bu sonsuza dek.</p>
			<span epub:type="pagebreak" id="page359" title="359"/>
			<p>Hem çok yaşlısın, hem iğrenir senin yüzüne bakan,</p>
			<p>Asaletten mahrumsun, en aşağı basamak sosyal tabakan.</p>
			<p>Ben dolanıp durmayayım da kim dolansın, ah kim?</p>
			<p>Tanrı’dan dileğim: Çatlasın kalbim.”</p>
			<p>“Huzursuzluğunun sebebi bu mu, emin misin?”</p>
			<p>“Evet” dedi Şövalye “sebebim budur, kesin.”</p>
			<p>“Efendim” dedi kadın “istersem eğer,</p>
			<p>Her şeyi düzeltirim, yalnız üç gün mühlet ver,</p>
			<p>Ve bu zaman zarfında bana nazik davran.</p>
			<p class="entry">“Demin lafını ettiğin asalet falan filan,</p>
			<p>Yok efendim soylu bir sülaleden gelmek,</p>
			<p>İnan daha değerlidir bir uyuz eşek.</p>
			<p>Kim hizmet ediyorsa hep hayırlı bir amaca,</p>
			<p>Açıktan ya da gizli, iyilik ediyorsa elinden geldiğince,</p>
			<p>Kim her fırsatta asil işlerle uğraşıyorsa,</p>
			<p>Gerçek beyefendi odur diyor Hazreti İsa,</p>
			<p>Soyu sopu bilmem kime dayanan değil.</p>
			<p>Zengin bir atalar zinciri çok şey kazandırır, kabul;</p>
			<p>En başta ‘doğuştan centimen olduk’ deriz,</p>
			<p>Böyle bir miras bırakılamaz yalnız,</p>
			<p>Bırakamazlar bize onları asil yapan,</p>
			<p>Erdemli yaşantılarını, yok buna imkan.</p>
			<p>Ancak şöyle uyarabilirler bizi,</p>
			<p>Takip edin derler bizlerden kalan izi.</p>
			<p>Bakın şu fazilet dolu sözleri yazan,</p>
			<p>Floransalı Dante adlı bir ozan:</p>
			<p>‘İnsanların değeri köklerden dallara ulaşmaz,</p>
			<p>Asalet konusunda şöyle bir şaşmaz</p>
			<p>Gerçek vardır ki Tanrı vergisi olmasıdır o da.’</p>
			<p>Fani şeylerden başka ne kalır atadan evlada?</p>
			<p>Kırılır, dökülür şeylerdir ata mirası.</p>
			<p class="entry">“Herkesin bildiği bir gerçeği anmanın şimdi sırası,</p>
			<p>Kalıtım yoluyla geçecek olsa centilmenlik,</p>
			<p>Üstü örtülü olarak ya da açık açık,</p>
			<p>Soylu işler yapmaktan vazgeçer miydi bir an bile,</p>
			<p>Hiçbir günah ve kötülük işler miydi o sülale?</p>
			<p class="entry">“Bir parça ateşi alın, bu krallık ve Kafkasya</p>
			<p>Arasındaki en karanlık eve taşıyın, en karanlık odaya,</p>
			<p>Kapılar kapatılsın ve terkedilsin ev.</p>
			<span epub:type="pagebreak" id="page360" title="360"/>
			<p>Yanmaya devam edecektir yine de alev alev,</p>
			<p>Kül olana değin, sonunda kendiliğinden köz</p>
			<p>Olana dek, izliyormuşçasına onu bir çift göz.</p>
			<p>Yanacaktır, çünkü tabiatında vardır bu özellik.”</p>
			<p class="entry">“Oysa buradan anlaşılacağı üzere, centilmenlik,</p>
			<p>Devredilemez kuşaktan kuşağa bir menkul gibi.</p>
			<p>Ateşin tersine çünkü her ünvan sahibi</p>
			<p>Asil işler başaramıyor şanına layık.</p>
			<p>Tanrı zaten biliyor, bizler de görüyoruz sık sık;</p>
			<p>Bakıyorsun son derece aşağılık bir olayı</p>
			<p>Yaratan bir lordun oğlu, yalnız isminden dolayı</p>
			<p>‘Doğuştan centilmenim’ diye saygı bekleyen biri.</p>
			<p>Büyük işler başarmış bir atalar zinciri</p>
			<p>Bile olsa, centilmenlik esaslarına göre</p>
			<p>Yaşamıyorsa, taş çıkartmıyorsa kendinden öncekilere,</p>
			<p>Büyük işler peşinde değilse kişi, ne konttur ne de dük,</p>
			<p>İnsanı sıradan kılar günah ve kötülük.</p>
			<p>Centilmenlik sıfatı ancak cedlerinin</p>
			<p>Olabilir, onların kendi meziyetlerinin</p>
			<p>Yıllar sonra seninle bir ilgisi olamaz,</p>
			<p>Senin centilmenliğin Tanrı’dan gelir yalnız.</p>
			<p>Gerçek centilmenlik Tanrı’nın bir bağışıdır,</p>
			<p>O ne rütbe, ne de makam işidir.</p>
			<p class="entry">“Düşün, ‘sefillikten asilliğe yükselen Tullius Hostilius</p>
			<p>Dört dörtlük bir centilmendi’ der Valerius;</p>
			<p>Boethius’u oku, Seneca’yı bir de,</p>
			<p>Göreceksin birleşir ikisi aynı fikirde:</p>
			<p>‘Soylu işler yaparsa soylu olabilir herkes.’</p>
			<p>Şöyledir kocacığım tüm bunlardan çıkan ders:</p>
			<p>Asil kan olmasa da damarlarımda akan,</p>
			<p>Umuyorum ki yine de Ulu Yaradan</p>
			<p>Erdemli bir yaşamı bana nasip eder.</p>
			<p>Asaletimi o zaman Tanrı tasvip eder,</p>
			<p>Bu şekilde yaşar, günahtan kaçınırsam ömrümce.</p>
			<p class="entry">“Yoksulluğumdan dolayı beni horlamana gelince,</p>
			<p>Kendisine iman ettiğimiz Yüce Mesih,</p>
			<p>Yoksul bir yaşantıyı bilerek etmişti tercih.</p>
			<p>Tahmin edileceği gibi İsa, o eşsiz</p>
			<p>Kral, utanç verici bir yaşam süremezdi şüphesiz.</p>
			<span epub:type="pagebreak" id="page361" title="361"/>
			<p>Utanılacak bir şey yok tabii fakirlikte,</p>
			<p>Seneca da onaylar bunu ve pek çok otorite.</p>
			<p>Kim yaşayıp giderse yoksul ve sade,</p>
			<p>Zengin sayılır sırtına giyecek gömleği olmasa da.</p>
			<p>Her kim ki ulaşamayacağı şeyleri arzular durur,</p>
			<p>Yeryüzünün en yoksul kişisi odur.</p>
			<p>Hiçbir şeyi olmayan, hiçbir şey istemeyen biri,</p>
			<p>Zengindir, istediğiniz kadar deyin ona serseri.</p>
			<p class="entry">“Gerçek yoksulun türküsü eksik olmaz dilinden,</p>
			<p>Juvenal açıklıyor bunu, bak neden:</p>
			<p>‘Yoksul bir adam endişeye kapılmaksızın</p>
			<p>Islık çala çala yürür gider önünden bir hırsızın.’</p>
			<p>Pek istenmese de, yoksulluğun iyi yanı</p>
			<p>Daha çok çalışmaya özendirmesidir insanı.</p>
			<p>Ayrıca yoksulluk karşısında sabır gösterdikçe biz,</p>
			<p>Artar ilim irfan öğrenme kapasitemiz.</p>
			<p>Kötü gibi görünse de yoksulluk budur bak,</p>
			<p>İşte öylesi bir servettir, hiç kimsenin hak</p>
			<p>İddia edemeyeceği. Kiminin, ne zaman yoksul düşer der ‘eyvah’</p>
			<p>İşte ancak o zaman aklına düşer Allah.</p>
			<p>O zaman kendini ve Tanrı’yı tanımaya başlar,</p>
			<p>Fakirlik gözlüğüyle görünür gerçek arkadaşlar.</p>
			<p>Efendim, madem yoksulluğum sana zarar vermiyor,</p>
			<p>Daha fazla hor görme beni, ne olur.</p>
			<p class="entry">“Yaşıma gelince, bu konudaki şikayetine cevap</p>
			<p>Olarak şunu derim, galiba okumuyorsun pek kitap.</p>
			<p>Öyle bile olsa, biliyorum ki siz centilmenler</p>
			<p>Arasında yaşlı kimselere ayrı bir değer</p>
			<p>Verilir, ihtiyar bir adama ‘baba’ denir örneğin,</p>
			<p>Pek çok yazı okudum bu konuda bu güne değin.</p>
			<p class="entry">“Yaşlı ve çirkin bulmuştun beni; huysuzlanmayı</p>
			<p>Bırak, istemezdin herhalde boynuzlanmayı.</p>
			<p>Çünkü yaşlılık ve çirkinlik en çetin,</p>
			<p>En yılmaz iki bekçisidirler iffetin.</p>
			<p>Ama biliyorum ben senin neyi</p>
			<p>Daha çok istediğini, bu yüzden nefsine hizmet etmeyi</p>
			<p>Görev biliyorum. Şu ikisi arasında yap seçimini:</p>
			<p>Ya ölünceye dek yaşlı ve çirkin halimle kabul et beni,</p>
			<p>Ve ben de sana daima sadık kalayım,</p>
			<span epub:type="pagebreak" id="page362" title="362"/>
			<p>Seni mutlu etmekten büyük bir zevk alayım;</p>
			<p>Ya da gencecik, körpecik, güzeller güzeli bir</p>
			<p>Kadın olayım ve beni ziyarete gelen hangi misafir</p>
			<p>Veya dışarda buluşacağım hangi erkekle</p>
			<p>Sana boynuz takacağım diye merakla bekle.</p>
			<p>Karar senin, haydi seçimini yap şimdi.”</p>
			<p>Şövalye içini çekti uzun uzun düşündü</p>
			<p>Ama nihayet konuştu, çözüldü dili.</p>
			<p>“Ey karım, kadınım” dedi “ey sevgili,</p>
			<p>Kendimi senin yönetimine bırakmaya razı</p>
			<p>Oluyorum. Sen karar ver, neyse en iyi hareket tarzı.</p>
			<p>İkimize mutlu ve onurlu bir yaşam</p>
			<p>Hangisi sağlayacaksa söyle, benim için tamam,</p>
			<p>Ben uyarım, sen söyle hangisi daha iyi.”</p>
			<p class="entry">“Öyleyse ben ele aldım değil mi idareyi?”</p>
			<p>Diye sordu kadın. “Seçimimde, uygulamada tamamen hürüm.”</p>
			<p>Şövalye: “Bence en iyisi bu sevgili karım.”</p>
			<p>“Öyleyse öp beni” dedi kadın “artık düşman değiliz.</p>
			<p>Her ikisi birden olacağım sana söz,</p>
			<p>Hem iyi huylu, hem güzel olacağım yani.</p>
			<p>Ve Tanrı’dan diliyorum, mecnun etsin beni</p>
			<p>Dünyadan gelmiş geçmiş bütün kadınlar kadar</p>
			<p>Sadakatli olmazsam; iyi yürekli ve vefakar.</p>
			<p>İçin açılmazsa her sabah beni gördükçe,</p>
			<p>Doğu’dan Batı’ya nerede bir kraliçe, imparatoriçe</p>
			<p>Varsa en az onun kadar olmazsam güzel,</p>
			<p>Ne istersen yap, hayatım senindir, al.</p>
			<p>Ne göreceksin bakalım şu perdeyi çek.”</p>
			<p class="entry">Şövalye anlayamadı bu nasıl bir düştü, nasıl bir gerçek:</p>
			<p>Karısı öyle güzeldi, öyle gencecikti.</p>
			<p>Kolları arasına aldı onu, mutlulukla sıktı,</p>
			<p>Mutluluk deryasına daldı yüreği köpük köpük,</p>
			<p>Ard arda yağdı sonra binlerce öpücük.</p>
			<p>Erinmedi, nazlanmadı karısı da, ona</p>
			<p>Zevk verecek hiçbir şeyden etmedi imtina.</p>
			<p>İşte böyle, sonra hayatları boyunca</p>
			<p>Mutlu, mesut yaşadı bu karı koca.</p>
			<p>Yumuşak huylu, genç ve yatakta deli kan</p>
			<p>Kocalar nasip etsin bize Ulu Yaradan.</p>
			<span epub:type="pagebreak" id="page363" title="363"/>
			<p>Kocalarımız bizlerden daha kısa</p>
			<p>Ömürlü olsunlar, dizginleri karılarına bırakmayan kocalarınsa</p>
			<p>Tez vakitte çıksın canı; eli sıkı, huysuz moruklara gelince,</p>
			<p>Vebaya yakalanırlar inşallah bir an önce!</p>
			<p class="spot">Bath’lı Kadın’ın Hikâyesi burada bitiyor.</p>
		</section>
	</section>
	<aside class="footnote" epub:type="footnote" id="f1">1 Burada, bazı metinlerde yer alan fakat Chaucer’ın önceden yazıp sonra vaz mı geçtiği veya sonradan mı eklediği bilinmeyen şu altı dize bulunuyor: (Robinson)
	<blockquote>
		<span>“Ve her birinin en güzel yanlarını tattım,</span>
		<span>Hem para keselerini, hem alttaki keselerini boşalttım.</span>
		<span>Dört dörtlük âlim olur çeşitli</span>
		<span>Okullara giden ve işinin ehli,</span>
		<span>Kusursuz ustası olur türlü işler gören de,</span>
		<span>Beş değişik kocanın mektebinde yetiştim ben de.”</span>
	</blockquote>
	</aside>
	<aside class="footnote" epub:type="footnote" id="f2">2 Ptolemy: Claudius Ptolemaius, 2. yüzyılda yaşamış ve Ortaçağ astronomisinin temelinde yatan teorilerin sahibi astronom.</aside>
	<aside class="footnote" epub:type="footnote" id="f3">3 Bu bölgede her yıl düzenlenen bir yarışmada bir yıl bir gün evli kaldıktan sonra bu süre içinde hiç mi hiç tartışmadıklarına, evlendikleri için pişman olmadıklarına ve tekrar dünyaya gelseler yine eşleriyle evlenmek isteyeceklerine dair yemin edebilen çiftlere bir parça domuz pastırması verilirdi. Nevill Coghill bu geleneğin sürdüğünü fakat yarışmanın artık dört yılda bir yapıldığını bildiriyor.</aside>
	<aside class="footnote" epub:type="footnote" id="f4">4 Karganın gammazlığıyla ilgili olarak Vekilharç’ın Hikâyesi’ne bakınız.</aside>
	<aside class="footnote" epub:type="footnote" id="f5">5 Süleyman’ın Meselleri xxx, 21-23. “Üç şeyin altında ve taşıyamayacağı dört şeyin altında yer sarsılır: Kral olan kölenin, ve ekmeğe doyan ahmağın altında; Evlenen menfur kadının, ve hanımının yerine geçen cariyenin altında.”</aside>
	<aside class="footnote" epub:type="footnote" id="f6">6 <em>Theophrastus ve Valerius:</em> 12.y.y. da yaşayan Walter Map’in yazdığı düşünülen evlilik hakkında bir yergi.</aside>
	<aside class="footnote" epub:type="footnote" id="f7">7 Jovinian: Flavius Claudius Jovianus, (İ.S. 364) Roma İmparatoru.</aside>
	<aside class="footnote" epub:type="footnote" id="f8">8 Heloise : Abelard’ın sevgilisi.</aside>
	<aside class="footnote" epub:type="footnote" id="f9">9 Ezop masallarından “Aslanla İnsan”a gönderme yapılıyor. Bu masala göre:
		<p>“Bir insan ile bir aslan birlikte yola çıkmışlar. İkisi de koltuklarını kabarta kabarta kendi soylarını övüyorlarmış. Bir yere gelmişler, bakmışlar ki bir heykel: Bir adam bir</p>
		<p>aslanı boğazından yakalamış, boğuyor. İnsan o heykeli aslana göstermiş: ‘Görüyorsun ya! Biz sizden ne kadar güçlüyüz!’ demiş. Aslan bıyık altından gülerek : ‘Biz heykel yapmasını bilmeyiz de onun için; yoksa aslanın pençesi altında ne adamlar görürdün sen!’ demiş.”, Aisopos, <em>Masallar</em>, çeviren: Nurullah Ataç, İstanbul: Milli Eğitim Basımevi, 1945.</p>
	</aside>
	<aside class="footnote" epub:type="footnote" id="f10">10 Merkürün oğulları: Bilginin Merkür’ün yetkisi dahilinde olduğuna inanılırdı; onun oğullarıysa o günlerde genellikle bekâr (<em>celibate</em>) olan âlimlerdi.</aside>
	<aside class="footnote" epub:type="footnote" id="f11">11 Pasiphae: Girit kralı Minos’un karısı. Beyaz bir boğaya âşık olmuş ve bu boğayla sevişmesi sonucu yarı insan yarı boğa olan Minotaur’u doğurmuştu.</aside>
</body>
</html>