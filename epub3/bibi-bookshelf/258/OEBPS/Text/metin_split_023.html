<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_21">Mesele Kapanmamıştı</h1>

    <p class="normal">Aradan yıllar geçti ve Meclis-i Mebusan’ın 5 Nisan 1328/ 18 Nisan 1912 - 23 Temmuz 1328/5 Ağustos 1912 günleri arasında kırk yedi defa toplanan ve dört yıllık intihap devresine rağmen yüz on gün süren çalışma devresinde Divan-ı Âli mevzuu unutulmadı.</p>

    <p class="normal">Meclis-i Mebusan’ın ikinci intihap devresinin birinci ve sonuncu toplantı yılında, İttihat ve Terakki Cemiyeti’nin şöhretli hatibi olarak tanınmış olan Kırkkilise mebusu Ömer Naci Bey ve arkadaşları tarafından Trablusgarp Savaşı ile ilgili olarak bir takrir verildi. Meclis-i Mubusan’ın 16 Mayıs 1328/29 Mayıs 1912 günündeki toplantısında okunan bu takrir ile Trablusgarp vilâyetinin İtalyanlar tarafından tecavüze uğraması üzerine eski Sadrazam İbrahim Hakkı Paşa kabinesinin Divan-ı Âli’ye sevki için birinci intihap devresinin dördüncü toplantı yılında verilmiş olan takrirlere uyulmak suretiyle İkinci Şube tarafından başlanılan tahkiklere yeniden devam edilmesi istenildi.</p>

    <p class="normal">Böylece, yeniden Meclis-i Mebusan’a getirilmiş olan ve milleti yeniden ilgilendiren Divan-ı Âli mevzuu üzerinde görüşmeler oldu. Bu yöndeki tahkiklere, görüşmeler sonunda, Üçüncü Şube’ce devam edilmesi kararlaştırıldı ve Ömer Naci Bey’le arkadaşları tarafından verilen yeni takrir de mevzuubahis şubeye havale olundu.</p>

    <p class="normal">Ne çare ki, birinci intihap devresinin son toplantı yılı tamamlanmadan, yukarda da belirtildiği üzere, Sadrazam Said Paşa kabinesi ile Heyet-i Mebusan arasında Kanunuesasî tadilatından doğan ihtilâf dolayısıyla feshedilen Meclis-i Mebusan’ın, yeni seçimler sonunda başlayan bu ikinci intihap devresinin müddeti, bu yeni tahkik teşebbüslerine de imkân bırakmadı.</p>

    <p class="normal">Çünkü ihtilâf konusu olan madde hakkında Kanun-i esasî’nin otuz 35. maddesine göre verilen karar muvacehesinde “feshi intac eden ihtilâf hakkında sıfat-ı hâkimiyetle bir rey ve karar itasına mahsus ve münhasır olduğu Heyet-i Âyan’dan Kanunuesasî’ye tevfikan ve tefsiren tanzim olunan kararnamede beyan edilmiş olduğundan Meclis-i Umumi 22 Temmuz 1328/4 Ağustos 1912 günü Sultan Beşinci Mehmed Reşad’ın iradesiyle, Sadrazam Gazi Ahmed Muhtar Paşa kabinesi zamanında Meclis-i Mebusan “sed” edildi, kapatıldı.</p>

    <p class="normal">Böylece Meclis-i Mebusan padişahın iradesi ile kapatılmış olduğundan Trablusgarp ve Bingazi savaşı ile ilgili İbrahim Hakkı Paşa kabinesinin Divan-ı Âli’ye sevkine matuf tahkikat yine geriye kaldı, ondan sonra da tamamıyla unutuldu, yeniden intihabat işlerine başlanıldı. Bu, devlet hazinesi için yeni yeni külfetleri gerektirdi, millet için de yeni bir hayal sukutu oldu.</p>

    <p class="normal">Aradan bir müddet geçtikten sonra Meclis-i Mebusan’ın üçüncü intihap devresi 1 Mayıs 1330/14 Mayıs 1914 günü açıldı. Fevkalade olarak akdedilen bu toplantının müddeti iki ay olduğu hâlde, kanunî müddetten bir ay daha fazla olarak çalışıldı ve 31 Temmuz 1330/13 Ağustos 1914 günü toplantılara son verildi.</p>

    <p class="normal">Böylece, üç ay sürmüş olan bu fevkalade toplantı esnasında, Trablusgarp ve Bingazi savaşları ile ilgili tahkikat mevzuu üzerinde, yukarda da, belirtildiği gibi, hiç durmamış olmakla beraber daha büyük bir konu Meclis-i Mebusan’da acı bir şekilde dile getirilmiş oldu.</p>

    <p class="normal">Sonraları, I. Dünya Savaşı ile ilgili olarak Divan-ı Âli’ye sevk edilmesi istenilen Mehmed Said Halim ve Mehmed Talat Paşa kabinelerinde mesuliyet mevkiinde bulunmuş olan Halil [Menteşe] Bey’in reisliği altında 6 Temmuz 1330 /19 Temmuz 1914 günü toplanan Meclis-i Mebusan’da, bütçe ile sadrazam Mehmed Said Halim Paşa kabinesine itimat konusunda geçen müzakerelerden sonra, Balkan Harbi dolayısıyla Rumeli’deki topraklarımızın kaybından dolayı eski Sadrazam Gazi Ahmed Muhtar ve Kâmil Paşa kabinelerinin Divan-ı Âli’ye verilmeleri için hararetli görüşmelerde bulunuldu.</p>

    <p class="normal">Meclis-i Mebusan’ın 21 Aralık 1334/21 Aralık 1918 gününe kadar devam eden ve beş toplantı yılını kapsayan bu üçüncü intihap devresinde İttihat ve Terakki Cemiyeti’ne mensup mebuslar büyük bir çoğunluk halinde idi ve Türk’ten gayri mebusların birçoğu da yine İttihat ve Terakki Cemiyeti’ne mensup olarak intihap edilmişlerdi.</p>

    <p class="normal">Böyle bir vaziyet içinde başlayan çalışmalar esnasında, Meclis-i Mebusan Reisi Halil [Menteşe] Bey eski sadrazam Gazi Ahmed Muhtar ve Kâmil Paşa kabinelerinin Divan-ı Âli’ye verilmesi isteği ile ilgili olarak İstanbul mebusu Salâh Cimcoz, Lazistan mebusu Sudi Beylerle İzmir mebusu Ubeydullah Efendi tarafından sunulan takriri okuttu. Bu takrirde şöyle deniliyordu:</p>

    <p class="al-nt">Meclis-i Mebusan Riyaset-i Celilesine</p>

    <p class="al-nt">Gazi Ahmed Muhtar Paşa kabinelerinin atideki sebeplere binaen taht-ı muhakemeye alınmalarını talep ederiz:</p>

    <p class="al-nt">1. Erkân-ı Harbiye tarafından ordunun Balkan müttefiklerine karşı harp edecek bir halde bulunmadığı ekiden bildirildiği halde ilân-ı harp edilmesi,</p>

    <p class="al-nt">2. Bulgarlar ilân-ı seferberî etmelerinden evvel Sofya sefaret-i seniyesi ataşemiliterliğinden mevrut telgrafnamede Bulgaristan ile harp ihtimalinin pek mahsus olduğu bildirilmiş olması üzerine mahsusat-ı vakıa Babıâli’ce dahi musaddak ise umumî seferberlik emrinin vaktiyle tebliği lüzumu Erkân-ı Harbiye-i Umumiye’ce bildirildiği hâlde seferberlik kararının vaktinde ittihaz edilmemesi,</p>

    <p class="al-nt">3. Seferberlik ilânından pek az evvel redif kıt’aatı ve ikmal efradı ile Hazarî ordunun takriben üçte birini ve talimi ve terbiye itibariyle bittabi en güzide kısmını teşkil eden 1324/1908 duhullü efradın terhis edilerek taburlar mevcudunun o da kısmen acemi efrattan mürekkep olmak üzere- yüz yüz elli nefere ve kıymet-i harbiye nokta-i nazarından sıfıra tenzil edilmiş olması,</p>

    <p class="al-nt">4. Seferberlik efradının Harbiye Nezareti’nden kumandanlıklara ve Dâhiliye Nezareti’nden vilâyetlere derhal ve aynı zamanda tebliği icap ederken Dâhiliye Nezaretinin ilân-ı seferberî tebliğini geciktirmesi ve pek kıymettar olan ilk günlerin memurin-i mülkiye ve askeriye arasında muhaberat ile işgal edilmesi,</p>

    <p class="al-nt">5. Erkân-ı Harbiye-i Umumiye’ce 13 Eylül 1328/26 Eylül 1914 tarihinde Hükümat-ı mütecavirece harp seferliğine başlandığı istihbar olunduğu zaman tarafımızdan dahi umumi seferberlik emri bilâtehir verilmek üzere heman irade-i seniyenin istihsali talep edildiği halde Heyet-i Vükelâ buna lüzum görmeyerek ancak altı gün sonra Bulgarların seferberliğini İstihbar etmesi üzerine umumi seferberlik icrasına karar vermiş olması,</p>

    <p class="al-nt">6. Muharebe ilânı Kanun-i esasî mucibince hukuk-ı hazret-i padişahîden olduğu halde irade-i seniyye istihsal edilmeksizin harp ilân olunması,</p>

    <p class="al-nt">7. Babıâli’nin harekât-ı askeriyenin tarz--ı icrasına karışmaya salâhiyeti olmadığı halde Heyet-i Vükelâ kararıyla 3 Teşrinievvel 1328/16 Ekim 1912 tarihinde tecavüzî harp icrası için Başkumandanlık vekâletine emir vererek tahşidatını henüz ikmal etmemiş olan orduları felâkete sevk etmesi,</p>

    <p class="al-nt">8. Her mebusun müddet-i memuriyeti dört seneden ibaret olacağı Kanunuesasî’nin altmış sekizinci maddesinde sarahaten beyan edildiği ve Meclis alelusul feshedilmediği takdirde müddet-i ictimaın bilâfasıla dört sene imtidad etmesi tabii bulunduğu halde ikinci defa intihap olunan Heyet-i Mebusan’ın vazifesi Hükümet ile muhtelifün fih olan madde hakkında beyan-ı rey ve mütalâaya hasr ile Meclis-i Mebusan’ı feshe, Kanunuesasî’yi tağyire tasaddi etmiş olmaları...”</p>

    <p class="sagdanitaf">5 Temmuz 1330/18 Temmuz 1914</p>

    <p class="sagdanitaf">İstanbul mebusu Lazistan mebusu İzmir mebusu</p>

    <p class="sagdanitaf">Salâh Cimcoz Sûdi Übeydullah</p>
  </div>

  <div class="calibre2" id="calibre_pb_43"/>
</body>
</html>
