<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h1 class="baslik1" id="calibre_toc_9">1920 - 1927 Yılları</h1>

    <p class="normal">Böylece, rahmetli hayat arkadaşım Cemile Sahir Hanım’ı, ikinci erkek çocuğunu dünyaya getirişinden on gün sonra loğusa yatağında bırakarak 1921 yılının ilk haftasında İnebolu yolculuğuna çıkıldı. Bu yolculuktan üç ay sonra da rahmetli hayat arkadaşımın biri üç yaşında, diğeri üç buçuk aylık iki erkek çocuğumuz da babam ve halamla bin bir mahrumiyet içinde deniz ve kara yolculuğunu göze alarak İstanbul’dan ayrılışı ve o zamanlar İstanbul’da Anadolu’ya geçen ve sayısı çok az olan aydın ve imanlı kadınlardan biri olarak millî mücadelede büyük fedakârlıkları görülen Türk kadınları ve anaları arasına katılışı, millî mücadelemize olan inanış ve bağlanışımızın başka bir tezahürü oldu.</p>

    <p class="normal">Ankara’ya varışımızdan sonra I. Dünya Savaşı sırasında ve sonunda miralay ve mirliva olarak tanımak şerefini kazanmış olduğu Türkiye Büyük Millet Meclisi Reisi Mustafa Kemal Paşa ile o zamanlar geceli gündüzlü kalmakta olduğu Ankara’daki istasyon binasında görüşmek nasip oldu.</p>

    <p class="normal">Sivil elbisesi içinde seçkin bir hüviyete bürünen kibar tavırları yanında insanın içini ve dimağını bir röntgen gibi gören kudretli bakışlarıyla nazikane kabul edişinden sonra emrinde çalışmak üzere Ankara’ya gelmek hususunda teşebbüslerimde yaveri Cevat Abbas [Gürer] Bey’den Türkiye Büyük Millet Meclisi’nin ilk açılış günlerinde bilgi edinmiş olduğunu memnunlukla ifade ve Büyük Millet Meclisi’nde birlikte çalışmak imkânını sağlayışına kadar geçecek kısa bir süre için, o sıralarda gündelik olarak yayınlanmasını emrettiği <span class="ideitalik">Hakimiyet-i Milliye</span> gazetesinin baskı ve yazı işlerinde başmuharrir rahmetli Hüseyin Ragıp [Baydur] Bey’le birlikte çalışmamı tensip etti.</p>

    <p class="normal">Bu suretle, adı geçen rahmetli ile birkaç gün denilecek kadar kısa bir müddet gene <span class="ideitalik">Hakimiyet-i Milliye</span>‘nin gündelik yayını ile ilgili hazırlıklarda ve çalışmalarda bulunuldu. Bu arada Türkiye Millet Meclisi Reisi Mustafa Kemal Paşa’nın tensibi ve Meclis divan-ı riyasetinin kararı ile Türkiye Büyük Millet Meclisi Evrak ve Tahrirat Müdürü olarak tayin ve tavzif edildiğimiz bildirildi.</p>

    <p class="normal">Böylelikle, İstanbul Meclis-i Mebusan ve Meclis-i Âyan heyet-i tahririyelerini teşkil eden vazifeliler arasında tek olarak Anadolu’ya kaçmak özel hayatımın şerefli bir merhalesi olduğu kadar, büyük inkılapçı Mustafa Kemal Paşa’nın yanında ve emrinde yıllarca Büyük Millet Meclisi’nin feyizli çatısı altında çalışmak ve mesai çevresinde diğer inkılapçı arkadaşlarıyla birlikte, millet ve memleket uğrunda hizmet imkânını bulabilmek mütevazı hayatımın bir mazhariyeti oldu.</p>

    <p class="normal">Çünkü iddialı olmamak şartıyla denilebilir ki, sizin de işaret ettiğiniz şekilde, bizim gibi uzun yıllar gazeteci ve memur hüviyetleriyle İstanbul Mebusan ve Meclis-i Âyan’daki vazife gördükten sonra Millî Mücadele sıralarında ve Cumhuriyet’in kuruluşundan sonraki yıllarda Büyük Millet Meclisi’nde önceleri memur, sonraları milletvekili olarak vazife görmüş ve birbirini kovalayan önemli olayların içinde bulunmuş olan başka bir insan Türkiye sınırları içinde ne dün yaşadı ne de bugün yaşamaktadır.</p>

    <p class="normal">Böylece, Millî Mücadele’nin en buhranlı günlerinde büyük Mustafa Kemal’in yanında ve emrinde, Türkiye Büyük Millet Meclisi’nde hizmet ederken bir aralık esas vazifeme ilâveten Türkiye Büyük Millet Meclisi Matbaa Müdür Vekilliği’nde bulunulduğu gibi, İstiklâl Mahkemeleri evrakının tasnifine memur heyet azası olarak da çalışıldı.</p>

    <p class="normal">Bu yöndeki çalışmalar sırasında Büyük Millet Meclisi umumî heyet kararı ile bir taltif eseri olarak diğer arkadaşlarla birlikte alınmış olan nakdî mükâfatlardan başka, gene Büyük Millet Meclisi kararı ile aziz Mustafa Kemal’in imzasını taşıyan berat ile tevsik edildiği üzere, cephe gerisindeki hizmetlerimizden dolayı göğsümüzü ve yuvamızı süsleyen “İstiklâl Madalyası” şerefli hayat merhalemizden çocuklarıma intikal edecek en büyük mükâfat oldu.</p>

    <p class="normal">Sonraları, büyük millî zaferimizi takiben imzalanan Lozan Muahedenamesi’ne göre Musul meselesinin halli için İstanbul’da toplanan konferansta İcra Vekilleri Heyeti kararı ile Heyet-i Murahhasa Riyaset Kâtibi olarak vazife görüldü. Bu vazifeyi takip eden aylarda Reisicumhur Gazi Mustafa Kemal Paşa’nın tensibi ile Başvekil Ali Fethi [Okyar] tarafından Başvekâlet Kalem-i Mahsus Müdürlüğü’ne terfi suretiyle getirilişimiz çeşitli tarihî hadiseleri daha başka bir zaviyeden görmek imkânlarını sağladı.</p>

    <p class="normal">Ancak, bu vazifede bulunulduğu sırada Terakkiperver Cumhuriyet Fırkası’nın kuruluşu ile Millî Mücadele liderleri arasında hiyerarşi çekişmesinin siyasî sahada aleniyete sürüklenmesi yanında Şeyh Said İsyanı ile ilgili tedbirlerdeki görüş ayrılıkları hasebiyle bu kritik safha içinde Cumhuriyet Halk Fırkası’nın güvensizliği yüzünden Ali Fethi [Okyar] Başvekâlet’ten çekildi.</p>

    <p class="normal">Bu çekiliş ile mütenazır olarak ve Memurîn Kanunu’nda Kalem-i Mahsus Müdürleri ile ilgili hükme uyularak yeni başvekile yeni çalışma arkadaşını seçmek imkânını hazırlamak üzere Başvekâlet Kalem-i Mahsus Müdürlüğü’nden ayrılmaya teşebbüs edildi. Fakat bu hareketimiz Gazi Mustafa Kemal Paşa tarafından tasvip edilmedi.</p>

    <p class="normal">Bu suretle Cumhuriyetin ilânından sonra İsmet Paşa’nın tekrar başvekil oluşunda gene Başvekâlet Hususî Kalem Müdürü olarak vazifeye devam edildi ve bu Hususî Kalem Müdürlüğü’nün şahsiyet ve vazife olarak temsil ettiği özel havanın İsmet İnönü’nün kararında büsbütün ehemmiyet bulan değeri içinde oldu.</p>

    <p class="normal">Böylece, Sayın İsmet İnönü’nün dahi “Kalem-i Mahsus Müdürü” hüviyetiyle devam eden mesai devresindeki çeşitli olaylarla ilgili olarak geceli gündüzlü çetin çalışmalarımızla sağlık durumumuzun arz ettiği özellik yüzünden bir aralık Viyana ve Paris’te muayene ve tedavi zarureti duyuldu. Ancak, bu tedavi ile ilgili olarak bir müddet istirahat edilmesi maksadıyla yurda dönüldüğü sırada Gazi Mustafa Kemal Paşa’ya karşı İzmir’de tertip olunan suikast hadisesi dolayısıyla yeniden çalışmalara başlanıldı.</p>

    <p class="normal">Bu önemli hadiseden sonra Türkiye Cumhuriyeti adına ilk defa bastırılması tensip edilen Evrak-ı Nakdiye için teşkil olunan “Evrak-ı Nakdiye Komisyonu Azası” olarak Londra’da vazife görüldü. Altı buçuk ay süren bu vazifeden memlekete dönüşümde evvelce karşılaşılan ve esaslı tedaviyi gerektiren hastalık yüzünden Ankara ikliminin özelliği hasebiyle İstanbul’da ikamet ve tedaviye lüzum görüldüğünden 1927 yılı Ağustos ayı başlarında Başvekâlet Kalem-i Mahsus Müdürlüğü’nden ayrılışla müterafık olarak merkezi İstanbul’da bulunan Ergani Bakırı T.A.Ş. Hükümet Komiserliği vazifesi uhdemize tevdi edildi. Bir müddet sonra da bu teşekkülde İdare Meclisi Azası olarak vazife görüldü.</p>
  </div>

  <div class="calibre2" id="calibre_pb_19"/>
</body>
</html>
