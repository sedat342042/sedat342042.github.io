<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-6">
<div class="html5_section">
				<h1 class="subchapter">VI</h1>
				
				<p class="margin">Yan odada bir kadın elbisesi hışırdadı. Prens Andrey kendine gelmiş gibi silkindi, yüzünde, Anna Pavlovna’nın misafir salonundaki gibi bir ifade belirdi. Piyer ayaklarını kanepeden indirdi. Prenses içeri girdi. Başka bir elbise, bir ev elbisesi, ama öbürü kadar zarif ve yeni bir elbise giymişti. Prens Andrey kalktı, oturması için ona bir koltuk yaklaştırdı.</p>
				<p>“Hep düşünürüm,” diyerek Prenses acele ve telaşla koltuğa oturdu, her zamanki gibi söze Fransızca başladı. “Neden Anet evlenmedi acaba? Siz, <em>messieurs</em>, ne budalasınız, evlenmediniz onunla. Affedersiniz ama kadınları hiç anlamıyorsunuz. Tartışmayı ne çok seviyorsunuz Mösyö Piyer.”</p>
				<p>Piyer (genç bir kadına karşı bu gayet doğal olduğu halde) sıkılganlık göstermeden, “Kocanızla da tartışıyorum hep. Ne diye savaşa gitmek istiyor, anlamıyorum,” dedi.</p>
				<p>Prenses titredi, Piyer onun yarasına dokunmuş görünüyordu.</p>
				<p>“Ah, işte ben de bunu söylüyorum!” dedi. “Anlamıyorum, hiç anlamıyorum. Neden erkekler savaşsız yapamıyorlar? Neden biz kadınlar bir şey istemiyor, bu işlere karışmıyoruz? Siz söyleyin. Ona her zaman söylediğim şu: Burada, dayısının yanında yaver. Çok parlak bir konumu var. Onu herkes tanıyor, takdir ediyor. Geçen gün Apraksinlerde bir bayanın <em>‘C’est ça le fameux prince André?’</em><a class="si-noteref epub-type_noteref" href="#f101" id="ref_f101">101</a> diye sorduğunu işittim. <em>‘Ma parole d’honneur.’”</em><a class="si-noteref epub-type_noteref" href="#f102" id="ref_f102">102</a> Güldü. “Her yerde böyle biliniyor, kolayca hükümdar yaveri de olabilir. Biliyor musunuz, hükümdar ona çok yakınlık gösterdi. Anet’le konuştuk. Bu iş çok kolay yapılabilir. Siz ne düşünüyorsunuz?”</p>
				<p>Piyer Prens Andrey’e baktı. Konuşmanın dostunun hoşuna gitmediğini fark ederek yanıt vermedi.</p>
				<p>“Ne zaman yola çıkıyorsun?” diye sordu.</p>
				<p><em>“Ah! Ne me parlez pas de ce départ, ne m’en parlez pas. Je ne veux pas en entendre parler...”</em><a class="si-noteref epub-type_noteref" href="#f103" id="ref_f103">103</a> Prenses salonda İppolit’le konuştuğu o nazlı, o kıvrak tonla, Piyer’i bir üyesi kabul eden bu aileye çok da yakışmayan bir tonla konuşuyordu. “Bugün bütün bu önemli ilişkileri kesmek gerektiğini düşününce... Sonra, biliyor musun Andrey,” kocasına göz kırptı ve ürpererek mırıldandı: <em>“J’ai peur, j’ai peur!”</em><a class="si-noteref epub-type_noteref" href="#f104" id="ref_f104">104</a></p>
				<p>Prens Andrey, orada kendisinden ve Piyer’den başka birisinin daha bulunduğunun farkına varmış da hayret etmiş gibi bir tavırla ona baktı; sonra soğuk bir nezaketle, sorgulayıcı bir tavırla sordu:</p>
				<p>“Neden korktuğunu anlamıyorum Liza.”</p>
				<p>“Erkekler ne kadar bencil, görüyor musun; hepsi, hepsi bencil. Beni keyif olsun diye ve daha ne için Allah bilir, yapayalnız bu köye kapatıyor.”</p>
				<p>Andrey yavaşça, “Unutma ki babam, kız kardeşim orada,” dedi.</p>
				<p>“Olsun, yeter ki ‘benim’ dostlarım olmasın... Bir de korkmamamı istiyor.”</p>
				<p>Sesi hırçınlaşmıştı; üst dudağı yukarı kalkarak, yüzüne sevinçli değil de, yabanıl bir hayvan, bir sincap havası vermişti. Piyer’in yanında gebeliğinden bahsetmeyi uygun bulmuyormuş gibi sustu, oysa işin aslı buydu.</p>
				<p>Prens Andrey gözlerini karısından ayırmaksızın ağır ağır, “<em>De quoi vous avez peur</em>,<a class="si-noteref epub-type_noteref" href="#f105" id="ref_f105">105</a> yine de anlamadım,” dedi.</p>
				<p>Prenses kızardı, ümitsizce elini salladı:</p>
				<p>“<em>Non, André, je dis que vous avez tellement, tellement changé...</em>”<a class="si-noteref epub-type_noteref" href="#f106" id="ref_f106">106</a></p>
				<p>Andrey, “Doktorun erken yatmanı emrediyor,” dedi, “gidip yatsan iyi olurdu.”</p>
				<p>Prenses bir şey söylemedi, üstü tüyle hafifçe gölgeli kısa dudağı ansızın titredi.</p>
				<p>Prens Andrey kalktı, omuzlarını silkerek odada gezindi.</p>
				<p>Piyer gözlüğünün arkasından hayretle, bön bön bir Prens Andrey’e, bir Prenses’e bakıyor, sanki o da kalkmak istiyor da sonra yine vazgeçiyormuş gibi kımıldanıyordu.</p>
				<p>Küçük Prenses ansızın, “Mösyö Piyer buradaysa bana ne,” dedi ve güzel yüzü ağlayacakmış gibi birdenbire buruştu. “Çoktandır söylemek istiyordum sana, Andrey: Neden bana karşı bu kadar değiştin? Sana ne yaptım? Kıtaya gidiyorsun, bana acımıyorsun, niçin?”</p>
				<p>Prens Andrey, sadece, <em>“Lise!”</em> dedi. Ama bu sözde hem bir tehdit, hem bir rica, hem de, asıl önemlisi, Prenses’in bu sözlerinden pişmanlık duyacağına ilişkin bir inanç, güvenlilik vardı. Prenses yine de sözüne devam etti:</p>
				<p>“Bana hastaymışım, çocukmuşum gibi davranıyorsun. Ben her şeyi görüyorum. Altı ay önce böyle miydin?”</p>
				<p>Prens Andrey daha açık ve sert bir sesle, “<em>Lise</em>, rica ederim kes!” dedi.</p>
				<p>Bu sırada gitgide heyecanlanan Piyer kalkıp Prenses’e yaklaştı. Gözyaşına dayanamamış, neredeyse o da ağlayacak olmuştu.</p>
				<p>“Sakin olun Prenses. Size öyle geliyor, inanın bunu ben de çektim... Neden... Çünkü... Hayır, affedersiniz, ben burada fazlayım... Hayır, sakin olun... Allahaısmarladık...”</p>
				<p>Prens Andrey onu kolundan yakalayıp durdurdu.</p>
				<p>“Yok, dur Piyer. Prenses o kadar iyi kalplidir ki, seninle bir akşam geçirmek zevkinden beni mahrum etmek istemez.”</p>
				<p>Prenses öfke dolu gözyaşlarını tutamadı.</p>
				<p>“Hayır,” dedi, “o yalnız kendini düşünür...”</p>
				<p>Prens Andrey, soğuk bir tavırla, <em>“Lise,”</em> diyerek, sesini sabrının tükendiğini gösterir bir biçimde yükseltti.</p>
				<p>Öfkeli bir sincabı hatırlatan Prenses’in güzel küçük yüzü birdenbire çekici, sevecen bir korku ifadesiyle değişti; güzel gözleriyle alttan alttan kocasına baktı; yüzünde, düşük kuyruğunu hem hızlı hızlı hem de yorgun yorgun sallayan bir köpeğin korkak ve uysal görüntüsü belirmişti.</p>
				<p><em>“Mon Dieu, mon Dieu,”</em><a class="si-noteref epub-type_noteref" href="#f107" id="ref_f107">107</a> dedi, bir eliyle uzun eteğini toplayarak kocasına yaklaştı, alnından öptü.</p>
				<p><em>“Bonsoir, Lise,”</em><a class="si-noteref epub-type_noteref" href="#f108" id="ref_f108">108</a> diyerek ayağa kalktı Prens Andrey, karısının elini yabancı bir kadın eli gibi incelikle öptü.</p>
				
				<p class="margin">İki arkadaş, susuyorlardı. Piyer Prens Andrey’e bakıyor, Prens Andrey küçücük eliyle alnını ovuşturuyordu. Piyer, “Hadi yemeğe,” diye içini çekerek ayağa kalktı, kapıya yöneldi.</p>
				<p>Zarif, yeni döşenmiş, zengin bir yemek odasına girdiler. Peçetelerden tabaklara, gümüş ve billur takımlara varıncaya kadar her şey, yeni evlilerin evinde görülen o özel yeniliğin damgasını taşıyordu.</p>
				<p>Yemeğin ortalarında Prens Andrey dirseğini masaya dayadı, çoktan beri içinde taşıdığı bir derdi birdenbire dökmeye karar vermiş gibi, Piyer’in onda hiç görmediği sinirli bir tavırla konuşmaya başladı:</p>
				<p>“Asla, asla evlenme dostum: Sana tavsiyem olsun; elinden gelen her şeyi yaptığına inanmadıkça, seçtiğin kadından soğumadıkça, onu iyice görüp tanımadıkça evlenme, yoksa çok kötü, geri dönüşsüz bir biçimde aldanırsın. Yaşlanınca, işe yaramaz bir hale geldikten sonra evlen... Yoksa, iyi ve yüksek ne kadar özelliğin varsa hepsi gider, yok yere harcanır. Evet, evet! Böyle hayretle bakma bana. Eğer ileride kendinden bir şey bekliyorsan, senin için her şeyin bittiğini, bir uşakla, bir budala ile aynı sırada yer alacağın bir misafir salonundan başka her şeyin sana kapandığını evliliğin her adımında anlayacaksın... Bu böyle.”</p>
				<p>Elini öfkeyle salladı.</p>
				<p>Piyer gözlüğünü çıkardı. Bu onun yüzünü değiştirmiş, iyi kalpliliği iyice ortaya çıkmıştı. Dostuna hayretle bakıyordu.</p>
				<p>Prens Andrey devam etti.</p>
				<p>“Karım,” dedi, “mükemmel bir kadındır. Namusundan emin olunarak kendisiyle yaşanabilecek az bulunur kadınlardan biridir; ama, Tanrım, evli olmamak için neler vermezdim şimdi! Bunu yalnız sana, ilk defa sana söylüyorum, çünkü seni severim.”</p>
				<p>Prens Andrey bunu söylerken, Anna Pavlovna’nın evinde koltuğa oturmuş, gözlerini kırpıştırarak Fransızca cümleler söyleyen Bolkonski’ye eskisinden daha az benziyordu. Kuru yüzünün kasları titriyordu; önceleri ışıltısını yitirmiş o gözler, şimdi keskin, parlak bir ışıkla parlıyordu. Normalde ne kadar cansız görünüyorsa, kızgınlık anında da o kadar enerjik olduğu her halinden belliydi.</p>
				<p>“Söylediklerimi anlamıyorsun,” diye devam etti. “Bu başlı başına hayatın kendisidir. Bonaparte ve onun yükselmesi diyorsun...” Oysa Piyer, Bonaparte’tan söz etmiş değildi. “...Bonaparte diyorsun, ama Bonaparte çalıştığı, adım adım amacına yürüdüğü zaman özgürdü. Amacından başka bir şeyi yoktu da başarılı oldu. Ama kendini bir kadına bağladın mı, prangaya vurulmuş bir kürek mahkûmu gibi bütün özgürlüğünü yitirirsin, her şey, umudundan, gücünden ne kalmışsa hepsi, sana yük olmaktan, acı vermekten başka bir şeye yaramaz. Salon dedikoduları, balolar, gösteriş, bayağılık; işte içinden çıkamadığım kısırdöngü. Ben şimdi savaşa gidiyorum. Şimdiye kadar çıkmış en büyük savaşa gidiyorum, ama hiçbir şey bilmiyorum ve bir işe yaramam. <em>Je suis très aimable et très caustique.</em><a class="si-noteref epub-type_noteref" href="#f109" id="ref_f109">109</a> Anna Pavlovna’nın evinde de beni dinlerler. Karımın ve şu kadınların ayrılamadığı bu anlamsız çevre... Bütün bu <em>femmes distinguées</em>’lerin<a class="si-noteref epub-type_noteref" href="#f110" id="ref_f110">110</a> ve genellikle kadınların ne olduğunu bir bilsen! Babamın hakkı var. Egoizm, gösteriş; kalın kafalılık, her şeyde bayağılık; kendisi gibi göründüğü zaman kadın işte budur. Sosyetede ona bakarsan, bir şeydir dersin, oysa hiç, hiçbir şey değildir. Evet, evlenme kardeşim, evlenme.”</p>
				<p>Prens Andrey sözünü bitirmişti.</p>
				<p>“‘Kendini,’” dedi Piyer, “‘kendini’ iktidarsız, hayatını bozulmuş bir hayat sayman bana gülünç geliyor. Senin için her şey, her şey ileride. Ve sen...”</p>
				<p>Sözünün sonunu getirmedi, ama dostuna ne büyük değer verdiği, gelecekte ondan ne çok şey beklediği anlaşılıyordu.</p>
				<p>“Nasıl böyle konuşabiliyor!” diye düşündü. Piyer, Prens Andrey’i, kendisinde bulunmayan, irade gücü diye tanımlanabilecek bütün özellikleri kendisinde toplamış biri olarak gördüğünden, örnek alırdı. Prens Andrey’in herkese iyi niyetle davranmakta gösterdiği güce, müthiş hafızasına, çok okumasına (her şeyi okur, bilir, her şeyden anlardı o) ve en çok da çalışma, öğrenme yeteneğine hayret ederdi. Andrey’de (Piyer’in eğilimli olduğu) düşgücü ve felsefe yapma yeteneğinin yokluğu Piyer’i şaşırtır, ama bunu bir eksiklik değil, bir güç sayardı.</p>
				<p>Tekerleklerin yürümesi için yağlama ne kadar gerekliyse, en iyi, en dostça ilişkilerde de yaltakçılık ve övgü o kadar gereklidir.</p>
				<p>“<em>Je suis un homme fini,</em>”<a class="si-noteref epub-type_noteref" href="#f111" id="ref_f111">111</a> dedi Prens Andrey, “benden ne konuşacağız?” Bir süre sustu, sonra kafasında dolaşan avutucu düşüncelerle gülümseyerek ekledi: “Gel senden konuşalım.”</p>
				<p>Gülümsemesi Piyer’in yüzüne de vurmuştu.</p>
				<p>“Peki, benden ne konuşacağız?” diye ağzını kayıtsız ve neşeli bir gülümsemeyle açtı. “Ben neyim ki? <em>Je suis un bâtard!</em>”<a class="si-noteref epub-type_noteref" href="#f112" id="ref_f112">112</a> Birdenbire kıpkırmızı kesildi. Belli ki bunu söylemek için büyük çaba harcamıştı. “<em>Sans nom, sans fortune</em>.<a class="si-noteref epub-type_noteref" href="#f113" id="ref_f113">113</a> E, doğrusu...” Ama “doğrusu”nun ne olduğunu söylemedi. “Şimdilik boştayım, halimden de memnunum. Ancak ne yapacağımı hiç bilmiyorum. Bunu sana danışmak istiyordum.”</p>
				<p>Prens Andrey şefkatli gözlerle ona baktı, bu dostça, okşayıcı bakış kendi üstünlüğünü bildiğini gösteriyordu.</p>
				<p>“Benim için sen, özellikle bizim çevremizde tek uyanık insan olduğun için, değerlisin. Halinden memnunsun. İstediğini yap; bunun önemi yok. Senin için her yerde mutluluk var, yalnız şu Kuraginlerden ayağını kes, bu tür yaşamdan vazgeç... Bütün bu sefahat, bütün bu kaba hareketler ve bütün... sana hiç yakışmıyor.”</p>
				<p>Piyer, “<em>Que voulez-vous, mon cher,”</em><a class="si-noteref epub-type_noteref" href="#f114" id="ref_f114">114</a> diye omuzlarını silkti,<em> “les femmes, mon cher, les femmes!”</em><a class="si-noteref epub-type_noteref" href="#f115" id="ref_f115">115</a></p>
				<p>Andrey, “Anlamıyorum, <em>les femmes comme il faut</em><a class="si-noteref epub-type_noteref" href="#f116" id="ref_f116">116</a> başka mesele; fakat Kuragin’in kadınları, <em>les femmes et le vin</em><a class="si-noteref epub-type_noteref" href="#f117" id="ref_f117">117</a> bunu anlamam...” diye yanıt verdi.</p>
				<p>Piyer, Prens Vasiliy Kuragin’in evinde kalıyor, oğlu Anatol’un (ıslah olur diye Prens Andrey’in kız kardeşiyle evlendirmek istedikleri Anatol’un) sefih hayatına katılıyordu.</p>
				<p>Piyer, ansızın aklına iyi bir şey gelmiş gibi, “Biliyor musun?” dedi. “Ciddi söylüyorum, bunu çoktan beri düşünüyordum. Bu yaşayışla ben hiçbir şeye karar veremem, hiçbir şey düşünemem. Başım ağrıyor, param yok. Beni bugün çağırdı, gitmeyeceğim.”</p>
				<p>“Gitmeyeceğine bana namusun üzerine söz veriyor musun?”</p>
				<p>“Namusum üzerine söz veriyorum.”</p>
				
				<p class="margin">Piyer, dostunun evinden çıktığı zaman gecenin saat ikisi olmuştu. Gece, bir haziran, bir Petersburg gecesiydi; aydınlık bir geceydi. Piyer eve gitmek niyetiyle bir kira arabasına bindi. Ama eve yaklaştıkça, daha çok akşam ya da sabah saatlerini hatırlatan bu gecede uyumanın olanaksız olduğunu iyice hissediyordu. Boş sokaklarda en uzak yerler bile görünüyordu. Yolda Piyer, Anatol Kuraginlerde bu akşam artık alışılmış oyun meclisinin toplanması gerektiğini hatırladı. Oyunun sonunda, eğlenceli bir içki âlemi başlardı hep.</p>
				<p>“Kuragin’e gitsem iyi olur,” diye düşündü, ama aynı anda Kuragin’e gitmeyeceğine dair Prens Andrey’e namus sözü verdiğini hatırladı.</p>
				<p>Ama o anda, karaktersiz denen insanlarda görülen bir şekilde, çok iyi bildiği o sefih hayatı bir defa daha o kadar şiddetle arzuladı ki, gitmeye karar verdi.</p>
				<p>Yine o anda, verilen sözün bir şey ifade etmediği düşüncesi içine doğdu; çünkü, Prens Andrey’den daha önce, geleceğine dair Prens Anatol’a da söz vermişti. Sonunda bütün bu namus sözlerinin, hele belki yarın öleceği ya da başına ansızın bir şey geleceği ve artık ne namuslu ne de namussuz olarak kalmayacağı düşünülürse, hiçbir anlamı olmayan şeyler olduğunu düşündü. Piyer, bütün kararlarını, projelerini altüst eden bu çeşit muhakemeleri sık sık yapardı. Kuragin’e yollandı.</p>
				<p>Anatol’un oturduğu süvari muhafız kışlalarından büyük bir binanın kapısına yaklaşarak merdivenlerden ışıklı sahanlığa çıktı, açık kapıdan içeri girdi. Masada kimseler yoktu; boş şişeler, pelerinler, lastikler çevreye dağılmış, her yer şarap kokuyor, uzaktan konuşmalar, haykırışlar geliyordu.</p>
				<p>Oyun ve yemek sona ermiş, ama konuklar henüz dağılmamışlardı. Piyer pelerinini attı, yemek artıklarını ve kendisini kimsenin görmediğini düşünerek sonuna kadar içilmemiş bardakları gizlice bitirmekle meşgul bir uşağın bulunduğu ilk odaya girdi. Üçüncü odadan gürültüler, tanıdık gülüşler, haykırışlar, ayı böğürmeleri işitiliyordu. Yedi sekiz delikanlı, merak ve endişeyle açık pencerenin yanına toplanmışlardı. Üç kişi bir ayı yavrusuyla oynuyor; biri zincirinden tutuyor, ötekileri onunla korkutuyordu.</p>
				<p>“Steven için yüz ruble koyuyorum,” dedi birisi.</p>
				<p>“Tutunmak yok ha!” dedi öbürü.</p>
				<p>“Ben Dolohov’un tarafındayım, Kuragin, sen hakem ol,” dedi üçüncüsü.</p>
				<p>“E, bırakın Mişka’yı, burada bahis var.”</p>
				<p>Bir dördüncü, “Bir hamlede, yoksa oyun kaybedilir!” diye bağırdı.</p>
				<p>Önü açılmış ince bir gömlekle kalabalığın ortasında duran uzun boylu, yakışıklı ev sahibi seslendi:</p>
				<p>“Yakov, şişe getir, Yakov! Durun baylar...” Piyer’e döndü. “İşte Petruşa, aziz dostumuz!”</p>
				<p>Kısa boylu, açık mavi gözlü, bütün bu sarhoş kalabalığı içinde özellikle ayık sesiyle hayret uyandıran başka birisi pencereden seslendi:</p>
				<p>“Gel, bahse hakemlik et.”</p>
				<p>Anatol’un yanında oturan, Semyonovski Alayı subaylarından ünlü kumarcı ve kavgacı Dolohov’du bu.</p>
				<p>Piyer neşeyle çevresine bakarak gülümsedi.</p>
				<p>“Bir şey anlamıyorum. Ne oluyor?”</p>
				<p>Anatol, “Durun,” dedi, “sarhoş değil o. Şişeyi ver.”</p>
				<p>Masadan bardağı aldı, Piyer’e yaklaştı.</p>
				<p>“Önce iç.”</p>
				<p>Piyer bardakları birbiri ardına dikmeye başladı; bir yandan da, yeniden pencerenin yanına toplanan ve onları dinleyen sarhoş misafirlere bakıyordu. Anatol ona şarap dolduruyor, Dolohov’un, üçüncü katın penceresine oturup ayaklarını dışarı sarkıtarak bir şişe romu içeceği üzerine orada bulunan İngiliz deniz subayı Steven’la bahse giriştiğini anlatıyordu.</p>
				<p>Anatol son bardağı sunarak, “Çek hepsini canım! Bırakmam yoksa!” dedi.</p>
				<p>Piyer Anatol’u iterek, “Hayır, istemiyorum,” dedi ve pencereye yaklaştı.</p>
				<p>Dolohov İngiliz’in kolunu tutuyor, daha çok Anatol’la Piyer’e seslenerek bahis koşullarını açıkça, bir bir anlatıyordu.</p>
				<p>Dolohov orta boylu, kıvırcık saçlı, açık mavi gözlü bir adamdı. Yirmi beş yaşlarında vardı. Bütün piyade subayları gibi bıyıksızdı. Yüzünün en karakteristik bölgesi olan ağız çizgileri ince ince işlenmişti. Üst dudağın sivri ucu sağlam alt dudağın üstüne keskin bir biçimde iniyor, köşelerde neredeyse her iki yan için ayrı ayrı, eksilmeyen birer gülümseme beliriyordu; ve hepsi bir arada, özellikle keskin, küstah, zeki bakışlarıyla birlikte bu yüz insanda öyle bir duygu yaratıyordu ki, onu fark etmemek olanaksızdı. Dolohov zengin değildi, nüfuzlu tanıdıkları yoktu. Anatol on binler harcadığı halde Dolohov onunla bir arada yaşar, ona kendini saydırmasını bilir, onları tanıyan herkes de Anatol’dan çok ona saygı gösterirdi. Dolohov bütün oyunları oynar, hemen her zaman kazanırdı. Ne kadar içerse içsin iradesini kaybetmezdi. Kuragin de, Dolohov da o zamanlar Petersburg’un çapkın ve eğlence düşkünleri olarak ün salmışlardı.</p>
				<p>Rom şişesi getirilmişti; iki uşak, iyice telaşlı ve çevredeki beylerin uyarılarından, bağırmalarından ürkmüş, pencerenin dışarı bakan çıkıntısı üzerine oturmayı engelleyen çerçeveyi söküyorlardı.</p>
				<p>Anatol muzaffer tavrıyla pencereye yaklaştı. Canı bir şey kırmak istiyordu. Uşakları yana iterek çerçeveye asıldı, fakat çerçeve yerinden kıpırdamadı. Camı kırdı.</p>
				<p>Piyer’e dönerek, “Hadi bakalım pehlivan,” dedi.</p>
				<p>Piyer çerçevenin tabanına yapıştı, çekti ve meşe çerçeveyi kimi yerlerinden kırarak, kimi yerlerinden sökerek çatır çatır aşağı indirdi.</p>
				<p>Dolohov, “Hepsini al, yoksa bir yere tutunuyorum zanneder,” dedi.</p>
				<p>“İngiliz övünüyor... Ha? İyi mi?..” dedi Anatol.</p>
				<p>Piyer, rom şişesini eline alıp gökyüzündeki ışıltının, kızıl ufkun göründüğü pencereye yaklaşan Dolohov’a bakarak, “İyi,” dedi.</p>
				<p>Dolohov elindeki rom şişesiyle pencereye sıçradı.</p>
				<p>“Dinleyin,” diye pencerenin kenarında ayağa kalkıp odaya dönerek bağırdı.</p>
				<p>Herkes sustu.</p>
				<p>“Bahse giriyorum (İngiliz’in anlaması için Fransızca söylüyor, ama bu dili o kadar iyi konuşamıyordu). Elli emperyale bahse giriyorum.” İngiliz’e dönerek ekledi: “Yüz emperyal olsun ister misiniz?”</p>
				<p>“Hayır, elli,” dedi İngiliz.</p>
				<p>“Peki; elli emperyal olsun. İşte şu bir şişe romu sonuna kadar bir dikişte içeceğim. Pencerenin dışına, şuraya oturacağım.” Eğildi, duvarın pencereden dışarıya doğru uzanan meyilli çıkıntısını gösterdi. “Hiçbir yere tutunmadan... değil mi?”</p>
				<p>“Pekâlâ,” dedi İngiliz.</p>
				<p>Anatol İngiliz’e döndü, frakının düğmesini tuttu, yukarıdan ona bakarak (İngiliz kısa boylu idi) bahis koşullarını İngilizce tekrar etmeye başladı.</p>
				<p>Dolohov dikkati kendine çekmek için şişe ile pencereye vurarak, “Dur! Dur Kuragin, dinle. Eğer aynı şeyi başkası yaparsa ben yüz emperyal vereceğim. Anlıyor musun?”</p>
				<p>İngiliz, bu yeni bahsi kabul etmek niyetinde olup olmadığını hiç sezdirmeden başını salladı. Anatol onu bırakmadı, başını sallamakla her şeyi anladığını gösterdiği halde yine de Dolohov’un sözlerini ona çevirdi. Bu akşam oyunda kaybetmiş olan genç, zayıfça bir çocuk, bir süvari muhafız subayı pencereye tırmandı, eğilip aşağıya baktı. Kaldırım taşlarına bir göz atarak, “Of!..” diye mırıldandı.</p>
				<p>Dolohov, mahmuzları birbirine takılmış, şaşkın subayı tutup indirerek bağırdı:</p>
				<p>“Hazır ol!”</p>
				<p>Alması kolay olsun diye şişeyi pencerenin kenarına koyarak dikkatle, yavaşça pencereye çıktı. Ayaklarını aşağı sarkıtıp elleriyle pencerenin yanlarına dayanarak tartındı, oturdu, ellerini bıraktı. Sağa sola kımıldandı, şişeyi aldı. Ortalık artık ağardığı halde, Anatol iki mum getirip pencerenin içine dikti. Beyaz bir gömlek giyen Dolohov’un sırtı, kıvırcık saçlı başı iki yandan da aydınlatılmıştı. Hepsi pencerenin yanına toplandılar. İngiliz önde duruyordu. Piyer gülümsüyor, bir şey söylemiyordu. Odada bulunanlardan biri, ötekilerden daha yaşlısı korkulu ve öfkeli bir yüzle birdenbire ilerledi, Dolohov’u gömleğinden tutmak istedi.</p>
				<p>İçlerinde en aklı başında olanıydı bu adam, “Beyler,” dedi, “çılgınlık bu, düşüp parça parça olacak.”</p>
				<p>Anatol onu tuttu.</p>
				<p>“Dokunma, korkutursun onu, düşüp parçalanır. E?.. Ne olur o zaman?.. Ha?..”</p>
				<p>Dolohov döndü, yine ellerine dayanarak duruşunu düzeltti.</p>
				<p>Kısılmış, ince dudaklarının arasından sözcükleri seyrek seyrek çıkararak, “Eğer işime birisi daha karışırsa ben onu şimdi işte şuraya bırakıveririm. Bak!..” dedi.</p>
				<p>“Bak!” dedikten sonra yine döndü, ellerini bıraktı, şişeyi alıp ağzına götürdü, başını arkaya yıktı. Dengesini sağlamak için boş elini yukarı kaldırdı. Cam kırıklarını toplamaya başlayan bir uşak gözlerini pencereden ve Dolohov’un sırtından ayırmadan yere eğilmiş, öylece kaldı. Anatol gözlerini açmış dimdik duruyordu. İngiliz dudaklarını uzatmış, yandan bakıyordu. Dolohov’u tutmak isteyen adam odanın bir bucağına kaçmış, yüzünü duvara çevirerek kanepeye uzanmıştı. Piyer yüzünü kapamış, endişe içinde kalakalmıştı. Kimsede ses yoktu. Piyer ellerini gözlerinden çekti. Dolohov hep aynı biçimde oturuyordu, başı arkaya devrilmiş, ensesinin kıvırcık saçları gömleğinin yakasında, şişeyi tutan eli titreyerek, emekleyerek gittikçe yükseliyordu. Görünüşe göre şişe boşalıyor, boşaldıkça da Dolohov kafasını arkaya yıkarak vücudunu dik tutmaya çalışıyordu. Piyer içinden, “Neden böyle uzun sürdü bu?” dedi. Ona yarım saatten çok geçmiş gibi geliyordu. Dolohov ansızın sırtını geriye yasladı. Eli titredi. Bu titreme, pencerenin meyilli kenarında duran gövdeyi büsbütün yerinden oynatmaya yeterdi. Bütün vücudu oynadı, başı, elleri sarsıldı. Bir eli pencerenin taban tahtasını yakalamak için kalktı, ama yine indi. Piyer gözlerini tekrar kapadı. “Onları artık bir daha hiç açmam,” diyordu içinden. Birdenbire çevresindeki her şeyin hareket ettiğini hissetti. Baktı: Dolohov pencerenin kenarında ayakta duruyordu. Yüzü sararmış ve neşeliydi.</p>
				<p>“Şişe boş!”</p>
				<p>Şişeyi İngiliz’e fırlattı, İngiliz ustalıkla onu yakaladı. Dolohov pencereden atladı, keskin bir rom kokusu yayıyordu.</p>
				<p>Her yandan, “Mükemmel! Aşk olsun! İşte bahis böyle olur! Hay Allah!” gibi sesler yükseliyordu.</p>
				<p>İngiliz çantasını çıkarmış, paraları sayıyordu, Dolohov kaşlarını çatıyor, sesini çıkarmıyordu, Piyer pencereye doğru fırladı.</p>
				<p>“Baylar! Kim benimle bahse girişiyor? Ben de aynı şeyi yaparım,” diye haykırdı. “Hem bahse de gerek yok, bir şişe emredin, yaparım... Emredin gelsin.”</p>
				<p>Dolohov gülümseyerek, “Bırak, bırak!” dedi.</p>
				<p>“Ne diyorsun? Aklını mı kaçırdın? Kim bırakır seni? Daha senin merdivende başın dönüyor,” diye her taraftan söylenmeye başladılar.</p>
				<p>“İçeceğim, getir romu!” diye Piyer azimli, sarhoşça bir hareketle sandalyeye vurarak haykırdı; pencereye tırmandı.</p>
				<p>Koluna yapıştılar; ama öyle güçlüydü ki, yanına yaklaşanı ta uzağa fırlatıyordu.</p>
				<p>Anatol, “Hayır,” dedi, “onu böyle vazgeçiremezsiniz. Durun, ben onu kandırırım. Baksana, ben seninle bahse giriyorum, ama yarın; şimdi hep birlikte ...’ye gidelim.”</p>
				<p>Piyer, “Gidelim, gidelim! Mişka’yı da götürelim...” diye haykırdı.</p>
				<p>Ayıyı yakaladı, kucaklayıp kaldırdı, odada onunla dönmeye başladı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f101"><a class="si-backref" href="#ref_f101">101</a><span class="si-footnote-text"> Meşhur Prens Andrey mi bu?</span></div>
					
						<div class="si-footnote html5_aside epub-type_footnote" id="f102"><a class="si-backref" href="#ref_f102">102</a><span class="si-footnote-text"> Şerefim üzerine yeminle.</span></div>
					
						<div class="si-footnote html5_aside epub-type_footnote" id="f103"><a class="si-backref" href="#ref_f103">103</a><span class="si-footnote-text"> Bana bu yolculuktan söz etmeyin. Bunu duymak bile istemiyorum...</span></div>
					
						<div class="si-footnote html5_aside epub-type_footnote" id="f104"><a class="si-backref" href="#ref_f104">104</a><span class="si-footnote-text"> Korkuyorum, korkuyorum.</span></div>
					
						<div class="si-footnote html5_aside epub-type_footnote" id="f105"><a class="si-backref" href="#ref_f105">105</a><span class="si-footnote-text"> Neden korkuyorsunuz?</span></div>
					
						<div class="si-footnote html5_aside epub-type_footnote" id="f106"><a class="si-backref" href="#ref_f106">106</a><span class="si-footnote-text"> Yok, Andrey, demek istediğim, siz öylesine değiştiniz, öylesine değiştiniz ki...</span></div>
					
						<div class="si-footnote html5_aside epub-type_footnote" id="f107"><a class="si-backref" href="#ref_f107">107</a><span class="si-footnote-text"> Tanrım, Tanrım.</span></div>
					
						<div class="si-footnote html5_aside epub-type_footnote" id="f108"><a class="si-backref" href="#ref_f108">108</a><span class="si-footnote-text"> İyi akşamlar, Liza.</span></div>
					
						<div class="si-footnote html5_aside epub-type_footnote" id="f109"><a class="si-backref" href="#ref_f109">109</a><span class="si-footnote-text"> Hem inceyim, hem alaycı.</span></div>
					
						<div class="si-footnote html5_aside epub-type_footnote" id="f110"><a class="si-backref" href="#ref_f110">110</a><span class="si-footnote-text"> Seçkin kadınlar.</span></div>
					
						<div class="si-footnote html5_aside epub-type_footnote" id="f111"><a class="si-backref" href="#ref_f111">111</a><span class="si-footnote-text"> Ben bitmiş bir adamım.</span></div>
					
						<div class="si-footnote html5_aside epub-type_footnote" id="f112"><a class="si-backref" href="#ref_f112">112</a><span class="si-footnote-text"> Ben bir piçim.</span></div>
					
						<div class="si-footnote html5_aside epub-type_footnote" id="f113"><a class="si-backref" href="#ref_f113">113</a><span class="si-footnote-text"> İsimsiz ve servetsiz.</span></div>
					
						<div class="si-footnote html5_aside epub-type_footnote" id="f114"><a class="si-backref" href="#ref_f114">114</a><span class="si-footnote-text"> Ne yapalım, azizim.</span></div>
					
						<div class="si-footnote html5_aside epub-type_footnote" id="f115"><a class="si-backref" href="#ref_f115">115</a><span class="si-footnote-text"> Kadınlar, azizim, kadınlar!</span></div>
					
						<div class="si-footnote html5_aside epub-type_footnote" id="f116"><a class="si-backref" href="#ref_f116">116</a><span class="si-footnote-text"> Düzgün kadınlar.</span></div>
					
						<div class="si-footnote html5_aside epub-type_footnote" id="f117"><a class="si-backref" href="#ref_f117">117</a><span class="si-footnote-text"> Kadınlar ve şarap.</span></div>
				</div>
  </body>
</html>