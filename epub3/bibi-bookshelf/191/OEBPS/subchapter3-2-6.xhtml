<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-6">
<div class="html5_section">
				<h1 class="subchapter">VI</h1>
				
				<p class="margin">Hayatı bölümlere ayırabiliriz, kimi olaylar içerik bakımından üstündür, kimileri biçim bakımından. Daha çok şekle önem verilen hayat, köyde, taşrada, hatta Moskova’da yaşanan hayattan tamamen farklı bir yaşamın sürdürüldüğü Petersburg’da görülür. Özellikle buradaki salon hayatı. Bu hayat değişmez. </p>
				<p>1805 yılından beri Bonaparte’la barışmış ve bozuşmuştuk, anayasalar yapmış, bozup yeniden yapmıştık, Anna Pavlovna ile Elen’in salonları ise, biri yedi yıl, öteki beş yıl önce nasılsa öyleydiler. Anna Pavlovna’nın salonunda Bonaparte’ın başarılarından yine öyle şaşkınlıkla söz edilir, başarılarında olduğu gibi Avrupa hükümdarlarının ona yüz vermelerinde de, Anna Pavlovna’nın temsil ettiği saray çevresinin, tek yaptığı üzülmek, kaygılanmak olan kötü bir kasıt görülürdü. Ziyaretiyle Rumyantsev’in şereflendirdiği, çok zeki bir kadın olarak gördüğü Elen’in salonunda 1812’de de tıpkı yine 1808’de olduğu gibi büyük milletten, büyük adamdan heyecanla söz edilir; Elen’in salonunda toplananlara göre Fransa ile barışla sona ermesi gereken ilişkinin kesilmesi işine üzüntüyle bakılırdı.</p>
				<p>Son zamanlarda, hükümdar ordudan geldikten sonra bu birbirine zıt çevrelerde, salonlarda bazı çalkalanmalar olmuş, insanlar birbirlerine çıkışmış ama grupların eğilimleri değişmemişti. Anna Pavlovna’nın yakın çevresine Fransızlardan yalnız kaşarlanmış kralcılar kabul ediliyordu; burada Fransız tiyatrosuna gitmemek gerektiği ve tiyatronun masraflarının bütün bir kolordunun masrafı tutarında olduğu yolunda vatanseverce bir fikir ileri sürülüyordu. Askerî olaylar heyecanla izleniyordu; bizim ordu hakkında pek çok şey söyleniyordu. Elen’in, Rumyantsev’in, yani Fransız taraftarları çevresine düşmanın ve savaşın sertliği hakkındaki rivayetler yalanlanıyor, Napoléon’un barış girişimleri üzerinde görüşülüyordu. Bu çevrede, sarayın, ana imparatoriçenin himayesi altında bulunan kız öğretim kurumlarının Kazan’a taşınmaya hazırlanması için çok acele bir emir çıkarmayı tavsiye edenler ayıplanıyordu. Genellikle Elen’in salonunda savaş, yakında barışla bitecek boş bir gösteri gibi görülüyor, şimdi Petersburg’da, Elen’in evinde olan (bütün akıllıların onun evinde olması gerekti) Bilibin’in, işi barut değil, onu icat edenler halledecekler, yolundaki düşüncesi hâkim bulunuyordu. Bu çevrede, Petersburg’a hükümdarla birlikte gelen Moskova’nın coşkunluğuyla dikkatle ama ince ince alay ediliyordu.</p>
				<p>Anna Pavlovna’nın çevresindeyse tersine bu coşkunluklara hayrandılar; onlardan, Plutarkos’un eski zamanlardan söz ettiği gibi konuşuluyordu. Hep aynı önemli görevi yürüten Prens Vasiliy iki çevre arasında bir birleşme halkası oluşturuyordu. <em>Ma bonne amie</em><a class="si-noteref epub-type_noteref" href="#f81" id="ref_f81">81</a> Anna Pavlovna’ya gider, <em>dans le salon diplomatique de ma fille’e</em><a class="si-noteref epub-type_noteref" href="#f82" id="ref_f82">82</a> gider ve genellikle bir karargâhtan ötekine yaptığı bu ardı arkası kesilmeyen ziyaretlerde şaşırır, Anna Pavlovna’ya söyleyeceğini Elen’e söyler, Anna Pavlovna’nın yanında ise bunun aksini yapardı.</p>
				<p>Hükümdarın gelişinden az sonra Prens Vasiliy, Anna Pavlovna’nın yanında savaştan söz ederken Barclay de Tolly’yi şiddetle eleştirdi, kimin başkomutanlığa atanması gerektiği konusunda kararsızdı. Davetlilerden, <em>un homme de beaucoup de mérite</em><a class="si-noteref epub-type_noteref" href="#f83" id="ref_f83">83</a> adıyla tanınmış biri, Petersburg milis komutanı seçilen ve gönüllü kabulü için hazine salonunda toplantıya gelen Kutuzov’u o gün gördüğü-nü anlatarak onun bütün istekleri tatmin edecek biri olduğu düşüncesini dikkatli bir dille ileri sürme cesaretini gösterdi.</p>
				<p>Anna Pavlovna, hüzünle gülümsedi, Kutuzov’un hükümdara dertten başka bir şey getirmediğini söyledi.</p>
				<p>Prens Vasiliy, “Ben söylemiştim, asilzadeler toplantısında da söyledim,” diye araya girdi, “ama beni dinlemediler. Onun milis komutanı seçilmesi hükümdarın hoşuna gitmez, dedim, beni dinlemediler.” </p>
				<p>“Hep aynı yermek hastalığı,” diye devam etti, “hem de kime karşı? Hep Moskova’nın budalaca coşkunluklarını taklit etme istediğimizden.” Prens Vasiliy, Elen’in yanında Moskova’nın heyecanlarıyla alay etmek, Anna Pavlovna’da ise onlara hayranlık göstermek gerektiğini unutarak bir an şaşırdı. Ama hemen kendini topladı. “Peki, Kont Kutuzov gibi, Rusya’nın en yaşlı generalinin orada toplantı yapması yakışık alır mı, <em>et il en restera pour ce peine</em>.<a class="si-noteref epub-type_noteref" href="#f84" id="ref_f84">84</a> Atına binemeyen, konseyde uyuyan, böyle kötü alışkanlıkları olan bir adam nasıl olur da başkomutanlığa atanır! Bükreş’te iyi gösterdi kendini! Daha onun askerlik vasıflarından da söz etmiyorum ama şu anda böyle çökmüş, kör, bayağı kör bir adam başkomutan tayin edilebilir mi? Kör general de yaman olur doğrusu! Hiç görmez o, körebe oynamalı... hiçbir şey görmez!”</p>
				<p>Bu sözlere kimse itiraz etmemişti.</p>
				<p>24 Temmuz’da bu söylenenler çok doğruydu. Ama 29 Temmuz’da Kutuzov’a prens unvanı verildi. Prenslik unvanı onu atlatmak istediklerine işaret olabilirdi; bunun için Prens Vasiliy’in düşüncesi, şimdi söylemeye acele etmiyordu ama hâlâ doğruydu. Fakat 8 Ağustos’ta savaş meselelerini görüşmek üzere General Feldmareşal Saltikov, Arakçeyev, Vyazmitinov, Lopuhin ve Koçubey’den oluşan bir komite toplandı. Komite başarısızlıkların tek bir kumandanın mevcut olmamasından ileri geldiğine karar verdi; komiteyi oluşturan kişiler hükümdarın Kutuzov’dan hoşlanmadığını bildikleri halde komite kısa bir görüşmeden sonra Kutuzov’un başkomutanlığa getirilmesini teklif etti. Aynı günde Kutuzov, ordulara ve orduların işgali altında bulunan ülkelere tam yetkili başkomutan olarak atandı.</p>
				<p>9 Ağustos’ta Prens Vasiliy, yine Anna Pavlovna’da <em>l’homme de beaucoup de mérite’</em>le karşılaştı. <em>L’homme de beaucoup de mérite, </em>kız öğretim kurumuna müdür olarak atanmak istediği için Anna Pavlovna’ya yaranmak istiyordu. Prens Vasiliy, mutlu bir galip, arzusuna ermiş bir adam tavrıyla odaya girdi. </p>
				<p>“<em>Eh bien, vous savez la grande nouvelle. Le prince Koutouzoff est maréchal.</em><a class="si-noteref epub-type_noteref" href="#f85" id="ref_f85">85</a> Bütün anlaşmazlıklar sona erdi. O kadar mutluyum, o kadar rahatım ki!” dedi, “<em>Enfin voilà un homme.</em>”<a class="si-noteref epub-type_noteref" href="#f86" id="ref_f86">86</a> Salonda bulunanları sert bir bakışla süzerek anlamlı anlamlı ekledi. Anna Pavlovna <em>L’homme de beaucoup de mérite </em>atanmayı beklemesine rağmen daha önceki düşüncesini Prens Vasiliy’e hatırlatmak için kendini tutamadı. (Bu, Anna Pavlovna’nın salonunda Prens Vasiliy’e karşı da, bu haberi sevinçle karşılayan Anna Pavlovna’ya karşı da bir nezaketsizlikti; ama kendini tutamamıştı.)</p>
				<p>Prens Vasiliy’e sözünü hatırlatarak, “<em>Mais on dit qu’il est aveugle, mon prince?”</em><a class="si-noteref epub-type_noteref" href="#f87" id="ref_f87">87</a> dedi. </p>
				<p>Prens Vasiliy, bas sesiyle, hızlı hızlı ve öksürerek (bütün güçlükleri hallettiği sesi ve öksürüğüyle), “<em>Allez donc, il y voit assez,”</em><a class="si-noteref epub-type_noteref" href="#f88" id="ref_f88">88</a> dedi. “<em>Allez, il y voit assez,”</em> diye tekrarladı. “Beni sevindiren şey,” diye devam etti, “hükümdarın ona bütün ordular, bütün ülkeler üzerinde, hiçbir zaman, hiçbir başkomutanda olmayan tam bir yetki vermiş olmasıdır; ikinci bir otokrat oldu,” diye sözünü bitirdi.</p>
				<p>Anna Pavlovna, “Umarız, umarız,” dedi.</p>
				<p>Saray çevresinin henüz yabancısı olan <em>l’ homme de beaucoup de m</em>é<em>rite, </em>Anna Pavlovna’ya yaranmak için önceki düşüncesinde onu haklı göstermeye çalışarak, “Hükümdar bu yetkiyi Kutuzov’a istemeyerek verdi diyorlar. <em>On dit qu’il rougit comme une demoiselle à laquelle on lirait Joconde, en lui disant: le souverain et la patrie vous d</em>é<em>cernent cet honneur.”</em><a class="si-noteref epub-type_noteref" href="#f89" id="ref_f89">89</a></p>
				<p>Anna Pavlovna, “<em>Peut être que le coeur n’était pas de la patrie,”</em><a class="si-noteref epub-type_noteref" href="#f90" id="ref_f90">90</a> dedi.</p>
				<p>“A, hayır, hayır,” diye hararetle savundu Prens Vasiliy. Şimdi artık Kutuzov’u savunmayı kimseye bırakmıyordu. Prens Vasiliy’in düşüncesine göre Kutuzov yalnızca iyi değildi, herkes ona tapıyordu da. “Hayır, bu mümkün değil, çünkü hükümdar onu daha önce de takdir etmeyi bilmişti,” dedi.</p>
				<p>Anna Pavlovna, “Umarım gerçek iktidarı Prens Kutuzov ele alır da, kimsenin tekere çomak sokmasına izin vermez,” dedi.</p>
				<p>Prens Vasiliy bu<em> “kimsenin”</em> kim olduğunu derhal anlamıştı. Yavaşça dedi ki:</p>
				<p>“Eminim Kutuzov, veliahtın orduda bulunmamasını mutlak bir şart olarak ileri sürmüştür. <em>Vous savez ce qu’il a dit à l’Empereur?”</em><a class="si-noteref epub-type_noteref" href="#f91" id="ref_f91">91</a></p>
				<p>Prens Vasiliy, Kutuzov tarafından hükümdara söylendiği rivayet edilen, “Kötü bir şey yaparsa ben onu cezalandıramam, iyi bir şey yaparsa ödüllendiremem,” sözünü yineledi.</p>
				<p>“Oo! Prens Kutuzov çok zeki bir adamdır, <em>je le connais de longue date.”</em><a class="si-noteref epub-type_noteref" href="#f92" id="ref_f92">92</a></p>
				<p>Saray nezaketinden henüz mahrum bulunan <em>l’homme de beaucoup mérite, </em>“Hatta diyorlar ki,” dedi, “Prens bizzat hükümdarın da orduya gelmemesini mutlak bir şart olarak ileri sürdü.”</p>
				<p>Bunu söyler söylemez, Prens Vasiliy ile Anna Pavlovna hemen yüzlerini öteye çevirdiler, onun saflığı karşısında hüzünle içlerini çekerek birbirlerine baktılar.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f81"><a class="si-backref" href="#ref_f81">81</a><span class="si-footnote-text"> Sevimli arkadaşım.</span></div>
					
						<div class="si-footnote html5_aside epub-type_footnote" id="f82"><a class="si-backref" href="#ref_f82">82</a><span class="si-footnote-text"> Kızımın diplomatlar salonu.</span></div>
					
						<div class="si-footnote html5_aside epub-type_footnote" id="f83"><a class="si-backref" href="#ref_f83">83</a><span class="si-footnote-text"> Çok değerli adam.</span></div>
					
						<div class="si-footnote html5_aside epub-type_footnote" id="f84"><a class="si-backref" href="#ref_f84">84</a><span class="si-footnote-text"> Zaten bu işten de bir şey çıkmaz.</span></div>
					
						<div class="si-footnote html5_aside epub-type_footnote" id="f85"><a class="si-backref" href="#ref_f85">85</a><span class="si-footnote-text"> E, mühim haberi biliyor musunuz. Prens Kutuzov Mareşal oldu.</span></div>
					
						<div class="si-footnote html5_aside epub-type_footnote" id="f86"><a class="si-backref" href="#ref_f86">86</a><span class="si-footnote-text"> Nihayet işte bir adam.</span></div>
					
						<div class="si-footnote html5_aside epub-type_footnote" id="f87"><a class="si-backref" href="#ref_f87">87</a><span class="si-footnote-text"> Ama kördür diyorlar, Prens.</span></div>
					
						<div class="si-footnote html5_aside epub-type_footnote" id="f88"><a class="si-backref" href="#ref_f88">88</a><span class="si-footnote-text"> Yok canım, yetecek kadar görüyor.</span></div>
					
						<div class="si-footnote html5_aside epub-type_footnote" id="f89"><a class="si-backref" href="#ref_f89">89</a><span class="si-footnote-text"> Kendisine Joconde okunan bir kız gibi kızardı ve ona: Hükümdar ve vatan sizi bu şerefle mükâfatlandırdı, dedi, diyorlar.</span></div>
					
						<div class="si-footnote html5_aside epub-type_footnote" id="f90"><a class="si-backref" href="#ref_f90">90</a><span class="si-footnote-text"> Belki de bu işi istemeden yapmıştır.</span></div>
					
						<div class="si-footnote html5_aside epub-type_footnote" id="f91"><a class="si-backref" href="#ref_f91">91</a><span class="si-footnote-text"> Hükümdara ne söyledi biliyor musunuz?</span></div>
					
						<div class="si-footnote html5_aside epub-type_footnote" id="f92"><a class="si-backref" href="#ref_f92">92</a><span class="si-footnote-text"> Ben onu çok eskiden tanırım.</span></div>
				</div>
  </body>
</html>