<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-13">
<div class="html5_section">
				<h1 class="subchapter">XIII</h1>
				
				<p class="margin">Rostov o gece süvari takımıyla birlikte Bagration Müfrezesi’nin önündeki koltuk hattında bulunuyordu. <em>Hussar</em>’lar ikişer ikişer bir hat halinde yayılmışlardı; ağır uykusunu dağıtmaya çalışarak bu hat boyunca dolaşıyordu. Arkasında bizim ordunun sis içinde, belli belirsiz yanan ateşlerinin görkemli ışıkları görünüyordu; ilerisinde sisli bir karanlık vardı. Rostov bu sisli uzaklara gözlerini dikiyor ama hiçbir şey görmüyordu: Görüntü kâh kurşunileşiyor, kâh kararıyordu; kâh düşmanın bulunduğu yerde sanki ateşçikler parıldıyor; kâh ona, bunlar kendi gözünün kıvılcımlarından başka bir şey değildir gibi geliyordu. Gözleri kapanıyor, hayalinde kâh hükümdar, kâh Denisov, kâh Moskova anıları beliriyor, gözlerini hemen yeniden açıyor, önünde, yakınında, bindiği atın başıyla kuyruklarını, bazen de atlı adam yakınlarından geçtiği zaman, <em>hussar</em>’ların kara şekillerini, uzaklarda hep o aynı sisli karanlığı görüyordu. “Neden olmasın? Tabii ki olabilir,” diye düşünüyordu, “hükümdar beni gördüğü zaman, her subaya verebileceği gibi, bir görev verir, der ki: ‘Git, orada ne var, ne yok öğren.’ Kimi subayları böyle tesadüfen tanıyıp kendine yakın kıldığı hakkında pek çok şey anlatıyorlar. Beni kendine yakın kılsa ne olur? Ah, onu nasıl korurdum, ona bütün gerçekleri nasıl söylerdim, aldatıcıların maskelerini nasıl yırtardım!” Rostov, hükümdara karşı sevgisini, bağlılığını canlı canlı hayal edebilmek için de yalnız zevkle öldürdüğü değil, onun gözleri önünde tokatladığı bir düşmanı ya da bir Alman hainini de düşündü. Ansızın uzak bir haykırış Rostov’u uyandırdı, silkindi, gözlerini açtı.</p>
				<p>“Neredeyim! Ha, hatta: Parola, işaret: araba oku, Olmütz. Ne yazık, yarın bizim süvari bölüğü ihtiyatta kalacak...” diye düşündü. “Dövüşe katılmayı istediğimi söylerim. Hükümdarı yeniden görmek için bu belki biricik çaredir. Evet, nöbetin değişmesine çok bir şey kalmadı. Bir kez daha dolaşırım, döner dönmez generale giderim, ona rica ederim.” Eyerin üstünde toplandı, <em>hussar’</em>ları bir kez daha dolaşmak için atını sürdü. Ortalık aydınlanmış gibi geldi ona. Sol tarafta aydınlık bir tatlı iniş görünüyordu, bunun karşısında da duvar gibi yalçın görünen siyah bir tepe. Bu tepede beyaz bir leke vardı ki bunun ne olduğunu Rostov bir türlü anlayamadı: Ormanda ayın aydınlattığı bir açıklık mıydı, yoksa erimemiş bir kat tabakası mı, yoksa beyaz evler mi? Hatta ona öyle geldi ki bu beyaz lekede bir şey kımıldanıyor. “Bu leke kar olacak, <em>une tache,</em>”<a class="si-noteref epub-type_noteref" href="#f416" id="ref_f416">416</a> diye düşündü.</p>
				<p>“Nataşa, kız kardeşim, kara gözlü... Na... taşacık (Hükümdarı gördüğümü ona söylediğim zaman amma da şaşacak ha!) Nataşacık... al sana taşçık...” Rostov’un uyuklayarak yanından geçtiği bir <em>hussar</em>’ın sesi duyuldu: “Sağ tarafa komutanım, burada fundalık var.” Rostov atın yelesine kadar düşmüş başını kaldırdı, <em>hussar</em>’ın yanında durdu. Genç çocuklara özgü uykusu bir türlü yakasını bırakmıyordu. “Yahu, şey, ne düşünüyordum, unutmamalı. Hükümdarla nasıl konuşacağımı mı? Hayır, bu değil; bu yarına. Evet, evet! Nataşacık, hücum ettik sanacağız... yanacağız. Kim? <em>Hussar</em>’lar. <em>Hussar</em>’ın bıyığı var... Tverskaya Caddesi’nde bu bıyıklı <em>hussar</em> gidiyordu, Guriyev’in evi karşısında ben yine onu düşünüyordum... Yaşlı Guriyev... Eh! Babayiğit çocuktur Denisov! Bütün bunlar saçma şeyler. Şimdi önemli olan, hükümdar burada. Nasıl da bana baktı, bir şeyler söylemek istedi, ama cesaret edemedi... Hayır, cesaret edemeyen benim. Canım bütün bunlar saçma, önemli olan şey, ben gerekli bir şeyler düşündüm, bunu unutmamalı, evet. Na-taşa, ya-nacağız, evet, evet, evet. Peki.” Başı yeniden atın boynuna düştü. Ansızın ona, üzerine ateş ediyorlarmış gibi geldi. “Ne? Ne? Ne?.. Doğrayın! Ne?” diye uyanarak söylendi. Rostov gözlerini açtığı zaman ilerisinden, düşmanın bulunduğu yerden yüzlerce sesin uzayan gürültüsünü işitti. Kendi atıyla yanında duran <em>hussar</em>’ın atı kulaklarını bu sese dikti. Seslerin geldiği yerde bir kıvılcım yanıp söndü, sonra bir tane daha ve bütün Fransız hatları boyunca dağda ateşler yandı, sesler gitgide güçlendi. Rostov, Fransızca konuşmalar işitiyor ama onları birbirinden ayırt edemiyordu. Sesler çok uğuldamaktaydı: “Şimdi, aaa! Rrrrr!” diye bir şeyler duyuluyordu.</p>
				<p>Rostov yanında duran <em>hussar</em>’a döndü:</p>
				<p>“Bu da ne? Sen ne düşünüyorsun? Bütün bu sesler düşman tarafından geliyor, değil mi?”</p>
				<p><em>Hussar</em> yanıt vermedi.</p>
				<p>Rostov uzun süre bekledikten sonra yeniden sordu:</p>
				<p>“Ne oluyor, duymuyor musun?” </p>
				<p><em>Hussar</em> isteksizce yanıt verdi:</p>
				<p>“Kim bilir neyin nesi, komutanım.”</p>
				<p>“Geldiği yöne bakılırsa düşman olacak?” dedi Rostov.</p>
				<p><em>Hussar</em>, “Belki düşmandır, belki öyle bir şey,” dedi. “Gece işi.” Sonra altında kıpırdayan atına bağırdı: “Hadi! Kendine gel!” </p>
				<p>Rostov’un atı da telaşlıydı, seslere kulak kabartıp gözlerini ateşlere dikerek ayağını donmuş toprağa vuruyordu. Seslerin gürültüsü gittikçe hızlanıyor, hızlanıyor, ancak birkaç bin kişilik bir ordunun çıkarabileceği bir uğultu içinde eriyordu. Ateşler, herhalde, Fransız ordugâhının hatları boyunca durmadan yayılıyordu. Artık Rostov’un uykusu kaçmıştı. Düşman ordusundaki sevinçli zafer haykırışmaları onu uyandırmıştı: <em>Vive l’empereur, l’empereur!</em><a class="si-noteref epub-type_noteref" href="#f417" id="ref_f417">417</a> artık Rostov açıkça işitiyordu.</p>
				<p>Yanında duran <em>hussar</em>’a, “Uzakta değil,” dedi, “derenin ötesinde olacak, değil mi?”</p>
				<p><em>Hussar</em> içini çekti, öfkeyle öksürmeye koyuldu. <em>Hussar</em>’ların tuttuğu hat boyunca süratli giden süvarilerin nal sesleri duyuldu; ansızın gecenin sisleri arasından bir <em>hussar</em> çavuşunun silueti kocaman bir fil gibi yükseldi.</p>
				<p>Rostov’a yaklaşan çavuş, “Komutanım,” dedi, “generaller!”</p>
				<p>Rostov hat boyunca gelen birkaç atlıya doğru, ateşlerle sesleri gözden kaçırmayarak, çavuşla birlikte ilerledi. Bunlardan biri beyaz bir ata binmişti. Prens Bagration, Prens Dolgorukov’la, yaverleriyle birlikte düşman ordusundaki bu acayip ateş, haykırış olayını incelemeye çıkmışlardı. Rostov Bagration’a yaklaşarak raporunu verdi, sonra generallerin konuştuklarına kulak kabartarak yaverlerin arasına katıldı.</p>
				<p>Dolgorukov, Bagration’a seslenerek, “İnanın,” diyordu, “bu kurnazlıktan başka bir şey değil: Geri çekildi, bizi aldatmak için de artçılarına ateş yakmalarını, gürültü etmelerini emretti.”</p>
				<p>“Pek de öyle değil,” dedi Bagration, “ben daha akşamdan onları o tepede görmüştüm, eğer gitseydiler, oradan da çekilirlerdi. Subay bey,” diyerek Rostov’a döndü, “düşmanın koltuk harçları hâlâ orada mı?”</p>
				<p>Rostov, “Akşama kadar oradaydılar ama şimdi bilemem, Ekselans. Emrederseniz <em>hussar</em>’larla gideyim,” dedi.</p>
				<p>Bagration durdu, yanıt vermedi, sisin içinde Rostov’un yüzünü görmeye çalıştı. Bir süre sustuktan sonra, “Hadi öyle olsun, bir bakın,” dedi.</p>
				<p>“Baş üstüne.”</p>
				<p>Rostov atını mahmuzladı, Çavuş Fedçenko’yla iki <em>hussar</em>’a daha seslendi, kendini takip etmelerini emretti, sonra hâlâ süren seslerin yönüne, dağın eteğine doğru süratliye kalktı. Oraya, kendinden önce hiç kimsenin varmadığı o gizemli, tehlikeli, sisli uzaklıklara, üç <em>hussar</em>’la bir başına gitmekten Rostov hem dehşet, hem de sevinç duyuyordu. Bagration tepeden ona bağırarak, dereden öteye geçmemesini söyledi. Ama Rostov onun sözlerini duymamazlığa geldi; çalıları ağaç, hendekleri de insan sanıp boyuna aldanarak ve bu yanılmalarının nedenlerini boyuna kendi kendine açıklayarak durmadan daha, daha ilerilere gitti. Bayır aşağı süratiyle inince artık ne bizimkileri ne de düşmanın ateşlerini görür oldu ama Fransızların haykırışlarını daha açık işitmeye başladı. Vadide en ileride ırmağa benzeyen bir şeyler gördü. Ama başka silah atılmadı.</p>
				<p>Rostov, ancak Bagration’a yaklaşırken atını yine dörtnala kaldırdı, eli şapkasının güneşliğinde, ona yaklaştı.</p>
				<p>Dolgorukov, hâlâ Fransızların çekildikleri, sadece bizi aldatmak için ateş yaktıkları görüşünde ısrar ediyordu.</p>
				<p>Rostov onlara yaklaştığı zaman Dolgorukov, “Bu neyi kanıtlar?” diyordu. “Hem geri çekilmiş, hem de istinat karakolları bırakmış olabilirler.”</p>
				<p>Bagration, “Hepsinin gitmediği besbelli Prens,” dedi. “Yarın sabaha, yarın her şeyi öğreniriz.”</p>
				<p>Rostov eğilerek, eli güneşliğinde, yaptığı yolculuktan, özellikle kurşun seslerinden gelen bir sevinç gülümsemesine engel olamayarak raporunu verdi:</p>
				<p>“Dağda, destek karakolu akşamki yerinde duruyor. Ekselans.” </p>
				<p>Bagration, “Peki peki,” dedi. “Teşekkür ederim, bay subay.”</p>
				<p>Rostov, “Ekselans,” dedi, “izninizle sizden bir ricada bulunacağım.”</p>
				<p>“Ne gibi?”</p>
				<p>“Yarın bizim süvari bölüğümüz ihtiyatta kalıyor, birinci bölüğe geçirilmemi rica etmeme izin veriniz.”</p>
				<p>“Soyadınız?”</p>
				<p>“Kont Rostov.”</p>
				<p>“Ya, peki, benim yanımda emir subayı kal.”</p>
				<p>Dolgorukov, “İlya Andreyiç’in oğlu mu?” dedi.</p>
				<p>Ama Rostov ona yanıt vermedi.</p>
				<p>“Demek, ümit edebilirim Ekselans.”</p>
				<p>“Ben emir veririm.”</p>
				<p>“Yarın beni bir görevle hükümdara gönderebilir,” diye düşündü Rostov. “Tanrı’ya şükür!”</p>
				
				<p class="margin">Düşman ordusundaki hareketlilik, ateşler, Napoléon’ un günlük emrinin kıtalara okunduğu sırada bizzat imparatorun açık ordugâhlarını atlı olarak dolaşması yüzündendi. Askerler, imparatoru görür görmez, samandan meşaleler yakmışlar, “<em>Vive l’empereur!”</em> haykırışlarıyla ona doğru koşmuşlardı. Napoléon’un günlük emri şöyleydi:</p>

				<div class="letter normal html5_article">
				<p>“Askerler! Avusturya Ulm ordusunun öcünü almak için Rus Ordusu size karşı çıkıyor: Bunlar, sizin Hollabrun’da ezdiğiniz, sonra buraya kadar kovaladığınız taburlardır.</p>
				<p>“Bizim tuttuğumuz mevziler pek güçlüdür, onlar benim sağımı çevirmeye çalışırken, bana yanlarını açacaklar! Askerler! Taburlarınızı ben idare edeceğim. Her zamanki cesaretinizle düşman safları arasında kargaşa çıkarırsanız, ben de kendimi ateşten uzak tutmuş olacağım ama zaferden bir an bile şüpheye düşerseniz, imparatorunuzun darbe aldığını göreceksiniz. Halkımızın onuru, Fransız piyadesinin şerefi söz konusu ise, zaferden şüphe edilemez. </p>
				<p>“Yaralıları taşımak bahanesiyle saflar seyreltilmesin, her birimiz, bizim milletimize karşı bunca büyük bir kinle hareket eden şu İngiltere aylıkçılarını yenmek gerektiğine inansın.</p>
				<p>“Bu zafer, seferi sona erdirecektir; biz kışlaklarımıza dönebileceğiz, Fransa’da kurulmakta olan yeni ordular orada bize katılacak ve o zaman benim yapacağım barış, halkıma, size, bana layık olacak.</p>
				<p class="align-right">Napoléon.”</p>
				</div>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f416"><a class="si-backref" href="#ref_f416">416</a><span class="si-footnote-text"> Leke.</span></div>
					
						<div class="si-footnote html5_aside epub-type_footnote" id="f417"><a class="si-backref" href="#ref_f417">417</a><span class="si-footnote-text"> Yaşasın imparator.</span></div>
				</div>
  </body>
</html>