<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-5">
<div class="html5_section">
				<h1 class="subchapter">V</h1>
				
				<p class="margin">Prens Andrey, komiteye üye olarak tayin edilmeyi beklediği sıralarda eski tanıdıklarla, özellikle güçlü, kendisine yardımı dokunabileceğini bildiği kimselerle dostluğunu tazeledi. Çarpışmalardan önce rahat huzur vermeyen bir merakla kıvranırken duyduğuna benzer bir hissi, şimdi Petersburg’da da duyuyor, bu onu milyonların yazgısının bağlı bulunduğu geleceğin hazırlandığı yüksek çevrelere doğru karşı konulmaz bir biçimde çekip sürüklüyordu. Yaşlıların öfkesinden, dönen işler hakkında bilgisi olmayanların gösterdiği meraktan, bilgisi olanların ihtiyatlı davranışlarından, herkesteki telaş ve endişeden, her gün yeniden yeniye varlıklarını öğrendiği hadsiz hesapsız komitelerden, komisyonlardan hissediyordu ki, şimdi, 1809 yılında, burada, Petersburg’da, büyük bir sivil savaş hazırlanmaktadır, bunun başkomutanı da kendisince meçhul, esrarengiz ve dâhi saydığı bir kişi olan Speranskiy’dir. Az çok bildiği yenilikler konusuyla, bunun başlıca yapıcısı Speranskiy onu öyle bir tutkuyla ilgilendirmeye başlamıştı ki, askerî talimatname işi zihninde çabucak ikinci derecede bir yer tutar oldu.</p>
				<p>Prens Andrey o zamanki Petersburg sosyetesinin çeşit çeşit ve yüksek çevrelerin hepsinde iyi karşılanmaya en elverişli durumda bulunuyordu. Yenilikçiler onu candan karşılıyor, ayartmaya çalışıyordu çünkü çok kültürlü, çok akıllı bir adam diye ün salmıştı; ayrıca, köylülerini azat etmekle adını çoktan liberale çıkarmıştı. Yenilikleri yeren hoşnutsuz yaşlılar ona doğrudan doğruya babasının oğlu gözüyle bakıyor, sevgi gösteriyordu. Kadınlar, “kibar âlemi”, onu candan, yürekten karşılamaktaydı, çünkü, ünlü, zengin bir kısmetti; gizemli romantik hikâyesi ve karısının trajik sonuyla gölgelenmiş, adeta yepyeni bir kişiydi. Bundan başka, kendisini eskiden beri tanıyanların hepsi ağız birliği edip onun bu beş yıl içinde iyiye doğru çok değiştiğini, yumuşadığını, erkekleştiğini, onda eski yapmacıklı hallerin, kibrin, alaycılığın kalmadığını, yıllarla elde edilen bir olgunluğa eriştiğini söylüyorlardı. Kendisinden söz ediliyor, onunla ilgileniliyor, herkes onu görmek istiyordu.</p>
				<p>Kont Arakçiyev’i ziyaretinin ertesi günü Prens Andrey Kont Koçubey’in bir davetine gitti. Kont’a, “Sila Andreyiç”le yaptığı görüşmeyi anlattı (Koçubey de Prens Andrey’in, savunma bakanının kabul salonunda farkına vardığı şeyleri alaya alarak Arakçiyev’i böyle adlandırıyordu).</p>
				<p>“<em>Mon cher, </em>bu işte bile Mihail Mihailoviç’ten vazgeçemezsiniz. <em>C’est le grand faiseur.</em><a class="si-noteref epub-type_noteref" href="#f532" id="ref_f532">532</a> Kendisine söylerim. Bu akşam geleceğine söz vermişti bana...”</p>
				<p>Prens Andrey, “Askerî talimatname işiyle Speranskiy’ in ilgisi ne?” diye sordu.</p>
				<p>Koçubey, Bolkonski’nin saflığına şaşmış gibi gülümseyerek başını salladı.</p>
				<p>“Onunla biz bugünlerde sizden söz ettik,” diye devam etti, “sizin azat edilmiş köylülerinizden...”</p>
				<p>Belli belirsiz bir küçümsemeyle Bolkonski’ye dönen Yekaterina devrinden kalma bir ihtiyar, “Ya!.. Mujiklerini azat eden sizsiniz, öyle mi, Prens?” diye sordu. </p>
				<p>Bolkonski, ihtiyarı boşu boşuna kızdırmamak ve yaptığı işi onun gözünde yumuşatmak için, “Zaten küçük bir çiftlikti, geliri de yoktu,” diye yanıt verdi.</p>
				<p>Yaşlı adam, Koçubey’e göz atarak, <em>“Vous craignez d’être en retard,”</em><a class="si-noteref epub-type_noteref" href="#f533" id="ref_f533">533</a> dedi, sonra devam etti: “Benim anlamadığım bir şey var, onları azat edersek toprağı kim sürecek? Yasaları yazmak kolay, uygulamak zor. Şimdi olduğu gibi, Kont, sorarım size, herkes sorgulanacaksa yargıç kim olacak?”</p>
				<p>Koçubey bacak bacak üstüne atıp çevresine bakınarak yanıt verdi:</p>
				<p>“Herhalde, sorguda başarı gösterenler.”</p>
				<p>“Yanımda çalışan Pryaniçnikov diye biri var, mükemmel bir adam ama altmış yaşında, o da mı yargılamadan geçecek?”</p>
				<p>“Evet, işin bu tarafı biraz zor, hele, eğitim öğretim bunca sınırlıyken ama...” Kont Koçubey sözünü tamamlamadı, ayağa kalktı, içeri giren uzun boylu, dazlak, sarışın, geniş açık alınlı ve uzun yüzü pek acayip bir beyazlıkta, kırk yaşlarında bir adamı, Prens Andrey’in elinden tutarak, karşılamaya gitti. İçeri girenin üstünde mavi bir frak, boynunda haç nişanı, göğsünün solunda da bir yıldız vardı. Bu Speranskiy’di. Prens Andrey hemen tanıdı onu; hayatın bütün önemli anlarında olduğu gibi, ruhunda bir şey ürperdi. Bu saygı mıydı, haset miydi, meraklı bir bekleyiş miydi, bilmiyordu. Speranskiy’in görünüşünde onu hemen tanımanızı sağlayacak tuhaf bir şey vardı. Prens Andrey yaşadığı çevrede hiç kimsede, ağır ve beceriksiz hareketlerde bu sakinliği, bu kendine güveni görmemiş, hiç kimsede, yarı kapalı, biraz ıslak gözlerin böyle sert, aynı zamanda yumuşak bakışlarına, hiçbir şey ifade etmeyen bir gülümseyişteki böyle bir katılığa, böyle ince, hep bir ayar, sakin bir sese ve özellikle böyle tatlı beyazlıkta bir yüze, hele böyle biraz geniş ama fevkalade tombul, sevimli ve beyaz ellere rastlamamıştı. Prens Andrey insan yüzünün böyle bir beyazlığı ve tatlılığını ancak uzun süre hastanede kalmış askerlerde görmüştü. Bu, Speranskiy’ di; devlet sekreteri, hükümdarın raportörü, Erfurt’taki yol arkadaşı, orada defalarca Napoléon’la konuşup görüşen kişiydi. </p>
				<p>Speranskiy gözlerini, kalabalık bir ortama girildiği zaman elde olmayarak yapıldığı gibi, oradakilerin yüzlerinde gezdirmedi, söze başlamakta da acele etmedi. Kendini dinleyeceklerinden emin, sakin sakin konuşuyor, yalnız konuştuğu insanın yüzüne bakıyordu.</p>
				<p>Prens Andrey Speranskiy’in her sözünü, her hareketini özel bir dikkatle izliyordu. Prens Andrey özellikle yakınlarını şiddetle kınayanların yaptıkları gibi yeni bir dille, hele şöhretini duyduğu Speranskiy gibi biriyle karşılaşınca onda insani üstünlüklerin tam bir olgunluğa erişeceğini sanırdı.</p>
				<p>Speranskiy, Koçubey’e, daha erken gelemediği için üzüldüğünü, sarayda alıkonulduğunu söyledi. Ama kendisini hükümdarın alıkoyduğunu söylemedi. Prens Andrey bu sahte alçakgönüllülüğün farkına vardı. Koçubey, Prens Andrey’in adını verince Speranskiy aynı gülümsemeyle gözlerini ağır ağır Bolkonski’ye çevirdi, bir şey söylemeden ona bakmaya başladı. </p>
				<p>“Sizinle tanıştığıma çok memnunum. Sizden söz edildiğini ben de herkes gibi duymuştum,” dedi.</p>
				<p>Koçubey, Arakçiyev’in Bolkonski’yi kabulüne dair birkaç şey söyledi. Speranskiy daha çok gülümsedi. Her heceye, her kelimeye basarak, “Askerî Talimatname Komisyonu’nun müdürü, Magnitski, benim iyi dostumdur,” dedi, “arzu ederseniz sizi kendisiyle tanıştırabilirim. Sempatik biridir, akla uygun olan her şeye yardım etmek ister.”</p>
				<p>Speranskiy’in çevresinde hemen bir kalabalık birikti, kendi memurundan, Pryaniçnikov’dan söz etmiş olan yaşlı da Speranskiy’e bir soru sordu.</p>
				<p>Prens Andrey söze karışmıyor, Speranskiy’in, daha dün isimsiz bir papaz okulu öğrencisi olan, şimdiyse ellerinde (bu beyaz, tombul ellerde) Rusya’nın kaderini tutan bu adamın hareketlerini inceliyordu. Speranskiy’in yaşlı adama yanıt verirkenki olağanüstü, hor görücü sakinliği Prens Andrey’i hayrete düşürüyordu, iyilik edercesine söylediği sözleriyle, yaşlı adama, sanki ölçüsüz bir yükseklikten sesleniyordu. İhtiyar, fazla yüksek sesle konuşmaya başlayınca Speranskiy gülümsedi, hükümdarın keyfine uygun bulduğu bir şeyin yararı ya da zararı hakkında kendisinin fikir yürütemeyeceğini söyledi.</p>
				<p>Bir süre çevresindekilerle konuştuktan sonra Speranskiy kalktı, Prens Andrey’e yaklaşarak onu odanın öbür ucuna götürdü. Bolkonski’yle meşgul olmayı gerekli gördüğü belliydi.</p>
				<p>“Şu saygıdeğer ihtiyarın beni sürüklediği o heyecanlı konuşma sırasında sizinle konuşmak fırsatını bulamadım, Prens,” diye tatlı bir küçümsemeyle gülümsedi; bununla az önce konuştuğu insanların ne kadar önemsiz olduklarını ancak ikisinin bildiğini göstermek istiyordu sanki. Bu, Prens Andrey’in koltuklarını kabarttı. </p>
				<p>“Ben sizi çoktan tanıyorum: önce köylülerinize karşı tutumunuzdan; bu daha birçoklarının aynı yolda yürümesini arzu ettiğimiz ilk örnektir; ikincisi, onca tartışmalara, çekişmelere neden olan saray rütbeleri hakkındaki yeni bildiriden dolayı kendini hakarete uğramış saymayan sözcülerden biri de sizsiniz.”</p>
				<p>Prens Andrey, “Evet,” dedi, “babam bu haktan yararlanmamı istememişti; ben hizmete, en küçük rütbelerden başladım.”</p>
				<p>“Babanız eski devrin adamı ama yalnızca adaleti yeniden sağlamaya çalışan bu önlemi bunca eleştiren çağdaşlarımızın, besbelli ki çok üstünde.”</p>
				<p>Prens Andrey, hissetmeye başladığı Speranskiy’in etkisiyle mücadele ederek, “Ben bu eleştirilerin de bir temele dayandıklarını sanıyorum,” dedi. Speranskiy’le her konuda aynı düşüncede olmak hoşuna gitmiyordu; itiraz etmek istiyordu. Her zaman kolaylıkla ve güzel konuşan Prens Andrey şimdi, Speranskiy’le konuşurken derdini anlatmakta zorluk çekiyordu. Bu ünlü adamın kişiliğini incelemek onu fazlaca ilgilendiriyordu.</p>
				<p>Speranskiy, “Belki de bu temel, kişisel mevki hırsıdır,” diyerek lafı soğukkanlılıkla gediğine koydu.</p>
				<p>Prens Andrey, “Kısmen de devlet çıkarı,” dedi. </p>
				<p>Speranskiy gözlerini yavaşça indirip, “Ne demek istiyorsunuz?” diye sordu. </p>
				<p>Prens Andrey, “Ben Montesquieu’nün hayranlarındanım,” dedi, “onun; <em>le principe des monarchies est l’honneur,</em><a class="si-noteref epub-type_noteref" href="#f534" id="ref_f534">534</a> düşüncesi, <em>me paraît incontestable. Certains droits et privilèges de la noblesse me paraissent être des moyens de soutenir ce sentiment.”</em><a class="si-noteref epub-type_noteref" href="#f535" id="ref_f535">535</a></p>
				<p>Speranskiy’in beyaz yüzündeki gülümseme kayboldu, bu hal fizyonomisinin lehine oldu. Herhalde, Prens Andrey’in düşüncesini dikkate değer bulmuştu.</p>
				<p>“<em>Si vous envisagez la guestion sous ce point de vue”</em><a class="si-noteref epub-type_noteref" href="#f536" id="ref_f536">536</a> diye Fransızca’yı belli bir zorlukla söyleyerek ve Rusça’dan daha ağır ama büyük bir soğukkanlılıkla söze başladı. Hizmetin gidişine zarar veren ayrıcalıklarla şerefin, <em>l’honneur</em>’ün<a class="si-noteref epub-type_noteref" href="#f537" id="ref_f537">537</a> korunamayacağını; şerefin, <em>l’honneur’</em>ün<em>, </em>ya ayıplanmaya layık hareketlerin yapılmasını yasak edici bir şey ya da onu işaret eden destek ve ödülleri elde etmek için duyulan gıpta, girişilen rekabetin bir kaynağı olduğunu söyledi.</p>
				<p>Delilleri kısa, sade ve açıktı.</p>
				<p>Gıpta ve rekabetin kaynağı olan böyle bir şerefi destekleyen kurum, tıpkı büyük İmparator Napoléon’un <em>Légion d’Honneur’</em>üne benzeyen ve bir sınıf ya da saray ayrıcalığı olmayan, hizmete zarar vermeyen, onu teşvik eden bir kurumdu.</p>
				<p>Prens Andrey, “Tartışmıyorum ama saray ayrıcalıklarının da aynı sonucu sağladıkları inkâr edilemez,” dedi. “Her saray adamı, kendini durumuna yakışır bir tarzda hareket etmeye mecbur sayar.”</p>
				<p>Speranskiy karşısındakini zor duruma düşüren bir tartışmayı tatlılıkla kapatmak istediğini gösterir bir gülümsemeyle, “Ama, siz bu ayrıcalıklardan yararlanmak istemediniz, Prens,” dedi, “eğer salı günü bana şeref verirseniz, o zamana kadar Magnitski’yle de konuşmuş olacağımdan, sizi ilgilendirebilecek haberler verebilirim, bundan başka, sizinle etraflıca konuşup görüşmek zevkini de tatmış olurum.” Gözlerini kapayarak eğilip selam verdi; vedalaşmadan, kendini göstermemeye çalışarak salondan <em>à la française</em><a class="si-noteref epub-type_noteref" href="#f538" id="ref_f538">538</a> çıktı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f532"><a class="si-backref" href="#ref_f532">532</a><span class="si-footnote-text"> Her şeyi yapan odur. (Her şey onun elinin altından çıkar.) </span></div>
					
						<div class="si-footnote html5_aside epub-type_footnote" id="f533"><a class="si-backref" href="#ref_f533">533</a><span class="si-footnote-text"> Geç kalacağınızdan korkuyorsunuz.</span></div>
					
						<div class="si-footnote html5_aside epub-type_footnote" id="f534"><a class="si-backref" href="#ref_f534">534</a><span class="si-footnote-text"> Monarşilerin temeli şereftir.</span></div>
					
						<div class="si-footnote html5_aside epub-type_footnote" id="f535"><a class="si-backref" href="#ref_f535">535</a><span class="si-footnote-text"> Bana şüphe götürmez gibi geliyor. Bana öyle geliyor ki, asilzadelerin bazı ayrıcalıkları ve hakları bu duyguyu destekleyen araçlardır. </span></div>
					
						<div class="si-footnote html5_aside epub-type_footnote" id="f536"><a class="si-backref" href="#ref_f536">536</a><span class="si-footnote-text"> Meseleye bu noktadan bakarsanız. </span></div>
					
						<div class="si-footnote html5_aside epub-type_footnote" id="f537"><a class="si-backref" href="#ref_f537">537</a><span class="si-footnote-text"> Şeref.</span></div>
					
						<div class="si-footnote html5_aside epub-type_footnote" id="f538"><a class="si-backref" href="#ref_f538">538</a><span class="si-footnote-text"> (Fr.) Fransızlar gibi.</span></div>
				</div>
  </body>
</html>