<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-22">
<div class="html5_section">
				<h1 class="subchapter">XXII</h1>
				
				<p class="margin">Aynı akşam Piyer, görevini yerine getirmek için Rostovlara geldi. Nataşa yataktaydı, Kont kulüpte bulunuyordu. Piyer mektupları Sonya’ya vererek Prens Andrey’in haberi nasıl karşıladığını merak eden Mariya Dimitriyevna’nın yanına gitti. On dakika sonra Sonya, Mariya Dimitriyevna’nın yanına geldi.</p>
				<p>“Nataşa Kont Piyotr Kiriloviç’i görmek istiyor,” dedi.</p>
				<p>Mariya Dimitriyevna, “Nasıl olur, yanına mı götüreyim? Sizin orası toplanmamış,” dedi.</p>
				<p>“Hayır, o giyinip misafir salonuna çıktı,” dedi Sonya. </p>
				<p>Mariya Dimitritevna omuzlarını silkti, “Şu Kontes ne zaman gelecek, bitirdi beni büsbütün, dikkat et, her şeyi söyleme ona,” diye Piyer’e döndü, “insan onu azarlamaya cesaret edemiyor, öyle acınacak hali var ki!”</p>
				<p>Nataşa zayıflamış bir halde, sararmış ve sert bir yüzle, Piyer’in de beklediği gibi hiç utanç göstermeksizin misafir salonunun ortasında duruyordu. Piyer kapıdan görününce, ona yaklaşmakla beklemek kararsızlığı içinde telâşlandı.</p>
				<p>Piyer, hızla ona yaklaştı, her zamanki gibi Nataşa ona elini uzatacak zannetti ama o, yanına sokularak durdu, güçlükle nefes alarak ve tıpkı şarkı söylemek için (ama büsbütün başka bir ifadeyle) salonun ortasına çıktığı zamanlardaki gibi kollarını cansız bırakarak durdu.</p>
				<p>“Piyotr Kiriliç,” diye aceleyle konuşmaya başladı, “Prens Bolkonski dostunuzdu... Tabii yine de dostunuzdur,” diye düzeltti. Ona sanki şimdi hayatta her şey bambaşkaymış gibi geliyordu. “O zaman size başvurmamı söylemişti...”</p>
				<p>Piyer ona bakarak sessizce burnundan soluyordu. Şimdiye dek Nataşa’yı içinden ayıplamış, hor görmeye çalışmıştı; ama şimdi ona öyle acıyordu ki içinde böyle düşüncelere artık yer yoktu.</p>
				<p>“O burada şimdi, söyleyin beni af... affetsin.” Durdu, daha sık nefes almaya başladı ama ağlamıyordu.</p>
				<p>“Evet... söylerim,” dedi Piyer. “Fakat...” Ne söyleyeceğini bilmiyordu.</p>
				<p>Nataşa, belli ki, Piyer’in aklına gelebileceklerden korkuyordu. Hemen, “Hayır, her şeyin bittiğini biliyorum,” dedi, “hayır, bu hiçbir zaman olamaz. Bana yalnız ona yaptığım kötülük acı veriyor, ona yalnızca beni affetmesini rica ettiğimi söyleyin, affetmesini, her şeyi affetmesini.”</p>
				<p>Bütün vücudu titriyordu, sandalyeye oturdu.</p>
				<p>Piyer’in ruhunu, hiçbir zaman duymadığı bir merhamet duygusu sarmıştı. </p>
				<p>“Söyleyeceğim ona, her şeyi bir kez daha söyleyeceğim,” dedi Piyer, “ama bir şeyi öğrenmek isterdim...”</p>
				<p>“Neyi?” diye sordu Nataşa gözleriyle. </p>
				<p>“Öğrenmek isterdim, seviyor muydunuz siz...” Piyer, Anatol’u nasıl adlandıracağını bilmiyordu, onu aklına getirince kızardı, “o kötü adamı seviyor muydunuz?”</p>
				<p>Nataşa, “Kötü demeyin ona,” dedi, “ben hiçbir şey, hiçbir şey bilmiyorum...”</p>
				<p>Yine ağlamaya başladı.</p>
				<p>Piyer’i daha büyük bir acıma, şefkat ve sevgi duygusu sardı. Gözlüğünün arkasından gözyaşlarının akışını hissetti, umarım bunu fark etmez, diye düşünüyordu.</p>
				<p>Piyer, “Daha fazla konuşmayalım, dostum,” dedi.</p>
				<p>Onun bu tatlı, yumuşak, şefkatli sesi Nataşa’ya birden o kadar garip gelmişti ki.</p>
				<p>“Konuşmayalım dostum, ona her şeyi söyleyeceğim; ama sizden bir ricam var; beni kendinize dost sayın, yardıma, öğüde ihtiyacınız olursa, şöyle içinizi birine dökmek ihtiyacını duyarsanız, şimdi değil, içiniz açıldığı zaman, beni hatırlayın.” Elini alıp öptü, “Mutlu olurum, eğer elimden gelirse...” Piyer şaşırdı.</p>
				<p>Nataşa, “Benimle böyle konuşmayın. Buna layık değilim ben,” diye bağırdı, odadan çıkmak istedi, ama Piyer onu elinden tutarak durdurdu. Ona bir şey daha söylemesi gerektiğini biliyordu. Ama bunu söyleyince kendi sözünden kendisi hayrete düştü.</p>
				<p>“Durun, durun, daha çok gençsiniz,” dedi.</p>
				<p>Nataşa bir utanç ve aşağılık duygusuyla, “Ben mi? Hayır! Benim için her şey bitmiştir,” dedi.</p>
				<p>Piyer, “Her şey bitmiş midir?” diye yineledi, “Eğer ben, ben olmayıp da çok güzel, çok akıllı, iyi bir adam olsaydım ve başıboş bulunsaydım hemen dizlerinize kapanır, elinizi ve kalbinizi isterdim sizden.”</p>
				<p>Nataşa onca zamandan sonra ilk kez şükran ve sevgi yaşlarıyla ağladı, Piyer’e bir göz atarak odadan çıktı, </p>
				<p>Arkasından Piyer de, boğazını sıkan hüzünle, gözyaşlarını tutarak adeta kaçar gibi sofaya çıktı, kürkünü giymeden sırtına aldı, kızağa oturdu. </p>
				<p>Arabacı, “Şimdi nereye emredersiniz?” diye sordu.</p>
				<p>Piyer kendi kendine, “Nereye mi?” dedi. “Nereye gidilebilir şimdi? Kulübe mi, yoksa birini ziyarete mi gitmeli?” Duyduğu hoşgörü ve sevginin, Nataşa’nın gözyaşları arasında kendisine uzattığı o yumuşak, şükran dolu bakışın yanında o kadar acınacak, o kadar zavallı görünüyordu ki şimdi herkes. </p>
				<p>On derece soğuğa rağmen ayı derisinden kürkünü rahatça nefes alan geniş göğsünden açarak, “Eve,” dedi.</p>
				<p>Hava soğuk ve parlaktı. Çamurlu, yarı karanlık caddelerin, siyah damların üstünde karanlık, yıldızlı bir gökyüzü vardı. Piyer, ruhunun bulunduğu yüksekliğe oranla yeryüzünün bereket dolu alçaklığını ancak gökyüzüne bakarak dengeliyordu. Arbat Meydanı’na gelince önünde karanlık ve yıldızlı gökyüzünden muhteşem bir manzara açıldı. Bu gökyüzünün hemen hemen ortasında Preçistenski Bulvarı’nın üstünde, her tarafına yıldızlar serpili, ama yeryüzüne hepsinden yakın, beyaz ışıklı kuyruğu yukarı kalkık, söylendiği gibi, korkular saçan ve dünyanın sonunu haber veren 1812 yılının o muhteşem parlak kuyrukluyıldızı duruyordu. Ama uzun ve ışıldayan kuyruğuyla bu parlak yıldız Piyer’de korku hissi uyandırmadı. Tersine, inanılmaz bir hızla, parabolik bir hat üzerinde ölçülmez mesafeler kat ederek, birden yere saplanan bir ok gibi, siyah gökyüzünde kendine seçtiği yere kakılıp duruyor, kuyruğunu hızlı hızlı kaldırıp ışıldıyor, titreyerek parıldayan öteki sayısız yıldız arasında kendi beyaz ışığıyla oynayarak olduğu yerde duruyor gibi görünen bu ışıklı yıldıza Piyer, yaşlı gözlerle, neşeyle bakıyordu. Piyer’e göre bu yıldız onun yeni bir hayata açılan yumuşamış, cesaretlenmiş ruhuna karşılık geliyordu.</p>
				</div>
  </body>
</html>