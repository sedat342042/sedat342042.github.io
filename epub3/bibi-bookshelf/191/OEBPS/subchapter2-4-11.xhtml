<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-11">
<div class="html5_section">
				<h1 class="subchapter">XI</h1>
				
				<p class="margin">İriyarı, güçlü kuvvetli bir kadın olan Pelageya Danilovna Melükova, gözlerinde gözlük, önü açık bol bir ropdöşambr giymiş, canlarının sıkılmamasına gayret ettiği kızları yanında olduğu halde misafir salonunda oturuyordu. Gelenlerin ayak sesleri, gürültüler duyulmaya başladığı zaman yavaşça mum akıtıyor, gölgede çıkan şekillere bakıyorlardı.</p>
				<p><em>Hussar</em>’lar, efendiler, cadılar, palyaçolar, ayılar öksürerek, soğuktan buz kesilmiş yüzlerini ovuşturarak sofadan, mumların aceleyle yakıldığı salona girdiler. Palyaço Dimmler, yaşlı bayan Nikolay’la dansı açtılar. Bağrışan çocuklarla çevrili maskaralar yüzlerini kapayıp seslerini değiştirerek ev sahibini selamlayıp odalara dağıldılar.</p>
				<p>“Ah, imkânı yok tanıyamazsın! A, Nataşa’ymış! Baksanıza kime benziyor. Doğrusu bana birini hatırlatıyor. Eduard Karliç ne kadar iyi! Tanıyamadım, nasıl da dans ediyor! A, a, bir de Çerkez, doğrusu Sonuşka’ya ne kadar da yakışıyor. Bu da kim? Ah ne kadar iyi oldu! Nikita, Vanya masaları alın. Biz de öyle sessiz sessiz oturuyorduk.”</p>
				<p>“Hah-hah-ha!.. <em>Hussar</em>’a bak, <em>hussar</em>’a bak! Tıpkı çocuk, hele ayakları! Göremiyorum... diye sesler duyuluyordu.</p>
				<p>Küçük Melükovların sevdiği Nataşa, arka odalarda onlarla birlikte kayboldu, oraya bir mantar, türlü oda elbiseleri, erkek elbiseleri istendi, bunlar uşakların elleriyle uzatıldı, çıplak kız kolları tarafından alındı. On dakika sonra Melükovların gençleri maskaralara katılmıştı.</p>
				<p>Misafirler için yer hazırlanmasını efendilere, hizmetçilere ikramlarda bulunulmasını emreden Pelageya Danilovna gözlüğünü çıkarmadan, ciddi bir tebessümle maskaralar arasında dolaşıyor, yakından yüzlerine bakıyor, kimseyi tanıyamıyordu. Yalnız Rostovları. Dimmler’i değil, kendi kızlarının da giydikleri erkek geceliklerini, üniformaları da bir türlü tanıyamıyordu.</p>
				<p>Kazanlı bir Tatar kılığına giren kızının yüzüne bakarak,</p>
				<p>“Bu da kimin nesi böyle?” diye mürebbiyesine sordu. “Galiba Rostovlardan biri. Eh, ya siz, Bay <em>Hussar</em>, hangi alayda hizmet ediyorsunuz?” diye sordu Nataşa’ya. “Türk pestili versene, Türk!” diye seslendi sıra ile herkese ikramda bulunan büfeciye: “Onların kanunu bunu yasaklamaz.”</p>
				<p>Bazen, kılıkları değiştiği için kendilerini kimsenin tanıyamayacağını akıllarına iyice yerleştiren, bunun için de sıkılmadan dans edenlerin acayip ve gülünç ayak atışlarına bakan Pelageya Danilovna yüzünü mendiliyle örtüyor, zaptolunmaz iri vücuduyla sarsılarak gülüyordu. </p>
				<p>“Saşacığım benim, Saşacığım,” diyordu.</p>
				<p>Rus dans ve toplu oyunlarından sonra Pelageya Danilovna bütün hizmetçileri, bayları bir araya topladı, büyük bir daire çevirdi; bir yüzük, bir sicim, bir ruble getirdiler, ortak bir oyun kurdular.</p>
				<p>Bir saat sonra bütün elbiseler buruşmuş, bozulmuştu. Mantar bıyıklar ve kaşlar, terleyen, kızaran neşeli yüzlere bulaşmıştı. Pelageya Danilovna maskaraları tanımaya başlamıştı; kostümlerin bu kadar iyi yapılmış, özellikle genç kızlara bu kadar yakışmış olmasına hayret ediyordu; onu böyle neşelendirdikleri için herkese teşekkür etti. Misafirleri salona, yemeğe çağırdılar, büyük salonda hizmetçiler ikram için ayrıldı.</p>
				<p>Yemek yenirken, Melükovların yaşlı kadın hizmetçisi dedi ki:</p>
				<p>“Hayır, hamamda fal açmak, işte bu korkunç!”</p>
				<p>Melükovların büyük kızı, “Neden?” diye sordu.</p>
				<p>“Gidemezsiniz ki, cesaret lazım buna...”</p>
				<p>“Ben giderim,” dedi Sonya. Melükova’nın ikinci kızı,</p>
				<p>“Şu genç kızın başına geleni anlatsanıza!” dedi. Yaşlı hizmetçi, “Peki, anlatayım,” dedi. “Genç bir kız gidiyordu, bir horoz, iki sofra takımı için her ne lazımsa aldı, oturdu. Epeyce oturdu, yalnızca dinliyordu, birden geldiğini duyuyor... çıngıraklarıyla, zilleriyle bir kızak yaklaşıyor: Geldiğini duyuyor... Tam bir insan suretinde, bir subay kılığında biri çıkageliyor. Onunla birlikte sofraya oturuyor.”</p>
				<p>“A! A..!” diye gözlerini dehşetle açarak haykırdı Nataşa.</p>
				<p>“Nasıl, konuşuyor da, ha?”</p>
				<p>“Evet, insan gibi, gayet doğal şekilde; başlıyor kandırmaya; oysa kızın onu horozlar ötünceye kadar sözle oyalaması gerekiyordu, ama korktu; korktu ve elleriyle yüzünü kapadı. Subay onu kavradı, bereket versin hizmetçi kızlar yetiştiler...”</p>
				<p>Pelageya Danilovna, “E, korkutmak mı istiyorsun onları?” dedi.</p>
				<p>“Anne, siz de fal açardınız ya...” dedi kızı.</p>
				<p>“Ambarda nasıl fal açılır?” diye sordu Sonya.</p>
				<p>“Evet, şimdi bile olur, ambara gidilir, dinlenir. Ne duyuyorsunuz: Bir şey çakılıyor, bir yere vuruluyorsa kötü, buğday serpiliyorsa bu iyiye yorulur; ama olur da...”</p>
				<p>“Anne, ambarda başınıza ne gelmişti anlatsanıza!”</p>
				<p>Pelageya Danilovna gülümsedi, “Aman, sen de, unuttum bile...” dedi, “içinizden kimse gitmiyor mu?”</p>
				<p>Sonya, “Evet, ben gideceğim; Pelageya Danilovna, bırakın beni gideyim,” dedi.</p>
				<p>“Pekâlâ, korkmazsan git.”</p>
				<p>Sonya, “Luiza İvanovna, izin verir misiniz?” diye sordu.</p>
				<p>Yüzük, sicim ve rubleyle oynarlarken de, böyle konuşurlarken de Nikolay Sonya’nın yanından ayrılmamıştı, ona büsbütün yeni bir gözle bakıyordu. Ona öyle geliyordu ki, ancak şimdi ilk kez bu mantar bıyıklar sayesinde onu iyice tanıyordu. Sonya bu gece gerçekten neşeli, canlı ve sevimliydi! Nikolay onu böyle hiç görmemişti.</p>
				<p>Parlayan gözlerine, yanağında, bıyıklarının altında eskiden görmediği gamzeyi meydana getiren mutlu, heyecanlı gülümsemesine bakarak içinden, “Bak hele, ne kız, ben aptalmışım!” dedi.</p>
				<p>Sonya, “Ben bir şeyden korkmam,” dedi, “şimdi olur mu?”</p>
				<p>Sonra ayağa kalktı. Ona ambarın nerede olduğunu, nasıl sessizce ayakta durup dinleyeceğini anlattılar ve kürkünü verdiler. Sonya onu başına alıp Nikolay’a baktı.</p>
				<p>Nikolay, “Bu kız ne şeker şey!” diye düşündü, “Şimdiye kadar neden durdum!”</p>
				<p>Sonya ambara gitmek için koridora çıktı. Nikolay sıcaktan bunaldığını söyleyerek acele acele çıkış kapısına gitti. Gerçekten de kalabalık yüzünden evde boğucu bir sıcak vardı.</p>
				<p>Dışarıda aynı ayaz, aynı dolunay vardı, yalnız ortalık biraz daha aydınlıktı. Işık o kadar güçlüydü, kar üstünde yıldızlar o kadar çoktu ki, insan gökyüzüne bakmak istemiyor, asıl yıldızlar fark edilmiyordu. Gökyüzü siyah ve can sıkıcıydı, yeryüzü neşeliydi.</p>
				<p>Nikolay içinden, “Ben aptalım, aptal! Şimdiye kadar ne bekledim?” dedi. Avluya koşarak arka kapıya giden dar yoldan evin köşesini döndü. Sonya’nın buradan geçeceğini biliyordu. Yarı yolda istif edilmiş odun yığınları duruyordu, üzerlerinde kar vardı, gölgeleri yere vuruyordu; üstlerinden, yanlarından yaşlı ve çıplak ıhlamurların gölgeleri birbirlerine geçerek karın ve yolun üstüne düşüyordu. Yol ambara gidiyordu. Ambarın ağaç bölmesi ve karla örtülü çatı ay ışığında değerli taşlarla yontulmuş gibi parlıyordu. Bahçede bir ağaç çıtırdadı, sonra yine her şey sustu. Rostov’a öyle geliyordu ki göğsü hava değil, her zamankinden taze bir güç ve neşe soluyordu.</p>
				<p>Hizmetçi kızların merdivenlerinde ayak sesleri duyuldu, karla örtülü olan son basamakta bu ses gıcırtılı bir hal aldı, yaşlı hizmetçi kadının sesi, “Doğru, doğru,” dedi, “işte bu yoldan küçükhanım. Yalnız, arkanıza dönüp bakmayın.”</p>
				<p>Sonya’nın sesi, “Ben korkmam,” diye yanıt verdi, ve yolda Sonya’nın Nikolay’a doğru gelen zarif iskarpinli küçücük ayaklarının gıcırtıları, tıkırtıları duyuldu.</p>
				<p>Sonya kürküne sarınmış gidiyordu, Nikolay’ı gördüğü zaman ona ancak iki adım kalmıştı; o da onu her zaman bildiği, kendisinden her zaman biraz korktuğu biri gibi görmemişti. Kadın elbisesiyleydi, saçları karmakarışıktı. Yüzünde mutlu ve Sonya için yeni, değişik bir gülümseme vardı. Sonya hızla ona koştu.</p>
				<p>Nikolay onun ay ışığıyla aydınlanan yüzüne bakarak içinden, “Bambaşka biri, ama hep kendisi,” dedi. Elini onun başını kapatan kürkten geçirdi, onu kucakladı, kendine çekip sıktı, yanık mantar kokan tüylü dudaklarını öptü. Sonya da onu dudaklarının ta ortasından öptü, küçük ellerini kurtararak yüzünü iki yandan tuttu.</p>
				<p>“Sonya!...” </p>
				<p>“<em>Nicolas!</em>...”</p>
				<p>Söyledikleri yalnızca bunlardı. Ambara koştular ve her biri geldiği merdivene döndü.</p>
				</div>
  </body>
</html>