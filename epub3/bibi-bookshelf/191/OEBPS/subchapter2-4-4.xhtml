<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-4">
<div class="html5_section">
				<h1 class="subchapter">IV</h1>
				
				<p class="margin">Her zaman büyük bir avcı takımı bulunduran ve şimdi bütün takımı oğluna devreden yaşlı Kont o gün, 15 Eylül’de şevke gelerek kendisi de gitmeye hazırlandı.</p>
				<p>Bir saat sonra bütün avcı takımı taş merdivendeydi. Nikolay, boş şeylerle uğraşmaya vakti olmadığını gösteren sert ve ciddi bir tavırla, kendisine bir şeyler anlatan Nataşa ile Petya’nın yanından geçti. Takımın bütün kısımlarını kontrol etti, ileriye bir tazı sürüsü ile avcılar gönderdi, al don atına bindi, kendi köpeklerine ıslık çaldı, harman yerinin arkasından Otradnoye Ormanı’na giden tarlaya doğru yola çıktı. Yaşlı Kont’un Vifliyanka adını taşıyan ak yeleli al iğdişini seyisi götürüyordu; kendisi ise <em>drojka</em><a class="si-noteref epub-type_noteref" href="#f569" id="ref_f569">569</a> ile doğruca ona bırakılan canavar geçidine gidecekti.</p>
				<p>Av köpekleri elli dört taneydi, bunların yanında, sürü başı ve yamak olarak altı kişi gidiyordu. Tazıcılar (aile fertlerinden başka) sekiz kişiydi ve peşlerinden kırktan fazla tazı koşuyordu, öyle ki efendilerin sürüleriyle beraber sahada yüz otuza yakın köpek ve yirmi atlı avcı ilerlemekteydi.</p>
				<p>Her köpek sahibini ve kendi adını bilirdi, her avcı yapacağı işi, yerini, rolünü, biliyordu. Sebze bahçesini geçer geçmez sessizce, konuşmadan, düzgün ve sakin adımlarla Otradnoye Ormanı’na giden yola ve tarlaya yayıldılar.</p>
				<p>Atlar, ara sıra, yolları aşarken su birikintilerine batıp çıkarak, adeta tüylü bir halı üzerinde ilerliyorlardı. Sisli gökyüzü sessizce, kararlı bir biçimde çökmeye devam ediyordu; hava hareketsiz ve ılıktı.</p>
				<p>Ara sıra bir avcı ıslığı, bir at aksırığı, bir kamçı şaklaması, yolundan ayrılan bir köpeğin havlaması duyuluyordu.</p>
				<p>Bir verstlik yol aldıktan sonra, Rostovların avcı kafilesine doğru sisin içinden köpekleriyle beş atlının daha ilerlediği görüldü. En önde beyaz bıyıklı, güzel, dinç bir ihtiyar vardı.</p>
				<p>Nikolay, ihtiyar kendisine yaklaşınca, “Merhaba, dayı,” dedi.</p>
				<p>“Temiz iş, marş!.. Anlamıştım zaten.” Bu, Rostovların uzaktan akrabaları olan yoksul komşularıydı, “Dayanamayacağını anlamıştım; geldiğine iyi ediyorsun, temiz iş, marş!” Dayının çok sevdiği bir sözdü bu. “Ormanı hemen tut, yoksa benim Girçik, İlaginlerin avcı takımıyla Korniki’de bulunduklarını haber verdi; burnunun dibinden kurt yavrularını alırlar. Temiz iş, marş!”</p>
				<p>“Ben de oraya gidiyorum. E, sürüleri birleştirelim mi?” diye sordu Nikolay. </p>
				<p>“Birleştirelim...”</p>
				<p>Tazılar bir sürüde birleştirildi, dayı ile Nikolay yan yana gidiyorlardı. Büründüğü atkıların içinden canlı yüzü ve parlak gözleri görünen Nataşa kendisinden ayrılmayan Petya ve dadısının yanına kattığı usta binici ve avcı Mihailo ile birlikte atını onlara doğru sürdü. Petya bir şeye gülüyor, atını kamçılıyor, dürtüyordu. Nataşa yağız Arapçik’i üzerinde ustaca ve güvenle oturuyor, onu emin bir elle ve zahmetsizce durduruyordu.</p>
				<p>Dayı, Petya ile Nataşa’ya memnun olmayan bir bakışla dönüp baktı. Haşarılığı, ciddi bir iş olan avla birleştirmeyi sevmezdi o.</p>
				<p>“Günaydın, dayıcığım, biz de geliyoruz!” diye bağırdı Petya.</p>
				<p>Dayı sertçe, “Günaydın, günaydın ama köpekleri ezmeyin,” dedi. </p>
				<p>Nataşa çok sevdiği tazı için, “Nikolenka,” dedi. Şu Tronila ne güzel köpek! Beni tanıdı.”</p>
				<p>Nikolay içinden, “Öncelikle Tronila alelade bir köpek değil, av köpeğidir,” diye geçirdi ve o dakikada onları ayırması gereken mesafeyi göstermeye çalışarak sertçe kız kardeşine baktı. Nataşa bunu anladı.</p>
				<p>“Kimseye engel olacağımız aklınıza gelmesin dayıcığım,” dedi, “yerimizde durur, hiç kıpırdamayız.”</p>
				<p>Dayı, “İyi edersiniz, Küçük Kontes,” dedi, “yalnız, attan düşmeyin.” Sonra ekledi: “Yoksa, temiz iş, marş! Tutunacak bir şey yok.”</p>
				<p>Otradnoye, yemyeşil bir ada gibi yüz <em>sajen</em><a class="si-noteref epub-type_noteref" href="#f570" id="ref_f570">570</a> ileride göründü, avcılar ona yaklaştı, Rostov, av köpeklerini nereden salıvereceklerini dayı ile kesin olarak kararlaştırıp Nataşa’ya nerede duracağını ve nerede durulursa hiçbir şeyin kaçamayacağını göstererek sel çukurunun öbür tarafına geçti. </p>
				<p>“E, Nikolay, büyük kurtla karşılaşıyorsun,” dedi dayı, “dikkat et, kaçmasın.”</p>
				<p>“Görürüz,” dedi Rostov. “Karay buraya!” diye bağırarak dayısına yanıt verdi. Karay yaşlı ve çirkin, koyu sarı bir erkek köpekti, büyük kurdu tek başına alaşağı etmekle ünlüydü. Herkes yerini tuttu.</p>
				<p>Oğlunun avda ateşli olduğunu bilen yaşlı Kont geç kalmamak için acele etti ve avcılar daha yerlerini almaya vakit bulamamışlardı ki İlya Andreyiç şen, kızarmış yanakları titreye titreye yağız atları ekinler içinden ona bırakılan geçide doğru sürdü; kürkünü düzeltip av takımlarını boynuna takarak parlak, besili, uysal, iyi yürekli, kendisi gibi tüyü tüsü ağarmış Vifliyanka’ya bindi. <em>Drojka</em>’yı atlarıyla geri gönderdiler.</p>
				<p>Kont İlya Andreyiç candan bir avcı da değildi. Ama avcılık kanunlarını iyi bilirdi. Atını, fundalığın yanına sürdü, dizginleri topladı, eyer üzerinde doğruldu, hazır olduğunu hissedince gülerek etrafına baktı.</p>
				<p>Yanında eski fakat ağırlaşmış bir binici olan oda hizmetçisi Semyon Çekmar duruyordu. Çekmar, müthiş ama sahipleri ve beygiri gibi semirmiş üç kurt köpeğini tasmalarından tutuyordu. İki akıllı, yaşlı köpek tasmasız yatıyorlardı. Yüz adım ötede, orman kenarında Kont’un öbür seyisi, yaman bir binici ve ateşli bir avcı olan Mitka vardı. Kont eski bir âdet gereğince avdan önce bir gümüş kâse dolusu avcı rakısı içti, meze yedi, sevdiği Bordo’dan yarım şişe yuvarladı.</p>
				<p>İlya Andreyiç şarabın ve yolun etkisiyle az kızarmamıştı; neme bürünmüş gözleri parlıyordu; kürke sarınmış eyer üzerinde oturuyor, gezdirilmeye hazırlanan bir çocuğu andırıyordu.</p>
				<p>Zayıf, çıkık yanaklı Çekmar işlerini bitirince otuz yıldır canciğer yaşadıkları efendisine baktı, keyifli olduğunu anladı, iyi tarafından laf açmasını bekliyordu. Üçüncü bir kişi daha atla ormandan çıkarak dikkatle yaklaştı. Belli ki o epey ders görmüştü. Kont’un arkasında durdu. Bu adam, kadın mantosu ve yüksek bir kalpak giymiş ak sakallı bir ihtiyardı, soytarı Nastasya İvanovna idi.</p>
				<p>Kont ona göz kırparak yavaşça, “E, Nastasya İvanovna,” dedi, “sakın canavarı ürkütme, Danilo seni çarpar sonra.”</p>
				<p>Nastasya İvanovna, “Ben de... bıyıklıyım,” dedi. </p>
				<p>Kont yavaşça, “Şşşş!” dedi ve Semyon’a döndü.</p>
				<p>“Natalya İliçina’yı gördün mü?” diye sordu, “Nerede o?” </p>
				<p>Semyon gülümseyerek, “Onlar Piyotr İliç’le Jarafların çayırındaki geçitte bekliyorlar,” diye yanıt verdi, “onlar da kadın ama hevesleri çok.”</p>
				<p>“Onun ata binişine hayret ediyorsun değil mi Semyon, ha?” dedi Kont, “Erkeğe taş çıkartır!”</p>
				<p>“Nasıl hayret etmezsin? Hem cesaretli, hem çevik.”</p>
				<p>“Ya Nikoluşa nerede? Lyadov çukurunun üstünde mi?” diye sessizce sordu Kont.</p>
				<p>Efendisini nasıl memnun edeceğini bilen Semyon, “Evet efendim. Onlar nerede duracaklarını biliyorlar artık. O kadar usta biniciler ki Danilo ile hayretler içinde kalıyoruz,” dedi.</p>
				<p>“İyi biniyor değil mi? Hayvanın üzerinde ne duruşu var, ha?”</p>
				<p>“Resmini yapmalı! Geçende Zavarzinskilerin çayırından bir tilki kovaladılar, çalılıklardan sıçrayışlar yapmaya başladılar, dehşet; hayvan bin ruble eder, biniciye ise değer biçilmez. Evet, böyle bir yiğit, aramakla bulunmaz.”</p>
				<p>“Eşi bulunmaz...” diyerek, Semyon’un sözünü çabucak bitirmesine eseflenerek tekrarladı Kont, “bulunmaz, değil mi?” Kürkünün yanlarını açtı, enfiye kutusunu aldı. </p>
				<p>“Geçenlerde bütün saltanatıyla ayinden çıkınca, Mihail Sidoriç...”</p>
				<p>Semyon, sessizlikte yankıyan kışkırtmalar ve iki av köpeğinin havlamalarını duyunca sözünü bitiremedi. Başını eğerek kulak kabarttı, sessizce efendisine susmasını işaret ederek, “Yavruları yakaladılar...” diye yavaşça fısıldadı, “doğruca Lyadov çukuruna sürdüler.”</p>
				<p>Kont tebessümünü yüzünde unutmuş, ileriye, iki ormanı birleştiren koruya doğru uzaklara bakıyor, enfiye kutusunu çekmeksizin elinde tutuyordu. Köpek havlamalarının arkasından Danilo’nun bas borusuyla kurdu işaret eden ses duyuldu. Köpek sürüsü ilk üç köpeğe katıldı; av köpeklerinin, kurda atılmak için işaret görevini gören, o kendine has, ulumayla karışık, uzun ve çınlayıcı yaygarası duyuldu. Zağarcılar köpekleri artık kışkırtmıyor, “Yakala!” diye haykırarak şevklendiriyorlardı ve bütün seslerin arasından, Danilo’nun kâh kaba, kâh keskin ve ince çıkan sesi yükseliyordu. Danilo’nun sesi adeta bütün ormanı dolduruyor, ormandan taşarak kırın ta uzaklarında yankılanıyordu.</p>
				<p>Birkaç saniye sessizce kulak kabarttıktan sonra Kont ile yedekçisi av köpeklerinin iki gruba ayrıldıklarını anlamışlardı: Azgınca uluyan büyük grup uzaklaşmaya başlamıştı, öbürü orman boyunca Kont’un yanından gidiyor ve buradan Danilo’nun haykırması işitildiyordu. Her iki grubun sesleri birbirine karışıyor, taşıyor, fakat ikisi de uzaklaşıyordu. Semyon derin bir nefes aldı, genç bir erkek köpeğin dolanan tasmasını düzeltmek için eğildi; Kont da derin bir nefes aldı, elindeki enfiye kutusunu fark ederek açtı, bir tutam aldı.</p>
				<p>Semyon, orman kenarını aşan bir erkek köpeğe, “Geriye!” diye bağırdı. Kont ürperdi, enfiye kutusunu düşürdü. Nastasya İvanovna indi, onu yerden almaya koyuldu. Kont’la Semyon ona bakıyorlardı. Ansızın (ki bu sık sık olur) köpeklerin havlayan ağızları ve Danilo’nun sesi sanki ta önlerindeymiş gibi takipçilerin gürültüsü bir an yakınlaştı.</p>
				<p>Kont dönüp baktı, sağda oyuklarından fırlamış gözlerle ona bakan ve külahını kaldırıp ileriyi, karşı tarafı gösteren Mitka’yı gördü.</p>
				<p>“Kendini sakın!” diye Mitka öyle bir sesle bağırdı ki, ansızın dışarı çıkan bu sözü çoktan beri içinde tuttuğu belliydi. Köpekleri salıvererek atını Kont’a doğru sürdü.</p>
				<p>Kont ile Semyon orman kenarından dörtnala uzaklaştılar, sol taraflarında hafifçe yalpalanarak yavaş sıçrayışlarla, onların ayrıldıkları ormanın kenarına doğru gelen kurdu gördüler. Azgın köpekler cıyıltılı sesler çıkardılar, tasmalarını koparıp atların ayakları dibinden kurda doğru ileri atıldılar.</p>
				<p>Kurt durdu, geniş kafasını anjin olmuş gibi, hantalca köpeklere doğru çevirdi, bir iki defa sıçradı ve yine hafifçe yalpalanıp kuyruğunu sallayarak ormanın kenarında kayboldu. Bu sırada karşıki ormanın kenarından ağlamaya benzer bir ulumayla bir av köpeği fırladı, sonra ikincisi, üçüncüsü fırladı ve bütün sürü tarlaya, kurdun kaçtığı yere daldı. Av köpeklerinin arkasından fındık fidanlığı açıldı, Danilo’nun terden kararmış al atı göründü. Onun uzun sırtında yusyuvarlak olmuş, öne doğru yatmış, külahsız, kızarmış ve terli yüzünün üstünde ak ve karmakarışık saçlarıyla Danilo oturuyordu.</p>
				<p>“Tut, tut!” diye bağırıyordu, Kont’u görünce gözlerinde şimşekler çaktı.</p>
				<p>“Oo...” diye kaldırdığı kamçısıyla Kont’u tehdit ederek bağırdı.</p>
				<p>“Kurt, diye ha!... Avcılara bak!”</p>
				<p>Bozulan ve ürken Kont’u fazla söze layık görmemiş gibi ona hazırladığı bütün hiddetiyle kır iğdişin terden ıslanmış çökük böğrüne vurdu ve av köpeklerinin arkasına düştü. Kont bir cezalı gibi etrafına bakınıyor, gülümsemesiyle Semyon da durumuna karşı merhamet uyandırmaya çalışarak duruyordu. Fakat Semyon artık yanında değildi; çalılıklarda dolaşıyor, kurdu çıkarmaya çalışıyordu. Canavar, tazılarla da iki yandan kovalanıyordu. Ama çalılığa daldı, avcılar onu yakalayamadı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f569"><a class="si-backref" href="#ref_f569">569</a><span class="si-footnote-text"> Bir ya da iki kişilik, üstü açık, yaylı araba. (Ç.N.)</span></div>
					
						<div class="si-footnote html5_aside epub-type_footnote" id="f570"><a class="si-backref" href="#ref_f570">570</a><span class="si-footnote-text"> Bir uzunluk ölçüsü: 2.13 m. (Ç.N.)</span></div>
				</div>
  </body>
</html>