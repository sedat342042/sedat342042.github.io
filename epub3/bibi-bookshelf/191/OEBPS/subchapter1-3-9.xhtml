<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-9">
<div class="html5_section">
				<h1 class="subchapter">IX</h1>
				
				<p class="margin">Teftişin ertesi günü en iyi üniformasını giyen Boris, arkadaşı Berg’in başarılar dileğiyle uğurlanıp Bolkonski’ nin sevgisinden yararlanmak, daha iyi bir konum, özellikle (kendisine orduda çekici gelen) önemli bir kişinin yanında bir yaverlik bulmak isteğiyle Olmütz’e gitti. “Babasından bir elde on bin ruble alan Rostov’un hiç kimsenin önünde eğilmeyeceğini, kimseye uşaklık etmeyeceğini söylemesi kolaydır, ama ben, kendi başından başka bir şeyi olmayan ben, mesleğimde kendim ilerlemek, fırsatları kaçırmamak, hele bu fırsatlardan yararlanmak zorundayım.”</p>
				<p>O gün Olmütz’de Prens Andrey’i bulamadı. Ama genel karargâhla kordiplomatiğin bulunduğu, her iki imparatorun da saraylı maiyetleriyle, yakınlarıyla yaşadıkları Olmütz’ün manzarası onda bu yüksek sınıfa katılmak isteğini bir kat daha güçlendirmiş oldu.</p>
				<p>Kimseyi tanımıyordu, giydiği şık muhafız üniformasına rağmen şatafatlı arabaları, sorguçları, kurdeleleri, nişanlarıyla sokaklarda dolaşan bütün bu yüksek insanlar, saraylılar, askerler ona öyle geliyordu ki, bir muhafız subayı olarak kendisinden ölçü kabul etmez derecede yüksektiler ve onun varlığını yalnız kabul etmek istemiyor değil, kabul edemiyorlardı.</p>
				<p>Bolkonski’yi sorduğu Başkomutan Kutuzov’un karargâh merkezindeki bütün o yaverler, hatta emir erleri ona, kendisi gibi subayların buralarda boyuna dolaşıp durduğunu, artık bunlardan bıkıp usandıklarını anlatmak ister gibi bakıyorlardı. Buna rağmen, daha doğrusu asıl bu yüzden ertesi gün, ayın on beşinde, yemekten sonra yeniden Olmütz’e gitti, Kutuzov’un yerleştiği binaya girerek Bolkonski’yi sordu. Prens Andrey evdeydi; Boris’i herhalde eskiden dans edilen, şimdiyse beş karyolanın, çeşitli mobilyanın, masa, iskemleler ve klavsenlerin bulunduğu büyük bir salona götürdüler. Acem hırkası giymiş bir yaver, kapıya yakın, masanın başında oturuyor, yazı yazıyordu. Bir başkası, kırmızı, şişman Nesvitski, elleri başının altında yatağa uzanmış, yanında oturan bir subayla gülüşüyordu. Bir üçüncüsü klavsende bir Viyana valsi çalıyor, aynı klavsenin üzerine uzanmış bir dördüncüsü ona şarkı söylüyordu. Bolkonski yoktu. Boris’i görünce kıpırdamadılar bile. Seslendiği yazıcı can sıkıntısıyla ona döndü. Bolkonski’nin nöbetçi olduğunu, onu görmek istiyorsa kapının solundaki salona gitmesini söyledi. Boris teşekkür ederek kabul salonuna gitti. Kabul salonunda subay, general on kişi vardı.</p>
				<p>Boris içeri girdiği sırada, Prens Andrey küçümsemeyle göz kırpıştırarak (hani o, görevim olmasa sizinle bir dakika bile durup konuşmazdım, diyen nazik, yorgun tavırla) kıpkırmızı yüzünde askerce bir boyun eğmeyle, adeta parmaklarının ucunda dimdik duran ve bir şeyler rapor eden göğsü nişanlarla dolu yaşlı bir Rus Generali’ni dinliyordu.</p>
				<p>Prens Andrey küçümsemeyle konuşmak istediği zaman kullandığı Fransız ağzıyla generale Rusça seslendi:</p>
				<p>“Pekâlâ, lütfen bekleyin.” Sonra Boris’i görünce, artık (kendisini biraz daha dinlemesi için yalvararak peşinden koşan) generale aldırmadı, başıyla Boris’e işaret edip neşeli bir gülümsemeyle ona doğru döndü.</p>
				<p>Bu sırada Boris önceden de tahmin ettiği bir şeyi, yani şunu artık açıkça anlamıştı: Orduda, talimatnameye yazılı, alayda bilinen, kendisinin de bildiği o rütbeler silsilesinden, disiplinden başka, daha esaslı bir rütbeler silsilesi vardır; şu kıpkırmızı yüzüyle dimdik duran generali, Yüzbaşı Andrey, keyfi öyle istiyor diye Teğmen Drubetskoy’la konuşmayı daha uygun görünce, saygıyla beklemeye zorlar. Boris bundan sonra talimatnamedeki yazılışa göre değil de yazılı olmayan rütbeler silsilesine göre hizmet etmeye her zamankinden çok ahdetti. Başka şartlar içinde, cephede, kendisini, yani muhafız teğmeni ezebilecek bir generalden artık, sırf Prens Andrey tarafından tutulduğu için, üstün oluverdiğini şimdiden görüyordu. Prens Andrey ona yaklaştı, elini tuttu.</p>
				<p>“Dün beni bulamadığınıza çok üzüldüm. Bütün gün Almanlarla sürttüm durdum. Weierother’le birlikte tertibatı teftiş ettik. Bu Almanlar bir kere kılı kırk yarmaya başladılar mı, sonu yoktur!”</p>
				<p>Boris, Prens Andrey’in sanki herkesçe bilinen bir şeye dairmiş gibi yaptığı imaya sözde anlamış görünerek gülümsedi. Halbuki hem Weirerother soyadını, hem de hatta tertibat sözcüğünü ilk defa duyuyordu.</p>
				<p>“E, azizim, yaver olmak istiyorsunuz ha? Bu günlerde aklımdaydınız.”</p>
				<p>Boris elinde olmadan, her nedense kızarak, “Evet, ben,” dedi, “başkomutana rica etmeyi düşünüyordum. Benim hakkımda Prens Kuragin’den ona bir mektup var, ben sadece şunu için rica edecektim ki,” diye sanki özür diliyormuş gibi ekledi, “muhafızların savaşa girişmeyeceklerinden korkuyorum da.” </p>
				<p>Prens Andrey, “Peki! Peki! Bütün bunları konuşuruz,” dedi. “Yalnız, izin verin de şu bayın geldiğini haber vereyim, sonra sizinim.”</p>
				<p>Prens Andrey kıpkırmızı generali haber vermek üzere içeri girdiği sırada, Boris’in yazılı olmayan rütbeler silsilesinin yararları hakkındaki görüşünü belli ki kabul etmeyen bu general, kendisinin yaverle sonuna kadar konuşmasına engel olan küstah teğmene gözlerini öyle bir dikti ki, Boris bozuldu, döndü ve Prens Andrey’in başkomutanın yazı odasından çıkmasını sabırsızlıkla bekledi.</p>
				<p>Klavsenli büyük salona gittikleri sırada Prens Andrey, “Bakın azizim, sizin için ne düşündüm: Başkomutanı görmenize gerek yok,” dedi, “size bir yığın iltifatta bulunur, öğle yemeğine gelmenizi söyler. (Şu rütbeler silsilesine göre hizmet etmek için hiç de kötü bir şey olmazdı, diye düşündü Boris.) Ama işte hepsi bu kadar, biz yaverler, emir subayları neredeyse bir tabur olacağız. Fakat bakın ne yapalım: Benim yakın bir dostum var, yaver, general mükemmel bir insan, Prens Dolgorukov; siz bilmeyebilirsiniz ama mesele şu, şimdi kurmayıyla beraber Kutuzov ve bütün bizler hiçbir şey değiliz, bütün işler hükümdarda toplanıyor; işte bunun için biz Dolgorukov’a gideriz, zaten onu ben de göreceğim, daha önce ona sizden söz etmiştim, böylece bakarız, sizi o kendi yanında bir yere yerleştirmenin yolunu bulabilir mi ya da orada bir yerlere, güneşe yakın.”</p>
				<p>Prens Andrey genç bir adama destek olduğu, yüksek sınıfta başarılı olması için ona yardımda bulunduğu zamanlar hep fazla heyecanlanırdı. Böylece kendisi de başka birine yardım bahanesiyle (ki bunu hiçbir zaman gururuna yedirip kendisi için kabul etmezdi) kendisini çeken bu sınıflarla içli dışlı olmuş oluyordu. Boris’in işini memnuniyetle üzerine aldı, birlikte Prens Dolgorukov’a gittiler.</p>
				<p>İmparatorla yakınlarının oturdukları Olmütz Sarayı’ na vardıkları zaman çoktan akşam olmuştu.</p>
				<p>Aynı gün, bütün üyeleriyle iki imparatorun katıldıkları yüksek savaş şûrası toplanmıştı. Bu şûrada yaşlıların, Kutuzov’la Prens Schwarzenberg’in düşüncelerine aykırı olarak bir an önce hücuma geçilmesine, Bonaparte’la kesin sonuç alınacak bir çatışmaya girilmesine karar verilmişti. Prens Dolgorukov’u bulmak için Prens Andrey, Boris’le birlikte saraya girdiği zaman savaş şûrası henüz dağılmıştı. Genel karargâhtakiler henüz, gençler grubu için zaferle biten bugünkü savaş şûrasının büyüsü altındaydılar. Hücum etmeyerek olacakları beklemeyi tavsiye eden, işi ağırdan alma taraftarlarının sesleri oybirliğiyle bastırılıp itirazları hücumun yararlarının şüphe götürmez delilleriyle öyle bir çürütülmüştü ki şûrada konuşulan olası çatışma ve hiç şüphesiz zafer, artık geleceğe ait değil, geçmişe ait bir şeymiş gibi görünüyordu. Bütün elverişli şartlar bizim taraftaydı. Hiç şüphesiz Napoléon’unkine üstün olan muazzam kuvvetler aynı yere yığılmıştı, kıtalar imparatorların huzuruyla coşmuş, dövüşmek için sabırsızlanıyorlardı, kıtalara komuta edecek olan Avusturya Generali Weierother, üzerinde hareket yapılacak stratejik noktaları en küçük ayrıntılarına kadar biliyordu, (şimdi Fransızlarla boy ölçüşülecek alanlarda, iyi bir tesadüf eseri olarak, geçen yıl Avusturya kıtaları manevra yapmışlardı) bu yerler en küçük ayrıntılarına kadar biliniyordu, haritalarda tespit edilmişti. Bonaparte belli ki zayıf düşmüştü; bu nedenle hiçbir girişimde bulunmuyordu.</p>
				<p>Hücumun en ateşli taraftarlarından biri olan Dolgorukov şûradan yorgun, bitik, fakat kazanılan zaferle gururlu, heyecanlı olarak henüz dönmüştü. Prens Andrey himayesine aldığı subayı ona takdim etti, Prens Dolgorukov Boris’in elini nezaketle sıktı ama bir şey söylemedi, zihnini meşgul eden düşünceleri anlatmaktan kendini alamayarak, Prens Andrey’e Fransızca seslendi:</p>
				<p>“Yani azizim, nasıl çarpıştık! Umarım bundan sonraki de böyle zaferle biter. Ancak azizim, (kesik kesik, heyecanla konuşuyordu) Avusturyalılara, özellikle Weiero-ther’e karşı kusurlu olduğumu itiraf etmek zorundayım. O ne kılı kırk yarma, o ne düzen, o ne arazi bilgisi, bütün olanakları, en küçük ayrıntıları o ne önceden görüş! Hayır, azizim, içinde bulunduğumuz şartlardan daha elverişlisini düşünüp icat etmek mümkün değil. Avusturya hesaplılığının Rus cesurluğuyla birleşmesi, daha başka ne istersiniz?”</p>
				<p>Bolkonski, “Demek saldırı kesin olarak kararlaştırıldı?” dedi.</p>
				<p>“Hem de biliyor musunuz azizim, bana öyle geliyor ki Napoléon ne yapacağını şaşırdı. Biliyor musunuz, bugün ondan imparatora bir mektup geldi.” Dolgorukov manalı manalı gülümsedi.</p>
				<p>“Ya? Ne yazıyor?” diye sordu Bolkonski.</p>
				<p>“Ne yazacak? Tradiridira vs. bütün bunlar sadece vakit kazanmak amacıyla... Ben size şu kadarını söylüyorum: O artık bizim avucumuzun içinde! Ama hepsinden hoşu şu ki,” diye ansızın safça gülerek devam etti, “verilecek yanıtta ona nasıl hitap edileceğini bir türlü bulamadılar. Konsül denemeyeceğine göre, elbette imparator da denemez, bana kalsa General Bonaparte demeli.”</p>
				<p>Bolkonski, “İyi ama, onu imparator olarak tanımamakla General Bonaparte diye çağırmak arasında fark var,” dedi.</p>
				<p>Dolgorukov gülerek ve sözünü keserek çabuk çabuk, “Sorun da bu ya,” dedi. “Bilibin’i tanırsınız, çok akıllı adamdır: ‘Zorbaya, insan soyunun düşmanına’ diye hitap edilmesini teklif etti.”</p>
				<p>Dolgorukov keyifli bir kahkaha attı.</p>
				<p>Bolkonski, “Dahası yok mu?” dedi.</p>
				<p>“Ama Bilibin yine de ciddi bir unvan buldu. Ne akıllı, ne ince zekâlı adam.”</p>
				<p>“Nasıl?”</p>
				<p>Dolgorukov ciddi ve keyifli, “Fransız Hükümeti reisine, <em>au chef du gouvernement</em><a class="si-noteref epub-type_noteref" href="#f402" id="ref_f402">402</a><em> français</em>,” dedi, “güzel değil mi ha?”</p>
				<p>Bolkonski, “Güzel ama hiç de hoşuna gitmeyecek.”</p>
				<p>“Ya, evet, hiç de! Erkek kardeşim onu tanıyor, birçok kez Paris’te onunla, yani şimdiki imparatorla yemek yemiş; bundan daha ince, daha kurnaz bir diplomat olamaz, diyor, biliyorsunuz ya, Fransız açıkgözlülüğüyle İtalyan aktörlüğünün birleşmesi! Kont Markov’la ona dair fıkraları biliyor musunuz? Yalnız Kont Markov onun karşısında kendini kullanmasını bilmiştir. Mendil hikâyesini biliyor musunuz? Nefistir!”</p>
				<p>Konuşkan Dolgorukov bir Boris’e, bir Prens Andrey’e dönerek, elçimiz Markov’u denemek için Bonaparte’ın, mendilini onun önünde nasıl bilerek düşürdüğünü, Markov’un mendili kaldırmasını bekleyerek durup yüzüne baktığını, bunun üzerine Markov’un da hemen kendi mendilini ötekinin yanına nasıl düşürdüğünü sonra da Napoléon’un mendilini bırakarak nasıl kendi mendilini aldığını anlattı.</p>
				<p>Bolkonski, “<em>Charmant</em>!”<a class="si-noteref epub-type_noteref" href="#f403" id="ref_f403">403</a> dedi. “Ama Prens, şey, ben size bu delikanlıyla ilgili olarak gelmiştim. Bakınız, kısaca...”</p>
				<p>Prens Andrey sözünü bitirmeden içeriye Dolgorukov’u imparatorun yanına çağıran bir yaver girdi.</p>
				<p>Dolgorukov telaşla kalkıp Prens Andrey’le Boris’in ellerini sıkarak, “Ah, ne aksilik!” dedi. “Bilirsiniz, gerek sizin için, gerekse bu sevimli delikanlı için elimden gelen her şeyi seve seve yaparım.” Boris’in elini tekrar saf, içten, heyecanlı, şımarık bir edayla sıktı. “Ama görüyorsunuz ya... Bir dahaki sefere!”</p>
				<p>Kendisini yüksek makamlara böyle yakın hissetmek Boris’i heyecanlandırmıştı. Alayında kendini küçük, itaatli, değersiz bir parçası olarak hissettiği, kalabalıkların o görkemli hareketlerini yönlendiren kişilerle burada ilişki kurmaya başladığını anlıyordu. Dolgorukov’un peşinden koridora çıkınca, hükümdarın odasından çıkan sivil elbiseli, zeki görünüşlü, çenesindeki keskin yara izinin çirkinleştirmediği, tersine, bunun kendisine özel bir canlılık, bir cazibe kattığı kısa boylu bir adamla karşılaştılar. Bu kısa boylu adam bir yakın arkadaşı selamlar gibi Dolgorukov’u başıyla selamladı, sonra Prens Andrey’e doğru yürüyerek kendisine selam vermesini, yahut yol açmasını bekler gibi dik ve soğuk bir bakışla onun yüzüne bakmaya başladı. Prens Andrey ne onu, ne bunu yaptı, yüzünde öfke belirmişti; genç adam geri dönerek koridorun öbür tarafına saptı.</p>
				<p>“Kim bu?” diye sordu Boris.</p>
				<p>“Bu, en dikkate değer ama benim en hoşuma gitmeyen adamlardan biri. Dışişleri Bakanı Prens Adam Çartorijski.”</p>
				<p>Saraydan çıkarlarken Bolkonski, bastıramadığı bir öfkeyle, “İşte bu adamlar,” dedi, “dünyanın kaderini bu adamlar belirliyor.”</p>
				<p>Ertesi gün kıtalar hareket etti, artık ta Austerlitz Savaşı’na kadar Boris, ne Bolkonoski’yle ne de Dolgorukov’la buluşabilmiş, daha bir süre İsmailiye Alayı’nda kalmıştı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f402"><a class="si-backref" href="#ref_f402">402</a><span class="si-footnote-text"> Fransa Hükümeti.</span></div>
					
						<div class="si-footnote html5_aside epub-type_footnote" id="f403"><a class="si-backref" href="#ref_f403">403</a><span class="si-footnote-text"> Çok hoş.</span></div>
				</div>
  </body>
</html>