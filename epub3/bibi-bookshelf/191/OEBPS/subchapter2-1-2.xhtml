<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-2">
<div class="html5_section">
				<h1 class="subchapter">II</h1>
				
				<p class="margin">Ordudan Moskova’ya dönen Nikolay Rostov ev halkınca oğulların en iyisi, bir kahraman, sevgili Nikolaycık; hısım ve akrabalarca sevimli, hoş, terbiyeli bir delikanlı; ahbaplarca da yakışıklı bir <em>hussar</em> teğmeni, mükemmel bir dansör ve Moskova’nın kız verilebilecek en iyi kısmetlerinden biri olarak karşılanmıştı.</p>
				<p>Rostovlar bütün Moskova’yı tanırlardı; bu yıl yaşlı Kont’un yeterli parası vardı, çünkü bütün mülkler yeniden rehine konulmuştu, bundan dolayı da Nikolaycık kendine bir binek atı edinmiş, özellikle Moskova’da henüz hiç kimsede olmayan son moda süvari pantolonunu ve küçük gümüş mahmuzlu, sivri burunlu, son moda çizmelerini giyerek hoşça vakit geçiriyordu. Eve dönen Rostov, uzunca bir aradan sonra, eski hayatına dönmüş olmanın mutluluğunu yaşıyordu. Kendini iyice erkekleşmiş, büyümüş buluyordu. Din dersi sınavını verememekten duyduğu üzüntüyü, Gavrilo’dan arabaya binmek için borç almalarını, Sonya’yla gizlice öpüşmelerini, bütün bunları şimdi, ölçülemeyecek kadar uzakta kalan çocukluğu gibi hatırlıyordu. Oysa şimdi Giyorgiyev Nişanı olan, süvari ceketi gümüş işlemeli bir <em>hussar</em> teğmeniydi; yaşlı başlı, saygıdeğer, tanınmış meraklılarla birlikte yorgasını yarışa hazırlıyordu. Bulvarda oturan bir bayanla görüşüyor, akşamları ona gidiyordu, Arharovların balosunda mazurkayı idare ediyor, Feldmareşal Kamenski’yle savaştan konuşuyor, İngiliz kulübüne uğruyor, Denisov’un tanıştırdığı kırk yaşlarında bir albayla senlibenli konuşuyordu.</p>
				<p>Hükümdara karşı hayranlığı Moskova’da biraz azalmıştı, çünkü bütün bu süre içinde onu görmemişti. Ama hükümdardan, ona karşı sevgisinden, her şeyi sonuna kadar anlatmadığını, onunla ilgili duygularında herkesin anlamadığı bir şeylerin daha var olduğunu hissettirerek sık sık söz ediyordu; o zamanlar Moskova’da “etli kemikli melek” diye ad takılan İmparator Aleksandr Pavloviç’e karşı duyulan genel hayranlığı bütün ruhuyla paylaşıyordu.</p>
				<p>Rostov yeniden orduya dönünceye kadar Moskova’da geçirdiği bu kısa zaman içinde Sonya’ya yakınlaşmamış, tersine, ondan uzaklaşmıştı. Sonya çok güzeldi, şirindi, kendisine tutkuyla âşık olduğu da belliydi, ama Rostov öyle bir gençlik çağındaydı ki; bu çağda insan kendini işi başından aşkın sanır, bu gibi şeylerle uğraşmaya vakit olmaz, delikanlı bir yere bağlanmaktan korkar, özgürlüğünün üzerine titrer. Rostov Moskova’ya bu gelişinde Sonya’yı ne zaman düşünse, kendi kendine, eh, diyordu, daha nice nice böyleleri olacak, benim bilmediğim yerlerde onun gibi daha niceleri vardır. Canım istediği zaman aşkla uğraşırım ama şimdi buna vaktim yok. Bundan başka, kadınların arasında bulunmak erkekliğe dokunan bir şey gibi geliyordu ona. Balolara, kadın meclislerine gidiyordu. Yarışlar, İngiliz kulübü, Denisov’la içki âlemleri, “oraya” gitmek: Bütün bunlara laf yok, bunlar genç <em>hussar</em>’a yakışan şeylerdi.</p>
				<p>Martın başlangıcında, yaşlı Kont İlya Andreyiç Rostov, Prens Bagration’un şerefine İngiliz kulübünde verilecek ziyafetin hazırlığıyla uğraşıyordu.</p>
				<p>Kont, sırtında robdöşambrı, kulübün satın alma görevlisine ünlü aşçıbaşı Feoktist’e, Prens Bagration’a çekilecek ziyafet için kuşkonmazlar, taze hıyarlar, dana etleri ve balıklar hakkında emirler vererek salonlarda dolaşmaktaydı. Kont, kurulduğu günden beri İngiliz kulübünün başkanı ve üyesiydi. Bagration için tören düzenlenmesi işini kulüp ona bırakmıştı, çünkü bir ziyafeti onun kadar cömertçe, konukseverce hazırlayabilecek az insan vardı, çünkü, özellikle bir ziyafetin hazırlanması için, gerektiğinde onun gibi cebinden para çıkaran, bunu yapmak isteyen az insan bulunurdu. Satın almacı ve aşçı, Kont’un emirlerini neşeli yüzlerle dinliyorlardı, çünkü biliyorlardı ki, birkaç bin rubleye mal olacak bir ziyafette, onun yanında olduğu kadar hiç kimsenin yanında çöplenemezler.</p>
				<p>“Bana bak, horoz ibiklerini kaplumbağa çorbasının içine koyarsın, biliyorsun ya!”</p>
				<p>Aşçı sordu:</p>
				<p>“Demek, soğuk yemekler üç çeşit olacak...”</p>
				<p>Kont düşünceye daldı:</p>
				<p>“Üç çeşit; daha az olmaz... Mayonez bir,” diye parmaklarıyla saymaya başladı.</p>
				<p>“Büyüklerinden tatlı su kefali almamızı da emreder misiniz?” diye sordu satın almacı.</p>
				<p>“Mademki fiyatları indirmiyorlar, ne yapalım, al. Bak, az daha unutuyordum. Sofraya bir <em>entre</em><a class="si-noteref epub-type_noteref" href="#f440" id="ref_f440">440</a> daha gerekir, Tanrım!” Başını ellerinin içine aldı, “Peki, çiçekleri kim getirecek bana?”</p>
				<p>“Mitenka! Hey, Mitenka! Ata bin, dörtnala benim çiftliğe koş, Mitenka,” diye sesini duyup gelen kâhyasına döndü, “Moskova’ya yakın çiftliğe koş, bahçıvan Maksimka’ya hemen angaryacıları hazırlamasını söyle, ona de ki keçelere sarıp bütün limonluğu buraya taşısın. Bana burada iki yüz saksı cumaya hazır olmalı,”</p>
				<p>Daha bir yığın emir verdikten sonra dinlenmek için Kontesçiğinin yanına gitmek istedi ama aklına başka, önemli bir şey daha geldi, geri döndü, aşçıyla satın almacıyı da çevirdi, yeniden emirler vermeye başladı. Kapının arkasından çevik bir erkek yürüyüşü, mahmuz şakırtıları duyuldu ve bıyıkları yeni terlemiş, yakışıklı, al yanaklı, ve görünüşe göre Moskova’da sürdüğü sakin hayatın içinde dinlenmiş, toparlanmış genç Kont içeri girdi.</p>
				<p>Yaşlı Kont, oğlundan utanmış gibi, “Ah, yavrum! Başım dönüyor,” diye gülümsedi, “bari bana biraz yardım etseydin! Daha şarkıcılar da lazım. Orkestram var ama Çingeneleri de mi çağırmalı ne? Sizin asker milleti onları sever.”</p>
				<p>“Doğrusu ya babacığım, öyle sanıyorum ki Prens Bagration, Schöngraben Savaşı’na hazırlanırken şimdi sizin didindiğinizden daha az didinmişti,” diye gülümseyerek yanıt verdi oğlu. </p>
				<p>Yaşlı Kont sözde öfkelendi: </p>
				<p>“Öyleyse biraz da sen uğraş, dene bakalım!”</p>
				<p>Ve Kont, babayla oğulu zeki, saygılı bir yüzle, dikkatli ve şefkatli bir edayla süzen aşçıya döndü.</p>
				<p>“Gençliği görüyorsun ya, ha Feoktist?” dedi, “Bizimle, yaşlılarla alay ediyorlar.”</p>
				<p>“Ne yaparsınız Ekselans, onlar yalnız yemeğin iyisini yemek isterler, bu iş nasıl hazırlanır, nasıl servis yapılır umurlarında değil.”</p>
				<p>“Öyle, öyle,” diye haykırdı Kont, sonra oğlunun iki elini sevinçle yakalayarak devam etti: “İşte elime geçtin sonunda! Şimdi hemen çift atlı kızağa atla, Bezuhov’a koş, ona de ki, Kont, yani İlya Andreyiç sizden çilekle taze ananas rica ediyor. Bunları ondan başka hiçbir yerde bulamazsın. Eğer onu göremezsen Prenseslere gider söylersin, oradan da Razgulya’ya gidersin. Arabacı İpatka orayı bilir. Orada Çingene İlyuşka’yı bulursun, hani şu Kont Orlov’da dans etmişti, hatırladın mı, beyaz <em>kazakin</em> giyiyordu? İşte onu buraya sürükler getirirsin.” Kaş göz işaretleri ve yarım gülümsemelerle daha çok “delibozuk” diye adlandırdığı Dolohov’dan yana olduğunu gösteriyordu. “Diyorlar ki Piyer çektiği acıyla bitkin bir hale gelmiş.”</p>
				<p>“Yine de siz ona kulübe gelmesini söyleyin, avunur. Ziyafet çok güzel olacak.” </p>
				<p>“Çingene kızlarını da buraya getirecek miyiz?” diye gülümseyerek sordu Nikolay. “Hadi hadi!”</p>
				<p>Anna Mihailovna, her zamanki Hıristiyan sevecenliğiyle, hamaratça, endişeli ve sessizce odaya girdi. Anna Mihailovna Kont’u hep robdöşambrıyla görür, Kont her seferinde onun karşısında bozulur ve kılık kıyafetinden ötürü özür dilerdi.</p>
				<p>Anna Mihailovna gözlerini sevecenlikle kapayarak, “Zarar yok Kont, kuzum,” dedi, “hem Bezuhov’a ben giderim. Piyer geldi, şimdi gerekli ne varsa onun limonluğundan alabiliriz. Zaten ben de onu görecektim. Bana Boris’in mektubunu yollamış. Çok şükür, Borya şimdi kurmayda.”</p>
				<p>Anna Mihailovna’nın siparişlerden bir kısmını üzerine almasına Kont sevindi ve küçük arabayı onun için koşmalarını emretti.</p>
				<p>“Kendisinin de davetli olduğunu Bezuhov’a söylersiniz,” dedi Kont, “ben ona yazarım. Karısıyla arası nasıl?” </p>
				<p>Anna Mihailovna gözlerini oynattı, yüzünde derin bir acı belirdi.</p>
				<p>“Ah, çok mutsuz,” dedi, “duyduklarımız doğruysa korkunç bir şey. Onun mutluluğuna hepimiz onca sevinirken hiç bunlar gelir miydi! Oysa ne yüce bir ruhu vardır genç Bezuhov’un. Evet ben ona yürekten acıyorum, elimden geldiğince onu teselli etmeye çalışacağım.”</p>
				<p>“Peki ama ne olmuş?” diye sordu Rostovlar.</p>
				<p>Anna Mihailovna derinden derine içini çekti:</p>
				<p>“Dolohov, Mariya İvanovna’nın oğlu,” diye gizemli bir fısıltıyla söze başladı, “diyorlar ki kadını iyice dile düşürmüş. Piyer, Dolohov’un elinden tutuyor, Petersburg’a evine çağırıyor, sonra işte... Kadın buraya geldi, delibozuk da peşinde,” diye sürdürdü, Piyer’in acısına nasıl üzüldüğünü göstermek istiyordu ama “delibozuk” dediği Dolohov’u da pek haksız bulmadığı anlaşılıyordu. </p>
				<p>“Piyer derdinden ölecekmiş neredeyse.”</p>
				<p>“Siz ona söyleyin kulübe gelsin, değişiklik olur. Büyük bir ziyafet olacak.”</p>
				<p>Ertesi gün, martın üçünde, öğleden sonra saat ikide İngiliz kulübünün iki yüz elli üyesiyle elli önemli davetli, Avusturya seferinin kahramanı Prens Bagration’u yemeğe bekliyorlardı. Austerlitz Savaşı hakkında gelen haberlerle önceleri Moskova şaşkına dönmüştü. O günlerde Ruslar zaferlere öyle alışmışlardı ki, yenilgi haberini alınca bazıları inanmamış, bazılarıysa böyle tuhaf bir şeyin açıklamasını olağanüstü nedenlerde aramıştı. Asillerin, doğru haber alanların, itibarlı kimselerin toplandığı İngiliz kulübünde (aralık ayında haberler gelmeye başladığı bir sırada) savaşa ve son çarpışmaya dair, sanki söz birliği edilmiş gibi, hiçbir şey konuşulmamıştı. Konuşmalara yön veren Kont Rastopçin, Prens Yüriy Vladimiroviç Dolgorukov, Valuyev, Kont Markov, Prens Vyazemskiy gibi adamlar kulüpte görünmemiş, evlerde, kendi aralarında toplanmışlar, başkasının ağzıyla konuşan Moskovalılar da (bunlara İlya Andreyiç Rostov da dahildi) kısa bir zaman için savaş hakkında belirli bir görüş sahibi olamamış, rehbersiz kalmışlardı. Moskovalılar işlerin kötü gittiğini, bu berbat haberleri değerlendirmenin zorluğunu, bu yüzden susmanın daha iyi olacağını hissediyorlardı. Ama bir süre sonra kulübe fikir veren kodamanlar, görüşme odasından çıkan hâkimler gibi ortaya çıkmış, herkes açık ve kesin konuşmaya başlamıştı. O inanılmaz, şimdiye dek görülmemiş, olanaksız şeye, Rusların yenilmiş olmasına nedenler bulunmuş, böylece her şey aydınlanmış, Moskova’nın her köşesinde aynı görüş dile getirilir olmuştu. Bu nedenler şunlardı: Avusturyalıların ihaneti, kıtaların donanımının yetersizliği, Leh Przhebyshevsky’nin, Fransız Langeron’un ihaneti, Kutuzov’un iktidarsızlığı ve kötü, yetersiz adamlara bel bağlayan hükümdarın (bunu yavaşça söylüyorlardı) gençliği, deneyimsizliği. Ama ordu, Rus Ordusu, diyordu herkes, harikuladeydi, yiğitlikte harikalar yaratmıştı. Askerler, subaylar, generaller: Kahramandılar. Ama kahramanların kahramanı, Schöngraben çarpışması ve geri çekilmesiyle ün salan Prens Bagration’du, orada kıtalarını bir o bozguna uğratmadan hareket ettirebilmiş, kendinden iki kat güçlü bir düşmanı püskürtmüştü. Bagration’un Moskova’da kahraman olarak seçilmesinde, burada dostu ve arkası olmamasının, yabancı olmasının da etkisi olmuştu. Onun kişiliğinde, daha İtalya seferiyle Suvorov’un anısına bağlı, savaşçı, basit, arkasız ve entrikasız Rus askerlerine, layık olduğu saygı gösteriliyordu. Bundan başka, ona edilen bu itibarda Kutuzov’a karşı duyulan hoşnutsuzluk, beğenmemezlik de daha iyi belirtilmiş oluyordu. </p>
				<p>Şakacı Şinşin, Voltaire’in sözüne nazire yaparak, “Eğer Bagration olmasaydı, <em>il faudrait l’inventer,</em>”<a class="si-noteref epub-type_noteref" href="#f441" id="ref_f441">441</a> dedi.</p>
				<p>Kutuzov’dan kimse söz etmiyordu, bazılarıysa onu saray fırıldağı, yaşlı zampara, diye adlandırarak kötülüyorlardı. </p>
				<p>Yenilginin tesellisini eski zaferlerin hatırasında bulan Moskova’da, Prens Dolgorukov’un, su testisi su yolunda kırılır, sözleriyle Rastopçin’in Fransız askerlerini savaşa sürmek için tumturaklı cümleler gereklidir, Almanlarla onları, kaçmanın ileri gitmekten daha tehlikeli olduğuna inandırmalısınız; ama Rus askerlerini yalnızca zaptetmek, onlara, yavaş olun, diye rica etmek gerekir, yolundaki sözleri dolaşıyordu. Dört bir yanda askerlerimizin ve subaylarımızın Austerlitz’de gösterdikleri kişisel başarı örneklerine dair yeni yeni hikâyeler işitilmekteydi. Filanca bayrağı kurtarmış, falanca beş Fransız öldürmüş, falanca bir başına beş topu kullanmış. Tanımayanlar Berg’den de söz ediyorlardı, sağ elinden yaralanınca kılıcını sol eline almış, ileri atılmıştı. Bolkonski hakkında hiçbir şey söylenmiyordu. Yalnız, onu yakından tanıyanlar, arkasında gebe karısıyla garip garip huyları olan babasını bırakarak böyle erken öldüğü için acımışlardı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f440"><a class="si-backref" href="#ref_f440">440</a><span class="si-footnote-text"> Sofraya ilk verilen yemekler. (Ç.N.)</span></div>
					
						<div class="si-footnote html5_aside epub-type_footnote" id="f441"><a class="si-backref" href="#ref_f441">441</a><span class="si-footnote-text"> Onu icat etmek gerekirdi.</span></div>
				</div>
  </body>
</html>