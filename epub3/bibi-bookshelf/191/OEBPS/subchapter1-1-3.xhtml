<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-3">
<div class="html5_section">
				<h1 class="subchapter">III</h1>
				
				<p class="margin">Anna Pavlovna’nın daveti başlamıştı. İğler uyumla, durmaksızın uğulduyordu. Davet, bu parlak sosyete, yabancı, zayıf ve geçkin bir kadınla oturan <em>ma tante</em>’tan başka üç gruba ayrılmıştı. Daha çok erkeklerden oluşan gruplardan birinin merkezi rahip, gençlerin toplandığı başka bir grubun merkezi de Prens Vasiliy’in kızı güzel Prenses Elen’le, sevimli, pembe yüzlü, yaşına göre fazla dolgun Küçük Prenses Bolkonskaya idi. Üçüncüsü, Mortemar’la Anna Pavlovna’nın grubuydu.</p>
				<p>Vikont, kendisini herhalde büyük bir şöhret saymakla birlikte, terbiye gereği alçakgönüllülük gösterip bulunduğu topluluğun yararını düşünen sevimli, yüzünün çizgilerinin yanında tavırları da ince bir delikanlıydı... Anna Pavlovna davetlilerini onunla birlikte ağırlıyor gibi görünüyordu. Pis bir mutfakta insanın tiksindiği bir et parçasını iyi bir metrdotel nasıl nefis bir şey diye öne sürerse, Anna Pavlovna da bu davette önce Vikont’u, sonra da rahibi, nefis şeyler gibi davetlilere ikram ediyordu. O sırada Mortemar’ın grubunda Enghien Dükü’nün öldürülmesinden söz açılmıştı. Vikont, onun, Bonaparte’ı kızdıran o cömertliği yüzünden öldüğünü söylüyordu.</p>
				<p>Anna Pavlovna, <em>“Ah! Voyons. Contez-nous cela, vicomte,”</em><a class="si-noteref epub-type_noteref" href="#f42" id="ref_f42">42</a> dedi ve bu “<em>Contez-nous cela”</em> cümlesinin neredeyse <em>à la XV. Louis</em><a class="si-noteref epub-type_noteref" href="#f43" id="ref_f43">43</a> etki yaptığını sevinçle hissetti.</p>
				<p>Vikont saygıyla eğildi, nezaketle gülümsedi. Anna Pavlovna Vikont’un çevresinde bir daire çizdi, herkesi onu dinlemeye çağırarak birinin kulağına fısıldadı:</p>
				<p><em>“Le vicomte a été personnellement connu de monsei-gneur.”</em><a class="si-noteref epub-type_noteref" href="#f44" id="ref_f44">44</a></p>
				<p>Başka birisine:</p>
				<p>“<em>Le vicomte est un parfait conteur.</em>”<a class="si-noteref epub-type_noteref" href="#f45" id="ref_f45">45</a></p>
				<p>Bir üçüncüye, <em>“Comme on voit l’homme de la bonne compagnie,”</em><a class="si-noteref epub-type_noteref" href="#f46" id="ref_f46">46</a> dedi.</p>
				<p>Böylece Vikont sosyeteye en kibar, en elverişli haliyle, sıcak bir tabakta üzerine yeşillik serpilmiş bir rozbif gibi sunulmuş oldu.</p>
				<p>Vikont hikâyesine artık başlamak istiyor, ince bir tavırla gülümsüyordu.</p>
				<p>Anna Pavlovna biraz ötede ayrı bir grubun merkezindeki güzel Prenses’e seslendi:</p>
				<p>“Buraya gelin, <em>chère</em> Hélène!”<a class="si-noteref epub-type_noteref" href="#f47" id="ref_f47">47</a></p>
				<p>Prenses Elen gülümsedi; salona girdiği andaki gibi çok güzel kadınlara özel o tatlı gülümsemesiyle kalktı. Kıvrımlar, tırtıllarla süslü ak balo elbisesini hafifçe hışırdatarak, beyaz omuzlarının ışıltıları, saçının ve pırlantalarının pırıltılarıyla yana açılan erkeklerin arasından geçti; kimseye bakmadan ama herkese gülümseyerek, sanki bütün güzelliğini, dolgun omuzlarını, o zamanın modası gereği çok açık olan göğsünü, ensesini seyretmek hakkını herkese bahşediyormuş ve sanki balonun görkemini peşinde sürüklüyormuş gibi doğru Anna Pavlovna’nın yanına gitti. Elen o kadar güzeldi ki, onda bir işve gölgesi sezilmek şöyle dursun, tersine, söz götürmez, güçlü, ezici güzelliğinden utanır gibiydi. Sanki güzelliğinin etkisini azaltmak istiyor da beceremiyordu.</p>
				<p>Onu görünce, <em>“Quelle belle personne!”</em><a class="si-noteref epub-type_noteref" href="#f48" id="ref_f48">48</a> diyordu herkes.</p>
				<p>Vikont, güzel Prenses karşısına oturup onu da o tatlı gülümsemesiyle aydınlatınca büyülenmiş gibi, omuzlarını silkerek gözlerini indirdi. Gülerek başını eğdi.</p>
				<p><em>“Madame, je crains pour mes moyens devant un pareil auditoire,”</em><a class="si-noteref epub-type_noteref" href="#f49" id="ref_f49">49</a> dedi.</p>
				<p>Prenses çıplak, dolgun kolunu küçük bir masaya yasladı, bir şey söylemeye gerek görmedi. Gülümseyerek bekledi. Hikâyenin devamı sırasında arada bir kâh hafifçe masaya dayalı dolgun ve güzel koluna, kâh kolyesini düzelttiği daha da güzel göğsüne bakarak dimdik oturdu. Birkaç defa elbisesinin kırışıklarını düzeltti. Hikâye ilginçleşince Anna Pavlovna’ya bakıyor, nedimesinin yüzünde beliren ifadeyi hemen kavrıyor, sonra parlak gülümsemesi içinde yine hareketsiz kalıyordu. Elen’in arkasından Küçük Prenses de çay masasını bırakıp gelmişti.</p>
				<p><em>“Attendez moi, je vais prendre mon ouvrage,”</em><a class="si-noteref epub-type_noteref" href="#f50" id="ref_f50">50</a> dedi ve Prens İppolit’e dönerek ekledi: <em>“Voyons, à quoi pensez- vous? Apportez-moi mon ridicule.”</em><a class="si-noteref epub-type_noteref" href="#f51" id="ref_f51">51</a></p>
				<p>Prenses güldü, konuştu, böylece küçük bir gürültü ve hareket dalgası uyandırdı; sonra oturup neşeyle elbisesini düzeltti.</p>
				<p>“Şimdi iyi,” dedi, başlanmasını rica ederek, işine koyuldu.</p>
				<p>Prens İppolit Küçük Prenses’e ridikülünü getirmiş, arkasından geçerek yanına bir koltuk yanaştırıp oturmuştu.</p>
				<p><em>Le charmant Hippolyte</em>,<a class="si-noteref epub-type_noteref" href="#f52" id="ref_f52">52</a> güzel kız kardeşine benzerliği, ama bu benzerliğe rağmen şaşılacak çirkinliğiyle insanı hayrete düşürürdü. Yüzünün çizgileri bütünüyle kız kardeşinin çizgileriydi. Ama kızın her şeyi neşeli, taze ve bitimsiz bir gülüşle, görülmedik klasik bir beden güzelliğiyle ışıldardı; erkekteyse tersine, aynı yüz aptallıkla gölgelenmiş, sürekli bir kendine güven ve somurtkanlık taşırdı. Bedence kuru, zayıftı. Gözler, burun, ağız hepsi birden sanki belirsiz, sıkıntılı bir somurtkanlıkla sıkışmıştı. Kollar, bacaklar biçimsizdi.</p>
				<p>Prensesin yanına oturdu, el gözlüğünü, onsuz söze başlayamazmış gibi, acele acele gözlerine yerleştirerek sordu:</p>
				<p><em>“Ce n’est pas une histoire de revenants?</em>”<a class="si-noteref epub-type_noteref" href="#f53" id="ref_f53">53</a></p>
				<p>Hayrete düşen Vikont omuzlarını silkerek, <em>“Mais non, mon cher,”</em><a class="si-noteref epub-type_noteref" href="#f54" id="ref_f54">54</a> diye yanıt verdi.</p>
				<p><em>“C’est que je déteste les histoires de revenants.”</em><a class="si-noteref epub-type_noteref" href="#f55" id="ref_f55">55</a></p>
				<p>Prens İppolit’in sesinin tonundan belliydi ki, bu sözleri söylemiş, ama ne anlama geldiğini sonradan anlamıştı.</p>
				<p>Kendine güveninden ötürü, sözlerinin çok mu akıllıca, yoksa çok mu budalaca olduğunu kimse kestiremezdi. Koyu yeşil bir frak, kendi deyimiyle <em>cuisse de nymphe effrayée</em><a class="si-noteref epub-type_noteref" href="#f56" id="ref_f56">56</a> renginde bir pantolon, çoraplar, ayakkabılar giymişti.</p>
				<p>Vikont, Enghien Dükü’nün Matmazel George ile buluşmak üzere gizlice Paris’e gittiği, orada ünlü aktristen kendisi gibi ilgi gören Napoléon’la karşılaştığı, Dük’le karşı karşıya gelen Napoléon’un sarası yüzünden birdenbire bayılarak Dük’ün eline düştüğü ama onun bundan yararlanmadığı, bu cömertliğe karşılık Napoléon’un sonra bunun öcünü onu öldürmek suretiyle aldığı yolunda o zamanlar ağızlarda dolaşan söylentiyi çok hoş bir biçimde anlatıyordu.</p>
				<p>Hikâyenin özellikle, rakiplerin birbirini birden tanımalarını betimleyen bölümü çok güzel, çok ilgi çekiciydi. Kadınlar da heyecanlanmış görünüyorlardı.</p>
				<p>Anna Pavlovna Küçük Prenses’i sorgulayıcı bir bakışla süzerek, <em>“</em>C<em>harmant,”</em><a class="si-noteref epub-type_noteref" href="#f57" id="ref_f57">57</a> dedi.</p>
				<p>Küçük Prenses, hikâyenin ilginç ve hoş olmasının elişine engel olduğunu anlatmak ister gibi, iğneyi işine sokarak mırıldandı:</p>
				<p><em>“Charmant.”</em></p>
				<p>Vikont bu sessiz övmeyi değerlendirmiş, teşekkür eden bir gülümsemeyle hikâyeye devam etmişti ama bu sırada, korkunç bulduğu delikanlıyı gözetleyip duran Anna Pavlovna, onun rahiple hararetle ve yüksek sesle bir şeyler konuştuğunu gördü; hemen bu tehlikeli bölgenin yardımına koştu. Gerçekten, Piyer rahiple siyasi dengeler üzerine konuşmanın yolunu bulmuştu. Anlaşılan delikanlının saf heyecanıyla ilgilenen rahip tasarısını açıklıyordu ona. Hararetle konuşuyorlardı. İşte bu, Anna Pavlovna’nın hoşuna gitmemişti.</p>
				<p>Rahip, “Çare, Avrupa’nın dengesi ve <em>droit des gens</em>’ dır,<a class="si-noteref epub-type_noteref" href="#f58" id="ref_f58">58</a>” diyordu. “Dünyanın kurtulması için, Rusya gibi barbar olarak tanınmış güçlü bir devletin, çıkar gözetmeksizin, Avrupa’yı dengeleyecek bir birliğin başına geçmesi gerekir.”</p>
				<p>Piyer, “Bu dengeyi nasıl sağlayacaksınız?” diyerek söze başlamıştı.</p>
				<p>Ama bu sırada Anna Pavlovna geldi, Piyer’e sert bir bakış fırlatarak ülkenin iklimini nasıl bulduğunu İtalyan’a sordu. İtalyan’ın yüzü değişti; herhalde kadınlarla konuşurken hep takındığı o küçümsemeyle karışık, yapmacık, tatlı anlatımını aldı.</p>
				<p>“Buranın ruhu, kültürü beni öylesine büyüledi ki, henüz iklimi düşünmeye zamanım olmadı,” dedi.</p>
				<p>Anna Pavlovna rahiple Piyer’i yalnız bırakmadı, kolayca gözetleyebilmek için onları ana grupla birleştirdi.</p>
				
				<p class="margin">Bu sırada salona biri girmişti. Bu yeni gelen, Küçük Prenses’in kocası genç Prens Andrey Bolkonski’ydi. Prens Bolkonski, yüzünün çizgileri belirli ve kuru, kısa boylu, oldukça yakışıklı bir delikanlıydı. Yorgun ve üzüntülü bakışlarından ağır, ölçülü adımlarına kadar her şeyi, küçük, kıvrak Prenses’le tam tezat içindeydi. Anlaşıldığı kadarıyla salondakileri yalnızca tanımıyor, aynı zamanda öylesine usanç duyuyordu ki, onlara bakmak, onları dinlemek bile kendisine çok can sıkıcı geliyordu. Herhalde yine en çok karısının yüzüne bakıyordu. Güzelliğini zedeleyen bir somurtkanlıkla başını çevirdi. Anna Pavlovna’nın elini öptü, gözlerini kırpıştırarak bütün salondakileri süzdü.</p>
				<p>Anna Pavlovna sordu:</p>
				<p><em>“Vous vous enrôlez pour la guerre, mon prince?”</em><a class="si-noteref epub-type_noteref" href="#f59" id="ref_f59">59</a></p>
				<p><em>“Le général Koutouzoff,”</em><a class="si-noteref epub-type_noteref" href="#f60" id="ref_f60">60</a> Bolkonski bu sözü bir Fransız gibi, sondaki <em>zoff</em> hecesine iyice bastırarak söylemişti, <em>“a bien voulu de moi pour aide-de-camp...”</em><a class="si-noteref epub-type_noteref" href="#f61" id="ref_f61">61</a></p>
				<p><em>“Et Lise, votre femme?”</em><a class="si-noteref epub-type_noteref" href="#f62" id="ref_f62">62</a></p>
				<p>“Köye gidecek.”</p>
				<p>“Yazık değil mi? Sevimli eşinizden bizi mahrum bırakacaksınız.”</p>
				<p>Küçük Prenses, kocasına da, başkalarına seslenirkenki gibi nazlanarak, <em>“André,” </em>dedi, “Vikont bize Matmazel George ve Bonaparte’la ilgili bilsen neler anlattı!”</p>
				<p>Prens Andrey kaşlarını çatarak yüzünü çevirdi. Salona girdiğinden beri sevinçli ve dostça bakışlarını ondan ayırmayan Piyer yaklaşarak kolunu tuttu. Prens Andrey önce dönüp bakmadan yüzünü ekşitti ama Piyer’in gülümseyen yüzünü görünce beklenmedik, tatlı, içten bir gülümsemeyle, “Vay!” dedi. “Sen de yüksek sosyetedesin ha!”</p>
				<p>Piyer, “Sizin buraya geleceğinizi biliyordum,” diye yanıt verdi. Hikâyesine devam eden Vikont’a engel olmamak için yavaşça ekledi: “Gece yemeğinde size geleceğim. Olur mu?”</p>
				<p>Prens Andrey güldü, bunu sormaya gerek bile olmadığını el sıkışıyla Piyer’e anlatarak, “Hayır,” dedi, “olmaz.”</p>
				<p>Bir şey daha söyleyecekti ama bu sırada Prens Vasiliy ile kızı hazırlanmışlar, erkekler onlara yol vermek için ayağa kalkmışlardı.</p>
				<p>Prens Vasiliy, yerinden kalkmasın diye Fransız’ın kolunu dostça çekerek, “Affedersiniz aziz Vikont,” dedi. “Elçilikteki bu uğursuz şenlik beni eğlenceden mahrum ediyor, sizi de alıkoyuyor.” Anna Pavlovna’ya dönerek ekledi: “Güzel davetinizi bırakmak çok ağır geliyor bana.”</p>
				<p>Kızı Prenses Elen elbisesinin uzun eteğini hafifçe kaldırarak sandalyeler arasından geçti. Gülümsemesi güzel yüzünde ışıldıyordu. Piyer, yanından geçerken bu güzel kıza ürkmüş, hayran gözlerle baktı.</p>
				<p>Prens Andrey, “Çok güzel,” dedi.</p>
				<p>“Çok,” dedi Piyer.</p>
				<p>Prens Vasiliy Piyer’in yanından geçerken kolunu yakaladı, Anna Pavlovna’ya dönerek, “Bu yabaniyi evcilleştirin,” dedi. “Bir aydır bende kalıyor ama sosyetede onu ilk defa görüyorum. Bir genç için aydın kadınlardan daha lüzumlu bir şey yoktur.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f42"><a class="si-backref" href="#ref_f42">42</a><span class="si-footnote-text"> A! Hadi bunu bize anlatın Vikont.</span></div>
					
						<div class="si-footnote html5_aside epub-type_footnote" id="f43"><a class="si-backref" href="#ref_f43">43</a><span class="si-footnote-text"> XV. Louis’vâri.</span></div>
					
						<div class="si-footnote html5_aside epub-type_footnote" id="f44"><a class="si-backref" href="#ref_f44">44</a><span class="si-footnote-text"> Vikont dükle şahsen tanışırdı.</span></div>
					
						<div class="si-footnote html5_aside epub-type_footnote" id="f45"><a class="si-backref" href="#ref_f45">45</a><span class="si-footnote-text"> Vikont mükemmel bir anlatıcıdır.</span></div>
					
						<div class="si-footnote html5_aside epub-type_footnote" id="f46"><a class="si-backref" href="#ref_f46">46</a><span class="si-footnote-text"> Hoşsohbet biri olduğu nasıl da anlaşılıyor.</span></div>
					
						<div class="si-footnote html5_aside epub-type_footnote" id="f47"><a class="si-backref" href="#ref_f47">47</a><span class="si-footnote-text"> Sevgili Elen.</span></div>
					
						<div class="si-footnote html5_aside epub-type_footnote" id="f48"><a class="si-backref" href="#ref_f48">48</a><span class="si-footnote-text"> Ne güzel insan!</span></div>
					
						<div class="si-footnote html5_aside epub-type_footnote" id="f49"><a class="si-backref" href="#ref_f49">49</a><span class="si-footnote-text"> Böyle dinleyiciler önünde kendime güvenemem, Madam.</span></div>
					
						<div class="si-footnote html5_aside epub-type_footnote" id="f50"><a class="si-backref" href="#ref_f50">50</a><span class="si-footnote-text"> Durun, elişimi alayım.</span></div>
					
						<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text"> Ne o? Ne düşünüyorsunuz? Ridikülümü getiriniz.</span></div>
					
						<div class="si-footnote html5_aside epub-type_footnote" id="f52"><a class="si-backref" href="#ref_f52">52</a><span class="si-footnote-text"> Sevimli İppolit.</span></div>
					
						<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text"> Bir hortlak masalı olmasın bu?</span></div>
					
						<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text"> Hiç de öyle değil dostum.</span></div>
					
						<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text"> Ben hortlak masallarına tahammül edemem de.</span></div>
					
						<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text"> Ürkmüş bir peri kalçası.</span></div>
					
						<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text"> Hoş.</span></div>
					
						<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text"> (Lat.) <em>Jus gentium</em> - Milletler hukuku. (Bugünün İnsan Hakları.)</span></div>
					
						<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text"> Savaşa mı gidiyorsunuz, Prensim?</span></div>
					
						<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text"> General Kutuzov</span></div>
					
						<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text"> Beni yaver olarak alma lütfunu gösterdi.</span></div>
											
						<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text"> Ya Liza, karınız?</span></div>
				</div>
  </body>
</html>