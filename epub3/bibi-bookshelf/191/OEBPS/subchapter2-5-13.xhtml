<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-13">
<div class="html5_section">
				<h1 class="subchapter">XIII</h1>
				
				<p class="margin">Kont İlya Andreyiç kızlarını Kontes Bezuhova’ya götürdü. Davet epey kalabalıktı. Ama hemen bütün davetliler Nataşa’ya yabancıydı. Kont İlya Andreyiç bütün bu davetlilerin daha çok “rahat” olarak tanınmış erkek ve kadınlar olduğuna dikkat etti, bu durum hiç de hoşuna gitmedi. Etrafı gençlerle çevrilen Matmazel Georges salonun bir köşesinde ayakta duruyordu. Birkaç Fransız, aralarında da Elen’in gelişinden beri evin adamı olan Métivier vardı. Kont İlya Andreyiç kâğıt oyununa oturmamaya, kızlarından ayrılmamaya ve Georges’un numarası biter bitmez hemen gitmeye karar verdi.</p>
				<p>Anatol, anlaşılan Rostovları kapıda bekliyordu. Kont’ la hemen selamlaşarak Nataşa’ya yaklaştı ve arkasından yürüdü. Onu görür görmez, tiyatroda olduğu gibi, hoşuna gittiği için gururlu bir zevk duygusu, ikisi arasında ahlaki bir engel bulunmadığı için de bir korku sardı Nataşa’yı. </p>
				<p>Elen, Nataşa’yı sevinçle karşıladı, güzelliği, tuvaleti karşısında hayranlığını yüksek sesle açıkladı. Onlar geldikten sonra çok geçmeden Matmazel Georges giyinmek için odadan çıktı. Salonda sandalyeleri dizmeye, oturmaya başladılar. Anatol, Nataşa’nın yanına bir sandalye çekti, yanına oturmak istiyordu, ama gözlerini Nataşa’dan ayırmayan Kont, kızının yanına oturmuştu. Anatol arkada oturdu.</p>
				<p>Matmazel Georges çıplak, çukurlu, tombul kollarıyla, bir omzuna kırmızı bir şal atmış, kendisine ayrılan koltuklar arasındaki boş alana çıktı, gösterişle durdu. Heyecanlı bir fısıltı duyuldu.</p>
				<p>Matmazel Georges sert ve tasalı bir tavırla seyircilere baktı, oğluna karşı canice aşkından söz eden Fransızca bir şiiri okumaya başladı. Bazı yerlerde sesini yükseltiyor, bazı yerlerde azametle başını kaldırarak sesini yavaşlatıyor, bazı yerlerde duruyor, sesini kısıyor, gözlerini çeviriyordu.</p>
				<p>Her yandan, “<em>Adorable, divin, délicieux!</em><a class="si-noteref epub-type_noteref" href="#f609" id="ref_f609">609</a><em>” </em>gibi sesler duyuldu. Nataşa şişman Georges’a bakıyor ama bir şey duymuyor, görmüyor, karşısında olup bitenden bir şey anlamıyordu; kendini yine eskisinden çok uzak o tuhaf, çılgın dünyada, iyinin, kötünün, akıllılığın, çılgınlığın ne olduğunun bilinmediği dünyada hissediyordu. Arkasında Anatol oturuyordu, onun yakınlığını hissediyor, korku içinde bir şeyler bekliyordu.</p>
				<p>Birinci monologdan sonra herkes kalktı, Matmazel Georges’un çevresini sarıp hayranlıklarını ifade ettiler.</p>
				<p>Nataşa, herkesle birlikte kalkıp kalabalığın arasından aktrise doğru ilerleyen babasına, “Ne kadar güzel!” dedi. </p>
				<p>Nataşa’yı arkadan takip eden Anatol, “Size bakınca ben onu öyle bulmuyorum,” dedi. Bunu yalnız onun duyabileceği bir anda söylemişti. “Siz çok güzelsiniz... Sizi gördüğümden beri bir an...”</p>
				<p>Kont kızının yanına dönerek, “Gel, gel Nataşa,” dedi, “ne kadar güzel!”</p>
				<p>Nataşa bir şey söylemeden babasına yaklaştı, soran, şaşkın gözlerle ona baktı.</p>
				<p>Birkaç şiirden sonra Matmazel Georges çıkıp gitti, Kontes Bezuhova davetlilerden salona gelmelerini rica etti.</p>
				<p>Kont gitmek istiyordu ama Elen, hazırlıksız balosunu bozmaması için ona yalvardı. Rostovlar kaldı. Anatol, Nataşa’yı valse kaldırdı, vals ederken belini, ellerini sıktı, ona <em>ravissante </em>olduğunu, onu sevdiğini söyledi, İkisi yalnız kalınca tekrar <em>ekozes</em> dansı ettikleri sırada Anatol ona bir şey söylemedi, yalnızca yüzüne baktı. Nataşa, vals ederken ona söylediklerini rüyamda mı gördüm diye şüphedeydi. Birinci figürün sonunda o yine elini sıktı, Nataşa ürkek gözlerini ona kaldırdı. Ama onun tatlı bakışında ve gülümsemesinde öyle güvenli bir yumuşaklık vardı ki söyleyeceğini ona bakarak söyleyemedi.</p>
				<p>“Böyle şeyler söylemeyin bana, ben nişanlıyım, başkasını seviyorum,” diye hızlı hızlı mırıldandıktan sonra ona bir göz attı, Anatol bozulmamış, onun söylediğine üzülmemişti.</p>
				<p>“Bana bundan söz etmeyin. Bana ne?” dedi. “Sizi çılgınca, çılgınca seviyorum diyorum. Böyle gönül çelici olmanızın suçu bende mi? Başlamalıyız.”</p>
				<p>Nataşa heyecanlı, telaşlı, iri, ürkek gözlerle çevresine bakıyor, her zamankinden daha neşeli görünüyordu. Bu akşam olup bitenlerden hemen hemen hiçbir şey anlamamıştı. <em>Ekozes</em> ve <em>Grossevater</em> dansı ediliyordu. Babası gitmek için onu çağırdı, o kalmayı rica etti. Nerede olursa olsun, kiminle konuşursa konuşsun üzerinde onun bakışını hissediyordu. Sonradan hatırladığı kadarıyla, tuvalete giderek elbisesini düzeltmek için babasından izin istedi, Elen arkasından geldi, gülerek ona kardeşinin aşkından söz etti, küçük <em>boudoir’</em>da yine Anatol’la karşılaştı, Elen bir ara kayboldu, ikisi yalnız kaldılar, Anatol elini eline aldı, yumuşak bir sesle dedi ki:</p>
				<p>“Ben size gelemem, ama sizi bir daha görmeyecek miyim? Çılgınca seviyorum sizi, demek hiçbir zaman?” Yolunu keserek yüzünü onun yüzüne yaklaştırdı.</p>
				<p>Onun parlak, iri, erkeksi gözlerine o kadar yakındı ki Nataşa bu gözlerden başka bir şey görmüyordu. Anatol’un sesi,</p>
				<p>“<em>Nathalie</em>?” diye fısıldadı, Nataşa’nın elini canını yakarcasına sıktı.</p>
				<p>“<em>Nathalie</em>.”</p>
				<p>Nataşa’nın bakışı, “Bir şey anlamıyorum, söyleyeceğim bir şey yok,” diyordu.</p>
				<p>Sıcak dudakları dudaklarına yapıştı ve o anda kendini yine özgür hissetti, odada ayak sesleri, Elen’in elbisesinin hışırtısı duyuldu. Nataşa dönüp Elen’e baktı, sonra kızararak ve titreyerek ürkekçe bir soruyla Anatol’a bir göz attı, kapıya doğru yürüdü.</p>
				<p>“<em>Un mot, un seul, au nom de dieu,”</em><a class="si-noteref epub-type_noteref" href="#f610" id="ref_f610">610</a> dedi Anatol.</p>
				<p>Nataşa durdu. Olup biteni açıklayacak, kendisinin yanıt verebileceği bu söze o kadar ihtiyacı vardı ki. Anatol, “<em>Nathalie, un mot, un seul,” </em>diye besbelli ne söyleyeceğini bilmeden tekrarlıyordu, Elen onlara yaklaşıncaya kadar bunu tekrarladı.</p>
				<p>Elen, Nataşa ile birlikte tekrar salona çıktı. Rostovlar supeye kalmayarak gittiler.</p>
				<p>Eve döndükten sonra Nataşa bütün gece uyumadı: Çözemediği bir sorun üzüyordu onu üzüyordu; Anatol’u mü, Prens Andrey’i mi, kimi seviyordu? Prens Andrey’i seviyordu. Onu ne kadar şiddetle sevdiğini açıkça hatırlıyordu. Ama Anatol’u da seviyordu, buna şüphe yoktu. “Böyle olmasa, bütün bunlar olabilir miydi?” diye düşünüyordu. “Bundan sonra onunla vedalaşabildimse, gülümsemesine gülümsemeyle karşılık verebildimse, bu kadar ileri gittimse demek onu, ilk andan beri seviyorum. Demek o iyi kalpli, asil ruhlu, mükemmel bir adam, onu sevmemek imkânsız. Onu da, öbürünü de seviyorsam ne yapayım?” Bu korkunç sorulara yanıt bulamıyor, kendi kendine sorup duruyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f609"><a class="si-backref" href="#ref_f609">609</a><span class="si-footnote-text"> Harika, tanrısal bir şey, enfes!</span></div>
					
						<div class="si-footnote html5_aside epub-type_footnote" id="f610"><a class="si-backref" href="#ref_f610">610</a><span class="si-footnote-text"> Bir söz, tek bir söz, Tanrı aşkına.</span></div>
				</div>
  </body>
</html>