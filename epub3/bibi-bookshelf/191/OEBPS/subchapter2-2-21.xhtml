<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-21">
<div class="html5_section">
				<h1 class="subchapter">XXI</h1>
				
				<p class="margin">Hükümdarın gittiği meydanda, sağda, Preobrajenski Alayı’ndan bir tabur, solda, ayı derisinden kalpaklarıyla bir Fransız muhafız taburu karşı karşıya duruyorlardı.</p>
				<p>Hükümdarın kendisine selam duran taburların bir yanından geçtiği sırada öteki yandan başka bir atlılar kalabalığı dörtnala geliyordu. Rostov bunların önündeki Napoléon’u tanıdı. Başkası olamazdı bu. Küçük şapkası, omzundan çapraz geçen Andrey nişanının kurdelesi, beyaz yeleğini, önü açık mavi üniformasıyla, sırma işlenmiş al haşalı, olağanüstü safkan demir kırı Arap atı üstünde dörtnala ilerliyordu. Aleksandr’a yaklaşınca şapkasını kaldırdı, bu hareketi, beygirin üzerinde sağlam ve sıkı oturmadığını Rostov’un süvari gözünden kaçmadı. Taburlar, “Hurra!” ve “<em>Vive l’Empereur!</em>”<a class="si-noteref epub-type_noteref" href="#f525" id="ref_f525">525</a> diye haykırdı. Napoléon, Aleksandr’a bir şeyler söyledi. İki imparator, atlarından inip el sıkıştılar. Napoléon’un yüzünde tatsız, yapay bir gülümseme vardı. Aleksandr ona tatlı bir ifadeyle bir şeyler söyledi.</p>
				<p>Rostov, kalabalığı tutan Fransız jandarmalarının atlarındaki tepinmeye rağmen İmparator Aleksandr’la Bonaparte’ın hareketlerini gözden kaçırmadan takip ediyordu. Aleksandr’ın kendini Bonaparte’la bir tutması ve Bonaparte’ın, hükümdarla bu yakınlığı gayet doğal ve alışık olduğu bir şeymiş gibi rahat hareket etmesi, Rostov’u şaşkınlığa düşürüyordu.</p>
				<p>Aleksandr’la Napoléon peşlerinde uzun bir sıra halindeki eşlikçileriyle Preobrajenski Taburu’nun sağ yanına, orada duran kalabalığa doğru yaklaştılar. Kalabalık, beklenmedik bir anda imparatorları karşısında bulunca ön sıralarda duran Rostov sanki kendisini tanıyacaklarmış gibi korktu. </p>
				<p>Kelimelerin üstüne basan keskin, açık bir ses, “<em>Sire, je vous demande la permission de donner la Légion d’Honneur au plus brave de vos soldats,</em>”<a class="si-noteref epub-type_noteref" href="#f526" id="ref_f526">526</a> dedi. Bunu aşağıdan yukarıya, doğruca Aleksandr’ın gözlerine bakan kısa boylu Bonaparte söylüyordu, Aleksandr kendisine söylenenleri dikkatle dinledi, başını eğerek tatlı tatlı gülümsedi.</p>
				<p>“<em>A celui qui s’est le plus vaillament conduit dans cette dernière guerre,</em>”<a class="si-noteref epub-type_noteref" href="#f527" id="ref_f527">527</a> diye ekledi Napoléon, karşısında dimdik selam duran ve kımıldamaksızın imparatorun yüzüne bakan Rus askerlerinin saflarında, Rostov için sinirlendirici bir sakinlik ve güvenle göz gezdirip her hecenin üzerine basarak. </p>
				<p>Aleksandr, “<em>Votre majesté me permettra-t-elle de demander l’avis du colonel?</em>”<a class="si-noteref epub-type_noteref" href="#f528" id="ref_f528">528</a> dedi ve taburun komutanı Prens Kovlovski’ye doğru hızla birkaç adım attı. Bu sırada Napoléon beyaz, küçük elinden eldivenini çıkarmaya koyuldu ve onu yırtarak fırlatıp attı. Arkadan hemen ileri atılan bir yaver kaldırdı onu yerden.</p>
				<p>İmparator Aleksandr, Rusça yavaş sesle, Kozlovski’ye, “Kime vermeli?” diye sordu. </p>
				<p>“Majesteleri kime emrederlerse.” </p>
				<p>Hükümdar hoşnutsuzlukla yüzünü buruşturdu ve göz gezdirerek, “İyi ama ona bir yanıt vermek lazım,” dedi.</p>
				<p>Kozlovski azimli bir tavırla saflara göz gezdirdi, bakışları Rostov’u da içine almıştı.</p>
				<p>“Yoksa bana mı?” diye düşündü Rostov.</p>
				<p>“Lazarev!” diye kaşlarını çatarak emretti albay. Safın ilk askeri Lazarev yiğitçe öne çıktı.</p>
				<p>Nereye gideceğini bilmeyen Lazarev’in arkasından, “Nereye? Dur orada!” diye fısıltılar geldi. Lazarev, albaya ürkek, şaşkın gözlerle bakarak durdu ve yüzü, safın önüne çağrılan tüm askerlerde olduğu gibi titremeye başladı.</p>
				<p>Napoléon başını biraz arkaya çevirdi, bir şey almak istiyormuş gibi küçük tombul elini arkaya uzattı. İşi hemen anlayan eşlikçilerin yüzleri telaşlandı, fısıldayarak birbirlerine bir şeyler söylediler, Rostov bir gün önce Boris’te gördüğü gibi ileri doğru koştu, uzanmış elin önünde saygıyla eğilip bir saniye bile bekletmeden içine kırmızı kurdeleli bir nişan koydu. Napoléon bakmadan iki parmağını kapadı. Nişan bunların arasında kaldı. Napoléon gözlerini açıp ısrarla hükümdarına bakmakta devam eden Lazarev’e yaklaştı ve şimdi bu yaptığı şeyi müttefikinin hatırı için yaptığını göstermek isteyen bir edayla İmparator Aleksandr’a baktı. Nişanı tutan küçük, beyaz el, asker Lazarev’in düğmelerine dokundu. Sanki Napoléon bu askerin sonsuza dek mutlu olması, dünyada herkesten övgü alması için yalnızca onun göğsüne dokunmak ayrıcalığında bulunmasının yeteceğini biliyordu. Napoléon nişanı Lazarev’in göğsüne yalnızca bastırdı ve sanki nişanın Lazarev’in göğsünde yapışıp kalacağını biliyormuş gibi elini indirerek Aleksandr’a döndü. Nişan, gerçekten de yapışıp kalmıştı.</p>
				<p>Hizmetsever Rus ve Fransız elleri bir an içinde nişanı yakalayıp üniformaya iliştirmişlerdi. Lazarev, üzerinde bir şeyler yapan beyaz elli, küçük adama hüzünle baktı ve kımıldamadan selam durmakta devam ederek gözlerini yeniden doğrudan Aleksandr’ın gözlerine dikmeye başladı; sanki daha böyle durayım mı, yoksa artık yerime gideyim mi, yoksa daha başka bir şeyler de yapmam gerekiyor mu, diye soruyordu. Ama ona başka emir vermediler, o da uzun zaman böyle kımıldamadan durdu.</p>
				<p>Hükümdarlar atlarına binerek gittiler. Preobrajenskililer saflarını dağıtıp, Fransız muhafızlarıyla karışıp kendileri için hazırlanmış masalara oturdular.</p>
				<p>Lazarev şeref yerinde oturuyordu, Rus ve Fransız subayları onu kucaklıyor, tebrik ediyor, elini sıkıyorlardı. Halk ve subay kalabalığı yalnız onu görmek için sokuluyordu. Rus-Fransız dillerinin ve kahkahaların uğultusu meydanda, masaların çevresinde yükseliyordu. Neşeli, mutlu iki subay kırmızı yüzleriyle Rostov’un yanından geçtiler.</p>
				<p>Birisi, “Bu ne ziyafet kardeşim? Takımlar hep gümüş,” dedi, “Lazarev’i gördün mü?” </p>
				<p>“Gördüm.” </p>
				<p>“Yarın da onlara Preobrajenskililer ziyafet çekecekmiş diyorlar.” </p>
				<p>“Ama, Lazarev için ne mutluluk! Ölünceye kadar bin iki yüz franklık tahsisat!” </p>
				<p>Bir Preobrajenskili, bir Fransız’ın tüylü kalpağını giyerek haykırdı:</p>
				<p>“İşte şapka böyle olmalı çocuklar!” </p>
				<p>“Mükemmel, enfes!” </p>
				<p>Bir muhafız subayı ötekisine, “Parolayı biliyor musun?” dedi, “Önceki gün <em>Napoléon, France bravoure, </em>dün, <em>Alexandre, Russie, grandeur’</em>dü,<a class="si-noteref epub-type_noteref" href="#f529" id="ref_f529">529</a> bir gün parolayı bizim hükümdar veriyor, bir gün Napoléon. Yarın da Fransız muhafızlarının en cesuruna bizim hükümdar Giyorgiyev nişanını verir. Başka türlü olmaz! Karşılığını aynen yapması gerek.”</p>
				<p>Boris de arkadaşı Jilinski’yle beraber, Preobrajenskililere verilen ziyafeti görmeye gelmişti. Dönerken bir köşede duran Rostov’u fark etti.</p>
				<p>“Rostov! Merhaba, görüşemedik,” dedi. Rostov’un yüzü öyle hüzünlü ve altüsttü ki Boris ona, “Neyin var?” diye sormaktan kendini alamadı.</p>
				<p>“Bir şeyim yok, bir şeyim yok,” diye yanıt verdi Rostov.</p>
				<p>“Bana gelecek misin?”</p>
				<p>“Evet, geleceğim.”</p>
				<p>Ziyafettekilere uzaktan uzağa bakarak Rostov köşede uzun zaman durdu. Kafasında bir türlü sona erdiremediği, azap verici düşünceler vardı. Ruhunda müthiş şüpheler yükseliyordu. Bazen, değişmiş hali, boyun eğişiyle Denisov, o kopmuş kolları, bacakları, pisliği ve hastalığıyla bütün hastane hatırına geliyordu. Bu, onun için o kadar canlıydı ki, şimdi hastanenin ceset kokusunu duyuyor ve bu kokunun nereden gelebileceğini anlamak için bakınıyordu. Bazen, şimdi imparator olan ve İmparator Aleksandr’ın sevdiği, saydığı o kendi kendinden memnun Bonaparte beyaz eliyle hatırına geliyordu. Öyleyse kopmuş kollar, bacaklar, ölmüş insanlar niçin? Bazen, ödüllendirilen Lazarev ve cezaya çarptırılan, affedilmeyen Denisov hatırına geliyordu. Kendini öyle acayip düşünceler içinde bulmuştu ki, korkmuştu bunlardan.</p>
				<p>Preobrajenskililerin yemek kokusu ve açlık kurtardı onu bu durumdan: Yola çıkmadan önce bir şeyler yemek gerekiyordu. Sabahleyin gördüğü otele gitti. Otelde kendisi gibi sivil elbiseyle gelmiş o kadar çok subay ve halk vardı ki yemeği güçbela getirtebildi. Tümeninden iki subay yanına geldi. Konuşma, doğal olarak barış konusuna vardı. Rostov’un arkadaşı subaylar, ordunun büyük bir kısmı gibi, Friedland’dan sonra yapılan barıştan hoşnut değillerdi. Eğer biraz daha dayanılsaydı Napoléon mahvolmuştu, kıtalarında ne peksimet ne de mühimmat kalmıştı, böyle diyorlardı. Nikolay susarak yemek yiyor, daha çok da içiyordu. Bir başına iki şişe şarabı içip bitirdi. Bir sonuca varmadan sürüp giden düşünceleri ona hâlâ azap vermekteydi. Düşüncelerine kapılmaktan korkuyor ama onlardan kurtulamıyordu. Subaylardan birinin, Fransızlara bakmak insanın ağrına gidiyor, demesi üzerine Rostov ansızın, hiç de haklı görülmeyen ve bundan dolayı da subayları çok hayrete düşüren bir köpürüşle haykırmaya başladı. </p>
				<p>“Neyin daha iyi olacağına siz mi karar vereceksiniz!” diye bağırıyordu, “Siz hükümdarın hareketlerini nasıl yargılarsınız, bizim fikir yürütmeye ne hakkımız var? Biz, hükümdarın ne amacını ne de hareketlerini anlayabiliriz!”</p>
				<p>Rostov’un bu parlayışını onun sarhoşluğuna veren subay, “İyi ama, ben hükümdar için tek kelime söylemedim,” diyerek kendini halklı gösterdi.</p>
				<p>Ama Rostov dinlemiyordu. </p>
				<p>“Biz diplomasi memurları değiliz, biz askeriz, başka bir şey de değiliz,” diye devam etti, “bize ölmemiz emrediliyor, öleceğiz. Ceza görürsek, demek ki suçluyuz, yargılamak bize düşmez. Hükümdarın keyfi Bonaparte’ın imparatorluk sıfatını kabul ve onunla anlaşmak istemiş, demek ki böyle gerekiyormuş. Biz her şeyi yargılayıp fikir yürütmeye kalkışırsak ortada kutsal hiçbir şey kalmaz. Tanrı da yok, hiçbir şey de yok, yok, demeye başlarız,” diye masaya vurup dinleyenlere göre hiç de yerinde olmayarak ama kendi düşüncelerinin akışına uygun bir sesle haykırdı Nikolay. Ve, “Bizim işimiz, görevimizi yapmaktır, kesip biçmektir ve düşünmemektir, işte hepsi bu kadar,” diyerek sözünü bitirdi. </p>
				<p>Kavga etmek istemeyen subaylardan, biri, “Bir de içmektir,” dedi.</p>
				<p>Nikolay yeniden söz alarak, “Evet, bir de içmek. Hey, bana bak! Bir şişe daha!” diye bağırdı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f525"><a class="si-backref" href="#ref_f525">525</a><span class="si-footnote-text"> Yaşasın imparator!</span></div>
					
						<div class="si-footnote html5_aside epub-type_footnote" id="f526"><a class="si-backref" href="#ref_f526">526</a><span class="si-footnote-text"> Sör, askerlerinizin en iyisine Lejyon Donör nişanı vermeme izin veriniz.</span></div>
					
						<div class="si-footnote html5_aside epub-type_footnote" id="f527"><a class="si-backref" href="#ref_f527">527</a><span class="si-footnote-text"> Bu son savaşta en çok yiğitlik gösterene.</span></div>
					
						<div class="si-footnote html5_aside epub-type_footnote" id="f528"><a class="si-backref" href="#ref_f528">528</a><span class="si-footnote-text"> Majeste izin verirlerse albayın fikrini alayım.</span></div>
					
						<div class="si-footnote html5_aside epub-type_footnote" id="f529"><a class="si-backref" href="#ref_f529">529</a><span class="si-footnote-text"> Napoléon, Fransa, yiğitlik / Aleksandr, Rusya, büyüklük.</span></div>
				</div>
  </body>
</html>