<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<meta content="text/html; charset=utf-8" http-equiv="Content-Type"/>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body id="biography">
		<div class="author html5_section">
				<p class="no-indent"><strong>Lev Nikolayeviç Tolstoy</strong>, 1828’de Rusya’da, Yasnaya Polyana’da doğdu. Toprak sahibi soylu bir ailenin oğluydu. Çocuk yaşta anne babası öldüğünden akrabaları tarafından yetiştirildi. Özel öğretmenlerden ders aldıktan sonra Kazan Üniversitesi’ne girdiyse de, resmî eğitime duyduğu tepkiyle 1847’de Yasnaya Polyana’ya dönerek topraklarını yönetmeye ve kendi kendini eğitmeye karar verdi. 1850’lerin sonlarında köylülerin eğitimsizliğini sorun olarak görmeye başladı; Yasnaya Polyana’da köylü çocuklar için açtığı okulda ilerici öğretim yöntemlerini başarıyla uyguladı. 1855-1863 arasında yazdığı <em>Polikuşka</em> gibi öykülerinde, daha çok ahlaki sorunlara ağırlık verdi. <em>Savaş ve Barış</em> ve <em>Anna Karenina </em>adlı romanlarının yayımlanmasından sonra yaşadığı bunalımın etkisiyle dine yöneldi, yaşamın anlamına ilişkin sorunların yanıtını İncil’de aradı. Ailesinin rahat yaşamıyla inancının gerektirdiği basit yaşam arasındaki çelişkiye daha fazla katlanamayan Tolstoy, 1910 yılında doktoru ve küçük kızı Aleksandra’yla birlikte bir gece gizlice evini terk etti; birkaç gün sonra da ıssız bir tren istasyonunda zatürreeden öldü.</p>
		</div>
		<div class="translator html5_section">
				<p class="no-indent"><strong>Zeki Baştımar</strong>, 1905’te Sürmene’nin Baştımar köyünde doğdu. Babası Hacı Yakupoğulları’ndan Muhammed, annesi Huriye Hanım’dır. Trabzon Muallim Mektebi’nin son sınıfındayken Sovyetler Birliği’ne gitti. Yüksek öğrenimini Moskova Şark Üniversitesi’nde yaptı. 1932’de gizli TKP muhalefetinin Pavli Adası Kongresi’ne, ardından TKP 4. Kongresi’ne katıldı ve Merkez Komitesi yedek üyeliğine seçildi. 1936’da yurda döndü; Başvekâlet Murakabe Heyeti Kütüphanesi’nde tercüman olarak çalıştı. Tolstoy’un <em>Savaş ve Barış</em> (Nâzım Hikmet’le birlikte), <em>Hacı Murat</em>, Puşkin’in <em>Erzurum Yolculuğu</em>, Çehov’un <em>Mujikler</em>, <em>Maske</em>, <em>Sayfiyede</em> adlı roman ve öykülerini Türkçeye çevirdi. 1940-1946 arasında <em>Ses</em>, <em>Yeni Edebiyat</em>, <em>Adımlar</em>, <em>Söz</em> dergilerinde incelemeleri yayımlandı. “1951 Tevkifatı” diye bilinen TKP davalarında TKP Merkez Komitesi üyesi olarak en ağır cezayı o aldı. Cezası bitince Cemal Reşit Eyüboğlu’yla birlikte Yedi Gün Yayınları’nı kurdu. <em>L. Tolstoy-Hayatı, Eserleri, Fikirleri</em> (1961) ve <em>Çehov-Hayatı ve Sanat Hikâyesi</em> (1961) adlı incelemeleri vardır. Daha sonra yurtdışına çıkarak TKP Genel Sekreteri oldu. 18 Kasım 1974’te Berlin’de öldü. Hayatı, <em>Zeki Baştımar-Yaşamöyküsü, Mektuplar, Yazılar</em> adıyla kitaplaştırılan Baştımar, İngilizce, Fransızca ve Rusça biliyordu.</p>
		</div>
		<div class="translator html5_section">
			<p><strong>Nâzım Hikmet Ran</strong>, 20 Kasım 1901’de Selanik’te doğdu. Türkiye’de serbest nazımın ilk uygulayıcısı, Türk ve dünya şiirinin XX. yüzyıldaki en önemli isimlerindendir. Babası, Matbuat Umum müdürlüğü ve Hamburg konsolosluğu yapmış olan Hikmet Bey, annesi ressam Ayşe Celile Hanım’dır. İlk şiiri “Feryad-ı Vatan’’ı 1913’te, Galatasaray Sultanisi’nde ortaokula başladığı yıl yazdı. Aynı yıl 1917’de Heybeliada Bahriye Mektebi’ne girdi. Moskova’ya giderek Doğu Emekçileri Komünist Üniversitesi’nde Siyasal Bilimler ve İktisat okudu. 1923’te Türkiye’ye döndü; <em>Yeni Hayat, Aydınlık</em> gibi dergilerde çalıştı. Üzerindeki siyasal baskılar nedeniyle tekrar Sovyetler Birliği’ne gitti. 1928’de aftan yararlanarak döndü ve <em>Resimli Ay</em> dergisinde çalışmaya başladı. 1938’den 1950’ye dek hapis yattı, 1950’de Sovyetler Birliği’ne kaçtı. 3 Haziran 1963’te  bir kalp krizi sonucunda hayata veda etti. Şiirleri; <em>Güneşi İçenlerin Türküsü</em> (1929, Bakû), <em>835 Satır </em>(1929), <em>Jokond ile Si-Ya-U</em> (1929), <em>Varan 3</em> (1930), <em>1+1=1</em> (1930), <em>Benerci Kendini Niçin Öldürdü?</em> (1932), <em>Gece Gelen Telgraf</em> (1932) <em>Taranta Babu’ya Mektuplar</em> (1935), <em>Simavne Kadısı Oğlu Şeyh Bedreddin Destanı</em> (1936), <em>Memleketimden İnsan Manzaraları</em> (1966-1967); oyunları, <em>Kafatası</em> (1932), <em>Bir Ölü Evi</em> (1932), <em>Unutulan Adam</em> (1935), <em>İvan İvanoviç</em> (1956), <em>Sabahat</em> (1965), <em>İnek</em> (1965), <em>Yolcu</em> (1966), <em>Yusuf ile Menofis</em> (1967); romanları <em>Kan Konuşmaz</em>, <em>Yaşamak Güzel Şey Be Kardeşim</em> (1966); mektupları <em>Kemal Tahir’e Mapushaneden Mektuplar</em> (1968),<em> Oğlum, Canım Evladım, Memedim</em> (1968), <em>Bursa Cezaevinden Vâ’Nû’lara Mektuplar</em> (1970), <em>Nâzım ile Piraye </em>(1975) başlıkları altında toplandı. Takma adla yazılar yazdı, çeviriler yaptı. Nâzım Hikmet film yönetti, senaryolar yazdı, hayatının bir dönemi <em>Mavi Gözlü Dev</em> adıyla sinemalaştırıldı, şiirleri bestelendi, resim çalıştı; hayatı ve eserleri onlarca kitaba konu oldu. Bütün eserleri 29 ciltte toplandı.</p>
		</div>
	</body>	
</html>