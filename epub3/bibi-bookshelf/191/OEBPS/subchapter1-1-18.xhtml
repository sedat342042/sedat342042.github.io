<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-18">
<div class="html5_section">
				<h1 class="subchapter">XVIII</h1>
				
				<p class="margin">Rostovlarda çalgıcıların yorgunluğu nedeniyle yanlış sesler çıkaran orkestra ile salonda altıncı <em>Anglez</em>’in oynandığı, uşaklarla aşçıların akşam yemeğini hazırladıkları sırada Kont Bezuhov’a altıncı kriz gelmişti. Doktorlar iyileşme ümidinin olmadığını söylemişler; sessiz olarak günah çıkarılmış, hastaya kudas verilmişti. Dinî tören için hazırlık yapılıyordu. Evde, bu gibi anlarda görülen bir bekleyiş, telaş ve heyecan vardı. Evin dışında, sokak kapısında (gelen arabalardan saklanan) tabutçular birikmiş, Kont’un cenazesi için verilecek kârlı siparişi bekliyorlardı. Kont’un durumunu öğrenmek için durmadan yaverlerini gönderen Moskova başkomutanı, Yekaterina devrinin bu ünlü ileri geleniyle vedalaşmak üzere bu akşam bizzat kendisi gelmişti.</p>
				<p>Muhteşem kabul odası doluydu. Başkomutan hastayla yarım saate yakın bir süre baş başa kaldıktan sonra odadan çıkınca herkes saygıyla ayağa kalktı, o, selamlara hafifçe karşılık vererek ve doktorların, rahiplerin, Kont’un akrabalarının kendisine dikilen bakışları arasından mümkün olduğu kadar çabuk geçmeye çalışarak yürüdü. Bugünlerde zayıflamış, sararmış olan Prens Vasiliy başkomutanı geçirirken ona sessizce bir şeyler söyledi.</p>
				<p>Başkomutanı uğurladıktan sonra Prens Vasiliy salonda tek başına bir sandalyeye oturdu, bacak bacak üstüne attı, dirseğini dizine dayayarak eliyle yüzünü kapadı.</p>
				<p>Böyle bir süre oturduktan sonra kalktı, çevresine ürkekçe göz gezdirerek, âdeti olmadığı halde, hızlı adımlarla uzun koridordan evin arka dairesine, Büyük Prenses’in yanına gitti.</p>
				<p>Hafif ışıklı bir odada fısıltıyla, çabuk çabuk konuşuyor, can çekişen hastanın odasına açılan ve hafif bir ses çıkaran kapıdan biri girip çıktıkça susuyor, soru ve heyecan dolu gözlerle dönüp kapıya bakıyorlardı.</p>
				<p>Yaşlı bir rahip yanında oturan ve onu safça dinleyen bir kadına, “İnsanoğlunun sınırı bu,” diyordu. “Sınır çizili, öteye aşılmaz.”</p>
				<p>Kadın bu konuda hiçbir fikri yokmuş gibi, rahibin sözüne ekleyerek sordu:</p>
				<p>“Kutsama töreni için vakit geçmedi mi acaba diye düşünüyorum.”</p>
				<p>Rahip, üzerinde taranmış, yarı ağarmış birkaç tutam saç yatan dazlak başında elini gezdirerek yanıt verdi:</p>
				<p>“Kutsama töreni büyük bir şey, anacığım.”</p>
				<p>“Kim bu? Başkomutan kendisi mi geldi?” diye odanın öbür ucundan sordu birisi. “Ne kadar genç görünüyor!..”</p>
				<p>“Yetmişindedir! Kont artık kimseyi tanımıyor diyorlar, öyle mi? Kutsama töreni istediler mi?”</p>
				<p>“Birini tanırdım; yedi defa takdis edilmişti.”</p>
				<p>Ortanca Prenses yaşlı gözlerle hastanın odasından çıktı, Yekaterina’nın portresi altında dirseğini masaya dayamış zarif bir pozla oturan Doktor Lorrain’in yanına oturdu.</p>
				<p>Doktor, havanın nasıl olduğu sorusuna, “Çok güzel hava,” diye yanıt verdi. “<em>Très beau, très beau, princesse, et puis, à Moscou on se croit à la campagne</em>.<a class="si-noteref epub-type_noteref" href="#f174" id="ref_f174">174</a>”</p>
				<p>Prenses içini çekerek, “<em>N’est-ce-pas?</em>”<a class="si-noteref epub-type_noteref" href="#f175" id="ref_f175">175</a> dedi. “Peki, içse olur mu?”</p>
				<p>Lorrain düşündü.</p>
				<p>“İlacı aldı mı?”</p>
				<p>“Evet.”</p>
				<p>Doktor <em>Brege</em>’sine<a class="si-noteref epub-type_noteref" href="#f176" id="ref_f176">176</a> baktı.</p>
				<p>“Bir bardak kaynamış su alınız, içerisine bir tutam (ince parmaklarıyla bir tutamın ne demek olduğunu gösterdi) <em>crematartari</em> koyunuz...”</p>
				<p>Bir Alman doktor, yavere anlatıyordu:</p>
				<p>“Üçüncü krizden sonra insanın sağ kaldığı görülmüş değildir.”</p>
				<p>Yaver, “Çok dinçti daha,” dedi, “bu servet kime kalacak?” </p>
				<p>Alman gülümseyerek, “Heveslisi bulunur,” diye yanıt verdi.</p>
				<p>Gözler yine kapıya çevrildi. Kapı gıcırdadı, Ortanca Prenses, Lorrain’in tarif ettiği ilacı hazırlamış hastaya götürüyordu. Alman doktor Lorrain’e yaklaştı, “Sabaha çıkar mı, ne dersiniz?” diye kötü bir Fransızca’yla sordu.</p>
				<p>Lorrain dudaklarını büktü, parmağıyla burnunun önünde sert ve olumsuz bir işaret yaptı.</p>
				<p>Hastanın halini açıkça anlayıp ifade edebildiğinden memnun, zarifçe gülümseyerek, “Bu geceyi atlatamaz,” dedi ve uzaklaştı.</p>
				
				<p class="margin">Bu sırada Prens Vasiliy, Prenses’e ait odanın kapısını açıyordu. Oda yarı karanlıktı; yalnız kutsal resimlerin önünde iki kandil yanıyordu, içeride hoş bir tütsü ve çiçek kokusu vardı. Odanın her tarafı ufak tefek eşyalar, çekmeceler, küçük dolaplar, masacıklarla doldurulmuştu. Paravana arkasındaki yüksek bir kuştüyü yatağın beyaz örtüleri görünüyordu. Küçük bir köpek havlamaya başladı.</p>
				<p>“Ah, siz misiniz kuzenim.”</p>
				<p>Prenses baktı, her zaman hatta şimdi bile, başıyla, aynı kitleden yapılmış, verniklenmiş gibi aşırı derecede düz ve parlak duran saçlarını düzeltti.</p>
				<p>“Ne o, bir şey mi oldu?” diye sordu, “Öyle korktum ki...”</p>
				<p>Prens, “Bir şey yok, hep aynı; ben sadece seninle iş için konuşmaya geldim, Katiş,” diye onun kalktığı koltuğa yorgun argın oturdu. “Amma da sıcak burası, e, otur şuraya, <em>causons</em><a class="si-noteref epub-type_noteref" href="#f177" id="ref_f177">177</a>.”</p>
				<p>Prenses, “Bir şey mi oldu acaba diye düşündüm,” dedi ve dinlemeye hazırlanarak donuk yüzüyle Prens’in karşısına oturdu. “Uyumak istiyordum, kuzenim, ama uyuyamıyorum.”</p>
				<p>Prens Vasiliy Prenses’in elini alıp âdeti üzere aşağı doğru eğilerek, “E daha, daha... canım,” dedi.</p>
				<p>Bu, “E daha, daha” sözünün, ne olduklarını söylemeden her ikisinin de anladığı birçok şeyi ifade ettiği belliydi.</p>
				<p>Belden yukarısı bacaklarına göre daha uzun olan kuru ve dik gövdeli Prenses fırlak, kül rengi gözleriyle dosdoğru ve sakin bir tavırla Prens’e bakıyordu. Başını salladı, içini çekerek kutsal resme baktı. Onun bu hareketi hem keder ve bağlılığın, hem de yorgunluğun, bir an önce dinlenebilmek ümidinin bir göstergesiydi. Prens Vasiliy bunu salt bir yorgunluk ifadesi olarak kabul etti.</p>
				<p>“Ben rahat mıyım zannediyorsun,” dedi, “<em>Je suis éreinté, comme un cheval de poste</em>.<a class="si-noteref epub-type_noteref" href="#f178" id="ref_f178">178</a> Ama ne olursa olsun seninle konuşmam lazım, Katiş, ciddi olarak konuşmam lazım.”</p>
				<p>Prens Vasiliy sustu, yanakları kâh bir yana, kâh öbür yana doğru sinirli sinirli kasılmaya başladı, salonlarda bulunduğu zamanlar onda hiç görülmeyen bu hal yüzüne hoş olmayan bir şekil veriyordu. Gözleri de her zamanki gözleri değildi: kâh küstahça bir alayla, kâh ürkek ürkek bakınıyordu.</p>
				<p>Prenses kuru, zayıf elleriyle dizlerinde küçük bir köpek tutuyor, dikkatle Prens Vasiliy’e bakıyordu. Ama belliydi ki sabaha kadar bile susması gerekse bir şey sorup da sessizliği bozmayacaktı.</p>
				<p>“Sevgili Prensesim, kuzinim, Katerina Semenovna....” </p>
				<p>Prens Vasiliy, sözünü nefsiyle savaşarak sürdürdü: </p>
				<p>“Bu gibi anlarda her şeyi düşünmek gerek; geleceği düşünmek, sizi düşünmek... Bilirsin, hepinizi kendi çocuklarım gibi severim...”</p>
				<p>Prenses ona hep öyle donuk ve durgun bakıyordu.</p>
				<p>“Benim ailemi de düşünmek lazım,” dedi Prens Vasiliy küçük masayı öfkeyle iterek ve Prenses’e bakmaksızın devam etti: “Bilirsin, Katiş, siz Mamontovlar üç kız kardeşsiniz, sonra benim karım da var. Kont’un doğrudan doğruya vârisleri yalnız biziz. Biliyorum, bu gibi şeyleri konuşmak, düşünmek senin için çok acı. Benim için de öyle; ama dostum, yaşım altmış, her şeye hazırlanmak gerek. Piyer’in peşine adam gönderdiğimi, Kont’un, doğruca portresini göstererek onu yanına istediğini biliyor musun?”</p>
				<p>Prens Vasiliy Prenses’e baktı ama anlayamıyordu; söylediği şeyleri mi düşünüyor, yoksa yalnızca öylece mi bakıyordu...</p>
				<p>Prenses, “Tanrı’ya yalnız şunun için dua etmekten geri durmayacağım, kuzenim,” diye yanıt verdi, “onu affetsin, güzel ruhu bu geçici dünyadan rahatça...”</p>
				<p>Prens Vasiliy çıplak başını ovuşturdu, geriye ittiği küçük masayı yine öfkeyle kendine doğru çekerek sabırsızlıkla sözüne devam etti:</p>
				<p>“Evet, orası öyle ama sonunda... Sonuç olarak sorun şurada: Sen de biliyorsun ki, geçenlerde vasiyetname yazmış, bütün malını asıl vârislerini ve bizi hesaba katmadan Piyer’e vermişti.”</p>
				<p>Prenses sessizce, “Çok vasiyetname yazmış,” dedi. “Ama Piyer’i vâris bırakamaz ki. Piyer gayri meşru.”</p>
				<p>Prens Vasiliy birdenbire, “<em>Ma chère</em>,” diyerek küçük masayı tutup kendine çekti, heyecanla, çabuk çabuk konuşmaya başladı: “Ama ya eğer hükümdara mektup yazılmışsa? Kont, Piyer’in meşru evlat tanınmasını rica ediyorsa? Anlıyor musun, Kont’un hizmetlerine karşılık ricası kabul olunacaktır...”</p>
				<p>Prenses, karşısındakinden daha çok şeyler bildiğini düşünen kimseler gibi gülümsedi.</p>
				<p>Prens Vasiliy, “Size daha fazlasını söyleyeceğim,” diye onun elini tutarak devam etti: “Böyle bir mektup gönderilmemiş ama yazılmış. Hükümdarın da bundan haberi var. Yalnız, sorun şurada: Yok edildi mi, edilmedi mi? Edilmediyse, ‘her şey biter’.” İçini çekti, bununla, “her şey biter” sözüyle ne kastettiğini anlatmak istiyordu: “Kont’un evrakı açılacak, vasiyetname mektupla beraber hükümdara verilecek, dileği herhalde kabul edilecek, Piyer, meşru bir evlat gibi her şeyi alacak.”</p>
				<p>Prenses, “Ya bizim hissemiz?” diye sorarak, “her şey olabilir ama bu olamaz” der gibi alaylı bir edayla gülümsedi.</p>
				<p>“<em>Mais ma pauvre Catiche, c’est clair comme le jour:</em><a class="si-noteref epub-type_noteref" href="#f179" id="ref_f179">179</a> O zaman her şeyin meşru varisi o olacak, siz hiçbir şey alamayacaksınız. Vasiyetname ve mektup yazıldı mı yazılmadı mı, yazıldıysa yok edildi mi, bunu öğrenmek lazım, kuzum. Herhangi bir nedenle unutulup kalmışsa nerede olduğunu öğrenmen, onu bulman gerekiyor, çünkü...”</p>
				<p>Prenses, alaylı bir edayla gülümseyerek, gözlerinin ifadesini değiştirmeksizin, “Bir bu eksikti,” diye sözünü kesti, “ben bir kadınım; sizce biz aptalız; ama benim bildiğim kadarıyla göre gayri meşru evlat vâris olamaz... <em>Un bâtard</em>.<a class="si-noteref epub-type_noteref" href="#f180" id="ref_f180">180</a>” Böylece bu konudaki düşüncelerinin temelsiz olduğunu, Prens’e kesin olarak göstermek istedi. </p>
				<p>“Nasıl anlamıyorsun, Katiş! O kadar zekisin de; Kont’ un hükümdara mektup yazarak oğlunun meşru evlat tanınmasını dilemesi durumunda Piyer’in artık Piyer’likten çıkıp Kont Bezuhov olacağını, böylece vasiyetname gereğince her şeyi alacağını nasıl anlamıyorsun? Eğer vasiyetname mektupla beraber yok edilmemişse, sana erdemlilikten ve <em>et tout ce qui s’en suit</em><a class="si-noteref epub-type_noteref" href="#f181" id="ref_f181">181</a> başka bir şey kalmayacak. Bu bir gerçek.”</p>
				<p>“Vasiyetnamenin yazıldığını biliyorum, ama onun hükümsüz olduğunu da biliyorum, siz beni galiba düpedüz aptal sayıyorsunuz, <em>mon cousin</em>.”</p>
				<p>Bunları söylerken Prenses’te, nükteli, dokunaklı bir şey söylediklerini düşünen kadınların edası vardı.</p>
				<p>Prens Vasiliy sabırsızlıkla, “Benim aziz Prensesim, Katerina Semenovnacığım! Buraya seninle tartışmaya değil, bir akraba olarak, iyi, temiz, samimi bir akraba olarak senin çıkarların üzerinde konuşmaya geldim. Kim bilir kaçıncı kez söylüyorum sana, eğer Kont’un belgeleri içinde hükümdara bir mektup, Piyer için bir vasiyetname varsa, sen, kuzum, kız kardeşlerinle vâris değilsin. Bana inanmazsan bu işten anlayanlara inan: Şimdi Dimitri Onuvriç’le (evin avukatı) konuştum. O da söyledi.”</p>
				<p>Prensesin düşüncelerinde ansızın bir değişiklik olmuş görünüyordu. İnce dudakları sarardı ama gözleri hep aynıydı. Konuşmaya başlayınca sesi öyle gürlemişti ki, bunu kendisinin de beklemediği belliydi.</p>
				<p>“Bu daha iyi olurdu,” dedi, “ben bir şey istemedim, istemiyorum da.”</p>
				<p>Köpeğini kucağından attı, elbisesinin kırışıklıklarını düzeltti.</p>
				<p>“İşte her şeyi onun için feda eden insanlara karşı minnettarlık ve şükran,” dedi. “Çok güzel! Çok iyi! Ben bir şey istemiyorum, Prens.”</p>
				<p>“Evet ama sen yalnız değilsin ki, kız kardeşlerin var,” dedi Prens Vasiliy.</p>
				<p>Ama Prenses onu dinlemiyordu.</p>
				<p>“Evet, bunu çoktan bilirdim ama bu evden bayağılıktan, aldatmadan, hasetten, entrikadan başka, nankörlükten, nankörlüğün en koyusundan başka bir şey bekleyemeyeceğimi unutmuştum...”</p>
				<p>Yanakları eskisinden daha fazla kasılıp kımıldanan Prens Vasiliy, “Bu vasiyetnamenin nerede olduğunu biliyor musun, yoksa bilmiyor musun?” diye sordu.</p>
				<p>“Evet, ben aptaldım, insanlara hâlâ inanıyor, onları seviyor, kendimi feda ediyordum. Ancak bayağı ve sefil olanlar başarı elde ederler. Bu entrikalar kimin işidir, biliyorum.”</p>
				<p>Prenses kalkmak istedi ama Prens elinden tutarak onu durdurdu. Prenseste bütün insanlardan hayal kırıklığına uğramış bir kimsenin tavrı vardı; kuzenine öfkeyle bakıyordu.</p>
				<p>“Daha zamanımız var, unutma ki Katiş, bütün bunlar, kızgınlık, hastalık anında yanlışlıkla yapılmış, sonra unutulmuştur. Bizim görevimiz, kuzum, yanlışlığı düzeltmek, onun bu haksızlığı işlemesine engel olarak son dakikalarının rahat geçmesini sağlamak, insanlara haksızlık ettiği düşüncesiyle ölmesine meydan vermemek...”</p>
				<p>Prenses, “O insanlar ki her şeylerini ona feda ettiler,” diye sözü keserek, yine kalkmaya davrandı ama Prens onu bırakmadı. Prenses, “O bunu hiçbir zaman takdir edemedi. Hayır, <em>mon cousin</em>,” diye içini çekerek ekledi: “Şunu biliyorum ki, bu dünyada ödül beklemek doğru değil, bu dünyada onur, doğruluk yok. Bu dünyada düzenbaz, kötü olmak gerek.”</p>
				<p>“Ee, <em>voyons</em>,<a class="si-noteref epub-type_noteref" href="#f182" id="ref_f182">182</a> sakin ol; ben senin temiz kalbini bilirim.”</p>
				<p>“Hayır, kalbim kötü benim.”</p>
				<p>“Ben senin kalbini bilirim,” dedi Prens yeniden, “dostluğunu takdir ederim, senin de bana karşı aynı düşünceyi beslemeni isterdim. Sakin ol da vakit varken <em>parlons raison</em>;<a class="si-noteref epub-type_noteref" href="#f183" id="ref_f183">183</a> belki yirmi dört saat, belki bir saat kaldı; vasiyetname hakkında ne biliyorsan bana anlat; asıl sorun onun nerede olduğu... Sen bunu bileceksin. Hemen alıp Kont’a gösterelim. Kuşku yok ki onu unutmuştur, onu yok etmek ister. Tek düşüncemin onun arzusunu kutsal bir ödev olarak yerine getirmek olduğunu anlıyorsun; buraya da yalnızca bunun için geldim. Burada sadece ona ve size yardım etmek için bulunuyorum.”</p>
				<p>Prenses, “Şimdi her şeyi anladım. Bu entrikalar kimin işidir, biliyorum. Biliyorum,” dedi.</p>
				<p>“Sorun burada değil canım.”</p>
				<p>“Sizin <em>protégée</em>’nizin,<a class="si-noteref epub-type_noteref" href="#f184" id="ref_f184">184</a> benim oda hizmetçisi yapmayacağım sevgili Anna Mihailovna’nızın, bu iğrenç, bu sefil kadının işi bu.”</p>
				<p>“Hiç vakit yitirmeyelim.”</p>
				<p>“Ah, evet. Geçen kış bu kadın buraya damladı, hepimiz için, hele Sophie için Kont’a öyle bayağı, öyle iğrenç şeyler söyledi ki, bunları tekrar edemem. Kont hasta oldu, iki hafta bizi görmek istemedi. Bu sırada, bu pis, bu iğrenç kâğıdı yazdığını biliyorum; ama ben bunun hiç önemi yok sanmıştım.”</p>
				<p>“<em>Nous y voilà</em>,<a class="si-noteref epub-type_noteref" href="#f185" id="ref_f185">185</a> niçin bana daha önce bir şey söylemedin?”</p>
				<p>Prenses bu soruya yanıt vermedi ama, “Yastığının altında sakladığı mozaikli çantasındadır. Şimdi anlıyorum,” dedi. “Evet, eğer günahım, büyük bir günahım varsa, bu alçak kadına olan hıncımdır.” Prenses bayağı haykırıyordu, büsbütün değişmişti. “Ne diye buraya geliyor? Ama ben ona anlatırım. Zamanı gelir.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f174"><a class="si-backref" href="#ref_f174">174</a><span class="si-footnote-text"> Çok güzel, Prenses, hem sonra Moskova’da insan kendini kırda hissediyor.</span></div>
					
						<div class="si-footnote html5_aside epub-type_footnote" id="f175"><a class="si-backref" href="#ref_f175">175</a><span class="si-footnote-text"> Değil mi?</span></div>
					
						<div class="si-footnote html5_aside epub-type_footnote" id="f176"><a class="si-backref" href="#ref_f176">176</a><span class="si-footnote-text"> Tanınmış bir saat markası.</span></div>
					
						<div class="si-footnote html5_aside epub-type_footnote" id="f177"><a class="si-backref" href="#ref_f177">177</a><span class="si-footnote-text"> Konuşalım.</span></div>
					
						<div class="si-footnote html5_aside epub-type_footnote" id="f178"><a class="si-backref" href="#ref_f178">178</a><span class="si-footnote-text"> Posta beygiri gibi bitkinim.</span></div>
					
						<div class="si-footnote html5_aside epub-type_footnote" id="f179"><a class="si-backref" href="#ref_f179">179</a><span class="si-footnote-text"> Ama Katişçiğim, bu, gün gibi meydanda.</span></div>
					
						<div class="si-footnote html5_aside epub-type_footnote" id="f180"><a class="si-backref" href="#ref_f180">180</a><span class="si-footnote-text"> Bir piç.</span></div>
					
						<div class="si-footnote html5_aside epub-type_footnote" id="f181"><a class="si-backref" href="#ref_f181">181</a><span class="si-footnote-text"> Bunun doğuracağı sonuçlardan.</span></div>
					
						<div class="si-footnote html5_aside epub-type_footnote" id="f182"><a class="si-backref" href="#ref_f182">182</a><span class="si-footnote-text"> Hadi.</span></div>
					
						<div class="si-footnote html5_aside epub-type_footnote" id="f183"><a class="si-backref" href="#ref_f183">183</a><span class="si-footnote-text"> Makul olalım.</span></div>
					
						<div class="si-footnote html5_aside epub-type_footnote" id="f184"><a class="si-backref" href="#ref_f184">184</a><span class="si-footnote-text"> Korunuk (Hami).</span></div>
					
						<div class="si-footnote html5_aside epub-type_footnote" id="f185"><a class="si-backref" href="#ref_f185">185</a><span class="si-footnote-text"> İşte bak.</span></div>
				</div>
  </body>
</html>