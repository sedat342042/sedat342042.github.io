<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-6-4">
<div class="html5_section">
				<h1 class="subchapter">IV</h1>
				
				<p class="margin">Ilık, yağmurlu bir sonbahar günüydü. Gökyüzü ve ufuk, bulanık bir su rengindeydi. Kâh bir sis çöker gibi oluyor, kâh iri damlalı iri bir yağmur bütün şiddetiyle boşanıyordu. </p>
				<p>Denisov sırsıklam yamçısı ve kalpağıyla zayıf, kaburga kemikleri çıkmış cins bir at üzerinde ilerliyordu. Başı yana eğilmiş, kulakları kısılmış atı gibi o da serpilen yağmurdan yüzünü buruşturarak kaygıyla ve dikkatle ileriye bakıyordu. Sık, kısa ve kara bir sakalın kapladığı zayıflamış yüzü öfkeli görünüyordu.</p>
				<p>Denisov’un yanında, besili kocaman bir Don atıyla gene yamçılı ve kalpaklı olan iş arkadaşı, bir Kazak <em>yasavul</em><a class="si-noteref epub-type_noteref" href="#f500" id="ref_f500">500</a> ilerlemekteydi.</p>
				<p>Üçüncüsü, <em>Yasavul</em> Lovayski de yamçılı ve kalpaklıydı. Uzun boylu, tahta gibi düz, beyaz yüzlü, sarışın bir adamdı; küçücük, parlak gözleri, yüzünde ve at üstünde duruşunda sakin, kendinden memnun bir ifade vardı. Gerçi at ve binici hakkında kesin bir şey söylenemezdi, ama <em>yasavul</em>la Denisov’a bakılınca, ıslanmış, rahatsız Denisov’un tesadüfen ata binmiş biri olduğu açıkça görülüyordu, oysa <em>yasavul</em> bütünleşmişti atla, at belli ki güç veriyordu ona. Önlerinde iliklerine kadar ıslanmış, boz kaftanlı, beyaz kalpaklı bir köylü kılavuz vardı.</p>
				<p>Biraz geriden, zayıf, ince kuyruğu ve yelesi kocaman, gemden yırtılan dudakları kanlı bir Kırgız atı üstünde mavi bir Fransız kaputu giymiş genç bir subay geliyordu.</p>
				<p>Onun yanında, atının sağrısında yırtık pırtık bir Fransız üniforması ve mavi kalpak giymiş genç bir çocuk taşıyan bir <em>hussar</em> ilerliyordu. Genç çocuk soğuktan kızarmış elleriyle <em>hussar’</em>a tutunuyor, çıplak ayaklarını ısıtmaya çalışarak sallıyor, kaşlarını kaldırıp şaşkın şaşkın çevreye bakınıyordu. Bu, sabah ele geçirilen Fransız trampetçisiydi.</p>
				<p>Arkadan <em>hussar’</em>lar, sonra Kazaklar, kimi yamçılı, kimi Fransız kaputuyla, kimi başına attığı bir çulla çamurlu, çiğnenmiş dar orman yolunda üçer üçer, dörder dörder ilerliyorlardı. Bütün atlar, al atlar da, dorular da, üzerlerinden sızan yağmurda yağız gibi görünüyorlardı. Yelelerinin ıslaklığı atların boyunlarını hayret edilecek şekilde ince gösteriyordu. Buğu çıkıyordu atlardan. Elbiseler, eyerler, dizginler, hepsi toprak gibi, yolu kaplayan dökülmüş yapraklar gibi ıslak, vıcık vıcık ve yumuşaktı. Askerler omuzlarını kaldırıp büzülerek içlerine işleyen suyu ısıtmak için kımıldanmamaya altlarına, dizlerine ve boyunlarına sızan yeni soğuk suyu içeri sokmamaya çalışıyorlardı. Uzayıp giden Kazaklar arasında Fransız atları, Kazak atları koşulu iki furgon, omacalar ve kuru dallar üzerinde gürüldüyor, su dolu tekerlek çukurları içinde homurdanıyorlardı.</p>
				<p>Denisov’un atı yol üstündeki bir su birikintisini dolaşırken kaydı, Denisov dizini bir ağaca çarptı. </p>
				<p>Çarpınca öfkeyle, “Hay Allah kahretsin!” diye bağırdı, dişlerini gıcırdatıp atına üç kamçı çalarak kendi kendini ve arkadaşlarını zifosladı. Denisov’un keyfi yerinde değildi: Yağmurdan sırsıklamdı, açtı (sabahtan beri kimse bir şey yememişti). en önemlisi, Dolohov’dan hâlâ bir haber yoktu,<em> “dil”</em> yakalamaya giden de dönmemişti.</p>
				<p>Dolohov’dan beklenen haberciyi görmek ümidiyle Denisov durmadan ileriye bakıyor ve düşünüyordu: “Taşıt koluna saldırmak için bugünkü gibi bir fırsat bir daha zor ele geçer. Yalnız olarak saldırmak fazla tehlikeli, başka bir güne bıraksan; burnumuzun dibindeki avı büyük çetelerden biri kapacak.”</p>
				<p>Denisov, sağda uzakları gözetleyebileceği bir açıklığa çıkınca durdu.</p>
				<p>“Birisi geliyor,” dedi. </p>
				<p><em>Yasavul</em>, Denisov’un işaret ettiği tarafa baktı.</p>
				<p>“İki kişi geliyor: bir subayla bir Kazak. Ama yarbayın kendisi olması<em> ‘muhtemel’</em> değildir,” dedi. <em>Yasavul</em> Kazakların bilmediği kelimeleri kullanmayı severdi.</p>
				<p>Gelen atlılar sırttan aşağı inince gözden kayboldu, birkaç dakika sonra tekrar göründüler. Önden yorgun bir dörtnalla, üstü başı perişan, sırılsıklam, pantolon paçaları dizlerinden yukarı kalkmış bir subay atını kırbaçlayarak geliyordu. Arkasından üzengilere kalkmış bir Kazak tırıs gidiyordu. Ablak, kırmızı yüzlü, neşeli gözleri fırıl fırıl çok genç bir çocuk olan bu subay atını Denisov’a doğru sürdü, ona ıslak bir zarf uzattı.</p>
				<p>“Generalden,” dedi. “Kusura bakmayın, biraz ıslak...” </p>
				<p>Denisov kaşlarını çatarak zarfı aldı, açmaya koyuldu. O verilen kâğıdı okurken subay <em>yasavul</em>a dönerek, “Bak, herkes bu işin tehlikeli, çok tehlikeli bir iş olduğunu söylüyordu,” dedi. “Ama biz Komarov’la (Kazak’ı gösterdi) tedbirimizi aldık. Her birimizde iki tabanca... A, bu ne?” diye Fransız trampetçisini göstererek sordu. “Esir mi? Çatışmaya mı girdiniz? Konuşulabilir mi onunla?”</p>
				<p>Bu sırada Denisov verilen zarfı çarçabuk gözden geçirerek, “Rostov! Petya!” diye haykırdı. “Ne diye kim olduğunu söylemedin yahu?” Denisov gülümseyerek dönüp elini subaya uzattı.</p>
				<p>Bu subay, Petya Rostov’du.</p>
				<p>Yol boyunca Petya, Denisov’un karşısında bir büyüğe, bir subaya yaraşır şekilde, eski tanışıklığı hatırlatmadan alacağı tavra hazırlanmıştı. Ama Denisov kendisine gülümser gülümsemez Petya’nın yüzü ansızın sevinçle aydınlandı, kızardı, hazırlandığı resmiyeti unutarak Fransızların yanından nasıl geçtiğini, kendisine böyle bir görevin verilmesine nasıl sevindiğini, Vyazma önlerindeki savaşta bulunduğunu, orada bir <em>hussar’</em>ın nasıl kendini gösterdiğini anlatmaya başladı.</p>
				<p>Denisov, “Peki, seni gördüğüme memnun oldum,” diye sözünü kesti ve yüzünde yine endişeli bir ifade belirdi. <em>Yasavul</em>a dönerek, “Mihail Feoklitiç,” dedi. “Bu gene Alman’dan yahu. Bu onun yanında.” Denisov şimdi getirilen pusulanın içeriğini <em>yasavul</em>a anlatarak Alman generalin taşıt koluna hücum etmek için kendisine katılmaları isteğini yinelediğini söyledi. “Eğer yarın ele geçirmezsek onu burnumuzun dibinden kapar,” diyerek sözünü bitirdi.</p>
				<p>Denisov <em>yasavul</em>la konuşurken, onun soğuk tavrı karşısında bozulan ve bunun kendi paçaları kalkık pantolonu yüzünden böyle olduğunu zanneden Petya, kaputunun altında pantolonunu düzelterek elinden geldiğince asker gibi görünmeye çalıştı.</p>
				<p>Elini kasketinin güneşliğine götürüp tekrar generalle yaver oyununa, kendi hazırlamış olduğu oyuna dönerek, “Emirlerinizi bekliyorum,” dedi, “yoksa yanınızda mı kalmam gerek?”</p>
				<p>Denisov dalgın dalgın, “Emir mi?” dedi. “Peki, yarına kadar kalabilir misin?”</p>
				<p>Petya, “Emrederseniz... Yanınızda kalmam mümkün mü?” diye bağırdı. </p>
				<p>Denisov, “Peki, generalin sana verdiği emir ne, hemen dönmek mi?” diye sordu, Petya kızardı. </p>
				<p>Şaşkın şaşkın, “Hayır, o bir şey söylemedi. Kalabilirim sanıyorum, ha?” dedi.</p>
				<p>Denisov, “Eh, pekâlâ,” dedi ve astlarına dönerek, çetenin ormanda belirlenen toplantı yerine, istirahate gitmesi, Kırgız atı üzerindeki subayın (bu subay yaver hizmeti görüyordu) Dolohov’u aramaya çıkması, nerede olduğunu, akşama gelip gelmeyeceğini öğrenmesi için emir verdi. Kendisi de <em>yasavul</em> ve Petya ile birlikte, ertesi gün hücum edilecek yeri, Fransızların konak yerini görmek üzere ormanın Şamşevo’ya bakan tarafına gitmeye karar verdi. </p>
				<p>Kılavuza dönerek, “Hadi bakalım, sakallı,” dedi. “Şamşevo’ya götür bizi.”</p>
				<p>Denisov, Petya ve <em>yasavul</em> yanlarında birkaç Kazak’la esiri taşıyan <em>hussar</em> olduğu halde sola, sel çukurundan orman kenarına doğru yola çıktılar. </p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f500"><a class="si-backref" href="#ref_f500">500</a><span class="si-footnote-text"> Eski Rus Ordusu’nda Kazak birliklerinde yüzbaşı.</span></div>
				</div>
  </body>
</html>