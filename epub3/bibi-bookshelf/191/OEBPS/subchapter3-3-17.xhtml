<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-17">
<div class="html5_section">
				<h1 class="subchapter">XVII</h1>
				
				<p class="margin">Saat ikide Rostovların yüklenmiş, koşulmuş, dört binek arabası kapıda bekliyordu. Yaralılarla dolu yük arabaları birbiri ardı sıra avludan çıkmışlardı.</p>
				<p>Prens Andrey’i getiren kaleska, verandanın önünden geçerken, bir hizmetçinin yardımıyla Kontes’in arabadaki yerini hazırlayan Sonya’nın gözüne çarptı. Başını arabadan dışarı uzatarak, “Bu kimin kaleskası?” diye sordu Sonya. Oda hizmetçisi yanıt verdi:</p>
				<p>“Nasıl, bilmiyor muydunuz, küçükhanım? Yaralı Prens’in arabası, geceyi bizde geçirdi, bizimle geliyor.”</p>
				<p>“Kimmiş? Soyadı ne?”</p>
				<p>Oda hizmetçisi içini çekerek yanıt verdi:</p>
				<p>“Eski nişanlı Prens Bolkonski! Çok ağırmış diyorlar.” </p>
				<p>Sonya arabadan sıçrayıp indi, Kontes’e koştu. Kontes yol kıyafetini giymişti, şalını örtmüş, şapkasını takmıştı; misafir salonunda yorgun yorgun dolaşıyor, bir süre kapıları kapatarak oturup yola çıkmadan önce dua etmek için ev halkının gelmesini bekliyordu. Nataşa orada değildi. Sonya, “<em>Maman,”</em> dedi, “Prens Andrey burada, ölüm derecesinde yaralı. Bizimle geliyor,” dedi.</p>
				<p>Kontes gözlerini dehşetle açtı, Sonya’nın kolunu yakaladı, yüzüne baktı.</p>
				<p> “Nataşa biliyor mu?” dedi. </p>
				<p>İlk anda Sonya için de, Kontes için de bu haber tek şey demekti. Nataşalarını biliyorlardı; Prens’i severlerdi ama bu haberi alınca Nataşa’nın ne hale geleceğini düşününce duydukları dehşet, Prens’e karşı her türlü şefkat hissini onlara unutturmuştu. Sonya, “Nataşa henüz bilmiyor, ama Prens bizimle geliyor.” </p>
				<p>“Ölmek üzere mi dedin?”</p>
				<p>Sonya, başını salladı.</p>
				<p>Kontes, Sonya’yı kucakladı, ağlamaya başladı.</p>
				<p>“Tanrı her şeyi bilir,” diye düşündü, her şeye gücü yeten Tanrı’nın isteği, insanların gözüne görünmeyebilir, ama bunun bütün bu olup biten işlerde, kendini göstermeye başladığını hissediyordu. </p>
				<p>Heyecanla koşarak odaya giren Nataşa, “Hadi anne, her şey hazır. Ne yapıyorsunuz?..” diye sordu. Kontes, “Hiç,” dedi. “Mademki hazırız, gidelim.” Heyecanını gizlemek için ridikülüne<a class="si-noteref epub-type_noteref" href="#f249" id="ref_f249">249</a> doğru eğildi. Sonya, Nataşa’yı kucaklayıp öptü. Nataşa hayretle ona baktı.</p>
				<p>“Ne var? Ne oldu?” </p>
				<p>“Hiç, hiçbir şey.”</p>
				<p>Bir şeyler sezen Nataşa, “Bana verilecek kötü bir haber mi?.. Ne oluyor?” diye sordu.</p>
				<p>Sonya, içini çekti, yanıt vermedi. Kont, Petya, Madam Schoss, Mavra Kuzminişna, Vasiliç, misafir salonuna girdiler, kapıları kapatıp oturdular; konuşmadan, birbirlerinin yüzüne bakmadan birkaç saniye öylece durdular.</p>
				<p>İlk önce Kont ayağa kalktı, derin derin içini çekerek tasvirin önünde haç çıkarmaya başladı. Ötekiler de aynı işi yaptılar. Sonra, Kont, Moskova’da kalacak olan Mavra Kuzminişna ile Vasiliç’i kucakladı; onlar Kont’un elini yakalayıp omzunu öperlerken, Kont anlaşılmaz, okşayıcı, teselli edici bir şeyler söyleyerek sırtlarını okşadı. Kontes, dua odasına gitti, Sonya onu, orada duvarlarda kalmış olan birkaç tasvirin önünde (aile yadigârı olarak en değerlilerini beraberlerinde götürüyorlardı) diz çökmüş buldu.</p>
				<p>Gidecek olan uşaklar, Petya’nın dağıttığı hançerleri, kılıçları takıp takıştırmış; pantolon paçalarını çizmelerinin içine sokmuş; kemerlerini, kuşaklarını sımsıkı sıkmış; kalacak olan uşaklarla verandada, avluda vedalaşıyorlardı.</p>
				<p>Her yol hazırlığında olduğu gibi, birçok şey unutulmuş ya da gereği gibi yerleştirilememişti; hizmetçi kızlar yastıklarla, bohçalarla evden faytona, kaleskaya, brıçkaya koşa koşa gidip geldikleri sırada iki <em>hayduk,</em><a class="si-noteref epub-type_noteref" href="#f250" id="ref_f250">250</a> kanatları açık giriş kapısında, Kontes’i bindirmek için araba basamağının iki yanında bir hayli zaman durup beklemişlerdi.</p>
				<p>Kontes, “Bizim kızlar yüz yıl yaşasalar yine bu unutkanlıktan kurtulamayacaklar!” diyordu. “Sen de pekâlâ bilirsin ki, ben böyle oturamam.” Dunyaşa dişlerini sıktı, yanıt vermedi, yüzünde hoşnutsuzluğunu belirten bir ifade vardı, arabaya doğru koştu, minderleri düzeltti. Kont, başını sallayarak, “Ah, bu insanlar,” diyordu.</p>
				<p>Arabaya bindiği zamanlarda Kontes’in güvendiği tek arabacı yaşlı Efim, oturmuştu yerinde, arkada olup biten işlere aldırış ettiği yoktu. “Hadi bakalım, yolumuz açık olsun,” demelerine henüz çok vakit olduğunu, bu dendikten sonra da iki kez daha durdurulacağını; unutulmuş şeyleri almaya gönderileceğini; hatta bundan sonra da, bir kere daha durdurulacağını; Kontes’in, başını araba kapısından uzatarak kendisine Tanrı rızası için inişlerde yavaş git, diyeceğini, otuz yıllık deneyimiyle biliyordu. Bunu bildiği için de, atlarından (özellikle gemini kemiren, eşinen soldaki al Sokol’dan) daha büyük bir sabırla bekliyordu. Nihayet herkes yerine yerleşti, basamaklar içeri alındı, kapı küt diye kapandı, bir kutuyu getirsin diye birisi gönderildi, Kontes başını uzatıp gereken sözleri söyledi. Artık Efim de şapkasını ağır ağır kaldırdı, haç çıkardı. Sürücü de, bütün uşaklar da aynı şeyi yaptılar. Efim, şapkasını tekrar giyerken, “Yolumuz açık olsun, sür,” dedi. Sürücü, atları kamçıladı. Sağdaki dip beygiri hamuda yüklendi, yüksek yaylar gıcırdadı, araba yaylandı. Oda uşağı, araba yürürken, arabacının yanına sıçradı. Avludan kaldırım taşlı sokağa çıkılırken sarsıntılar oldu, öteki arabalar da aynı şekilde sarsıldılar ve kafile yokuşu tırmanmaya başladı. Bütün kupa arabalarında, kaleska ve brıçkada bulunanlar, karşıdaki kiliseye haç çıkardılar. Moskova’da kalacak hizmetçiler arabaların iki yanında yaya yürüyerek kafileyi uğurluyorlardı.</p>
				<p>Kupa arabasında, Kontes’in yanında oturan Nataşa, terk edilen, telaşlı Moskova’nın önünden ağır ağır geçen manzarasını seyrederken duyduğu sevinci şimdiye kadar pek az duymuştu. Ara sıra başını arabanın penceresinden çıkarıp öne, arkaya, kendilerinden önce yola çıkan uzun yaralı katarına bakıyordu. Prens Andrey’in, katarın en önünde giden kaleskasının kapalı körüğünü görüyordu. İçinde kimin bulunduğunu bilmiyor ve her defasında, kendi yük arabalarının arasında gözleriyle bu kaleskayı arıyordu.</p>
				<p>Kudrin’den, Nikitskaya’dan Priyesniler’den, Podnoviski’den, Rostovların katarı gibi birkaç katar geldi; Sadovaya’da binek arabalarıyla yük arabaları artık iki sıra olmuşlardı.</p>
				<p>Kimi arabayla, kimi yaya giden kalabalığı merakla, fıldır fıldır seyreden Nataşa, Suhariyev Kulesi’nin önünden geçerken, birden sevinçle bağırdı:</p>
				<p>“A! Anne, Sonya, bakın! O.”</p>
				<p>“Kim, o dediğin de kim?”</p>
				<p> “Bakın, gerçekten, Bezuhov.”</p>
				<p>Arabanın penceresinden uzanan Nataşa; <em>friz </em>kaputla yüzü gözü sapsarı, sakalsız bir ihtiyarın yanında yürüyerek Suhariyev Kemeri’nin altına yaklaşan, arabacı kaftanı giymiş, yürüyüşünden, duruşundan kılık değiştirmiş bir efendi olduğu belli olan iriyarı, şişman bir adama bakıyordu.</p>
				<p>“Evet Bezuhov, kaftan da giymiş; ihtiyarın yanında,” dedi, “bakın, bakın!”</p>
				<p>“Yok canım, o değil. Böyle saçma şey olur mu?”</p>
				<p>“Anne,” diye bağırdı Nataşa, “başımı veririm ki o, inanın bana. Dur, dur!” diye bağırdı arabacıya, ama arabacı arabayı durduramadı, çünkü Meşçanskaya’dan yeni yeni yük arabalarıyla binek arabaları geliyor, Rostovlara, yolu tıkamamaları, yürümeleri için bağırıyorlardı.</p>
				<p>Gerçekten de (eskisinden daha uzakta bulunmakla birlikte) bütün Rostovlar, uşağa benzeyen sakalsız, küçük bir ihtiyarın yanında, arabacı kaftanı giymiş, başı öne eğik, ciddi ciddi yürüyen Piyer’i ya da ona olağanüstü benzeyen birini gördüler. İhtiyar da, arabadan uzanan başı fark etti. Piyer’in dirseğine saygıyla dokunup arabayı göstererek bir şeyler söyledi. Piyer, onun ne demek istediğini bir hayli zaman anlayamadı: Belli ki düşüncelere dalmıştı. Nihayet söyleneni anlayınca gösterilen yere baktı, Nataşa’yı tanıdı ve ansızın duygusuna kapılarak hızla arabaya doğru yürüdü. Ama birkaç adım gittikten sonra, herhalde bir şeyler hatırlayarak durdu.</p>
				<p>Nataşa’nın arabadan uzanan yüzü alaycı bir şefkatle pırıl pırıldı. Elini uzatarak, “Piyotr Kiriliç, gelsenize! Biz, sizi tanıdık işte! Bu olur şey değil!” diye haykırıyordu. “Ne arıyorsunuz burada, Bu ne hal?”</p>
				<p>Piyer uzatılan eli tuttu (araba hareket ettiği için o da yürüyerek) beceriksizce öptü.</p>
				<p> “Ne oldu, Kont?” diye şaşkınlıkla ve acıyan bir sesle sordu Kontes.</p>
				<p>Piyer, “Ne o? Ne o? Niçin? Sormayın,” dedi ve kendisini pırıldayan neşeli bakışlarının cazibesiyle yıkayan (bunu onun yüzüne bakmadan da hissediyordu) Nataşa’ya baktı.</p>
				<p>“Ne o, yoksa Moskova’da mı kalıyorsunuz?” </p>
				<p>Piyer susuyordu.</p>
				<p>“Moskova’da mı?” diye sordu. </p>
				<p>“Evet, Moskova’da, güle güle.”</p>
				<p>Nataşa, “Ah, ben de erkek olsaydım, mutlaka sizinle kalırdım. Ah, ne iyi olurdu!” dedi. “Anne, izin verin, kalayım.”</p>
				<p>Piyer dalgın dalgın Nataşa’ya baktı, bir şeyler söylemek istedi ama Kontes ona zaman bırakmadı.</p>
				<p>“Savaştaymışsınız diye duyduk, öyle mi?” </p>
				<p>Piyer, “Evet, öyle,” diye yanıt verdi. “Yarın yine savaş olacak...” diyerek anlatmaya başlıyordu ki, Nataşa onun sözünü kesti:</p>
				<p>“Peki, ama neyiniz var, Kont? Büsbütün değişmişsiniz...”</p>
				<p>“Ah, sormayın, sormayın, ben de bilmiyorum. Yarın... Ama hayır! Güle güle, müthiş zamanlar yaşıyoruz!”</p>
				<p>Arabadan uzaklaştı, kaldırıma çıktı.</p>
				<p>Nataşa ona şefkatle, biraz da alaycı, mutlu bir gülümsemeyle bakarak daha bir hayli zaman arabanın penceresinden bakıp durdu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f249"><a class="si-backref" href="#ref_f249">249</a><span class="si-footnote-text"> Cep yerini tutmak üzere kadınların omuzlarına astıkları bir çeşit küçük çanta.</span></div>
					
						<div class="si-footnote html5_aside epub-type_footnote" id="f250"><a class="si-backref" href="#ref_f250">250</a><span class="si-footnote-text"> Yol uşağı.</span></div>
				</div>
  </body>
</html>