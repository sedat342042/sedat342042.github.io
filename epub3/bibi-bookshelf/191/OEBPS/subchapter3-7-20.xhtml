<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-20">
<div class="html5_section">
				<h1 class="subchapter">XX</h1>
				
				<p class="margin">Prenses Mariya’ya, Piyer yanlarından ayrılınca neşeli, alaylı bir gülümseme ile, onun tıpkı ama tıpkı banyodan çıkmış gibi redingotlu ve kesik saçlı olduğunu söylediği o ilk akşamdan sonra Nataşa’nın ruhunda gizli, kendisinin de bilmediği karşı konulamaz bir şey uyanmıştı.</p>
				<p>Her şeyi; yüzü, yürüyüşü, bakışı, sesi, her şeyi birden değişmişti. Kendisi için de beklenmedik bir yaşam sevgisi, mutluluk umudu belirmişti içinde ve bu, tatmin edilmek istiyordu. İlk akşamdan beri Nataşa bütün başına gelenleri sanki unutmuştu. O zamandan beri durumundan bir kez bile şikâyet etmemiş, geçmiş hakkında tek bir söz söylememişti ve artık gelecek için eğlenceli planlar yapmaktan korkmuyordu. Piyer’den pek az söz ediyordu ama Prenses Mariya onu anınca gözlerinin çoktan sönmüş feri yeniden yanıyor, dudakları garip bir gülümsemeyle büzülüyordu.</p>
				<p>Nataşa’da görülen değişiklik Prenses Mariya’yı ilkin şaşırtmıştı ama bunun ne anlama geldiğini anlayınca bu değişiklik onu duygulandırdı. Bunun nedenini yalnız başına düşündüğü zaman içinden, “Kardeşimi o kadar az mı seviyordu ki onu bu kadar çabuk unuttu,” diyordu. Ama Nataşa’yla beraber oldukları zaman ona darılmıyor, onu ayıplamıyordu. Uyanan ve Nataşa’yı saran yaşama sevinci, anlaşılan öyle zapt olunmaz, kendisi için o kadar beklenmedik bir şeydi ki Prenses Mariya, Nataşa’nın yanında, kendi içinden bile onu ayıplamaya hakkı olmadığını hissediyordu.</p>
				<p>Nataşa bu yeni duyguya kendini öyle candan, öyle yürekten kaptırmıştı ki şimdi kederli değil, neşeli olduğunu gizlemeye bile kalkışmıyordu.</p>
				<p>Prenses Mariya, Piyer’le yaptığı gece konuşmasından sonra odasına döndüğü zaman Nataşa eşikte onu karşıladı.</p>
				<p>“Söyledi değil mi? Ha? Söyledi değil mi?” dedi. </p>
				<p>Sevinçli, aynı zamanda sevinci için af dileyen acıklı bir ifade yüzünde durakaldı Nataşa’nın.</p>
				<p>“Kapının arkasından dinlemek istedim ama biliyordum ki bana söyleyeceksin.”</p>
				<p>Nataşa’nın bakışları Prenses Mariya için çok açık, çok dokunaklıydı; onun heyecanını görmek kendisine çok acı gelmişti ama söyledikleri ilk anda Prenses Mariya’nın ağırına gitti. Kardeşini, onun aşkını hatırladı. </p>
				<p>İçinden, “Ama ne yapsın! Başka türlü yapamaz,” dedi. </p>
				<p>Hüzünlü, biraz sertçe bir yüzle Piyer’in söylediklerini Nataşa’ya anlattı. Nataşa onun Petersburg’a gitmeye hazırlandığını duyunca şaştı. Anlamamış gibi yineledi:</p>
				<p>“Petersburg’a ha!”</p>
				<p>Sonra Prenses Mariya’nın yüzündeki hüzünlü ifadeyi görünce, bu hüznün nedenini anladı, birden ağlamaya başladı.</p>
				<p>“Mariya,” dedi, “ne yapayım, söyle bana: Kötü olmaktan korkuyorum. Sen ne söylersen onu yapacağım; bana öğret...”</p>
				<p>“Onu seviyor musun?”</p>
				<p>“Evet.” </p>
				<p>Prenses Mariya bu gözyaşlarının hatırı için Nataşa’nın sevincini büsbütün affederek, “Peki niye ağlıyorsun? Senin adına ben mutluyum,” dedi.</p>
				<p>“Hemen olmaz bu, bakalım, ne zaman. Düşün, onun karısı olunca ne kadar mutlu olacağım, ya sen, <em>Nicolas</em>’yla evlenecek misin?”</p>
				<p>“Nataşa, benden söz etmemeni rica etmiştim. Senden konuşalım.”</p>
				<p>Sustular. Nataşa birden, “Ama neden Petersburg’a gidiyor,” dedi; ve hemen yanıtı kendisi verdi. “Hayır, hayır, öyle gerekiyor herhalde... Değil mi, Mariya? Öyle gerekiyor...”</p>
				</div>
  </body>
</html>