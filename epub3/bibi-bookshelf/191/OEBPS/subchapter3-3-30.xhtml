<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-30">
<div class="html5_section">
				<h1 class="subchapter">XXX</h1>
				
				<p class="margin">Şehirden kaçıp gitmekte olanlar ve çekilen kıtalar 2 Eylül’de başlayan ilk yangının kızıltılarına ayrı ayrı yerlerde, ayrı ayrı duygularla bakıyorlardı.</p>
				<p>O gece Rostovların katarı Moskova’dan yirmi verst kadar uzakta, Mitişçi’de konaklamıştı. Eylülün birinde öyle geç vakit yola çıkmışlar, yol, yük arabalarıyla, kıtalarla öyle tıkanmış, gidip getirilmeleri için boyuna adam gönderilen o kadar çok şey unutulmuştu ki, o akşam Moskova’nın beş verst ötesinde konaklamaya karar verilmişti. Ertesi sabah da geç uyanılmış, yollarda yine bir sürü duraklamalar yüzünden ancak Büyük Mitişçi’ye ulaşılabilmişti. Rostovlarla, yanlarındaki yaralılar saat onda büyük köyün avlularına, evlerine yerleştiler. Rostovların yardımcı ve arabacıları, yaralıların hizmet erleri, efendilerini yerleştirip yemeklerini yediler, atların yemlerini verdiler, sonra sahanlığa çıktılar.</p>
				<p>Rayevski’nin yaveri evlerden birinde yaralı yatıyordu, bileği kırılmıştı, duyduğu dehşetli ağrı yüzünden sürekli inin inim inliyor, sonbahar gecesinin karanlığı içinde bu iniltiler acı acı yankılanıyordu. Bu yaver, ilk geceyi Rostovlarla aynı avluda geçirmişti. Kontes, bu iniltiler yüzünden bütün gece gözünü kırpmadığını söyledi, Mitişçi’de de sırf bu yaralıdan uzak olmak için berbat bir kulübeye yerleşti.</p>
				<p>Adamlardan biri, avlunun girişinde duran arabanın kasasının arkasında, gecenin karanlığında yeni, zayıf bir yangın kızıllığı daha fark etti. Öteki, ilk kızıllık çoktandır görünüyordu, bunun Mamontov Kazaklarının yaktığı Küçük Mitişçi köyü olduğunu herkes biliyordu. Hizmet eri, “Kardeşler, bu başka bir yangın,” dedi. Herkes yeni ışığa dikkatle baktı.</p>
				<p>“Küçük Mitişçi olacak, Mamontov Kazakları yakmış diyorlar ya.”</p>
				<p>“Hayır! Bu Mitişçi değil, bu daha uzakta.” </p>
				<p>“Şuna bak, tıpkı Moskova’daymış gibi.”</p>
				<p>Adamlardan ikisi sahanlıktan inerek kupa arabasının yanına gittiler, iki basamak çıktılar arabaya. </p>
				<p>“Bu daha solda, öyle ya, Mitişçi hemen şurada, ama bu büsbütün başka bir yönde.”</p>
				<p>Yanlarına birkaç kişi daha geldi. İçlerinden biri, “Bak, nasıl yalazlanıyor,” dedi. “Efendiler, bu yangın Moskova’da ya Suşevskaya’da ya Rogojskaya’da.”</p>
				<p>Kimse yanıt vermedi. Bütün bu insanlar, uzakta, alev alev yanan bu yeni yangını uzun süre sessiz sedasız seyrettiler.</p>
				<p>Kont’un oda uşağı (ona böyle sesleniyorlardı) ihtiyar Danilo Terentiç, kalabalığa yaklaşarak Mişka’yı çağırdı:</p>
				<p>“Orada durup nereye bakıyorsun, sersem... Kont adam arıyor, ortada kimseler yok, hadi git, elbiseleri yerleştir.”</p>
				<p>Mişka, “Ben zaten su için gelmiştim,” dedi.</p>
				<p>Uşaklardan biri, “Siz ne dersiniz, Danilo Terentiç, şu alevler Moskova’daymış gibi görünüyor, değil mi?” diye sordu.</p>
				<p>Danilo Terentiç yanıt vermedi, yine uzun süre sessiz sedasız durdular. Alevler gitgide yayılıyordu. Bir ses, “Aman Tanrım!.. Hem rüzgâr var, hem de ortalık kupkuru...” dedi.</p>
				<p>“Şuna bak, nasıl da ilerliyor. Ah Tanrım! Alakargalara bak. Biz günahkâr kullarına acı Tanrım!”</p>
				<p>“Nasıl olsa söndürürler.”</p>
				<p>O zamana kadar susan Danilo Terentiç’in sesi duyuldu:</p>
				<p>“Kim söndürecek?” Danilo’nun sesi sakindi, ağır ağır konuşuyordu. “Evet, Moskova, kardeşler,” dedi. “Ak duvaklı anamız...” Sesi kısıldı, birden hıçkırdı. Sanki görülen kızıllığın anlamını kavrayabilmek için herkes bunu bekliyordu. Kont’un yaşlı hizmetkârının hıçkırıklarına iç çekişler, dua sesleri karıştı.</p>
				
				
				
				</div>
  </body>
</html>