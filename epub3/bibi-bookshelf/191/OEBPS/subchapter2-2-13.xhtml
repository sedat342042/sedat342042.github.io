<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-13">
<div class="html5_section">
				<h1 class="subchapter">XIII</h1>
				
				<p class="margin">Prens Andrey’le Piyer Lısiye Gori’deki evin giriş kapısına vardıkları zaman ortalık kararmaya başlamıştı. Yaklaşırlarken Prens Andrey gülümseyerek Piyer’in dikkatini arka sahanlıktaki hareketliliğe çekti. Sırtında bir dilenci torbası, beli bükülmüş bir kocakarı ve siyahlar giyinmiş, uzun saçlı, kısaca boylu bir erkek, yaklaşan arabayı görünce gerisin geri büyük kapıya doğru kaçmaya koyulmuşlardı. İki kadın da peşlerinde seyrediyordu, arabaya bakarak arka sahanlıkta dördü birden korkuyla kaçıp kayboldular.</p>
				<p>Prens Andrey, “Bunlar, Maşa’nın Tanrı adamlarıdır,” dedi, “bizi babam sandılar. Kız kardeşimin babama boyun eğmediği biricik şey budur; babam bu hacıların kovulmasını emreder, kız kardeşimse onları içeri alır.” </p>
				<p>Piyer, “Peki, bu Tanrı adamları da ne demek oluyor?” diye sordu.</p>
				<p>Prens Andrey yanıt vermeye vakit bulamadı. Hizmetçiler onu karşıladılar; onlara, yaşlı Prens’in nerede olduğunu, yakında gelip gelmeyeceğini sordu.</p>
				<p>Yaşlı Prens henüz şehirdeydi, her an gelebilirdi.</p>
				<p>Prens Andrey Piyer’i babasının evinde her zaman emrine hazır tutulan dairesine götürdü, kendisi çocuk odasına geçti.</p>
				<p>Tekrar Piyer’in yanına dönen Prens Andrey, “Kız kardeşime gidelim,” dedi, “daha onu görmedim, saklanıyor, şimdi Tanrı adamlarıyla oturuyordur, sıkılır, utanır bizden, oh olsun ona! Sen de Tanrı adamlarını görürsün, <em>C’est curieux, ma parole.</em>”<a class="si-noteref epub-type_noteref" href="#f504" id="ref_f504">504</a></p>
				<p>“<em>Qu’est ce que c’est que</em><a class="si-noteref epub-type_noteref" href="#f505" id="ref_f505">505</a> Tanrı adamları?” diye sordu Piyer. </p>
				<p>“İşte göreceksin.” </p>
				<p>Odasına girdikleri zaman Prenses Mariya gerçekten de sıkılıp utandı, pençe pençe kızardı. Tasvirlerin bulunduğu vitrinin önünde mumlar yanıyordu, sakin bir odaydı burası, divanın üstünde, semaverin karşısında, uzun burunlu, uzun saçlı ve papaz cüppesi giymiş genç bir erkek çocukla yan yana oturuyordu Mariya. </p>
				<p>Zayıf, kırış kırış bir kocakarı, çocuksu yüzünde tatlı bir ifadeyle yanlarındaki koltuğa yerleşmişti.</p>
				<p>Prenses Mariya piliçlerini koruyan kuluçka bir tavuk gibi hacılarının önünde dikilerek tatlı bir sitemle dedi ki:</p>
				<p>“<em>André, pourquoi ne pas m’avoir prévenu?</em>”<a class="si-noteref epub-type_noteref" href="#f506" id="ref_f506">506</a> </p>
				<p>Piyer elini öperken ona, “<em>Charmée de vous voir. Je suis très contente de vous voir,</em>”<a class="si-noteref epub-type_noteref" href="#f507" id="ref_f507">507</a> dedi. </p>
				<p>Prenses onu daha çocukluğundan tanıyordu ve simdi Andrey’le dostluğu, karısı yüzünden başına gelen felaket, özellikle iyi, saf yüzü ona ısınmasını sağlamıştı. Güzel, ışıklı gözleriyle ona baktı ve sanki, “Sizi çok seviyorum ama, ‘benimkilerle’ alaya kalkışmayın,” diyordu. Hal hatır soruşlardan sonra oturdular.</p>
				<p>Prens Andrey gülümseyerek genç hacıyı işaret etti. </p>
				<p>“Vay, İvanuşka da burada,” dedi.</p>
				<p>Prenses Mariya, “Andrey!” diye yalvardı. Andrey, Piyer’e, “<em>Il faut que vous sachiez que c’est une femme,</em>”<a class="si-noteref epub-type_noteref" href="#f508" id="ref_f508">508</a> dedi. </p>
				<p>“<em>André, au nom de dieu</em>,”<a class="si-noteref epub-type_noteref" href="#f509" id="ref_f509">509</a> diye yineledi Prenses Mariya.</p>
				<p>Prens Andrey’in hacılara takılması ve Prenses Mariya’nın onlardan yana çıkması ikisinin arasında belli ki çoktan âdet haline gelmişti. </p>
				<p>Prens Andrey, “<em>Mais ma bonne aime,</em>”<a class="si-noteref epub-type_noteref" href="#f510" id="ref_f510">510</a> dedi, “<em>vous devriez au contraire m’être reconnaissante dece que j’explique à Pierre votre intimité avec ce jeune homme.</em>”<a class="si-noteref epub-type_noteref" href="#f511" id="ref_f511">511</a></p>
				<p>Piyer, kendisinden söz edildiğini anladığı için kurnaz gözleriyle çevresindekilere bakan İvanuşka’nın yüzünü gözlüğünün arkasından merak ve ciddiyetle (ki Prenses Mariya özellikle bundan dolayı ona müteşekkirdi) süzerek, “<em>Vraiment</em>?”<a class="si-noteref epub-type_noteref" href="#f512" id="ref_f512">512</a> dedi.</p>
				<p>Prenses Mariya “kendininkiler” için boşu boşuna telaşlanıp üzülüyordu. Onlar kesinlikle sıkılganlık göstermiyorlardı. Kocakarı, çay fincanını tabağa baş aşağı kapatıp yanına ısıtılmış şeker parçasını da koyarak gözlerini indirmişti ama içeriye girenlere göz ucuyla bakıyor ve kendisine bir çay daha teklif edilmesini bekleyerek koltuğunda rahatça, hareketsizce oturuyordu. Çayını tabağa döküp içen İvanuşka, kaşlarının altından şeytanca, kadınsı bakışlarla gençlere göz atıyordu.</p>
				<p>“Nerede, Kiev’de miydin?” diye sordu Prens Andrey kocakarıya.</p>
				<p>Kocakarı gevezelikle, “Oradaydım efendim,” diye yanıt verdi, “hem de İsa’nın doğum yortusunda, azizlerle birlikte gökyüzünün kutsal sırlarına erdim. Şimdi de Kolyazin’den geliyorum efendim, orada da Tanrı’nın büyük bir mucizesi gerçekleşti...”</p>
				<p>“İvanuşka da seninle beraber mi?” </p>
				<p>İvanuşka sesini kalınlaştırmaya çalışarak, “Ben tek başıma gezerim, efendimiz,” dedi, “Pelageyuşka’yla Yuhnov’da buluştuk.”</p>
				<p>Pelageyuşka yoldaşının sözünü kesti, gördüklerini anlatmak istediği belliydi:</p>
				<p>“Kolyazin’de büyük bir mucize gerçekleşti, efendimiz.”</p>
				<p>Prens Andrey, “Peki, ne oldu? Yine bir kutsal emanet filan mı?” diye sordu. </p>
				<p>Prenses Mariya, “Andrey, yeter,” dedi, “Pelageyuşka, anlatma.”</p>
				<p>“Neden? Ne oluyorsun anacığım, niye anlatmayacakmışım? Ben onu severim. İyidir, Tanrı’nın sevdiği biridir, velinimettir, hiç aklımdan çıkmaz, bana on ruble vermişti. Kiev’e varır varmaz Kiruşa haber verdi bana; meczuptur kendisi, tam Tanrı adamı, yaz kış yalınayak gezer. Bana dedi ki: Ne diye oraya gitmiyorsun, senin yerin orasıdır, Kolyazin’e git, orada mucizeli bir tasvir, Tanrı’yı doğuran kutsal Meryem Anamız görünür olmuş. Ben bu sözler üzerine azizlerle vedalaştım, yola koyuldum.”</p>
				<p>Herkes susuyordu, yalnız hacı kadın derin derin nefes atarak ölçülü bir sesle konuşuyordu.</p>
				<p>“Oraya vardım, efendim, herkes bana, büyük bir mucize belirdi, diyor, Tanrı’yı doğuran Meryem Anacığımızın yanaklarından kutsal zeytinyağı damlıyor...”</p>
				<p>Prenses Mariya kızararak, “Peki, iyi, iyi, sonra anlatırsın,” dedi. </p>
				<p>Piyer, “İzin verirseniz soralım,” dedi, “sen kendin gördün mü?” </p>
				<p>“Görmez olur muyum efendim, kendim bu şerefe nail oldum. Yüzünde bir aydınlık var, gökyüzü nuru gibi, sonra Meryem Anacığın yanaklarından damlalar akıyor da akıyor.”</p>
				<p>Kadını dikkatle dinleyen Piyer, safça bir edayla, “Canım, bu sahtekârlık,” dedi.</p>
				<p>Pelageyuşka, imdat arar gibi Prenses Mariya’ya dönerek, dehşetle, “Ah, efendi, neler söylüyorsun!” dedi.</p>
				<p>“Halkı aldatıyorlar,” dedi Piyer.</p>
				<p>Hacı kadın haç çıkarıp, <em>“İsus Hristos!”</em> dedi, “Aman böyle konuşma efendi, vaktiyle “anaral”in<a class="si-noteref epub-type_noteref" href="#f513" id="ref_f513">513</a> biri de inanmamış: ‘Papazlar aldatıyor,’ demiş, der demez de kör oluvermiş. Sonra rüyasında Peçerski’nin Meryem Anası görünmüş, ona gelip demiş ki: ‘Bana iman et, seni iyileştiririm.’ Bunun üzerine adam başlamış yalvarmaya: ‘İlle de beni ona götürün.’ Bu söylediklerim bütünüyle gerçektir, gözlerimle gördüm, körü doğruca ona getirdiler, yaklaştı, yere kapandı, ‘İyi et beni,’ dedi, ‘Çar’ın bana bahşettiğini sana vereyim.’ Kendim gördüm, efendinin yıldızı tasvirin içine girmiş. Ne oldu dersin, gözleri açıldı! Böyle konuşmak günahtır. İnsan Tanrı’nın gazabına uğrar,” diye öğretici bir tavırla Piyer’e döndü.</p>
				<p>Piyer, “Peki, yıldız tasvirin içine nasıl girmiş?” diye sordu.</p>
				<p>Andrey gülümseyerek, “Meryem Ana’yı da mı generalliğe terfi ettirmişler?” dedi.</p>
				<p>Pelageyuşka birden sarardı ve ellerini birbirine çarptı.</p>
				<p>“Oğlum, oğlum, günaha giriyorsun, oğlun var senin,” derken yüzü ansızın kızardı, “Neler söyledin oğlum, Tanrı seni affetsin.” Haç çıkardı. “Onu affet Tanrım. Anacığım, bu ne demek oluyor böyle?” diye Prenses Mariya’ya döndü. Ayağa kalktı ve neredeyse ağlayacakmış gibi torbasını toplamaya başladı. Böyle şeyler konuşulan bir evden lütuf beklemiş olduğu için hem dehşete düştüğü, hem utandığı ve bu evin lütfundan artık vazgeçmek zorunda kaldığı için de üzüldüğü belliydi. </p>
				<p>Prenses Mariya, “Peki, bundan ne zevk duyuyorsunuz?” dedi, “Ne diye buraya geldiniz?”</p>
				<p>Piyer, “Yok canım, şaka ediyorum, Pelageyuşka,” dedi, “<em>Princesse ma parole, je n’ai pas voulu l’offenser,</em><a class="si-noteref epub-type_noteref" href="#f514" id="ref_f514">514</a> şöyle, laf olsun diye söyledim. Aklına başka bir şey gelmesin, şaka ettim,” diye kabahatini unutturmak istiyormuş gibi ürkek ürkek gülümsedi. “Söze ben başlamıştım zaten, o da benim gibi sadece şaka etti.”</p>
				<p>Pelageyuşka güvensizce durdu ama Piyer’in yüzünde öyle içten bir pişmanlık ifadesi vardı ve Prens Andrey bir Pelageyuşka’ya, bir Piyer’e öyle tatlı tatlı bakıyordu ki, hacı kadın yavaş yavaş sakinleşti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f504"><a class="si-backref" href="#ref_f504">504</a><span class="si-footnote-text"> Merak edilecek şey doğrusu.</span></div>
					
						<div class="si-footnote html5_aside epub-type_footnote" id="f505"><a class="si-backref" href="#ref_f505">505</a><span class="si-footnote-text"> Nedir bu...</span></div>
					
						<div class="si-footnote html5_aside epub-type_footnote" id="f506"><a class="si-backref" href="#ref_f506">506</a><span class="si-footnote-text"> Andrey, niçin bana önceden haber vermediniz?</span></div>
					
						<div class="si-footnote html5_aside epub-type_footnote" id="f507"><a class="si-backref" href="#ref_f507">507</a><span class="si-footnote-text"> Sizi gördüğüm için mutluyum. Sizi gördüğüme memnun oldum.</span></div>
					
						<div class="si-footnote html5_aside epub-type_footnote" id="f508"><a class="si-backref" href="#ref_f508">508</a><span class="si-footnote-text"> Bunun bir kadın olduğunu bilmeniz gerekir.</span></div>
					
						<div class="si-footnote html5_aside epub-type_footnote" id="f509"><a class="si-backref" href="#ref_f509">509</a><span class="si-footnote-text"> Andrey, Tanrı aşkına.</span></div>
					
						<div class="si-footnote html5_aside epub-type_footnote" id="f510"><a class="si-backref" href="#ref_f510">510</a><span class="si-footnote-text"> Dostum.</span></div>
					
						<div class="si-footnote html5_aside epub-type_footnote" id="f511"><a class="si-backref" href="#ref_f511">511</a><span class="si-footnote-text"> Bu delikanlıyla aranızdakileri Piyer’e açıkladığım için memnun olmalısınız.</span></div>
					
						<div class="si-footnote html5_aside epub-type_footnote" id="f512"><a class="si-backref" href="#ref_f512">512</a><span class="si-footnote-text"> Gerçekten mi?</span></div>
					
						<div class="si-footnote html5_aside epub-type_footnote" id="f513"><a class="si-backref" href="#ref_f513">513</a><span class="si-footnote-text"> “General” demek istiyor.</span></div>
					
						<div class="si-footnote html5_aside epub-type_footnote" id="f514"><a class="si-backref" href="#ref_f514">514</a><span class="si-footnote-text"> Gerçekten, Prenses, onu gücendirmek istemedim.</span></div>
				</div>
  </body>
</html>