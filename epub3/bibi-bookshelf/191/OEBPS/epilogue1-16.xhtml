<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="epilogue1-16">
<div class="html5_section">
				<h1 class="subchapter">XVI</h1>
				
				<p class="margin">Nataşa da kocasıyla yalnız kalınca onunla, bir kadının kocasıyla konuştuğu gibi konuşurdu, yani bir karı koca birbirlerinin düşüncelerini nasıl bütün mantık kurallarına aykırı bir yolla, yargılar, hükümler, çıkarımlar işe karışmadan, büsbütün ayrı bir biçimde, gayet açık ve çabuk anlayarak ve çok kolay anlaşarak konuşurlarsa Nataşa da kocasıyla öyle konuşuyordu. Onunla bu tarzda konuşmaya o derece alışmıştı ki Piyer’in düşüncelerinin mantıksal akışı, aralarında bir soğukluk bulunduğunun en yanılmaz işaretiydi. Kocası bir şeyi kanıtlamaya, düşünerek, sükûnetle konuşmaya başladığı ve Nataşa ona uyarak aynı şeyi yaptığı zaman bunun sonunun mutlaka kavgaya varacağını bilirdi.</p>
				<p>Yalnız kaldıkları ve Nataşa açılan memnun, iri gözleriyle yavaşça ona yaklaştığı, birden başını hızla kavrayıp göğsüne bastırarak, “Şimdi hep, hep benimsin! Artık gitmeyeceksin!” dediği andan beri bütün mantık kurallarına (bir anda birbirinden büsbütün ayrı şeylerden söz edildiği için) aykırı olan bu konuşma başlamıştı. Bir anda birçok şeyin görüşülmesi açıkça anlaşmaya engel değildi, tersine, birbirlerini tamamıyla anladıklarının en yanılmaz deliliydi.</p>
				<p>Nasıl rüyada, rüyayı doğuran duygudan başka her şey yanlış, anlamsız, birbirini tutmaz şeylerse, onun gibi bütün akıl ve mantık kanunlarına aykırı olan bu görüşmede de bağlantılı, açık sözler değil, ancak bu sözleri idare eden duyguydu.</p>
				<p>Nataşa, Piyer’e kardeşinin yaşayış tarzını anlattı, onsuz (kocasız) kendisinin yaşamadığını, yalnızca acı çektiğini, Mariya’yı daha çok sevdiğini, onun her konuda kendisinden daha iyi olduğunu söyledi. Bunu söylerken Nataşa, Mariya’yı kendisinden üstün gördüğünü içtenlikle kabul ediyordu; bununla birlikte, yine de kendisini Mariya’dan ve bütün diğer kadınlardan üstün tutmasını ve şimdi, özellikle Petersburg’da birçok kadın gördükten sonra bunu kendisine bir kez daha tekrar etmesini Piyer’den istiyordu.</p>
				<p>Piyer, Nataşa’nın sözlerine yanıt vererek, Petersburg’ da kadınlarla suarelerde, ziyafetlerde bulunmanın kendisi için ne tahammül edilmez bir şey olduğunu anlattı ona.</p>
				<p>“Kadınlarla konuşmayı büsbütün unutmuşum,” dedi, “bayağı can sıkıcı geliyor. Hem ben o kadar meşguldüm ki.”</p>
				<p>Nataşa dikkatle onu süzerek, “Mariya ne kadar iyi bir insan!” dedi. “Çocukları nasıl anlıyor. Sanki onların yalnız ruhunu görüyor. Dün, mesela, Mitenka hırçınlaşmaya başlamıştı...”</p>
				<p>Piyer onun sözünü kesti:</p>
				<p>“Babasına ne kadar benziyor.”</p>
				<p>Nataşa, Mitenka’nın Nikolay’a benzediğini Piyer’in niçin söylediğini anladı: Kayınbiraderiyle aralarında geçen tartışmayı hatırlamak hoşuna gitmiyordu, bu konuda Nataşa’nın düşüncesini öğrenmek istiyordu:</p>
				<p>“Nikolay’ın öyle bir zaafı var ki, herkesin kabul etmediği bir şeyi asla kabul etmez. Ama anlıyorum, sen özellikle <em>ouvrir un carrière</em>’e<a class="si-noteref epub-type_noteref" href="#f573" id="ref_f573">573</a> değer veriyorsun,” diyerek Piyer’in bir sözünü tekrarladı Nataşa. </p>
				<p>Piyer, “Hayır, asıl sorun,” dedi, “Nikolay için düşünceler bir eğlence, adeta boş vakit geçirmek için. İşte bir kütüphane kuruyor ve satın alınan kitapları, Sismondi’yi, Rousseau’yu veya Montesquieu’yü okunmadan yeni kitap satın almamak gibi bir kural koyuyor,” diye gülümseyerek ekledi. “Bilirsin, ben onu ne kadar...” Sözlerinin tonunu hafifletmeye başlamıştı ama Nataşa onun söylemek istediği şeyin gereksiz olduğunu duruşuyla anlatarak sözünü kesti. </p>
				<p>“Düşünceler onun için eğlencedir, diyorsun ya...”</p>
				<p>“Evet, benim için de geri kalan her şey eğlence. Petersburg’da her şeyi hep rüyada görür gibi gördüm. Beni bir düşünce meşgul etti mi geri kalan her şey eğlencedir.”</p>
				<p>Nataşa, “Ah, çocuklarla nasıl karşılaştığını göremedim, ne yazık,” dedi. “En çok hangisi sevindi? Herhalde Liza, değil mi?”</p>
				<p>Piyer, “Evet,” dedi ve kendisini meşgul eden konuya devam etti. “Nikolay, biz düşünmemeliyiz, diyor. Bu benim elimden gelmez. Bensiz (bunu sana söyleyebilirim) her şeyin bozulduğunu, herkesin işi bir tarafa çektiğini Petersburg’da hissettim. Ama hepsini birleştirmeyi başardım; bunun için düşüncelerim böyle sade ve açık. Falan veya filana karşı durmalıyız, demiyorum ki ben. Aldanabiliriz. Ben diyorum ki: İyiliği sevenlerle el ele veriniz; faal eylem tek bayrağınız olsun. Prens Sergey iyi insan, akıllı da.”</p>
				<p>Piyer’in düşüncelerinin büyük düşünceler olduğundan Nataşa şüphe etmiyordu ama bir şey şaşırtıyordu onu. Bu da onun kendi kocası olmasıydı. “Dernek için bu kadar önemli ve gerekli bir insan aynı zamanda benim kocam demek ha. Bu neden böyle oldu?” Bu şüphesini ona açmak istiyordu. “Onun gerçekten böyle herkesten akıllı olup olmadığına hüküm verebilecek kimdir, kimlerdir,” diye kendi kendine sordu ve Piyer’in çok saygı beslediği kimseleri zihninden geçirdi. Onun anlattıklarından çıkardığına göre bütün insanlar içinde Platon Karatayev kadar saygı beslediği kimse yoktu:</p>
				<p>“Biliyor musun, ne düşünüyorum?” dedi. “Platon Karatayev’i. O nasıldı? Senin düşünceni doğru bulur muydu şimdi?”</p>
				<p>Piyer bu soruya hiç şaşırmadı. Karısının zihninden geçenleri anlamıştı.</p>
				<p>“Platon Karatayev mi?” dedi. Anlaşılan Karatayev’in bu konu hakkında ne düşüneceğini samimi şekilde tasavvur etmeye çalışarak düşünmeye başladı. “Anlamazdı belki ama doğru bulurdu.”</p>
				<p>Nataşa birdenbire, “Seni müthiş seviyorum!” dedi. “Müthiş, müthiş!” </p>
				<p>Piyer biraz düşünerek, “Hayır, doğru bulmazdı,” dedi. “Onun doğru bulacağı şey bizim aile hayatımız. Her şeyde güzellik, mutluluk, huzur görmeyi o kadar isterdi ki, ona kendimizi göğsüm kabararak gösterirdim. Bak sen ayrılıktan şikâyet ediyorsun. Ama bu ayrılıktan sonra sana karşı ne derin bir sevgi duyduğuma inanmazsın...”</p>
				<p>“Sonra bak...” diye başladı Nataşa. </p>
				<p>“Hayır, değil. Sana karşı sevgim hiç eksilmedi. Daha çok sevmem de imkânsız; ama bu özellikle... Şey, evet...” sözünü bitirmedi, çünkü karşılaşan bakışları sözün gerisini tamamladı.</p>
				<p>Nataşa birden, “Ne saçma şey,” dedi, “balayından söz edilir ve ilk zamanların en mutlu anlar olduğu söylenir. Tersine, en iyi zamanlarımız şimdi. Yalnız, sen gitmezsen. Nasıl kavga etmiştik, hatırlarsın. Hep kabahat benim. Hep ben. Niçin kavga etmiştik, hatırlamıyorum bile.”</p>
				<p>Piyer gülümseyerek, “Hep aynı şeyden,” dedi, “kıskan...”</p>
				<p>Nataşa, “Söyleme, tahammül edemiyorum,” diye bağırdı. Gözlerinde soğuk, kinli bir parıltı ışıldadı; bir süre sustuktan sonra ekledi:</p>
				<p>“Onu gördün mü?”</p>
				<p>“Hayır, görsem de tanımazdım.”</p>
				<p>Sustular. Nataşa, görünüşe göre toplanan bulutu dağıtmaya çalışarak, “Ah, biliyor musun? Çalışma odasında konuştuğun zaman sana bakıyordum,” diye söze başladı. “Bir elmanın iki yarısı gibi onunla, oğlanla (oğluna böyle derdi) birbirinize benziyorsunuz. Ah yanına gitme zamanı geldi... Vakit... Yazık ki ayrılacağım.”</p>
				<p>Birkaç saniye sustular. Sonra birden birbirlerine doğru döndüler, bir şeyler konuşmaya başladılar. Piyer memnun, neşeli, Nataşa yavaş, mutlu bir gülümsemeyle konuşuyordu. Sonra ikisi birden durup birbirlerine yol verdiler.</p>
				<p>“Hadi, ne var? Söyle, söyle.”</p>
				<p>“Yok, sen söyle; ben öyle iş olsun diye,” dedi Nataşa. </p>
				<p>Piyer başladığı söze devam etti. Petersburg’daki başarılarını memnun bir tavırla anlatıyordu. Sanki bütün Rus dünyasına ve bütün dünyaya yeni bir yön vermeye çağrıldığını sanıyordu:</p>
				<p>“Yalnız şunu söylemek istiyordum ki, sonuçları büyük olan bütün düşünceler genellikle basittir. Benim düşüncelerimin tüm ruhu şurada: Kötü insanlar birbirlerine bağlıysalar ve nasıl bir güç oluşturuyorlarsa, namuslu insanların da aynı şeyi yapmaları gerekir. Ne kadar basit.”</p>
				<p>“Evet.”</p>
				<p>“Ya sen ne söylemek istiyordun?”</p>
				<p>“Ben öyle, iş olsun diye.” </p>
				<p>“Hayır, bir şey var.”</p>
				<p>Nataşa, yüzü daha ışıklı bir gülümsemeyle parıldayarak, “Hiç canım, önemsiz,” dedi, “ben yalnız Petya hakkında bir şey söylemek istiyordum: Bugün dadı yaklaşıp benden onu almak istedi, çocuk güldü, gözlerini kırpıştırdı, bana yapıştı, gizlendiğini sandı herhalde. Aman ne sevimli şey. İşte bağırıyor. Hadi görüşürüz!” Odadan çıktı.</p>
				<p>Bu sırada aşağıda, Nikolinka Bolkonski’nin dairesinde, yatak odasında her zamanki gibi yine kandil yanıyordu (oğlan karanlıktan korkardı, bu kötü huyundan onu vazgeçirememişlerdi). Dessallés sırtını dört yastığa dayamış, başı yüksekte uyumaktaydı; Romalı burnunu andıran burnundan düzenli horultular çıkarıyordu. Daha yeni uyanmış olan Nikolinka soğuk bir ter dökerek yatağında oturuyor, iri iri açılmış gözlerle ileriye doğru bakıyordu. Korkunç bir rüyadan uyanmıştı. Rüyada kendisini ve Piyer’i, Plutarkhos’un kitabındaki resimler gibi miğferli görüyordu. Piyer Amca’yla birlikte muazzam bir ordunun önünde gidiyorlardı. Bu ordu, Dessallés’nin <em>le fil de la Vierge</em><a class="si-noteref epub-type_noteref" href="#f574" id="ref_f574">574</a> dediği sonbaharda uçan örümcek ağları gibi havayı dolduran beyaz eğri çizgilerden oluşuyordu. İleride bu ipliklere benzer, yalnız biraz daha sık, şan ve şeref vardı. Onlar (o ve Piyer) hedefe gittikçe daha çok yaklaşarak, hafif, neşeyle süzülmekteydiler. Ansızın, onları yürüten iplikler gevşemeye, birbirine dolaşmaya başladı; durumları güçleşti. Nikolay İlyiç Amca tehdit edici ve sert bir tavırla önlerine dikildi.</p>
				<p>Kırık mumla tüy kalemi göstererek, “Bunu siz mi yaptınız?” dedi. “Sizi severim ama Arakçeyev bana emir verdi, kim ilerlerse öldüreceğim.” Nikolinka Piyer’e baktı ama Piyer artık orada yoktu. Piyer, babası Prens Andrey olmuştu; babasının biçimi yoktu ama kendisi vardı; onu görünce Nikolinka sevgisinin zayıfladığını hissetti; kendini takatsız, kemiksiz, sıvı halde hissediyordu. Babası onu okşuyor, teselli ediyordu. Ama Nikolay İlyiç Amca gittikçe onlara yaklaşıyordu. Nikolinka korku içinde uyandı.</p>
				<p>“Babam,” diye düşündü, “babam (evde ona benzeyen iki portresi bulunduğu halde Nikolinka Prens Andrey’i hiçbir zaman insan şeklinde getiremezdi gözlerinin önüne) babam yanımdaydı, beni okşadı. Beğendi beni, Piyer Amca’yı da beğendi. Her ne söylerse yapacağım. <em>Mucius Scevola </em>elini yaktı. Niçin benim hayatımda da aynı şey olmasın? Biliyorum, onlar benim okumamı istiyorlar. Ben de okuyacağım. Ama bir gün bitireceğim; o zaman işe başlayacağım. Tanrı’dan bir dileğim var: Plutarkhos’un adamlarında olan bende olsun; ben de onların yaptığını yapacağım, daha iyisini yapacağım. Beni herkes bilecek, sevecek; herkes bana hayran kalacak.” Ve birden boğazının hıçkırıklarla tıkandığını hissetti, ağlamaya başladı.</p>
				<p>Dessallés’nin sesi duyuldu:</p>
				<p><em>“Etês-vous indisposé?”</em><a class="si-noteref epub-type_noteref" href="#f575" id="ref_f575">575</a></p>
				<p><em>“Non,”</em><a class="si-noteref epub-type_noteref" href="#f576" id="ref_f576">576</a> diye yanıt verdi Nikolinka ve başını yastığa koydu. Dessallés’yi düşünerek içinden, “O temiz yürekli, iyi bir insan, onu severim,” dedi. “Ya Piyer Amca! Ah, ne harikulade adam! Babam! Babam! Evet, onu bile memnun edecek şeyi yapacağım...”</p>
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f573"><a class="si-backref" href="#ref_f573">573</a><span class="si-footnote-text"> Mevki yapmaya.</span></div>
					
						<div class="si-footnote html5_aside epub-type_footnote" id="f574"><a class="si-backref" href="#ref_f574">574</a><span class="si-footnote-text"> Meryem iplikleri</span></div>
						
						<div class="si-footnote html5_aside epub-type_footnote" id="f575"><a class="si-backref" href="#ref_f575">575</a><span class="si-footnote-text"> Rahatsız mısınız?</span></div>
					
						<div class="si-footnote html5_aside epub-type_footnote" id="f576"><a class="si-backref" href="#ref_f576">576</a><span class="si-footnote-text"> Hayır...</span></div>
				</div>
  </body>
</html>