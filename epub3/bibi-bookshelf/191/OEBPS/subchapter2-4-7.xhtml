<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-7">
<div class="html5_section">
				<h1 class="subchapter">VII</h1>
				
				<p class="margin">Akşama doğru İlagin kendisiyle vedalaştığı zaman Nikolay evden o kadar uzakta bulunuyordu ki, dayının kafileyi bırakıp geceyi kendisinde, Mihailovna köyünde geçirme teklifini kabul etti.</p>
				<p>Dayı, “Bana gelirseniz, temiz iş marş! Daha iyi olur, bakın hava nemli,” diyordu, “dinlenirdiniz, küçük Kontes’i <em>drojka</em>’larla gönderirdik.”</p>
				<p>Dayının teklifi kabul edildi, <em>drojka</em>’lar için Otradnoye’ye bir adam gönderildi; Nikolay da Nataşa ve Petya ile dayıya gittiler.</p>
				<p>Büyüklü küçüklü beş altı erkek hizmetçi teşrifat kapısına, efendilerini karşılamaya koştular. Yaşlı genç onlarca kadın gelen avcıları görmek için arka avludan başlarını uzattı. Orada Nataşa’nın, atlı bir kadının, bir bayanın bulunması yaşlı hizmetçilerin merakını o derece artırmıştı ki, birçokları sıkılmadan ona sokuluyor, gözlerinin içine bakıyor, insan değil başka bir şey, kendisinden söz edildiğini duymaz, anlamaz bir garip bir mahlukmuş gibi yanında onun hakkında fikir yürütüyorlardı.</p>
				<p>“Arinka, bak, yanlamasına oturuyor! Eteği de sallanıyor... Borusuna bak!”</p>
				<p>“Aman Tanrım, bıçağı da var!” </p>
				<p>“Bir Tatar kızı!”</p>
				<p>İçlerinden en cesaretlisi, artık doğrudan doğruya Nataşa’ya seslenerek, “Sen nasıl tepetaklak olmadın, ha?” diye sordu.</p>
				<p>Dayı, yeşil bir bahçe ortasındaki küçük ahşap evinin avlusunda attan indi, hizmetçilerini süzerek işi olmayanların çekilmesini, misafirleri, avcıları ağırlamak için her şeyin yapılmasını haykırarak emretti.</p>
				<p>Hepsi kaçıştı, dayı, Nataşa’yı attan indirdi, elinden tutarak sallanan tahta merdivenin basamaklarından çıkardı. Sıvasız, tahta duvarlı ev o kadar temiz değildi; belli ki, evin kirli olmamasına geyret edilmişti ama ihmalcilik fark edilmiyordu. Sofada taze elma kokusu vardı, kurt ve tilki derileri asılıydı.</p>
				<p>Dayı misafirlerini sofadan, açılır kapanır bir masası ve kırmızı sandalyeleri olan küçük bir salona geçirdi, sonra kayın ağacından yuvarlak bir masanın ve kanepenin bulunduğu misafir salonuna, oradan yırtık kanepeli, halısı eskimiş, Suvorov’un, ev sahibinin babasıyla annesinin ve bizzat kendisinin asker resimleri asılı çalışma odasına getirdi. Burada keskin bir tütün ve köpek kokusu vardı. Çalışma odasında dayı misafirlere oturmalarını, kendi evlerindeymişler gibi yerleşmelerini rica ederek dışarı çıktı. Rugay çamurlu sırtıyla çalışma odasına girdi, kanepeye yerleşti, diliyle, dişleriyle temizlenmeye başladı. Çalışma odası, yırtık paravanların göründüğü bir koridora açılıyordu. Paravanların arkasından kadın gülüş ve fısıltıları işitiliyordu. Nataşa, Nikolay ve Petya soyunup kanepeye oturdular. Petya elini başına dayadı; Nataşa ile Nikolay sessiz oturuyorlardı. Yüzleri yanıyordu, çok acıkmışlardı, çok neşeliydiler. Birbirlerinin yüzüne bakıyorlardı, avdan sonra, odada Nikolay kız kardeşine karşı erkeklik üstünlüğünü göstermeyi artık gerekli görmüyordu; Nataşa kardeşine göz kırptı, kendilerini fazla tutamadılar, gülmelerine bir bahane bulmaya daha vakit kalmadan attıkları kahkahalarla etrafı çınlattılar.</p>
				<p>Biraz sonra dayı, <em>kazakin,</em> mavi bir pantolon ve küçük çizmeler giymiş olarak içeri girdi. Nataşa hissetti ki, Otradnoye’de şaşırtan, onu güldüren elbisenin ta kendisi olan dayının sırtındaki bu kostüm, redingotlardan, fraklardan hiç de aşağı kalmayan mükemmel bir kostümdü. Dayı da neşeliydi; iki kardeşin gülmesinden alınmak şöyle dursun (onun yaşayış tarzına gülünebileceği hatırına gelemezdi) kendisi de bu sebepsiz gülüşe katılmıştı. </p>
				<p>“Bak genç Kontes’e, temiz iş, marş, böylesini görmedim!” diyerek Rostov’a uzun çubuklu bir pipo uzattı, kısa ve kesilmiş başka bir çubuğu alıştığı bir hareketle üç parmağının arasına yerleştirdi.</p>
				<p>“Bütün gün at üstünde erkek bile zor dayanır, ona vız geldi!”</p>
				<p>Dayıdan sonra çok geçmeden, ayak sesinden anlaşıldığına göre, herhalde yalınayak olan bir hizmetçi kız kapıyı açtı. Şişman, pembe beyaz, çatal çeneli, dudakları dolgun ve kırmızı kırk yaşlarında güzel bir kadın elinde dolu bir tepsiyle içeri girdi. Gözlerinde, her hareketinde konuksever bir ağırbaşlılıkla, bir cazibeyle misafirleri süzdü, tatlı bir tebessümle eğilerek onları selamladı. Göğsünü ve karnını ileri itmeye, başını arkada tutmaya zorlayan haddinden fazla şişmanlığına rağmen bu kadın (dayının vekilharcı) adımlarını fevkalade hafif atıyordu. Masaya yaklaştı, tepsiyi koydu, beyaz, tombul elleriyle şişeleri ve yiyecekleri çevik bir hareketle alıp masaya yerleştirdi. Bu işi bitirdikten sonra yana çekildi, gülümseyen bir yüzle kapının yanında durdu. Onun ortaya çıkışı Rostov’a şunu söylüyordu sanki:</p>
				<p>“İşte benim! Anlıyor musun dayıyı şimdi?” Nasıl anlamazdı: Yalnızca Rostov değil, dayıyı, çatılmış kaşların söylediklerini, Anisya Fedorovna içeri girdiği sırada dudaklarını hafifçe buruşturan mutlu memnun gülümsemenin anlamını Nataşa da görmüştü. Tepside meyveli şarap, likör, mantar, tereyağlı siyah peksimet, petek balı, süzülmüş, köpüklü ballar, pişmiş elma, taze ve kavrulmuş fındıklar, ballı ceviz vardı. Anisya Fedorovna, sonra da ballı reçel, şekerleme, jambon ve taze kızarmış tavuk getirdi.</p>
				<p>Bütün bunlar Anisya Fedorovna’nın hazırladığı, pişirdiği şeylerdi. Bütün bunlar Anisya Fedorovna’nın kokusunu, şahsiyetini, zevkini yansıtıyordu. Hepsinden bir tazelik, temizlik, aklık ve tatlı bir gülümseme akıyordu.</p>
				<p>Kâh birinden, kâh öbüründen Nataşa’ya sunarak, “Yiyiniz, Matmazel Kontes,” diyordu.</p>
				<p>Nataşa hepsini yiyordu; ona öyle geliyordu ki, bu tereyağlı siyah peksimeti, bu kadar güzel kokulu reçeli, bu ballı cevizi, bu tavuğu hiçbir yerde görmemiş ve yememişti. Anisya Fedorovna çıktı, Rostov’la dayı akşam kahvaltısı olarak vişne likörünü çekip geçmiş ve gelecek avlara, Rugay’a, İlagin’in köpeklerine dair konuşuyorlardı. Nataşa parlayan gözlerle kanepede dimdik oturmuş onları dinliyordu. Bir şey yedirmek için Petya’yı birkaç kez uyandırmaya kalkmış, ama o, besbelli uyanmadan, anlaşılmaz bir şeyler mırıldanmıştı. Nataşa içinden o kadar neşeliydi, onun için yeni olan bu çevre o kadar hoşuna gitmişti ki, <em>drojka</em>’lar çabuk gelecek diye korkuyordu. Tanıdıklarını evinde ilk kez konuk edenlerde hep görüleceği gibi, birden oluşan bir sessizlikten sonra dayı misafirlerinin zihinlerini kurcalayan bir düşünceye yanıt vererek dedi ki:</p>
				<p>“Eh, işte ömrümün sonunu yaşıyorum... Öleceksin, geride bir şey kalmayacak, ne diye günah işlemeli!”</p>
				<p>Bunları söylerken dayının yüzü çok anlamlı, hatta güzeldi. Rostov o anda, elinde olmayarak, babasından ve komşularından dayı hakkında duyduğu bütün iyi sözleri hatırladı. Bütün ilde dayı en asil ruhlu, çıkar kaygısı olmayan tuhaf bir adam olarak ün salmıştı, Onu aile davalarında tanıklık etmeye çağırır, vasiyetname uygulayıcısı kabul eder, ona sırlarını açar, onu yargıçlığa ve başka görevlere seçerlerdi; ama o ilk ve sonbahar aylarını iğdiş kır atı üstünde kırda geçirir, kışın evde oturur, yazın sık ağaçlıklı bahçesinde uzanır, kamu hizmetlerini şiddetle reddederdi.</p>
				<p>“Niçin görev kabul etmiyorsunuz dayıcığım?”</p>
				<p>“Bıraktım. İşe yaramıyorum, temiz iş marş, anlamıyorum bir şeyden, bu sizin işiniz, benim aklım ermez buna. Bak, av başka iş, bu temiz iş marş! Açsanıza kapıyı,” diye bağırdı, “ne diye kapadınız!”</p>
				<p>Koridorun (dayının koridor dediği yerin) sonundaki kapı avcılar koğuşuna açılırdı, avcı uşakların odası bu adı taşıyordu.</p>
				<p>Hızlı hızlı giden bir çıplak ayak sesi duyuldu, avcılar koğuşunun kapısı açıldı. Koridordan, anlaşılan işin ustası olan birisi tarafından çalınan berrak bir balalayka sesi gelmeye başladı. Nataşa bu sesi çoktandır dinliyordu, şimdi onu daha iyi dinlemek için koridora çıktı.</p>
				<p>Dayı, “Bizim arabacı Mitka bu... Ona iyi bir balalayka satın aldım, severim,” dedi.</p>
				<p>Dayı avdan gelince avcılar koğuşunda Mitka’nın balalayka çalması evde âdet olmuştu. Dayı bu çalgıyı dinlemeyi severdi.</p>
				<p>Nikolay, bu sesten çok hoşlandığını itiraf etmeye sıkılıyormuş gibi, elinde olmayan belli bir hafifseme ile, “Ne güzel, mükemmel doğrusu,” dedi.</p>
				<p>Nataşa kardeşinin sözlerindeki tonu hissederek, “Ne, mükemmel mi?” dedi, “mükemmel değil, bu fevkalade bir şey.”</p>
				<p>Dayının mantarı, balı ve likörü, nasıl ona dünyanın en iyi mantarı, balı ve likörü gibi geldiyse, bu anda bu şarkı da ona müzik sanatının bir şaheseri gibi gelmişti.</p>
				<p>Balalayka susar susmaz Nataşa kapıya doğru seslendi:</p>
				<p>“Daha, daha, rica ederim, daha.”</p>
				<p>Mitka aletini akort etti; tekrar, neşeli keskin duruşları, sık titreyişleriyle Barinya’yı çalmaya başladı. Dayı, başını yana eğmiş hafifçe gülümseyerek oturmuş dinliyordu. Barinya havası defalarca çalındı, balalayka birkaç kez akort edildi, tekrar aynı sesler yükseldi, ama dinleyiciler bıkmadı, bu havayı tekrar tekrar dinlemek istediler. Anisya Fedorovna içeri girdi, şişman vücuduyla kapının söve başlığına yaslandı.</p>
				<p>Dayının gülümsemesini andıran bir gülümsemeyle Nataşa’ya, “Dinleyin lütfen,” dedi, “çok iyi çalar.”</p>
				<p>Dayı ansızın enerjik bir hareketle, “Bak, burası iyi olmuyor,” dedi, “burasını yaymak lazım, temiz iş marş, yaymak...”</p>
				<p>Nataşa, “Siz çalmayı bilir misiniz ki?” diye sordu. Dayı cevap vermeyerek gülümsedi.</p>
				<p>“Anisyuşka, kitaranın telleri tamam mı, bir baksana. Çoktandır elime almadım, temiz iş marş! Kenara attım.”</p>
				<p>Anisya Fedorovna efendisinin gösterdiği işi yerine getirmek için o hafif yürüyüşüyle hevesli hevesli gitti, kitarayı getirdi.</p>
				<p>Dayı kimseye bakmadan tozları üfledi, kemikli parmaklarıyla kitaranın üstünü tıkırdattı, akort etti, koltuğa adamakıllı yerleşti, kitarayı (biraz tiyatrovari bir jestle sol kolunun dirseğini yana vererek) boynundan yukarı kaldırdı ve Anisya Fedorovna’ya göz kırparak Barinya’yı değil de çınlayan, temiz bir akordan sonra ölçülü, sakin, fakat metin bir eda ve çok yavaş bir tempoyla, “Taş döşeli sokağın üstünde” şarkısını çalmaya başladı. Şarkının motifi (Anisya Fedorovna’nın bütün varlığını saran) o ağırbaşlı neşeyle birlikte ve aynı tempo ile Nikolay’ın ve Nataşa’nın ruhunda tekrarlanıyordu. Anisya Fedorovna kızardı, atkısıyla yüzünü örttü, gülerek odadan çıktı. Dayı değişen, ilhamlı bir bakışla Anisya Fedorovna’nın ayrıldığı yere bakıp kusursuzca, gayretli ve enerjik bir metanetle şarkıyı çalmaya devam etti. Yüzünde, beyaz bıyıklarının altında, özellikle şarkı ilerledikçe, tempo hızlandıkça ve bazı yerlerde keskin duruşlar olduğu zaman hafif bir gülümseme beliriyordu. </p>
				<p>Dayı bitirir bitirmez Nataşa, “Çok güzel, çok güzel dayıcığım; daha, daha,” diye haykırdı. Yerinden fırlayıp dayıyı kucakladı ve öptü. “Bu neydi, ha?” diye sorar gibi kardeşine baktı.</p>
				<p>Dayının çalışı Nikolay’ın da hoşuna gitmişti. Dayı şarkıyı ikinci defa çalmaya başladı. Anisya Fedorovna’nın gülümseyen yüzü yine kapıda belirdi, arkasından daha başka yüzler göründü... Dayı, “Soğuk pınar suyu almaya gitti, ona bağırıyor: Kız bekle!” şarkısını çalıyordu, yine ustalıkla sesten sese geçiyor, elini hızla durup kaldırarak, omuzlarını kımıldatıyordu. </p>
				<p>“Hadi, hadi, kuzum dayı!”</p>
				<p>Hayatı onun elindeymiş gibi, Nataşa böyle yalvaran bir sesle inledi; dayı ayağa kalktı, sanki iki adamdı: Biri, neşeli olana ciddi ciddi gülümsüyor, o da danstan önce bön bön tuhaflıklar yapıyordu.</p>
				<p>Sert bir vuruş yapıp Nataşaya işaret ederek bağırdı: “Hadi bakalım!”</p>
				<p>Nataşa atkısını fırlatıp attı, dayının karşısına koştu, ellerini kalçalarına koyarak omuzlarını oynattı ve durdu.</p>
				<p>Mülteci bir Fransız kadınının yetiştirdiği bu Küçük Kontes, kokladığı bu Rus havasından bu ruhu nerede, nasıl ve ne zaman emmiş, yerini çoktan <em>pas de châle</em>’e bırakması gereken bu edaları nereden almıştı? Ama bu ruh, bu edalar dayının da onda umduğu o taklit edilemez, öğrenilmez, öz Rus edalarıydı. Durur durmaz zaferle, gururla, kurnazca bir neşeyle gülümsedi, Nikolay’ı ve bütün hazır bulunanları saran korku, yalnış yapacak korkusu geçmişti; şimdi hayran hayran ona bakıyorlardı.</p>
				<p>O kadar kusursuz, o kadar mükemmel yapıyordu ki, oyunda gereken mendili hemen kendisine veren Anisya Fedorovna, babasının, halasının, annesinin ve her Rus’un ruhunu yerinden oynatmasını bilen bu incecik, zarif, ipekler ve kadifeler içinde büyütülmüş, kendisine onca yabancı Kontes’e bakarken gülen gözlerinden yaşlar akıyordu.</p>
				<p>Dayı dansı bitirip neşeyle gülerek, “Eh, küçük Kontes,” dedi, “temiz iş, marş! Aferin! Sen yalnız şöyle iyi bir delikanlı seç kendine. Temiz iş, marş!”</p>
				<p>Nikolay gülümseyerek, “Seçildi bile,” dedi.</p>
				<p>Dayı sorguyla Nataşa’ya bakarak hayretle, “Ya?” dedi.</p>
				<p>Nataşa mutlu bir gülümsemeyle başını sallayarak onayladı.</p>
				<p>“Hem de nasıl!” dedi. Fakat bunu söyler söylemez içinde başka yeni bir düşünce ve duygu dalgası yükseldi. “Seçildi bile,” dediği zaman Nikolay’ın gülümsemesi ne anlatıyordu? “Buna seviniyor mu, sevinmiyor mu? Benim Bolkonskim bu sevincimizi iyi bulmayacak, anlamayacaktı, diye düşünüyor sanki. Hayır, o her şeyi anlayacaktı. Nerede şimdi o?” diye düşündü Nataşa ve yüzü birden ciddileşti. Ama bu ancak bir saniye sürdü. Kendi kendine, “Bu düşünülmez, buna cesaret edilemez,” dedi. Gülümseyerek dayının yanına oturdu, bir şey daha çalması için yalvardı.</p>
				<p>Dayı, bir şarkı ve bir vals daha çaldı<em>; </em>sonra susup öksürerek sevdiği bir av şarkısını söylemeye başladı. </p>
				
				<blockquote>
				<p class="verse"><em>Karlar akşamdan beri </em></p>
				<p class="verse"><em>Tuttu bütün yerleri... </em></p>
				</blockquote>
				
				<p class="margin-low">Dayı, şarkıda bütün anlamın sözlerde olduğu, melodinin kendiliğinden geldiği, ayrı ayrı melodiler olmadığı, onun yalnızca tempo için gerektiği yolunda tam ve saf bir inanç taşıyan halkın söylediği gibi şarkı söylerdi. Bunun için, kuşların nağmesi gibi şuursuzca çıkan melodisi fevkalade hoştu. Nataşa dayının şarksının heyecanı içindeydi. Onu dinleyince arp öğrenmemeye, kitara çalmaya karar verdi. Dayıdan kitarayı istedi, hemen akoru şarkıya uydurdu.</p>
				<p>Saat onda Nataşa ile Petya için bir <em>lineyka</em><a class="si-noteref epub-type_noteref" href="#f572" id="ref_f572">572</a> ile bir <em>drojka</em> ve onları aramaya gönderilmiş üç atlı geldi. Gelenlerden birinin söylediğine göre Kont ile Kontes onların nerede olduğunu bilmiyor, çok telaş ediyorlardı.</p>
				<p>Petya’yı taşıyıp bir ölü gibi <em>lineyka</em>’ya yerleştirdiler. Nataşa Nikolay’la birlikte <em>drojka</em>’ya bindi. Dayı Nataşa’yı bir örtüyle sardı, büsbütün yeni bir şefkatle onunla vedalaştı, onları yaya olarak su geçidini geçecekleri köprüye kadar götürdü, fenerlerle ileri geçmelerini avcılara emretti.</p>
				<p>“Güle güle!”</p>
				<p>Karanlıklardan gelen bu ses Nataşa’nın bildiği o eski ses değil, “Karlar akşamdan beri” diye şarkı söyleyen sesti.</p>
				<p>Geçtikleri köyde kızıl ateşçikler ve hoş bir duman kokusu vardı. </p>
				<p>Anayola çıktıkları sırada Nataşa, “Ne kadar hoş adam bu dayı!” dedi.</p>
				<p>Nikolay, “Evet,” dedi, “üşüyor musun?”</p>
				<p>Nataşa adeta hayretle, “Hayır, çok iyiyim, çok. O kadar iyiyim ki!” diye yanıtladı.</p>
				<p>Uzun süre sustular. </p>
				<p>Gece karanlık ve nemliydi. Atlar görünmüyordu, ayaklarının çamura girip çıkışı duyuluyordu. </p>
				<p>Hayatın bu tür izlenimlerini bunca hırsla kapan, benimseyen bu içli çocuğun ruhunda neler olmuştu? Bütün bunlar onda nasıl doğmuştu? Ama o çok mutluydu. Eve yaklaştıkları sırada birden, “Karlar akşamdan beri,” diyerek bütün yol boyunca aradığı ve sonunda bulduğu motifi söylemeye başladı. </p>
				<p>Nikolay, “Buldun mu?” dedi.</p>
				<p>Nataşa, “Şimdi ne düşünüyordun Nikolaycık?” diye sordu. Bunu birbirlerine sormayı severlerdi.</p>
				<p>Nikolay düşünerek, “Ben mi?” dedi. “Bak, ilk önce Rugay’ın, şu kızıl köpeğin dayıya benzediğini, insan olsaydı kendi yerine geçecek olan dayıyı yanından ayırmayacağını, av için olmasa bile süs için saklayacağını düşünüyorum. Ne babacan adam bu dayı! Öyle değil mi? Ya sen ne düşünüyordun?”</p>
				<p>“Ben mi? Dur hele, dur. Evet, ilk önce şöyle düşünüyordum: İşte eve gidiyoruz ama bu karanlıkta nereye gittiğimizi Tanrı bilir; bir de gidip göreceğiz ki Otradnoye’ ye değil, sihirli bir dünyaya gitmişiz. Sonra başka ne düşünmüştüm, yok, başka bir şey düşünmedim.”</p>
				<p>Nikolay, sesinden Nataşa’nın anladığı kadarıyla, gülümseyerek, “Biliyorum, herhalde ‘Onu’ düşündün,” dedi.</p>
				<p>Gerçekten de Nataşa hem Prens Andrey’i, hem onun dayıdan nasıl hoşlanacağını düşünmüş olmasına rağmen,</p>
				<p>“Hayır,” diye yanıt verdi. “Ben hâlâ boyuna tekrarlıyorum, bütün yol boyunca hep tekrarladım: Anisyuşka ne iyi çıkış yaptı, ne iyi...” dedi. Nikolay onun çınlayan, sebepsiz ve mutlu gülüşünü duydu.</p>
				<p>Nataşa birden, “Bak ama,” dedi, “biliyorum ki hiçbir zaman şimdiki kadar mutlu ve rahat olmayacağım.”</p>
				<p>Nikolay, “İşte bu saçma, anlamsız bir söz,” dedi ve şöyle düşündü: “Benim şu Nataşam ne şeker şey! Böyle bir dostum daha yok, olmayacak da. Evlenmesi şart mıydı, hep böyle gezseydik onunla!”</p>
				<p>Nataşa içinden, “Ne tatlı şey şu Nikolay!” dedi ve gecenin ıslak, kadife karanlıkları içinde ışıldayan pencereleri göstererek, “A, misafir salonunda hâlâ ışık var,” dedi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f572"><a class="si-backref" href="#ref_f572">572</a><span class="si-footnote-text"> İki kişilik, yandan açılan araba.</span></div>
				</div>
  </body>
</html>