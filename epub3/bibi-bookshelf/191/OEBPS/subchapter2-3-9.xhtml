<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-9">
<div class="html5_section">
				<h1 class="subchapter">IX</h1>
				
				<p class="margin">Her zaman olduğu gibi o dönemde de sarayda ya da büyük balolarda bir araya gelen sosyete sınıfı, her birinin kendi özelliği olan birkaç gruba ayrılıyordu. Bunların arasında en kalabalığı Kont Rumyantsev’le Caulaincourt’un Fransız, Napoléon’la ittifak grubuydu. Bu grupta en gözde yerlerden birini de, kocasıyla Petersburg’a yerleşir yerleşmez, Elen işgal etmişti. Evine Fransız elçiliğinden baylar ve zekâlarıyla, nezaketleriyle tanınmış yine aynı çevreden bir yığın insan gelip gitmekteydi.</p>
				<p>İmparatorların ünlü görüşmeleri sırasında Elen, Erfurt’taydı, Avrupa’nın bütün Napoléon’cu ileri gelenleriyle olan ilişkilerini de oradan getirmişti. Bizzat Napoléon onu tiyatroda görmüş ve, <em>“C’est un superbe animale,”</em><a class="si-noteref epub-type_noteref" href="#f542" id="ref_f542">542</a> demişti. Elen’­in güzel ve zarif bir kadın alarak elde ettiği başarılar Piyer’i hayrete düşürmüyordu, çünkü yılların geçişiyle eskisinden bir kat daha güzelleşmişti. Piyer’i hayrete düşüren şey karısının bu iki yıl içinde adını <em>“d’une femme charmante, aussi spirituelle que belle”</em>e<a class="si-noteref epub-type_noteref" href="#f543" id="ref_f543">543</a> çıkarmış olabilmesiydi. Meşhur Prens de Ugne on sekiz sayfalık mektuplar yazıyordu. Bilibin <em>mots</em>’larını<a class="si-noteref epub-type_noteref" href="#f544" id="ref_f544">544</a> önce Kontes Bezuhova’nın yanında söylemek için saklıyordu. Kontes Bezuhova’nın salonuna kabul edilmek zekâ diploması yerine geçiyordu: Delikanlılar onun salonunda bir şeyler söyleyebilmek için Elen’in gece toplantılarına gitmeden önce kitap okuyor, elçilik kâtipleri, hatta elçiler kendisine diplomatik sırlarını açıyorlardı, öyle ki, Elen artık bir çeşit iktidardı. Onun gayet budala olduğunu bilen Piyer, acayip bir şaşkınlık ve korku duyarak Elen’in politikadan, şiirden söz edilen gece toplantılarında, yemeklerinde ara sıra bulunuyordu. Bu gece toplantılarında Piyer, hilesinin neredeyse meydana çıkıvereceğini her seferinde bekleyen bir hokkabazın duyduğuna benzer bir his duyuyordu. Ama böyle bir salonu idare etmek için özel bir budalalığın gerektiğinden mi, yoksa özellikle aldananlar bu aldanıştan zevk duydukları için mi nedir, hile meydana çıkmadı ve <em>“d’une femme charmante, aussi spirituelle que belle” </em>şöhreti Elena Vasiliyevna Bezuhova’nın üzerinde öyle sarsılmazcasına perçinlendi ki artık en budalaca, sersemce şeyleri söyleyebiliyordu da yine herkes her sözüne hayran olup bunda kendisinin aklına bile getirmediği, derin anlamlar araştırıyordu.</p>
				<p>Piyer, bu parlak sosyete kadını için gereken kocanın ta kendisiydi. O hiç kimseyi rahatsız etmeyen ve misafir salonundaki üst düzey havanın genel havasını bozmadıktan başka, karısının inceliği ve zarafetiyle tezat teşkil ederek onu iyice ortaya çıkaran bir acayip adam, bir <em>grand seigneur</em><a class="si-noteref epub-type_noteref" href="#f545" id="ref_f545">545</a> kocaydı. İki yıldan beri Piyer’in maddi olmayan şeyler üzerinde toplanmış arasız uğraşları ve başka her şeye karşı duyduğu küçümseme ona, karısının, bu kendini ilgilendirmeyen çevresinde herkese karşı yapmacıkla elde edilmeyen, bu yüzden ister istemez saygı uyandıran kayıtsız, hoşgörülü bir hava vermişti. Karısının misafir salonuna sahneye çıkar gibi giriyordu, herkesle tanışıyordu, herkesi aynı nezaketle karşılıyor, herkese aynı ilgisizliği gösteriyordu, ilgilendiği bir konuşmaya bazen katılıyordu; böyle zamanlarda <em>les messieurs de l’ambassade</em><a class="si-noteref epub-type_noteref" href="#f546" id="ref_f546">546</a> oradalar mı, değiller mi diye aklına bile getirmeden, bazen zemin ve zamana hiç de uygun düşmeyen düşüncelerini ağzını doldura doldura söylüyordu. Fakat, <em>la femme la plus distinguée de Pétersbourg</em>’un<a class="si-noteref epub-type_noteref" href="#f547" id="ref_f547">547</a> bir acayip insan olan kocası hakkında beslenen düşünce o kadar sabitti ki yaptığı bu çıkışları hiç kimse <em>au sérieux’</em>ye<a class="si-noteref epub-type_noteref" href="#f548" id="ref_f548">548</a> almıyordu.</p>
				<p>Elen’in evine her gün gelip giden delikanlılar arasında bulunan ve çalışma hayatında bir hayli ilerlemiş olan Boris Drubetskoy, Elen’in Erfurt dönüşünden sonra, Bezuhovların evinde en yakın insanlardan biri olmuştu. Elen ona <em>mon page</em><a class="si-noteref epub-type_noteref" href="#f549" id="ref_f549">549</a> adını takmıştı ve bir çocuk muamelesi yapıyordu. Ona da tıpkı herkese gülümsediği gibi gülümsüyordu ama bu gülümsemeyi görmek bazen Piyer’in hoşuna gitmiyordu. Boris, Piyer’e karşı ve soğukkanlı, hazin bir özel saygı göstermekteydi. Piyer’i, saygıdaki bu özen de rahatsız ediyordu. Piyer, karısının kendisine yaptığı hakaret yüzünden üç yıl önce o kadar acı çekmişti ki, şimdi yine böyle bir hakarete uğramak olasılığından, öncelikle karısının kocası olmadığı, sonra da, ondan şüphelenmeyi kendine yakıştıramadığı için sakınıyordu. </p>
				<p>“Hayır, şimdi artık bir <em>bas bleu</em><a class="si-noteref epub-type_noteref" href="#f550" id="ref_f550">550</a> olduğu için eski taşkınlıklarından sonsuza dek vazgeçmiştir,” diye konuşuyordu kendi kendine. “Bir <em>bas bleu’</em>nün gönül taşkınlıklarına kapıldığı görülmüş şey mi?” diye nereden çıkardığı bilinmeyen ve hiç şüphesiz inandığı bir düşünceyi yineliyordu kendi kendine. Ama, tuhaf şey, karısının misafir salonunda Boris’in bulunuşu (hemen hemen de hep oradaydı) Piyer’in üstünde fiziksel bir etkide bulunuyordu: Elini ayağını bağlıyor, hareketlerindeki rahatlığı ve özgürlüğü yok ediyordu.</p>
				<p>“Ne acayip antipati,” diye düşünüyordu, oysa eskiden çok hoşuna giderdi.</p>
				<p>Sosyetenin gözünde Piyer büyük bir efendi, ünlü bir kadının biraz kör ve gülünç kocası, bir akıllı acayip insan, hiçbir iş görmeyen ama hiç kimseye de zararı dokunmayan, tatlı, iyi bir delikanlıydı. Oysa bu sıralarda Piyer’in ruhunda ona pek çok şeyi açık eden, onu ruhsal bir kararsızlığa düşüren bir iç gelişmenin zor ve karışık işi olgunlaşıyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f542"><a class="si-backref" href="#ref_f542">542</a><span class="si-footnote-text"> Çok güzel bir hayvan. </span></div>
					
						<div class="si-footnote html5_aside epub-type_footnote" id="f543"><a class="si-backref" href="#ref_f543">543</a><span class="si-footnote-text"> Zeki olduğu kadar da güzel, latif bir kadın. </span></div>
					
						<div class="si-footnote html5_aside epub-type_footnote" id="f544"><a class="si-backref" href="#ref_f544">544</a><span class="si-footnote-text"> Esprilerini.</span></div>
					
						<div class="si-footnote html5_aside epub-type_footnote" id="f545"><a class="si-backref" href="#ref_f545">545</a><span class="si-footnote-text"> Tam beyefendi. </span></div>
					
						<div class="si-footnote html5_aside epub-type_footnote" id="f546"><a class="si-backref" href="#ref_f546">546</a><span class="si-footnote-text"> Elçilikte çalışan erkekler. </span></div>
					
						<div class="si-footnote html5_aside epub-type_footnote" id="f547"><a class="si-backref" href="#ref_f547">547</a><span class="si-footnote-text"> Petersburg’un en kibar kadını. </span></div>
					
						<div class="si-footnote html5_aside epub-type_footnote" id="f548"><a class="si-backref" href="#ref_f548">548</a><span class="si-footnote-text"> Ciddiye. </span></div>
					
						<div class="si-footnote html5_aside epub-type_footnote" id="f549"><a class="si-backref" href="#ref_f549">549</a><span class="si-footnote-text"> Maiyet beyzadesi. Paj. </span></div>
					
						<div class="si-footnote html5_aside epub-type_footnote" id="f550"><a class="si-backref" href="#ref_f550">550</a><span class="si-footnote-text"> Edebi şöhret düşkünü bir kadın.</span></div>
				</div>
  </body>
</html>