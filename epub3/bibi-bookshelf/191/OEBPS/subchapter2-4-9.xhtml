<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-9">
<div class="html5_section">
				<h1 class="subchapter">IX</h1>
				
				<p class="margin">Noel yortuları geldi çattı; tantanalı ayinden komşuların, hizmetçilerin törensel ve can sıkıcı kutlamalarından, herkesin giydiği yeni elbiselerden başka Noel yortularını anımsatan bir şey yoktu ortada; ama sıfırın altında yirmi derecelik ayazda; günün kamaştırıcı parlak güneşinde, yıldızlı kış gecelerinin ışığında bu zamanları herhangi bir şekilde kutlama gereksinimi duyuluyordu.</p>
				<p>Bayramın üçüncü günü öğle yemeğinden sonra bütün ev halkı odalarına çekildi. Günün en can sıkıcı zamanıydı. Sabahleyin komşuları ziyarete çıkmış olan Nikolay uyuyordu. Yaşlı Kont, çalışma odasında dinleniyordu. Sonya misafir salonunda yuvarlak bir masanın başında oturmuş, örnek çiziyordu. Kontes kâğıtlarla fal açıyordu. Soytarı Nastasya İvanovna iki yaşlı kadınla pencerenin yanında kederli bir yüzle oturuyordu. Nataşa odaya girdi. Sonya’ya yaklaştı, yaptığı şeye baktı, sonra annesinin yanına gitti, sessizce durdu.</p>
				<p>Annesi ona, “Ne diye böyle başıboş dolaşıp duruyorsun?” dedi. “Ne istiyorsun?”</p>
				<p>Nataşa gözleri parlayarak ve gülmeden, “‘Onu’ istiyorum... Şimdi, şu anda bana lazım ‘o’,” dedi. </p>
				<p>Kontes başını kaldırdı, dik dik kızına baktı.</p>
				<p>“Bakmayın bana, anne, bakmayın, şimdi ağlayacağım.” </p>
				<p>Kontes, “Otur, otur yanıma,” dedi.</p>
				<p>“Anneciğim bana ‘o’ lazım. Neden böyle mahvolayım?” </p>
				<p>Sesi kısıldı, gözlerinden yaşlar fışkırdı, onları gizlemek için hızla döndü, odadan çıktı. <em>Boudoir</em>’a<a class="si-noteref epub-type_noteref" href="#f573" id="ref_f573">573</a> geçti, bir an durdu, düşündü, kadın hizmetçilerin odasına gitti. Orada yaşlı bir hizmetçi soğuktan kaçıp soluyarak içeri giren genç bir kıza çıkışıyordu.</p>
				<p>“Yeter oynadığın,” diyordu, “her şeyin zamanı var.” </p>
				<p>Nataşa, “Bırak onu, Kontradyevna,” dedi, “gel Mavruşa, gel.”</p>
				<p>Nataşa Mavruşa’yı kurtardıktan sonra salondan geçip sofaya gitti. Bir ihtiyarla iki genç uşak iskambil oynuyorlardı. Küçükhanım girince oyunu bırakıp ayağa kalktılar. Nataş “Onlara ne iş göstersem?” diye düşündü.</p>
				<p>“Ha, Nikita, git kuzum... nereye göndersem onu?” “Ha, hizmetçi dairesine git, bir horoz getir kuzum, sen de Mişa, yulaf getir.”</p>
				<p>Mişa neşeyle, hevesle, “Biraz yulaf emrediyorsunuz değil mi?” dedi.</p>
				<p>“Hadi, hadi çabuk,” diyerek ihtiyarı onayladı Nataşa. “Fedor, sen de bana tebeşir bul.”</p>
				<p>Büfenin yanından geçerken, hiç de zamanı olmadığı halde semaverin hazırlanmasını emretti.</p>
				<p>Büfeci Foka, evin en sinirli adamıydı. Nataşa ona emrini dinletmeyi denemekten zevk alırdı. Foka inanmadı, doğru mu diye sormaya gitti.</p>
				<p>Yapmacık bir tavırla Nataşa’ya kaşlarını çatarak, “Küçükhanım, bu artık...” dedi.</p>
				<p>Evde hiç kimse hizmetçileri Nataşa kadar koşturamaz, kimse onlara onun kadar iş vermezdi. O hizmetçilere kayıtsızlıkla bakamaz, onları koşturmadan edemezdi. İçlerinden biri ona kızmayacak, somurtmayacak mı diye onları adeta sınardı, ama onlar da kimsenin emirlerini Nataşa’nınkiler kadar sevmezlerdi. “Ne yapsam, nereye gitsem,” diye Nataşa koridorda yavaşça yürüyerek düşünüyordu.</p>
				<p>Karşıdan gelen fistanlı soytarıya sordu: “Nastasya İvanovna, ben ne doğuracağım?”</p>
				<p>Soytarı: “Pireler, ağustosböcekleri, cırcırböcekleri doğuracaksın.”</p>
				<p>“Of, aman Tanrım, hep aynı şey. Nereye girsem? Seni ne yapayım ben ha?”</p>
				<p>Hızla ayaklarını takırdatarak merdivenden yukarı, karısıyle birlikte üst katta oturan Vogel’e koştu. Vogel’in yanında iki mürebbiye oturuyordu, masada kuru üzüm, fındık ve badem dolu tabaklar vardı. Mürebbiyeler, hayatın Moskova’da mı, Odesa’da mı daha ucuz olduğunu konuşuyorlardı. Nataşa oturdu, konuşmalarını ciddi, düşünceli bir yüzle dinledi ve kalktı.</p>
				<p>“Madagaskar Adası,” dedi. “Ma-da-gas-kar,” diye, her heceyi teker teker söyleyerek ve ne söylediği yolunda Madam Schoss’un sorularına yanıt vermeden odadan çıktı. Kardeşi Petya’da yukarıdaydı: Gece havaya salmayı tasarladığı havai fişekleri yaşlı mürebbiyesiyle birlikte hazırlıyordu. </p>
				<p>“Petya! Petya!” diye seslendi ona, “İndir beni aşağıya.”</p>
				<p>Petya koştu, sırtını ona çevirdi. Nataşa üzerine sıçradı, kollarını boynuna sardı, Petya zıplayarak koştu.</p>
				<p>“Hayır, yeter... Madagaskar Adası,” diye mırıldandı Nataşa, Petya’nın sırtından atladı, aşağıya indi.</p>
				<p>Nataşa, sanki ülkesini dolaşıp kudretini hissetmiş, önünde her şeyin baş eğdiğini, ama canının yine de sıkıldığını görmüş gibi, büyük salona gitti, kitarayı aldı, küçük bir dolabın arkasında, karanlık bir köşede oturdu, Petersburg’da Prens Andrey’le birlikte dinlediği bir operadan hatırladığı bir parçayı bas perdeden çalmaya başladı. Dışarıdan bir dinleyici için kitaradan yalnızca gürültü çıkıyordu ama onun için bu gürültünün içinde bir sürü hatıra canlanıyordu. Küçük dolabın arkasında oturmuş, gözlerini büfe kapısından düşen ışığa dikmiş, kendi kendine dinliyor, geçmişi hatırlıyordu. Kendini tamamıyla hatıralara kaptırmıştı.</p>
				<p>Sonya elinde bir kadehle salondan geçti: Nataşa büfe kapısının aralığından ona baktı, büfe kapısından aralığa ışık düşmesi, Sonya’nın elinde bir kadehle geçmesi ona hayalindeki bir hatıra gibi geldi. Nataşa içinden, “Evet, o da tıpkı böyleydi,” dedi ve parmaklarıyla kalın tele dokunarak seslendi:</p>
				<p>“Sonya, bu ne?”</p>
				<p>Sonya irkilerek, “A, sen oradasın ha!” dedi, yaklaştı, kulak kabarttı, ürkekçe ve yanılmaktan çekinerek ekledi: “Bilmiyorum, fırtına mı acaba?”</p>
				<p>Nataşa, “İşte o zaman da tıpkı yine böyle irkilmişti, tıpkı yine böyle yaklaşmış, ürkekçe gülmüştü,” diye düşündü, “tıpkı yine böyle... bir eksiği var diye düşünmüştüm.”</p>
				<p>“Hayır, bu Vodonos’un korosu, duyuyor musun?”</p>
				<p>Nataşa, Sonya’nın anlaması için koronun motifini tamamladı.</p>
				<p>“Neredeydin?” diye sordu Nataşa.</p>
				<p>“Kadehin suyunu değiştirmeye gittim, şimdi örneği bitireceğim.”</p>
				<p>Nataşa, “Sen her zaman meşgulsün, işte bak ben yapamıyorum,” dedi, “Nikolay nerede?”</p>
				<p>“Uyuyor, galiba.”</p>
				<p>“Sonya git onu uyandır. Şarkı söylemeye çağırıyorum, söyle.”</p>
				<p>Nataşa oturduğu yerde kaldı, bütün bu olup bitenlerin ne ifade ettiğini düşündü. Bu meseleyi çözemeyince hiç gönül kırıklığı yaşamadan, hayalinde yine onunla birlikte olduğu, onun sevgi dolu gözlerle kendisine baktığı zamanlara gitti.</p>
				<p>“Ah, çabuk gelseydi. Bu olmayacak diye o kadar korkuyorum ki! Asıl sorun, ben yaşlanıyorum, işe bak! Şimdiki halim o zaman olmayacak. Ama belki bugün gelir, şimdi gelir. Belki gelmiştir de salonda oturuyor. Belki daha dün gelmişti de ben unuttum.”</p>
				<p>Kalktı, kitarayı yerleştirip misafir salonuna geçti. Bütün ev halkı, öğretmenler, mürebbiyeler, misafirler çay masası etrafında oturmuşlardı. Hizmetçiler masanın etrafında ayakta duruyorlardı ama Prens Andrey yoktu, hayat hep eski hayattı. </p>
				<p>İlya Andreyiç, içeri giren Nataşa’yı görünce, “Hah, işte... Hadi, otur yanıma,” dedi.</p>
				<p>Ama annesinin yanında durdu, çevresine bakıyor, birini arıyordu.</p>
				<p>“Anne,” dedi, “verin onu bana, hadi verin anne, çabuk.”</p>
				<p>Gözyaşlarını yine zorlukla tutuyordu.</p>
				<p>Masaya oturdu, yaşlılarla masaya gelen Nikolay’ın konuşmalarına kulak kabarttı.</p>
				<p>Bütün ev halkına karşı, hep aynı oldukları için, içinde yükselen tiksintiyi korkuyla hissederek, “Of, aman Tanrım, aynı yüzler, aynı sözler, babam fincanı aynı biçimde tutuyor, tıpkı yine öyle üflüyor!” diye düşündü.</p>
				<p>Çaydan sonra Nikolay, Sonya ve Nataşa <em>boudoir’</em>a, her zaman en güzel sohbetlerini yaptıkları sevgili köşelerine çekildiler.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f573"><a class="si-backref" href="#ref_f573">573</a><span class="si-footnote-text"> (Fr.) Giyinme odası, kadınların gündelik oturma odası. (Y.N.)</span></div>
				</div>
  </body>
</html>