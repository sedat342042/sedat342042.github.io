<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-11">
<div class="html5_section">
				<h1 class="subchapter">XI</h1>
				
				<p class="margin">Bu yeni hikâyenin ortasında Piyer’i başkomutanın yanına çağırdılar.</p>
				<p>Piyer, Kont Rastopçin’in yazı odasına girdi. Bu sırada Rastopçin kaşlarını çatmış, alnını ve gözlerini eliyle ovuşturuyordu. Kısa boylu bir adam ona bir şeyler söylemekteydi, Piyer içeri girince sustu, dışarı çıktı. Bu adam çıkar çıkmaz Rastopçin, “Hey! Merhaba; ünlü savaşçı,” dedi, “<em>prouesses’leri</em>nizi<a class="si-noteref epub-type_noteref" href="#f238" id="ref_f238">238</a> duyduk. Mesele bunda değil, <em>Mon cher, entre nous</em><a class="si-noteref epub-type_noteref" href="#f239" id="ref_f239">239</a> mason musunuz?” diye sordu, sanki bu kötü bir şeymiş ama kendisi bunu hoş görüp affetmek niyetindeymiş gibi. Piyer susuyordu. “<em>Mon cher je suis bien informé</em><a class="si-noteref epub-type_noteref" href="#f240" id="ref_f240">240</a> ama biliyorum mason var, masoncuk var, öyle ümit ediyorum ki, siz insan soyunu kurtarma bahanesiyle Rusya’yı mahvetmek isteyen masonlardan değilsiniz.”</p>
				<p>“Evet, ben masonum,” diye yanıt verdi Piyer.</p>
				<p>“Pekâlâ, olabilir. Bay Speranskiy’le Magniski’nin layık oldukları yeri boyladıklarını haber almışsınızdır sanıyorum; Süleyman’ın mabedini korumak bahanesiyle yurdun mabedini yıkmaya kalkışan Bay Klüçariyev’in de, daha başkalarının da başlarına aynı iş geldi. Bütün bunların bir nedeninin olduğunu elbette anlarsınız, yoksa ben, kötü bir insan olmasaydı, buranın posta müdürünü sürmezdim. Şimdi öğrendiğime göre, o şehirden giderken kendisine arabanızı göndermişsiniz. Hatta saklamak için evinden bazı belgeler almışsınız. Ben sizi severim, kötülüğünüzü de istemem, siz benden iki kat genç olduğunuz için, size bir baba gibi şunu tavsiye ederim: Bu tür insanlarla her türlü ilişkiyi kesin, kendiniz de buradan mümkün olduğu kadar çabuk uzaklaşın.”</p>
				<p>“Peki ama, Klüçariyev’in suçu neydi, Kont?” diye sordu Piyer. Rastopçin bağırdı:</p>
				<p>“O benim bileceğim iş, sizin bana soracağınız bir konu değil.”</p>
				<p>“Eğer Napoléon’un beyannamesini dağıtmakla suçlanıyorsa, bu kanıtlanmış değil,” diye devam etti Piyer, Rastopçin’in yüzüne bakmadan, “Vereşçagin’e gelince...”</p>
				<p>Rastopçin birden kaşlarını çattı, eskisinden daha yüksek bir sesle bağırarak Piyer’in sözünü kesti.</p>
				<p>“<em>Nous y voilà.</em><a class="si-noteref epub-type_noteref" href="#f241" id="ref_f241">241</a> Vereşçagin haindir, hainlik etmiştir, layık olduğu cezaya da çarpılacaktır.” Rastopçin şahsen hakarete uğramış bir insanın öfkesiyle konuşuyordu. “Ama ben buraya sizi, yaptığım işleri tartışmak etmek için değil, size öğüt vermek ya da nasıl isterseniz öyle olsun, emir vermek için çağırdım. Klüçariyev gibileriyle ilişkinizi kesmenizi ve buradan gitmenizi rica ediyorum. Kim olurlarsa olsunlar, akıllarını başlarına getireceğim.” Henüz hiçbir şeyle suçlanmayan Bezuhov’la konuşurken ona bağırıp çağırdığının herhalde farkına varmış olmalı ki, Piyer’in koluna dostça girerek ekledi: “<em>Nous sommes à la veille d’un désastre public, et je n’ai pas le temps de dire des gentillesses à tous ceux qui ont affaire à moi</em>.<a class="si-noteref epub-type_noteref" href="#f242" id="ref_f242">242</a> Bazen, insanın başı dönüyor! <em>Eh bien, mon cher, qu’est-ce que vous faites, vous personnellement?”</em><a class="si-noteref epub-type_noteref" href="#f243" id="ref_f243">243</a></p>
				<p>Piyer, gözünü yerden kaldırmadı, düşünceli düşünceli yanıt verdi:</p>
				<p>“<em>Mais rien.”</em><a class="si-noteref epub-type_noteref" href="#f244" id="ref_f244">244</a> </p>
				<p>Kont, kaşlarını çattı:</p>
				<p>“<em>Un conseil d’ami, mon cher. Décampez, et au plutôt, c’est ce que je vous dis. A bon entendeur salut!”</em><a class="si-noteref epub-type_noteref" href="#f245" id="ref_f245">245</a></p>
				<p>“Güle güle. Ha, sahi,” diye kapıdan Piyer’e seslendi Rastopçin, “Kontes, des <em>saints pères de la Société de Jésus’nün</em><a class="si-noteref epub-type_noteref" href="#f246" id="ref_f246">246</a> pençesine düşmüş, öyle mi?”</p>
				<p>Piyer yanıt vermedi ve şimdiye kadar onda hiç kimsenin görmediği, çatık, öfkeli bir yüzle Rastopçin’in yanından çıktı.</p>
				
				
				<p>Eve döndüğü zaman ortalık kararmıştı. O akşam sekiz on kişi onu görmeye geldi. Komite yazıcısı, tabur albayı, sofracıbaşı, kâhya; hepsinin de Piyer’le görülecek işleri vardı, o da bu işleri halletmek zorundaydı. Oysa Piyer’in bu işlerden hiçbir şey anladığı yoktu, hiçbiriyle ilgilenmiyor, bütün sorulara, bu insanlardan bir an önce kurtulmak için şöyle bir yanıt verip geçiyordu. Nihayet yalnız kalınca, karısının mektubunu açıp okudu.</p>
				<p><em> “‘Onlar’: bataryadaki askerler... Prens Andrey öldü... </em>Yaşlı adam... Yürek saflığı Tanrı’ya itaattir. Acı çekmek gerek... Her şeyin anlamı... Bunları birbirine bağlamak gerek... Karım kocaya gidiyor... Unutmak ve anlamak gerek...” Yatağına gitti, soyunmadan kendini attı, hemen uyudu.</p>
				<p>Ertesi sabah uyanınca, sofracıbaşı gelip Kont Rastopçin tarafından özel olarak gönderilen bir polis memurunun geldiğini, Kont Bezuhov gitti mi, gidecek mi, diye sorduğunu bildirdi.</p>
				<p>Piyer’le görülecek işleri olan sekiz on kişi onu misafir salonunda bekliyordu. Piyer çarçabuk giyindi, kendini bekleyenlerin yanına gidecek yerde, hizmet merdiveninden inip arka kapıdan çıktı.</p>
				<p>Bundan sonra, ta Moskova işgalinin sonuna kadar, Bezuhovların ev halkından hiç kimse, bütün araştırmalara rağmen, Piyer’i bir daha görmedi, nerede olduğunu da bilmiyorlardı.</p>
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f238"><a class="si-backref" href="#ref_f238">238</a><span class="si-footnote-text"> Kahramanlıklar...</span></div>
					
						<div class="si-footnote html5_aside epub-type_footnote" id="f239"><a class="si-backref" href="#ref_f239">239</a><span class="si-footnote-text"> Dostum, laf aramızda...</span></div>
					
						<div class="si-footnote html5_aside epub-type_footnote" id="f240"><a class="si-backref" href="#ref_f240">240</a><span class="si-footnote-text"> Dostum, hepsinden haberim var...</span></div>
					
						<div class="si-footnote html5_aside epub-type_footnote" id="f241"><a class="si-backref" href="#ref_f241">241</a><span class="si-footnote-text"> İşte sorun bu ya...</span></div>
					
						<div class="si-footnote html5_aside epub-type_footnote" id="f242"><a class="si-backref" href="#ref_f242">242</a><span class="si-footnote-text"> Bir genel felaketin arifesindeyiz, benimle işi olanlara karşı nazik davranma lüksüm yok.</span></div>
					
						<div class="si-footnote html5_aside epub-type_footnote" id="f243"><a class="si-backref" href="#ref_f243">243</a><span class="si-footnote-text"> Peki, dostum, siz şahsen ne yapmak niyetindesiniz?</span></div>
					
						<div class="si-footnote html5_aside epub-type_footnote" id="f244"><a class="si-backref" href="#ref_f244">244</a><span class="si-footnote-text"> Hiçbir şey.</span></div>
					
						<div class="si-footnote html5_aside epub-type_footnote" id="f245"><a class="si-backref" href="#ref_f245">245</a><span class="si-footnote-text"> Size bir dost öğüdü, dostum. Basıp gidin, hem de bir an önce, işte diyeceklerim bu kadar. Laf anlayan kârlı çıkar.</span></div>
					
						<div class="si-footnote html5_aside epub-type_footnote" id="f246"><a class="si-backref" href="#ref_f246">246</a><span class="si-footnote-text"> İsa Derneği aziz pederleri.</span></div>
				</div>
  </body>
</html>