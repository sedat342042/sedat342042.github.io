<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-11">
<div class="html5_section">
				<h1 class="subchapter">XI</h1>
				
				<p class="margin">Güneye yaptığı yolculuktan büyük bir iç rahatlığıyla dönen Piyer iki yıldır görmediği dostu Bolkonski’ye uğramak için çoktan beri beslediği arzuyu yerine getirdi.</p>
				<p>Boguçarovo, tarlalarla, kesilmiş ve kesilmemiş çam ve yayın ağacı ormanlarıyla örtülü, hiç de güzel olmayan bir düzlükteydi. Köşk, büyük yol boyunca dümdüz yayılan köyün sonunda, yeni kazılmış ve kıyılarında henüz ot bitmemiş ağız ağıza dolu bir havuzun arkasında, arasında birkaç büyük köknar ağacı yükselen genç bir fidanlığın ortasındaydı.</p>
				<p>Köşk bir samanlıktan, avluya bakan yapılardan, ahırlardan, hamamdan, bir pavyondan, yarım daire şeklinde alınlıklı ve henüz bitirilmemiş büyük kâgir bir evden ibaretti. Evin etrafına yeni bir bahçe yapılmıştı. Çitler ve cümle kapısı sağlam ve yeniydiler; bir çardağın altında iki yangın tulumbası, yeşile boyanmış bir fıçı duruyordu; yollar düz, köprüler dayanıklı ve korkulukluydu. Her şeyin üstünde düzenin ve işbirliğinin damgası vardı. Rastladığı hizmetçiler, Prens’in nerede oturduğunu sorunca, havuzun tam kıyısındaki ufakça yeni pavyonu gösterdiler. Prens Andrey’in yaşlı hocası Anton, Piyer’i küçük arabadan indirdi, Prens’in evde olduğunu söyledi, onu küçük, temiz bir bekleme odasına götürdü.</p>
				<p>Dostunu son defa gördüğü Petresburg’daki lüks semtten sonra bu küçük ama temiz evceğizin alçakgönüllü hali Piyer’i hayrete düşürdü. Henüz çam kokan, alçısı sıvanmamış küçük salona acele acele girdi, ileri doğru yürümek istedi ama Anton önünde seğirterek önüne geçti, kapıyı vurdu.</p>
				<p>“Ne oluyor?” diye sert, tatsız bir ses duyuldu.</p>
				<p>“Misafir geldi,” diye yanıt verdi Anton.</p>
				<p>“Beklemesini rica et.” Sonra itilen bir sandalyenin sesi duyuldu.</p>
				<p>Piyer hızlı adımlarla kapıya yaklaştı, dışarı çıkan Andrey’le, yaşlanmış Prens Andrey’le burun buruna geldi.</p>
				<p>Piyer onu kucakladı, gözlüğünü çıkarıp yanaklarından öptü, yakından ona baktı.</p>
				<p>Prens Andrey, “Hiç beklemiyordum seni, çok memnun oldum,” dedi.</p>
				<p>Piyer hiçbir şey söylemiyor, gözlerini dostundan ayırmadan şaşkın şaşkın bakıyordu. Prens Andrey’deki değişiklikten hayrete düşmüştü. Prens Andrey’in sözleri okşayıcıydı, yüzü, dudakları gülüyordu ama bakışları sönük ve ölüydüler; onca çabasına karşın Prens Andrey gözlerine mutlu, neşeli bir ışık veremiyordu. Dostunun zayıflamış, sararmış, yaşlanmış olması değil, kapanıp uzun uzun bir şeyler düşündüğünü gösteren bu bakışı, bu alın çizgileri Piyer’i, onlara alışıncaya kadar, hayrete düşürmüş, yadırgatmıştı.</p>
				<p>Uzun süren ayrılıklardan sonraki buluşmalarda her vakit olduğu gibi konuşma bir hayli zaman yerini bulamadı, üzerlerinde uzun uzadıya durulup konuşulması gerektiğini kendilerinin de bildikleri pek çok şeyle ilgili birbirlerine sorular sorup kısa yanıtlar verdiler. Geçmişteki hayatlarına, gelecekteki planlarına, Piyer’in yaptığı yolculuğa, işlere, savaşa vs.’ye dair önceleri parça parça sözü geçmiş olan konuların üzerinde sonunda konuşma biraz yerini bulur gibi oldu. Prens Andrey’in bakışlarında Piyer’in fark ettiği dalgınca dikkat ve bitkinlik, şimdi Piyer’i dinlerken beliren gülümsemesinde, özellikle Piyer geçmişten ya da gelecekten heyecanlı bir sevinçle söz ederken, daha güçlü bir biçimde ortaya çıkıyordu. Sanki Prens Andrey onun anlattıklarıyla ilgilenmek istediği halde bunu başaramıyordu. Piyer, Prens Andrey’in karşısında heyecanlanmanın, hayaller kurmanın, mutluluk ve iyiliğe dair ümitler açığa vurmanın yakışık almadığını hissetmeye başladı. Özellikle son yolculuğuyla yenilenen, canlanan yeni mason düşüncelerini açıklamaya girişmekten çekiniyordu. Kendini tutuyordu, bön bir insan durumuna düşmekten korkuyordu; bununla birlikte şimdi, kendisinin Petersburg’da olduğundan büsbütün başka, daha iyi bir Piyer olduğunu dostuna bir an önce göstermek için de dayanılmaz bir istek duruyordu.</p>
				<p>“Bu son günlerde başımdan neler geçtiğini sana anlatamam. Ben bile artık kendimi tanıyamıyorum.”</p>
				<p>Prens Andrey, “Evet, o zamandan beri çok, çok değiştik,” dedi.</p>
				<p>“Peki, sen?” diye sordu Piyer, “Senin ne planların var?”</p>
				<p>Prens Andrey alaycı bir edayla, “Planlar mı?” diye yineledi, “benim planlarım mı?” diye bu sözün anlamından kendisi de hayrete düşmüş gibi tekrar etti. “İşte görüyorsun, bina yapıyorum, önümüzdeki yıl büsbütün buraya yerleşmek istiyorum.”</p>
				<p>Piyer susuyordu, gözlerini Andrey’in yaşlanmış yüzüne dikmişti, “Hayır, benim sormak istediğim...” dedi, ama Andrey onun sözünü kesti:</p>
				<p>“Benden söz etmeye değmez... Sen anlat bakalım, yolculuğunu, orada, çiftliklerinde neler yaptığını anlat.”</p>
				<p>Piyer yaptığı yeniliklerde kendine düşen payı mümkün olduğu kadar gizlemeye çalışarak malikânelerinde neler yaptığını anlatmaya başladı.</p>
				<p>Prens Andrey Piyer’in anlattıklarını, onun bütün yaptıkları çoktan bilinen bir hikâyeymiş gibi birkaç defa önceden tamamladı ve yalnız ilgisizlikle değil, hatta kendisine anlattığı şeylerden utanıyormuş gibi dinledi.</p>
				<p>Piyer, dostunun karşısında kendini rahat hissetmemeye, hatta bir ağırlık duymaya başladı. Sustu. Misafirinin yanında kendisi de besbelli rahat olmayan ve sıkılan Prens Andrey, “Bak, dostum,” dedi, “ben burada açık ordugâhtayım, buraya sadece şöyle bir bakmaya geldim. Bugün tekrar kız kardeşimin yanına dönüyorum. Seni onunla tanıştırırım. Ha, zannedersem tanışmıştın.” Belliydi ki bunları, aralarında şimdi ortak hiçbir şey kalmadığını hissettiği misafirimi oyalamak için söylüyordu. “Yemekten sonra gideriz. Şimdi benim köşkü bir dolaşmak ister misin?”</p>
				<p>Dışarı çıktılar, aralarında bir yakınlık olmayan insanlar gibi politika haberlerinden, ortak tanıdıklardan söz ederek yemeğe kadar dolaştılar. Prens Andrey, yalnız yaptırdığı yeni köşkten ve yapılardan biraz heyecan ve ilgiyle söz etti. Ama iskelelerin üzerinde Piyer’e evin gelecekteki düzeni hakkında bilgi verirken Prens Andrey konuşmanın orta yerinde birdenbire durdu, “Yine de burada dikkate değer hiçbir şey yok, yemeğe gidelim, sonra yola çıkarız.” </p>
				<p>Yemekte, Piyer’in evlenmesinden söz açıldı. Prens Andrey, “Bunu duyduğum zaman pek şaşırmıştım,” dedi.</p>
				<p>Piyer bu konunun her açılışında olduğu gibi yine kızardı, acele acele, “Bütün bu işlerin başıma nasıl geldiğini sana bir gün anlatırım. Ama biliyor musun, artık bitti, hem de sonsuza kadar,” dedi. </p>
				<p>Prens Andrey, “Sonsuza kadar mı?” dedi, “Sonsuza kadar bitebilecek hiçbir şey yoktur.”</p>
				<p>“Ama bu işin nasıl bittiğini biliyor musun? Düelloyu duydun mu?”</p>
				<p>“Evet, başına bu iş de gelmiş.”</p>
				<p>Piyer, “Adamı öldürmediğim için Tanrı’ya şükrediyorum,” dedi.</p>
				<p>Prens Andrey, “Neden?” diye sordu, “Bir köpeği öldürmek iyidir.”</p>
				<p>“Hayır, insan öldürmek iyi değil, doğru değildir.”</p>
				<p>“Niçin doğru olmasın?” diye sordu Prens Andrey, “Neyin doğru, neyin yanlış olduğunu takdir etmek insanların işi değil. İnsanlar daima yanıldılar ve yanılacaklar, hem her şeyden çok da, doğru olduğunu ve doğru olduğunu sandıkları şeyde.” </p>
				<p>Buraya gelişinden beri Piyer, Prens Andrey’in ilk kez heyecanlandığını, kendisini şimdiki haline düşüren nelerse hepsini anlatmak hissederek, “Doğru olmayan şey, başka bir insana kötülüğü dokunan şeydir,” dedi.</p>
				<p>Prens Andrey, “Başka bir insan için kötü olan şeyin ne olduğunu sana kim söyledi?” diye sordu.</p>
				<p>Piyer, “Kötülük mü? Kötülük mü?” dedi, “Kendimiz için kötülüğün ne olduğunu hepimiz biliriz.”</p>
				<p>Prens Andrey gitgide heyecanlandı, Piyer’e yeni görüşünü açıklamak istiyordu:</p>
				<p>“Evet, biliriz ama bana kötülüğü dokunan bir şeyin başkasına kötülüğü dokunmayabilir,” dedi, sonra Fransızca olarak ekledi: “<em>Je ne connais dans la vie que deux malheurs réels: c’est le remord et la maladie. Il n’est de bien que l’absence de ces maux.</em><a class="si-noteref epub-type_noteref" href="#f501" id="ref_f501">501</a> Yalnız bu iki kötülükten kaçınarak kendim için yaşamak: İşte benim bugünkü anlayışım bu.”</p>
				<p>“Ya soydaşlarına karşı sevgi ya özveri?” diye atıldı Piyer, “Hayır, seninle aynı fikirde değilim! Sadece, kötülük yapmayacak, pişman olamayacak bir şekilde yaşamak öyle mi? Bu yetmez. Ben böyle yaşamıştım, kendim için yaşamıştım ve hayatımı mahvettim. Ancak şimdi, başkaları için yaşamaya başlayınca, hiç olmazsa yaşamaya gayret edince,” diyerek alçakgönüllülükle ekledi Piyer, “yaşamanın güzelliğini anladım. Hayır, düşünceni paylaşmıyorum, zaten sen de düşündüğünü söylemiyorsun.”</p>
				<p>Prens Andrey hiçbir şey söylemeden Piyer’in yüzüne baktı, alayla gülümsedi:</p>
				<p>“Kız kardeşimi, Prenses Mariya’yı göreceksin. Onunla anlaşacaksınız,” dedi, “belki sen kendine göre haklısın,” diye bir süre sustuktan sonra devam etti: “Ama herkes anladığı gibi yaşar: Sen kendin için yaşamışsın ve dediğine bakılırsa, az kalsın bu yüzden hayatını mahvediyormuşsun; mutluluğu da ancak başkaları için yaşamaya başlayınca bulmuşsun. Benimse başımdan bunun büsbütün tersi geçti. Ben ün için yaşadım. İyi ama, ün ne demektir? O da başkalarına karşı sevgi beslemek, onlar için bir şeyler yapmak, onlar tarafından övülmek isteğidir. Ben başkaları için böyle yaşadım ve hayatımı, hemen hemen değil, büsbütün mahvettim, yalnız kendim için yaşamaya başladığım o zamandan beri de rahat ettim.” </p>
				<p>“Ama insan yalnız kendisi için nasıl yaşar?” diye sordu Piyer, “Ya oğlun, kız kardeşin, baban?”</p>
				<p>Prens Andrey, “İyi ama ha ben, ha onlar, onlar başkası değil ki,” dedi, “başkasına, yakınımıza, Prenses Mariya’yla sizin dediğiniz gibi <em>le prochain</em>’e<a class="si-noteref epub-type_noteref" href="#f502" id="ref_f502">502</a> gelince; ihanetin ve kötülüğün asıl kaynağı işte odur. <em>Le prochain, </em>bu, senin iyilik etmek istediğin Kiev’deki mujiklerindir.” </p>
				<p>Piyer’i alaylı, tahrik edici bir bakışla süzdü. Ona meydan okuduğu belliydi.</p>
				<p>Piyer gitgide heyecanlanarak, “Şaka ediyorsun,” dedi, “benim iyiliği istememde (bu isteği çok az ve fena gerçekleştirdim), bunu istemiş ve bir şeyler de yapmış olmamda nasıl bir kötülük, bir ihanet olabilir? Bahtsız kimselerin, mujiklerimizin Tanrı’ya ve gerçeğe dair bizim gibi ayinlerden ve anlamsız dualardan başka hiçbir fikri olmadan büyüyen ve ölen insanların, öbür dünyanın teselli edici inancından, cezadan ve ödülden dersler çıkarmalarında ne gibi kötülük olabilir? Kendilerine maddi yardımda bulunmak bu kadar kolay olduğu halde insanlar hastalıktan, yardımsızlıktan ölürken onlara ilaç vermemde, hastane, yaşlılar için barınak yaptırmamda nasıl bir ihanet ve kötülük olabilir? Gece gündüz dinlenmek nedir bilmeyen mujiğe ve çocuklu karısına dinlenme olanağı sağlamam elle tutulur, kuşku götürmez bir iyilik değil midir?” diye ekledi acele acele. “Benim de yaptığım bu, tam olmasa, az da olsa yine bu uğurda bir şeyler yaptım, yaptığım şeyin iyiliği hakkında beslediğim inançtan beni vazgeçiremeyeceğin gibi başka türlü düşündüğüne de beni inandıramazsın. Önemli olan şu ki, bu iyiliği yapmanın hazzı hayatın biricik, gerçek mutluluğudur, ben bunu biliyorum, hem de iyice biliyorum.”</p>
				<p>Prens Andrey, “Evet, bu açıdan bakılırsa iş değişir,” dedi, “ben ev yaptırıyorum, bahçe yaptırıyorum, sense hastaneler yaptırıyorsun. O da, bu da vakit geçirmeye yarayabilir. Ama neyin iyi, neyin doğru olduğuna biz değil, bırak da her şeyi bilen karar versin. Ama sen tartışmak istiyorsun, hadi öyle olsun, edelim.”</p>
				<p>Masadan kalıktılar, balkon yerini tutan sahanlıkta oturdular. </p>
				<p>Prens Andrey, “Hadi tartışalım,” dedi, “sen okullardan,” diye parmaklarını büküp sayarak devam etti, “eğitimden, vesaireden söz ediyorsun, yani sen şunu,” (yanlarından şapkasını çıkararak geçen bir köylüyü gösterdi) “içinde bulunduğu hayvanlık durumundan kurtarmak istiyorsun,” dedi, “onda ruhsal ihtiyaçlar yaratmak istiyorsun, oysa bana öyle geliyor ki olabilecek tek mutluluk, hayvani mutluluktur; sense onu bundan mahrum etmek istiyorsun. Ben ona gıpta ediyorum, oysa sen onu, hem de benim olanaklarımı vermeden, ben yapmak istiyorsun. Söylediğin bir şey de şu: onun işini hafifletmek. Bana kalırsa senin ve benim içini kafa emeği neyse onun için de fizik emeği öyle bir ihtiyaç, bir varlık şartıdır. Sen düşünmemezlik edemezsin. Ben saat üçte yatıyorum, aklıma bir sürü düşünce geliyor ve düşündüğüm için, düşünmemezlik edemediğim için sabaha kadar uyuyamıyorum: Tıpkı onun tarlayı sürmemezlik, biçmemezlik edemediği gibi; aksi halde o ya meyhaneye gidecek ya hastalanacaktır. Ben onun harcadığı fiziksel emeğe dayanamaz da nasıl bir haftada ölürsem, o da benim fizik aylaklığıma dayanamaz, şişkolaşır, ölür. Üçüncü olarak; daha ne demiştin?” diye üçüncü parmağını büktü Prens Andrey, “Ha, evet, hastaneler, ilaç. Kan tuttu, ölecek, sen ondan kan aldın, iyileştirdin. Sakat kalıp on yıl herkesin sırtından geçinecek. Ölmek onun için daha sade ve rahat bir iş olurdu. Yenileri doğar, onlar zaten yığınla. Eğer soruna benim baktığım gibi, sırf işçilerinden birinin kayboluşu bakımından bakıp üzülseydin yine neyse ne ama sen onu sevdiğin için tedavi etmek istiyorsun. Hem sonra bu ne hayal bolluğu; tıbbın hiçbir zaman, hiçbir kimseyi iyileştirdiği görülmüş müdür! Ama öldürmesine öldürür!” </p>
				<p>Prens Andrey düşüncelerini o kadar açık ve berrak söylüyordu ki, üzerlerinde çok düşünmüş olduğu belliydi; hem de uzun zaman konuşmamış bir insan gibi istekle ve çabuk çabuk konuşuyordu. Düşüncelerinin kötümserliği arttıkça bakışları da canlanıyordu.</p>
				<p>Piyer, “Ah, ne korkunç, ne korkunç!” dedi, “Böyle düşüncelerle nasıl yaşanır anlamıyorum. Ben de aynı halleri geçirdim, hem de çok olmadı, Moskova’da ve sonra yol boyunca ama o zaman öyle bir noktaya varıyorum ki artık yaşamıyorum, her şey bana iğrenç geliyor... özellikle de kendim. Artık yemek yemez, yıkanmaz oluyorum... E, ya siz?..”</p>
				<p>Prens Andrey, “Ne diye yıkanmamalı, bu pisliktir,” dedi, “tersine, hayatı mümkün olduğu kadar hoşa gidici kılmaya gayret etmeli. Yaşıyorum, bunda da suç benim değil, öyleyse, olabildiğince iyi, kimseyi rahatsız etmeden, ölene dek yaşamaya devam etmek gerek.”</p>
				<p>“Ama seni böyle düşüncelerle yaşamaya zorlayan ne? Hiçbir şey yapmadan, kıpırdamadan oturmak...”</p>
				<p>“Zaten hayat bu haliyle de insanı rahat bırakmıyor. Hiçbir şey yapmamaktan memnun olurdum ama işte, bir yandan, yerli aristokrasi beni sözcülükle onurlandırdı, güçlükle kurtuldum. Gereken şeylerin, bu iş için gereken bildiğiniz saf ve kaygılı bayağılığın bende bulunmadığını anlayamıyorlardı. Sonra, içinde başımı dinleyebilecek bir köşem olsun diye yaptırdığım bu ev. Şimdi bir de milisler...”</p>
				<p>“Niçin orduya hizmet etmiyorsun?”</p>
				<p>Prens Andrey düşünceli düşünceli, “Austerlitz’den sonra ha!” dedi, “Hayır, sağ ol, orduda görev almayacağım diye kendime söz vermiştim. Hem hizmet etmeyeceğim de, hatta Bonaparte, Smolensk’e gelse, Lısiye Gori’yi tehdit etse bile Rus Ordusu’nda hizmete kalkışmam. Evet, sana söylemiş olduğum gibi,” diye devam etti Prens Andrey, sakinleşmişti, “şimdi milis toplanıyor, babam üçüncü mıntıkanın başkomutanı ve benim için de ordudan kurtulmanın biricik yolu, onun koruması altında bulunmak.”</p>
				<p>“Demek oluyor ki bir görevin var.”</p>
				<p>“Evet.” Bir süre sustu.</p>
				<p>“Peki, neden?”</p>
				<p>“Neden mi? Şunun için: Babam, döneminin en mükemmel adamlarından biridir. Fakat yaşlanmaya başladı, sert biri olduğu söylenemezse de, çok aktif bir karakteri var, sınırsız güç ve yetkiye alışkanlığı müthiştir, şimdi de bu yetki ona hükümdar tarafından milis başkomutanı sıfatıyla verildi. Eğer iki hafta önce iki saat geç kalsaydım, Yuhnov’daki yazıcıyı asacakmış,” diye gülümsedi Prens Andrey, “işte bu yüzden, benden başka kimse babamı kontrol edemeyeceğinden görev aldım, böylelikle de onu, sonradan azap duyacağı bir hareketten alıkoymuş oluyorum.”</p>
				<p>“İşte görüyorsun ya!”</p>
				<p>“Evet, <em>mais ce n’est pas comme vous l’entendez,</em><a class="si-noteref epub-type_noteref" href="#f503" id="ref_f503">503</a>” dedi Prens Andrey, “ben milislerin çizmelerini çalan bu mendebur yazıcıya ne iyilik etmek istedim ne de isterim, hatta onu asılmış görmekten de çok memnun olurdum ama babama acıyorum, yani, yine kendime...”</p>
				<p>Gitgide canlanıyordu Prens Andrey. İçinde hiçbir biçimde soydaşına iyilik etme isteği bulunmadığını Piyer’e göstermeye çalışırken parlıyordu.</p>
				<p>“Peki, işte sen köylüleri azat etmek istiyorsun,” diye devam etti, “bu çok iyi bir şey ama yalnızca senin için değil (sanıyorum kimseyi kırbaçlamamış, Sibirya’ya sürmemişsindir) köylülerin için de iyi bir şey yok bunda. Bana öyle geliyor ki onları döverlerse, kırbaçlarlarsa, Sibirya’ya sürerlerse bu yüzden durumları kesinlikle daha kötü olmaz. Sibirya’da da aynı hayvani yaşamı sürmeye devam eder, vücudundaki kırbaç yerleriyse kapanır ve o yine eskisi gibi mutlu olur. Bu azatlık, manen çürüyen, pişmanlıklarla dolu ve duyduğu bu pişmanlıkları susturmaya çalışan; doğru-yanlış cezalandırma olanağına sahip olduğu için de kabalaşan insanlar için gereklidir: İşte benim acıdıklarım ve uğurlarına köylüyü azat etmek isteyeceğim insanlar bunlardır. Sen belki görmedin ama ben bu sınırsız iktidar geleneğiyle terbiye edilmiş nice iyi insanın yıllar geçtikçe daha sinirli olduklarını, sertleştiklerini, kabalaştıklarını, bunu bildikleri halde kendilerini tutmadıklarını ve gitgide daha mutsuz, daha mutsuz olduklarını gördüm.” Prens Andrey bunları öyle bir heyecanla söylüyordu ki, Piyer elinde olmayarak bu düşünceleri Prens Andrey’e babasının verdiğini düşündü. Yanıt vermedi.</p>
				<p>“Ben insanların kişiliğine, vicdanlarına, saflıklarına merhamet duyarım, yoksa ne kadar döversen döv, ne kadar tıraş edersen et yine hep öyle aynı kalan sırtlarına ve alınlarına değil.”</p>
				<p>“Hayır hayır, bin kez hayır, seninle hiçbir zaman aynı fikirde olamam,” dedi Piyer. </p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f501"><a class="si-backref" href="#ref_f501">501</a><span class="si-footnote-text"> Ben hayatta yalnız iki gerçek felaket tanıyorum: vicdan azabı ve hastalık. Mutluluk, bu iki kötülüğün uzak olmasındadır.</span></div>
					
						<div class="si-footnote html5_aside epub-type_footnote" id="f502"><a class="si-backref" href="#ref_f502">502</a><span class="si-footnote-text"> Sıradaki.</span></div>
					
						<div class="si-footnote html5_aside epub-type_footnote" id="f503"><a class="si-backref" href="#ref_f503">503</a><span class="si-footnote-text"> Ama anladığın gibi değil.</span></div>
				</div>
  </body>
</html>