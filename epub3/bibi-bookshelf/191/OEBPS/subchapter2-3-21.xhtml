<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-21">
<div class="html5_section">
				<h1 class="subchapter">XXI</h1>
				
				<p class="margin">Piyer, en önemli davetlilerden biri olarak İlya Andreyiç’le, generalle ve albayla birlikte bostona oturmak zorunda kaldı. Boston masasında Nataşa’nın karşısına düşmüştü. Balo gününden beri genç kızda görünen tuhaf değişiklik onu hayrete düşürdü. Nataşa konuşmuyordu; balodaki gibi güzelliği şöyle dursun, eğer herkese karşı böyle tatlı ve kayıtsız görünüşü olmasa, neredeyse çirkin sayılabilecekti. </p>
				<p>Piyer onu süzerek, “Nesi var acaba?” diye düşündü.</p>
				<p>Nataşa çay masasında kız kardeşiyle yan yana oturuyor, yanında duran Boris’e isteksiz isteksiz, yüzüne bakmadan yanıt veriyordu. Tam bir renkle ortağını sevindirip beş kırış yaparak kazancını toplarken odaya giren birinin ayak seslerini ve selamlaşmalarını duyan Piyer yeniden Nataşa’ya baktı.</p>
				<p>Daha çok hayretle kendi kendine, “Ne oldu ona acaba?” dedi.</p>
				<p>Prens Andrey saygılı, yumuşak bir tavırla karşısında duruyor, ona bir şeyler söylüyordu. Kızaran Nataşa başını kaldırıp görünüşe göre hızlanan nefesini tutmaya çalışarak ona baktı. Küllenmiş bir ateşin parlak ışığı, yeniden yandı içinde. Bütünüyle değişti. Çirkinken, yine baloda olduğu gibi güzelleşti.</p>
				<p>Prens Andrey, Piyer’e yaklaştı, Piyer dostunun yüzünde de yeni, bambaşka bir ifade fark etti.</p>
				<p>Oyun sırasında Piyer kâh yüzünü, kâh sırtını Nataşa’ya çevirerek yer değiştirdi ve altı rober süresince onu ve dostunu gözetledi.</p>
				<p>“Aralarında çok önemli bir şey dönüyor,” diye düşündü, sevinçli ve aynı zamanda acı bir duygu onu heyecanlanmaya, oyunu unutmaya zorluyordu.</p>
				<p>Altıncı roberden sonra general bu şekilde oynamanın olanaksız olduğunu söyleyerek kalktı, Piyer de rahatladı. Nataşa bir köşede Sonya ve Boris’le konuşuyor, Vera ince bir gülümsemeyle Prens Andrey’e bir şeyler söylüyordu. Piyer dostuna yaklaştı. Konuştuklarının gizli olup olmadıklarını sorarak yanlarına oturdu. Vera, Prens Andrey’in Nataşa’ya baktığını fark ederek davette, bu gerçek davette aşka ince imalarda bulunmayı gerekli gördü, Prens Andrey’in yalnız olduğu bir anı kollayarak onunla aşktan ve kendi kız kardeşinden söz etmeye başladı. Onun böyle akıllı (Prens Andrey’i öyle bilirdi) bir davetli için diplomatik yeteneklerini ortaya koyması gerekiyordu.</p>
				<p>Piyer, onlara yaklaştığı zaman Vera’nın konuşmanın tatlı heyecanı içinde olduğunu fark etti, Prens Andrey (onda seyrek rastlanan bir şey) şaşırmış görünüyordu. </p>
				<p>Vera zarif bir gülümsemeyle, “Siz nasıl düşünüyorsunuz?” diyordu. “Siz, Prens, ne kadar zekisiniz, insanları ne çabuk anlıyorsunuz. <em>Nathalie</em> hakkında ne düşünüyorsunuz, aşkta sadık olabilir mi? Başka kadınlar gibi (kendini kastediyordu) insanı bir kez sevip sonsuza kadar ona sadık kalabilir mi? Bence asıl aşk budur. Siz ne düşünüyorsunuz Prens?”</p>
				<p>Prens Andrey, şaşkınlığı altında gizlemek istediği alaylı bir gülümsemeyle yanıt verdi:</p>
				<p>“Kız kardeşinizi çok az tanıyorum. Böyle hassas bir soruya yanıt verecek bir durumda değilim; sonra ben şunu anladım ki kadın ne kadar az hoşa giderse o kadar vefalı olur.” Bu sırada ona yaklaşan Piyer’e baktı.</p>
				<p>“Evet, bu doğrudur Prens; zamanımızda...” Vera (zamanımızın özelliklerini keşfettiklerini, değerlendirdiklerini ve insan karakterlerinin zamanla değiştiğini sanan dar kafalı insanların genellikle hatırlatmayı sevdikleri) zamanı hatırlatarak devam etti: “Zamanımızda genç kız o kadar özgürdür ki, <em>le plaisir d’être courtisée</em><a class="si-noteref epub-type_noteref" href="#f559" id="ref_f559">559</a> genellikle ondaki aşkı boğuyor. <em>Et Nathalie, il fount l’avouer, y est très sensible.”</em><a class="si-noteref epub-type_noteref" href="#f560" id="ref_f560">560</a><em> Nathalie</em>’ye dönüş Prens Andrey’in kaşlarını çatmasına neden oldu; kalkmak istedi ama Vera daha ince bir tebessümle devam ediyordu.</p>
				<p>“Zannediyorum hiç kimse onun kadar <em>courtisée </em>olmamıştır,” dedi, “ama şu ana kadar ciddi olarak asla kimse hoşuna gitmiş değildir. Siz bilirsiniz Kont,” Piyer’e döndü, “<em>entre nous,</em><a class="si-noteref epub-type_noteref" href="#f561" id="ref_f561">561</a> çok, çok uzak, <em>dans le pays du tendre...”</em><a class="si-noteref epub-type_noteref" href="#f562" id="ref_f562">562</a></p>
				<p>Prens Andrey kaşlarını çatmış susuyordu.</p>
				<p>Vera ona, “Siz Boris’in dostusunuz değil mi?” dedi.</p>
				<p>“Evet, onu tanırım...”</p>
				<p>“Nataşa’ya karşı olan çocukluk aşkından size söz etmiştir herhalde değil mi?”</p>
				<p>“Ya, çocukluğunda Nataşa’ya âşık mı olmuştu?” diye ansızın kızararak sordu Prens Andrey.</p>
				<p>“Evet. <em>Vous savez entre cousin et cousine cette intimité mène quelquefois à l’amour: le cousinage est un dangereux coisinage. N’est ce pas’!”</em><a class="si-noteref epub-type_noteref" href="#f563" id="ref_f563">563</a></p>
				<p>Prens Andrey, “A, şüphesiz,” dedi ve ansızın, doğal olmayan bir heyecanla Moskovalı ellilik kuzinlerine karşı nasıl dikkatli davranması gerektiğini söyleyerek Piyer’le şakalaşmaya başladı ve esprinin ortasında kalktı, Piyer’in koluna girerek onu bir kenara çekti.</p>
				<p>Hayretle dostunun tuhaf heyecanına bakan ve kalkarken Nataşa’ya fırlattığı bakışı fark eden Piyer, “E, ne var?” diye sordu.</p>
				<p>Prens Andrey, “Seninle, seninle konuşmak istiyorum,” dedi, “sen bizim kadın eldivenlerini bilirsin...” Yeni kabul edilen kardeşe sevdiği kadına vermek üzere dağıtılan mason eldivenlerinden söz ediyordu. “Ben... ama hayır, sonra konuşurum seninle...” Prens Andrey gözlerinde tuhaf bir pırıltıyla ve telaşlı hareketlerle Nataşa’ya yaklaştı, yanına oturdu. Piyer, Prens Andrey’in Nataşa’ya bir şeyler sorduğunu, onun da kıpkırmızı kesilerek yanıt verdiğini gördü.</p>
				<p>Ama bu sırada Berg, Piyer’e yaklaştı. Generalle albay arasındaki İspanya tartışmasına katılması için ısrarla yalvarmaya başladı.</p>
				<p>Berg memnundu. Yüzü gülüyordu hep. Davet çok iyi olmuştu, bütünüyle onun gördüğü geceler gibi bir gece olmuştu. Zarif kadın konuşmaları da, kâğıt oyunu da, oyunda sesini yükselten general de, semaver de, pastalar da... ama davetlerde her zaman görüp de taklit etmek istediği bir şey eksikti. Erkekler arasında yüksek sesle konuşma, önemli ve ciddi bir konu üzerinde tartışma yoktu. İşte general bu konuşmaya başlamış, Berg de Piyer’i onun yanına çağırmıştı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f559"><a class="si-backref" href="#ref_f559">559</a><span class="si-footnote-text"> Sevilme zevki.</span></div>
					
						<div class="si-footnote html5_aside epub-type_footnote" id="f560"><a class="si-backref" href="#ref_f560">560</a><span class="si-footnote-text"> Ve Natalya, itiraf etmek lazım, buna pek dayanamaz.</span></div>
					
						<div class="si-footnote html5_aside epub-type_footnote" id="f561"><a class="si-backref" href="#ref_f561">561</a><span class="si-footnote-text"> Aramızda.</span></div>
					
						<div class="si-footnote html5_aside epub-type_footnote" id="f562"><a class="si-backref" href="#ref_f562">562</a><span class="si-footnote-text"> Aşk diyarında.</span></div>
					
						<div class="si-footnote html5_aside epub-type_footnote" id="f563"><a class="si-backref" href="#ref_f563">563</a><span class="si-footnote-text"> Bilirsiniz, kardeş çocukları arasında bu yakınlık bazen aşka varır. Kuzinlik tehlikeli bir yakınlıktır. Değil mi?</span></div>
				</div>
  </body>
</html>