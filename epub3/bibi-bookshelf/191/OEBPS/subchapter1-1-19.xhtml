<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-19">
<div class="html5_section">
				<h1 class="subchapter">XIX</h1>
				
				<p class="margin">Kabul salonuyla Prenses’in odasında bunlar konuşulurken, peşine adam gönderilen Piyer’le onunla birlikte gitmeyi gerekli gören Anna Mihailovna’yı taşıyan araba Kont Bezuhov’un avlusuna giriyordu. Tekerlekler pencerelerin altına serpili samanlar üzerinde hafifçe hışırdamaya başladığı sırada, teselli verici gözlerle yol arkadaşına seslenen Anna Mihailovna, köşesinde uyuduğunu düşündüğünden, onu uyandırdı. Piyer gözlerini açarak, Anna Mihailovna’nın arkasından indi, ancak o zaman kendisini bekleyen ve can çekişen babasıyla yapacağı görüşmeyi düşündü. Teşrifat kapısına değil, arka kapıya yanaştıklarını fark etmişti. Basamaktan inerken esnaf kıyafetinde iki kişinin telaşla avludan duvarın gölgesine kaçtığını gördü. Durdu, evin gölgesinde ve her iki tarafta aynı adamlardan birkaç kişi daha gördü. Ama ne Anna Mihailovna, ne uşak, ne arabacı (ki bu adamları görmemeleri olanaksızdı) onlara aldırış etmemişlerdi. Piyer, “Herhalde böyle gerekiyor,” diye düşünerek Anna Mihailovna’nın arkasından yürüdü. Anna Mihailovna arkada kalan Piyer’i yanına çağırarak hafifçe aydınlatılmış dar bir taş merdivenden acele adımlarla yukarı çıktı. Piyer, Kont’un yanına neden gitmesi gerektiğini bilmediği, hele neden arka merdivenden gitmek gerektiğini hiç anlamadığı halde, Anna Mihailovna’nın güvenli ve aceleci halinden, bunun bir zorunluluk olduğunu anlamıştı. Merdivenin ortasında, çizmelerini takırdatıp koşuşarak önlerine düşen elleri kovalı birtakım adamlar az kalsın onları düşüreceklerdi. Bu adamlar, Piyer’le Anna Mihailovna’ya yol vermek için duvara yapıştılar ve en küçük bir hayret belirtisi göstermediler.</p>
				<p>“Prenseslerin dairesine buradan mı gidilir?” dedi Anna Mihailovna içlerinden birine.</p>
				<p>Soruyu duyunca rahatlayan uşak pervasız ve yüksek bir sesle, “Buradan,” diye yanıt verdi, “soldaki kapı.”</p>
				<p>Sahanlığa çıktığı sırada Piyer, “Belki Kont beni çağırmamıştır,” dedi, “odama gitsem.”</p>
				<p>Anna Mihailovna Piyer’in yetişmesi için durdu.</p>
				<p>Sabahleyin oğluna yaptığı gibi, aynı jestle koluna dokunarak, <em>“Ah, mon ami,”</em><a class="si-noteref epub-type_noteref" href="#f186" id="ref_f186">186</a> dedi, “<em>croyez, que je souffre autant que vous, mais soyez homme</em>.”<a class="si-noteref epub-type_noteref" href="#f187" id="ref_f187">187</a></p>
				<p>Piyer gözlüğünün altından Anna Mihailovna’ya bakarak, “Sahi, ben gideyim,” dedi.</p>
				<p>“<em>Ah, mon ami, oubliez les torts qu’on a pu avoir envers vous, pensez que c’est votre père...”</em><a class="si-noteref epub-type_noteref" href="#f188" id="ref_f188">188</a> <span class="dipnot-metin char-style-override-27" xml:lang="tr-TR">İçini çekti. “</span><em>Peut-être à l’agonie.  Je vous ai tout de suite aimé comme mon fils. Fiez-vous à moi, Pierre. Je n’oublirai pas vos intérêts</em>.”<a class="si-noteref epub-type_noteref" href="#f189" id="ref_f189">189</a></p>
				<p>Piyer bir şey anlamıyordu; yine, herhalde bunun böyle olması bir zorunluluk, diye düşünerek, kapıyı artık açmış bulunan Anna Mihailovna’yı uysalca takip etti.</p>
				<p>Kapı arka dairelerin sofasına açılıyordu. Prenseslerin ihtiyar hizmetçisi bir köşede oturmuş çorap örüyordu. Piyer bu tarafta hiç bulunmamıştı, böyle odaların olduğunu tahmin etmiyordu bile. Anna Mihailovna, tepsi üzerinde bir sürahiyle onlara yetişip geçen bir hizmetçi kıza, canım, kuzum diye hitap ederek Prenseslerin sağlığını sordu ve Piyer’i parke döşeli bir koridordan ileriye sürükledi. Koridorda soldan birinci kapı Prenseslerin odalarına açılıyordu. Sürahi götüren hizmetçi kız aceleden (bu günlerde evde her iş aceleydi) kapıyı kapatmamıştı, Piyer’le Anna Mihailovna geçerlerken ellerinde olmayarak, Büyük Prenses’le Prens Vasiliy’in birbirine yakın oturup konuştukları odaya baktılar. Geçenleri görünce Prens Vasiliy sinirli bir hareketle birden arkasına yaslandı; Prenses yerinden fırladı, canı sıkılmış bir halde, kapıyı var gücüyle iterek kapadı.</p>
				<p>Bu hareket Prenses’in her zamanki sakinliğine o kadar uymamış, Prens Vasiliy’in yüzünde beliren korku, kurumuna o kadar yaraşmamıştı ki Piyer duraladı. Gözlüğünün arkasından sorarcasına kılavuzuna baktı. Anna Mihailovna şaşkınlık göstermedi, yalnız hafifçe gülümsedi, bütün bunları beklediğini anlatmak istercesine içini çekti.</p>
				<p>Piyer’in bakışına yanıt olarak, “<em>Soyez homme, mon ami, c’est moi qui veillerai à vos intérêts,</em>”<a class="si-noteref epub-type_noteref" href="#f190" id="ref_f190">190</a> dedi ve daha hızlı adımlarla koridordan yürüdü. Piyer, neler olduğunu anlamamış, <em>veiller à vos intérêts</em>’nin<a class="si-noteref epub-type_noteref" href="#f191" id="ref_f191">191</a> ne demek olduğunu ise hiç bilememişti. Ama bütün bunların böyle olması gerektiğini anlıyordu. Koridordan Kont’un kabul odasına bitişik yarı aydınlık bir salona çıktılar. Bu oda, Piyer’in bildiği ama her zaman teşrifat kapısından geldiği soğuk, gösterişli odalardan biriydi. Ama bu odanın ortasında boş bir küvet vardı, halı ıslaktı, ayaklarının uçlarına basarak yürüyen, kendileriyle hiç mi hiç ilgilenmeyen bir hizmetçiyle ve buhurdan taşıyan bir kilise muhafızıyla karşılaştılar. Piyer’in bildiği, İtalyan tarzı iki penceresi, kış bahçesine açılan bir giriş kapısı, içinde Yekaterina’nın büyük bir büstü, ayakta bir portresi bulunan kabul odasına girdiler.</p>
				<p>Kabul odasındaki kalabalık değişmemişti. Aynı adamlar, aynı konumda oturmuş, fısıldaşıyorlardı. Susarak içeri giren, ağlamış, sararmış yüzlü Anna Mihailovna ile başını eğmiş uysallıkla onu takip eden şişman, kocaman Piyer’e hepsi dönüp baktı. Anna Mihailovna’nın yüzünde kesin anın geldiğini seziş ifadesi belirdi: Odaya, Piyer’i yanından ayırmaksızın, hamarat bir Petersburg kadını edasıyla ve sabahkinden daha cesaretle girdi.</p>
				<p>Can çekişen hastanın görmek istediği kimseyi getirdiğine göre, iyi kabul görmesinin sağlandığını hissediyordu. Hızlı bir bakışla odada bulunanları süzdü. Kont’un papazını görünce eğilerek değil de küçülerek kısa ve sık adımlarla ona yaklaştı, saygıyla önce bir papazın, sonra ötekinin duasını aldı.</p>
				<p>Papaza, “Tanrı’ya şükür yetiştik,” dedi. “Biz bütün akrabalar o kadar korktuk ki; işte şu delikanlı Kont’un oğludur,” diye yavaşça ekledi. “Ne müthiş bir an!”</p>
				<p>Bu sözleri söyledikten sonra doktora yaklaştı:</p>
				<p>“<em>Cher docteur,”</em><a class="si-noteref epub-type_noteref" href="#f192" id="ref_f192">192</a> dedi, <em>“ce jeune homme est le fils du comte... y a-t-il de l’espoir?</em>”<a class="si-noteref epub-type_noteref" href="#f193" id="ref_f193">193</a></p>
				<p>Doktor bir şey söylemeksizin hızlı bir hareketle gözlerini ve omuzlarını yukarı kaldırdı. Anna Mihailovna da aynı hareketi yineledi ve gözlerini hemen hemen kapayarak doktordan uzaklaştı, Piyer’e doğru yürüdü, çok saygılı bir edayla ve şefkatli bir hüzünle, “<em>Ayez confiance en sa miséricorde</em>,”<a class="si-noteref epub-type_noteref" href="#f194" id="ref_f194">194</a> diyerek oturup kendisini beklemesi için ona bir kanepe gösterdi, herkesin baktığı kapıya sessizce doğruldu, kapının zor duyulan sesi ardınca arkasında kayboldu.</p>
				<p>Kılavuzuna her koşulda itaat etmeye karar veren Piyer, onun gösterdiği kanepeye yöneldi. Anna Mihailovna gözden kaybolur olmaz, odada bulunanların gözlerinin ilgiyle kendisine dikildiğini gördü. Herkesin korku dolu, hatta yaltaklanıcı gözlerle onu göstererek fısıldaştığını fark etti. Ona daha önce hiç göstermedikleri saygıyı gösteriyorlardı. Papazla konuşan, tanımadığı bir kadın kalkıp yerini ona teklif etti; yaver, düşürdüğü eldiveni yerden kaldırıp ona verdi; o yanlarından geçerken doktorlar, saygıyla sustular, ona yol vermek için kenara çekildiler. Piyer, ilk önce kadınları rahatsız etmemek için başka yere oturmak, eldivenini kendisi almak ve hiç de yolu üzerinde durmayan doktorları geçmek istedi; ama birdenbire bunun uygun olmayacağını hissetti.</p>
				<p>Bu gece kendisinin, korkunç ve herkesçe beklenen bir töreni başarmak zorunda bulunan bir kişi olduğunu, bunun için de herkesin hizmetini kabul etmesi gerektiğini hissetti. Bir şey söylemeden yaverden eldiveni aldı, kocaman kollarını dizlerinin üstüne koyarak saf bir Mısır heykeli pozuyla kadınların yerine oturdu.</p>
				<p>Bütün bunların herhalde böyle olması gerektiğine, bu akşam kendini tutmak, bir gaf yapmamak için kendi düşüncesiyle hareket etmeyip kendini tamamıyla ona kılavuzluk edenlerin kontrolüne bırakması gerektiğini düşünüyordu. </p>
				<p>İki dakika geçmemişti ki Prens Vasiliy üç madalyalı kaftanını giymiş, azametle, başı dik, odaya girdi. Sabahtan beri zayıflamış görünüyordu. Odayı gözden geçirip de Piyer’i görünce gözleri büyüdü. Ona yaklaştı, elini tuttu (daha önce bunu hiç yapmamıştı), gücünü denemek istiyormuş gibi aşağıya doğru çekti.</p>
				<p>“<em>Courage, courage, mon ami. Il a demandé à vous voir. C’est bien</em>...”<a class="si-noteref epub-type_noteref" href="#f195" id="ref_f195">195</a> dedi ve gitmek istedi.</p>
				<p>Ama Piyer şunu sormayı gerekli gördü:</p>
				<p>“Nasıl sağlığı...”</p>
				<p>Can çekişen adamı Kont diye adlandırmanın uygun olup olmadığını kestiremeyerek ezilip büzüldü; baba demeye de utanıyordu.</p>
				<p>“<em>Il a eu encore un coup, il y a une demi-heure</em>. <em>Courage, mon ami</em>...”<a class="si-noteref epub-type_noteref" href="#f196" id="ref_f196">196</a></p>
				<p>Piyer’in zihni öyle karıştı ki, “darbe” sözünü bir cismin çarpması manasına almıştı. Şaşkın şaşkın Prens Vasiliy’e baktı, “darbe”nin kriz demek olduğunu sonradan düşündü.<a class="si-noteref epub-type_noteref" href="#f197" id="ref_f197">197</a></p>
				<p>Prens Vasiliy giderken Lorrain’e bir şeyler söyledi, parmaklarının ucuna basarak kapıdan içeriye girdi. Parmaklarının ucuna basarak yürümesini beceremiyor, bütün gövdesiyle acemice sekiyordu. Onun arkasından Büyük Prenses, sonra ruhaniler, kilise muhafızları girdi; hizmetçiler de kapıdan içeri girdiler. Kapının ötesinden hareketler göze çarptı. Nihayet hep aynı sararmış ama ödevini yerine getirmekte metin olanlara has yüzüyle Anna Mihailovna koşup geldi, Piyer’in kolunu dürterek dedi ki:</p>
				<p>“<em>La bonté divine est inépuisable. C’est la cérémonie de l’extrême onction qui va commencer. Venez.</em>”<a class="si-noteref epub-type_noteref" href="#f198" id="ref_f198">198</a></p>
				<p>Piyer yumuşak halı üzerinden yürüyüp kapıdan içeri girdi, yaverin de, tanımadığı kadının ve hizmetçilerden daha bazılarının da şimdi artık bu odaya girmek için izin almaya gerek yokmuş gibi, hep birden arkasından içeri girdiklerini gördü.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f186"><a class="si-backref" href="#ref_f186">186</a><span class="si-footnote-text"> Ah, dostum! </span></div>
					
						<div class="si-footnote html5_aside epub-type_footnote" id="f187"><a class="si-backref" href="#ref_f187">187</a><span class="si-footnote-text"> İnanın ki ben de sizin kadar acı çekiyorum, fakat metanetli olun.</span></div>
					
						<div class="si-footnote html5_aside epub-type_footnote" id="f188"><a class="si-backref" href="#ref_f188">188</a><span class="si-footnote-text"> Ah, dostum, size yapılan haksızlıkları unutunuz, düşününüz ki bu babanızdır.</span></div>
					
						<div class="si-footnote html5_aside epub-type_footnote" id="f189"><a class="si-backref" href="#ref_f189">189</a><span class="si-footnote-text"> Ve belki de can çekişiyor. Sizi kendi oğlum gibi sevdim hemen. Bana inanınız, çıkarlarınızı unutmayacağım.</span></div>
					
						<div class="si-footnote html5_aside epub-type_footnote" id="f190"><a class="si-backref" href="#ref_f190">190</a><span class="si-footnote-text"> Metanetli olun. Merak etmeyiniz, dostum, ben sizin çıkarlarınızı koruyacağım.</span></div>
					
						<div class="si-footnote html5_aside epub-type_footnote" id="f191"><a class="si-backref" href="#ref_f191">191</a><span class="si-footnote-text"> Çıkarlarının korunmasının.</span></div>
					
						<div class="si-footnote html5_aside epub-type_footnote" id="f192"><a class="si-backref" href="#ref_f192">192</a><span class="si-footnote-text"> Aziz doktor.</span></div>
					
						<div class="si-footnote html5_aside epub-type_footnote" id="f193"><a class="si-backref" href="#ref_f193">193</a><span class="si-footnote-text"> Bu genç, Kont’un oğludur... Ümit var mı?</span></div>
					
						<div class="si-footnote html5_aside epub-type_footnote" id="f194"><a class="si-backref" href="#ref_f194">194</a><span class="si-footnote-text"> Tanrı’nın iyiliğine ve şefkatine güveniniz.</span></div>
					
						<div class="si-footnote html5_aside epub-type_footnote" id="f195"><a class="si-backref" href="#ref_f195">195</a><span class="si-footnote-text"> Cesaret, cesaret dostum. Sizi görmek istedi, bu iyi...</span></div>
					
						<div class="si-footnote html5_aside epub-type_footnote" id="f196"><a class="si-backref" href="#ref_f196">196</a><span class="si-footnote-text"> Yarım saat önce bir kriz daha geçirdi. Cesaret dostum...</span></div>
					
						<div class="si-footnote html5_aside epub-type_footnote" id="f197"><a class="si-backref" href="#ref_f197">197</a><span class="si-footnote-text"> Fransızca darbe anlamına gelen <em>coup</em> kelimesi burada kriz, atak anlamında kullanılmış.</span></div>
					
						<div class="si-footnote html5_aside epub-type_footnote" id="f198"><a class="si-backref" href="#ref_f198">198</a><span class="si-footnote-text"> Tanrı’nın lütfu sonsuzdur. Takdis töreni şimdi başlayacak. Geliniz.</span></div>
				</div>
  </body>
</html>