<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-4">
<div class="html5_section">
				<h1 class="subchapter">IV</h1>
				
				<p class="margin">Bennigsen’in taarruzun zorunlu olduğu hakkındaki raporu, Fransızların sol kanadının açık bulunduğu hakkında Kazakların verdiği bilgi, taarruz zorunluluğunun son işaretleriydi; taarruz günü olarak 5 Ekim tespit edildi.</p>
				<p>4 Ekim sabahı, Kutuzov savaş talimatını imzaladı. Toll onu Yermolov’a okuyarak, daha sonraki tedbirlerle meşgul olmasını teklif etti. </p>
				<p>Yermolov, “Peki peki, şimdi vaktim yok,” dedi ve kulübeden çıktı. Toll’ün hazırladığı savaş tertibatı mükemmeldi. Austerlitz tertibatında olduğu gibi burada da, Almanca olmamakla birlikte şöyle deniyordu: <em>“Die erste Colonne marschirt</em><a class="si-noteref epub-type_noteref" href="#f464" id="ref_f464">464</a> falan yere, <em>die zwite Colonne marschirt</em><a class="si-noteref epub-type_noteref" href="#f465" id="ref_f465">465</a> falan yere” vs. ve bütün bu kollar kâğıt üzerinde, belirlenen zamanda yerlerine geliyor, düşmanı yok ediyorlardı. Her şey, bütün savaş tertiplemelerinde olduğu gibi çok iyi düşünülüp hazırlanmış ve yine bütün tertiplemelerde olduğu gibi, hiçbir kol tayin edilen zamanda tayin edilen yere gelmemişti.</p>
				<p>Savaş planı gereken miktarda çoğaltılınca bir subay çağırıldı, bu subay uygulama için kâğıtları vermek üzere Yermolov’a gönderildi. Kutuzov’un emir subayı olan bu genç süvari muhafız subayı, kendisine verilen görevin öneminden memnun bir halde Yermolov’un karargâhına gitti. </p>
				<p>“Gitti,” diye yanıt verdi ona Yermolov’un emir eri. “Süvari muhafız subayı Yermolov’un sık sık yanında bulunduğu bir generale gitti.”</p>
				<p>“Yok, general de yok.”</p>
				<p>Süvari muhafız subayı atına binip başka birinin yanına gitti. </p>
				<p>“Hayır, gittiler.”</p>
				<p>Subay, “Gecikme yüzünden başıma bir iş çıkmasa! Ne can sıkıcı şey!” diye düşündü. Bütün karargâhı dolaştı. Kimi, Yermolov’u başka generallerle birlikte bir yere doğru giderken gördüklerini, kimi, herhalde yine evde olduğunu söylüyordu. Subay öğle yemeği yemeden akşamın altısına kadar aradı. Yermolov bir yerlerde yoktu. Nerede olduğunu da kimseler bilmiyordu. Subay bir arkadaşında çarçabuk hafif tertip bir yemek yedi ve tekrar ileri karakolda Miloradoviç’in yanına gitti. Miloradoviç de evde yoktu. Ama ona, Miloradoviç’in General Kikin’in balosunda bulunduğunu, Yermolov’un da orada olabileceğini söylediler.</p>
				<p>“Peki, nerede bu balo?” </p>
				<p>Bir Kazak subayı uzaktaki bir <em>pomeşçik</em> konağını göstererek, “İşte şurada, Yeçkino’da,” dedi.</p>
				<p>“Nasıl olur, orası hattın ötesi.” </p>
				<p>“Bizim alaylardan ikisini hatta sürdüler. Orada şimdi öyle bir âlem var ki, dehşet! İki orkestra, üç şarkıcı korosu.”</p>
				<p>Subay, hattın ötesine, Yeçkino’ya gitti. Eve yaklaşırken ta uzaktan bir askerî dans şarkısının ritmik ezgisini duydu.</p>
				<p>Bağırtılar, ıslıklar arasında şarkının sözlerini az çok duyabiliyordu: “Çayırlarda... Çayırlarda!” Bu sesler subayı hem neşelendirdi, hem de kendisine verilen önemli emri böyle uzun zaman yerine ulaştırmadığı için suçlu olduğunu düşünerek içinde bir korku hissetti. Saat dokuz olmuştu. Attan indi, Ruslarla Fransızlar arasında bulunan sağlam kalmış büyük <em>pomeşçik</em> konağının dış kapısından girdi. Büfede ve sofada uşaklar şaraplarla, yemeklerle telaşlı telaşlı öteye beriye gidip geliyorlardı. Şarkıcılar pencerelerin altında duruyorlardı. Subayı kapıdan içeri aldılar; ansızın, ordunun önemli generallerini, bu arada Yermolov’un büyük, görkemli vücudunu gördü. Bütün generallerin ceket düğmeleri çözük, yüzleri kızarmış ve canlıydı, yarım daire şeklinde ayakta duruyor, yüksek sesle gülüşüyorlardı. Salonun ortasında yakışıklı, orta boylu, kırmızı yüzlü bir general, çevik ve ustaca hareketlerle <em>trepak</em><a class="si-noteref epub-type_noteref" href="#f466" id="ref_f466">466</a> oynuyordu.”</p>
				<p>“Ha, ha, ha! E, aşkolsun Nikolay İvanoviç! Ha, ha!..”</p>
				<p>Subay, bu anda önemli bir emirle içeri girdiği için iki kat suçlu olduğunu hissetti; beklemek istedi; ama generallerden biri onu gördü, neden geldiğini öğrenip Yermolov’a söyledi. Yermolov yüzünü buruşturarak subaya doğru ilerledi, kendisini dinledikten sonra kâğıtları aldı, ona bir şey söylemedi.</p>
				<p>O gece bir kurmay arkadaşı süvari muhafız subayına Yermolov’dan söz ederken, “Bilmeyerek mi gitti sanıyorsun?” diyordu. “Bu bir tuzak, Konovitsin’e bir oyun oynanıyor. Bak, yarın ne curcuna kopacak!” </p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f464"><a class="si-backref" href="#ref_f464">464</a><span class="si-footnote-text"> (Alm.) Birinci kol yürüyor.</span></div>
					
						<div class="si-footnote html5_aside epub-type_footnote" id="f465"><a class="si-backref" href="#ref_f465">465</a><span class="si-footnote-text"> (Alm.) İkinci kol yürüyor.</span></div>
					
						<div class="si-footnote html5_aside epub-type_footnote" id="f466"><a class="si-backref" href="#ref_f466">466</a><span class="si-footnote-text"> Ayaklar şiddetle yere vurularak yapılan bir Rus halk dansı.</span></div>
				</div>
  </body>
</html>