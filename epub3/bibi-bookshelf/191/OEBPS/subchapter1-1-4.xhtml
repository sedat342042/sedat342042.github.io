<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-4">
<div class="html5_section">
				<h1 class="subchapter">IV</h1>
				
				<p class="margin">Anna Pavlovna gülümsedi, baba tarafından Prens Vasiliy ile akraba olduğunu bildiği Piyer’le ilgilenmeye söz verdi. <em>La tante</em>’la oturan yaşlı kadın aceleyle yerinden kalktı, Prens Vasiliy’e holde yetişti. Sosyeteye karşı gösterdiği önceki o yapmacık ilgi silinmişti yüzünden. Sevimli ve yaşlı yüzünde kaygı, korku seziliyordu.</p>
				<p>Holde Prens’in arkasından giderek, “Boris için bana bir şey söylemeyecek misiniz Prens?” dedi. (Boris adını, <em>o</em>’ya özellikle basarak söylemişti.) “Artık Petersburg’da kalamam, söyleyin, talihsiz oğluma ne gibi haberler götürebilirim?”</p>
				<p>Prens Vasiliy’in onu istemeye istemeye, neredeyse kaba bir tavırla dinlemesine, hatta sabırsızlık göstermesine rağmen, yaşlı kadın şefkatle gülümsemiş, gitmesin diye kolunu tutmuştu.</p>
				<p>“Muhafız kıtasına nakledilmesi için İmparator’a söylemeniz yeter,” diye yalvardı.</p>
				<p>Prens Vasiliy, “Elimden gelen her şeyi yapacağımdan emin olun Prenses. Ama Hükümdar’dan bunu rica etmek benim için zor. Prenses Golitsin’in aracılığıyla Rumyantsev’e başvurmanızı öneririm. Bu daha akıllıca bir hareket olur,” diye yanıt verdi.</p>
				<p>Yaşlı kadın Rusya’nın en önemli soyadlarından birini, Prenses Drubetskaya adını taşıyordu. Ama yoksuldu, yüksek sosyeteden çoktan uzaklaşmış, eski çevresini yitirmişti. Oğlunun muhafız kıtasına nakledilmesinin yolu buradaydı. Anna Pavlovna’nın davetine sırf Prens Vasiliy’i görmek için davetsiz olarak gelmiş, Vikont’un hikâyesini de bunun için dinlemişti. Prens Vasiliy’in sözleri onu ürkütmüş, vaktiyle güzel olan yüzünde öfke belirmişti. Ama bu ancak bir dakika sürdü. Yine gülümsedi, Prens’in koluna sıkıca yapıştı.</p>
				<p>“Dinleyin Prens,” dedi, “sizden şimdiye kadar ricada bulunmuş değilim, hiçbir zaman da bulunmayacağım. Babamın size gösterdiği yakınlığı size hiçbir zaman hatırlatmadım. Ama şimdi, yalvarırım size oğlum için bunu yapın.” Ve hemen ekledi: “Sizi velinimetim sayacağım.” Yaşlı gözleriyle gülümsemeye çalışarak, “Hayır,” dedi, “kızmayın, söz verin bana. Golitsin’e rica etmiştim, reddetti, <em>Soyez le bon enfant que vous avez été.</em>”<a class="si-noteref epub-type_noteref" href="#f63" id="ref_f63">63</a></p>
				<p>Kapıda bekleyen Prenses Elen, güzel başını çevirip, klasik heykellere benzeyen omuzlarının arkasından bakarak, “Baba, geç kalacağız,” dedi.</p>
				<p>Ancak nüfuz, yüksek sosyetede, korunması gereken bir sermayedir. Prens Vasiliy bunu bilir, ona her ricaya gelen için başkasına ricaya kalkarsa, çok geçmez sonra kendi işi için buna yüzü kalmayacağını düşünerek nüfuzunu seyrek kullanırdı. Bununla beraber, Prenses Drubetskaya’nın işinde, bu yalvarışlardan sonra, iç acısı gibi bir şey duymuştu. Prenses ona bir gerçeği hatırlatıyordu: Mesleğinde ilk adımlarını onun babasına borçluydu. Bundan başka, kadının tavır ve hareketlerinden, bir defa kafalarına bir şey koydular mı istekleri yerine getirilmedikçe geri dönmeyen, her gün, her dakika baş ağrıtmaya, hatta kavga çıkarmaya hazır kadınlardan biri, üstelik bir ana olduğunu anlamıştı. Bu son düşünce onu sarstı. Her zamanki laubaliliğiyle, üzüntülü bir sesle, “<em>Chère </em>Anna Mihailovna,” dedi, “bunu yapmam hemen hemen olanaksız; ama sizi ne kadar sevdiğimi, rahmetli babanızın anısına ne kadar saygı gösterdiğimi kanıtlamak için olanaksız olan şeyi yapacağım. Oğlunuz muhafız kıtasına nakledilecek, size söz veriyorum. Memnun oldunuz mu?”</p>
				<p>“Aziz Prens, siz velinimetimizsiniz! Sizden başka türlü bir hareket beklemezdim; ne kadar iyi yürekli olduğunuzu zaten bilirdim.”</p>
				<p>Prens gitmeye davrandı.</p>
				<p>Yaşlı kadın ezilip büzülerek, “Durun,” dedi, “iki söz daha. <em>Une fois passé aux gardes...</em><a class="si-noteref epub-type_noteref" href="#f64" id="ref_f64">64</a> Mihail İvanoviç Kutuzov’la aranız iyidir, söyleyin de Boris’i yaver olarak yanına alsın. Ancak o zaman rahat olurum, ancak o zaman...”</p>
				<p>Prens Vasiliy güldü.</p>
				<p>“Buna söz veremem. Kutuzov’un başkomutan olduğundan beri ayrıcalık istekleriyle nasıl rahatsız edildiğini bilmezsiniz. Moskova’nın bütün ileri gelen kadınlarının, çocuklarını ona yaver olarak vermek istediklerini bana kendisi söyledi.”</p>
				<p>“Hayır, söz verin, sizi bırakmam, aziz velinimetim.”</p>
				<p>Güzel kız aynı sesle yineledi:</p>
				<p>“Baba, geç kalacağız.”</p>
				<p>“Haydi, <em>au revoir</em>.<a class="si-noteref epub-type_noteref" href="#f65" id="ref_f65">65</a> Görüyorsunuz ya!”</p>
				<p>“Yarın hükümdara arz edersiniz değil mi?”</p>
				<p>“Mutlaka, ama Kutuzov için söz veremem.”</p>
				<p>Anna Mihailovna Prens’in peşinden yürüdü, bir zamanlar herhalde onun için doğal olan, ama çökmüş yüzüne şimdi o kadar yaraşmayan cilveli bir genç kadın gülümseyişiyle, “Hayır, söz veriniz, söz veriniz <em>Basile</em>,” dedi.</p>
				<p>Yaşını unutmuş, eski alışkanlığıyla bütün eski kadınlık yollarını harekete geçirmiş görünüyordu. Ama Prens gider gitmez yüzü yine önceki o soğuk, yapmacık biçimi aldı. Vikont’u dinleyen gruba döndü, yine dinliyormuş gibi görünerek gitmek zamanını bekledi; çünkü artık işini bitirmişti.</p>
				<p>Anna Pavlovna soruyordu:</p>
				<p>“Peki ya en son<em> sacre de Milan</em><a class="si-noteref epub-type_noteref" href="#f66" id="ref_f66">66</a> komedisine ne diyorsunuz?<em> Et des peuples de Gênes et de Lucques, qui viennent présenter leurs voeux à M. Bonaparte assis sur un trône, et exauçant les voeux des nations! Adorable! Non, mais c’est à en devenir folle! On dirait, que le monde entier a perdu la tête.”</em><a class="si-noteref epub-type_noteref" href="#f67" id="ref_f67">67</a></p>
				<p>Prens Andrey gözlerini Anna Pavlovna’ya dikerek güldü.</p>
				<p><em>“Dieu me la donne, gare à qui la touche!</em><a class="si-noteref epub-type_noteref" href="#f68" id="ref_f68">68</a> Napoléon’un taç giyerken söylediği söz. <em>On dit qu’il a été très beau en prononçant ces paroles,”</em><a class="si-noteref epub-type_noteref" href="#f69" id="ref_f69">69</a> diyerek sözü İtalyanca yineledi: <em>“Dio mi la dona, guai a chi la tocca.”</em></p>
				<p><em>“J’espère enfin,” </em>dedi Anna Pavlovna, <em>“que ça a été la goutte d’eau qui fera déborder le verre. Les souverains ne peuvent plus supporter cet homme, qui menace tout.”</em><a class="si-noteref epub-type_noteref" href="#f70" id="ref_f70">70</a></p>
				<p>Vikont nezaket ve ümitsizlikle, <em>“Les souverains? Je ne parle pas de la Russie,”</em><a class="si-noteref epub-type_noteref" href="#f71" id="ref_f71">71</a> dedi.<em> “Les souverains, madame! Qu’ont-ils fait pour Louis XVI, pour la reine, pour madame Elisabeth?”</em><a class="si-noteref epub-type_noteref" href="#f72" id="ref_f72">72</a> Sonra heyecanlanarak devam etti:<em> “Rien. Et croyez-moi, ils subissent la punition pour leur trahison de la cause des Bourbons. Les souverains? Ils envoient des ambassadeurs complimenter l’usurpateur.”</em><a class="si-noteref epub-type_noteref" href="#f73" id="ref_f73">73</a></p>
				<p>Küçümsemeyle içini çekerek duruşunu yine değiştirdi. Uzun süre el gözlüğüyle Vikont’a bakan Prens İppolit, bu sözler üzerine ansızın Küçük Prenses’e döndü. İğnesini istedi; bununla masaya, ona da göstererek, bir Condé arması çizdi. Sanki Prenses ondan bunu rica etmiş gibi ciddi bir tavırla armayı ona açıkladı.</p>
				<p><em>“Bâton de gueules, engrêlés de gueules d’azur, maison de Condé,”</em><a class="si-noteref epub-type_noteref" href="#f74" id="ref_f74">74</a> dedi.</p>
				<p>Prenses gülümseyerek dinliyordu.</p>
				<p>Vikont, başkalarını dinlemeyen, herkesten iyi bildiği bir işte yalnız kendi düşüncelerinin akışını takip eden bir adam tavrıyla devam etti:</p>
				<p>“Eğer Napoléon Fransa tahtında bir yıl daha kalırsa iş çok daha ileri gider. Entrika, cebir, sürgün ve idamlar yüzünden toplum (iyi bir Fransız toplumunu kastediyorum) mahvolacak ve o zaman...”</p>
				<p>Omuzlarını silkti, kollarını açtı. Piyer bir şey söylemek istiyordu; konuşma onu ilgilendirmişti, ama onu kollayan Anna Pavlovna sözünü ağzından aldı.</p>
				<p>İmparator ailesinden söz ederken sesinden hiç eksik olmayan o hüzünle, “İmparator Aleksandr,” dedi, “yönetim biçimlerini seçmeyi Fransızlara bırakacağını ilan etti. Zorbadan yakayı sıyırınca halkın kollarını yasal krala açacağına kuşku yok.”</p>
				<p>Anna Pavlovna bunları, kralcı göçmene nazik davranmak gayretiyle söylemişti.</p>
				<p>Prens Andrey, “Burası kuşkulu,” dedi. “<em>Monsieur le vicomte</em><a class="si-noteref epub-type_noteref" href="#f75" id="ref_f75">75</a> işlerin daha şimdiden çok ileri gittiğini zannetmekte bütünüyle haklı. Eskiye dönmek güç olacak sanıyorum.”</p>
				<p>Piyer kızararak yine söze karıştı:</p>
				<p>“İşittiğime göre asilzadeler Napoléon’un yanına geçmiş.”</p>
				<p>Vikont, Piyer’in yüzüne bakmadan, “Bunu Napoléoncular söylüyor,” dedi. “Bugün Fransa’da kamuoyunun görüşünü saptamak zor.”</p>
				<p>Prens Andrey güldü:</p>
				<p><em>“Bonaparte l’a dit.”</em><a class="si-noteref epub-type_noteref" href="#f76" id="ref_f76">76</a></p>
				<p>(Vikont’tan hoşlanmadığı anlaşılıyordu, ona bakmıyor, ama sözünü ona yöneltiyordu.)</p>
				<p>Kısa bir sessizlikten sonra Napoléon’un sözlerini yineledi:</p>
				<p>“‘<em>Je leur ai montré le chemin de la gloire. Ils n’en ont pas voulu; je leur ai ouvert mes antichambres, ils se sont précipités en foule...’ Je ne sais pas à quel point il a eu le droit de le dire</em>.”<a class="si-noteref epub-type_noteref" href="#f77" id="ref_f77">77</a></p>
				<p>Vikont itiraz etti:</p>
				<p>“<em>Aucun</em>.<a class="si-noteref epub-type_noteref" href="#f78" id="ref_f78">78</a> Dük’ün katlinden sonra en ateşli taraftarları bile onu artık bir kahraman saymıyorlardı.” Anna Pavlovna’ya döndü: <em>“Si même ça a été un héros pour certaines gens,  depuis l’assassinat du duc il y a un martyr de plus dans le ciel, un héros de moins sur la terre.”</em><a class="si-noteref epub-type_noteref" href="#f79" id="ref_f79">79</a></p>
				<p>Anna Pavlovna’yla öbürleri daha Vikont’u gülümsemeyle onaylamaya fırsat bulmadan Piyer yine ileri atılmış, Anna Pavlovna, uygunsuz bir şey söyleyeceğini hissetmesine rağmen, onu durduramamıştı.</p>
				<p>“Enghien Dükü’nün idamı,” dedi Piyer, “devlet için bir zorunluluktu. Napoléon’un bu hareketle sorumluluğu üzerine almaktan çekinmemesinde ben bir ruh büyüklüğü görürüm.”</p>
				<p>Anna Pavlovna korkunç bir sesle mırıldandı:</p>
				<p><em>“Dieu! Mon Dieu!”</em><a class="si-noteref epub-type_noteref" href="#f80" id="ref_f80">80</a></p>
				<p>Küçük Prenses gülümsedi. Elişini kendine çekerek, <em>“Comment, Monsieur Pierre, vous trouvez que l’assassinat est grandeur d’âme,”</em><a class="si-noteref epub-type_noteref" href="#f81" id="ref_f81">81</a> dedi.</p>
				<p>Kalabalıktan “Ah! Oh!” sesleri yükseldi.</p>
				<p>Prens İppolit İngilizce, <em>“Capital!”</em><a class="si-noteref epub-type_noteref" href="#f82" id="ref_f82">82</a> diyerek elini dizine vurdu. Vikont omuzlarını silkti.</p>
				<p>Piyer gözlüğünün üstünden zaferle dinleyicilerine bakıyordu.</p>
				<p>Sözüne pervasızca devam etti:</p>
				<p>“Bourbonlar halkı anarşiye salarak devrimden kaçtıkları için böyle söylüyorum; bir tek Napoléon devrimi anlayabilmiş, yenebilmiştir; halkın iyiliği adına bir tek kişinin hayatı önünde duramazdı.”</p>
				<p>Anna Pavlovna, “Şu masaya geçmez misiniz?” dedi.</p>
				<p>Piyer yanıt vermeksizin sözüne devam etti ve gittikçe heyecanlanarak, “Hayır,” dedi, “Napoléon büyüktür, çünkü o devrimin üstüne çıktı, onun iyi yanlarını (vatandaşlar arasındaki eşitliği, söz ve basın özgürlüğünü) korudu, yolsuzlukları önledi, iktidarı böylelikle elde etti.”</p>
				<p>Vikont, “Evet,” dedi, “ama iktidarı ele alıp da cinayet işlemek için ondan yararlanmasaydı ve onu yasal krala vermiş olaydı, işte o zaman ona büyük adam derdim.”</p>
				<p>Mösyö Piyer devam etti:</p>
				<p>“Bunu yapamazdı. Halk, iktidarı ona yalnızca kendisini Bourbonlardan kurtarsın diye ve onun büyük bir adam olduğunu gördüğü için verdi. Devrim büyük bir işti.”</p>
				<p>Bu cüretli, kışkırtıcı ara sözle gençliğini ve her şeyi çabucak söylemeye olan arzusunu gösteriyordu.</p>
				<p>“Devrim ve hükümdar katilliği büyük iş mi? Hem sonra... Ama...” diyen Anna Pavlovna yineledi: “Şu masaya geçmez misiniz?”</p>
				<p>Vikont tatlı bir gülümsemeyle, <em>“Contrat social,”</em><a class="si-noteref epub-type_noteref" href="#f83" id="ref_f83">83</a> dedi.</p>
				<p>“Ben hükümdar katilliğinden söz etmiyorum, düşüncelerden söz ediyorum.”</p>
				<p>Alaycı bir ses sözünü yine kesti:</p>
				<p>“Evet, soygunculuk, adam öldürme ve hükümdar katilliğiyle ilgili düşünceler.”</p>
				<p>“Kuşkusuz bunlar aşırılıktı, ama hepsi bu değil; asıl önemli olan şey insan hukuku, boş inanların ortadan kaldırılması, vatandaşların eşitliğidir; ve Napoléon da bu düşünceleri tüm boyutlarıyla benimsemişti.”</p>
				<p>Bu gence, sözlerinin saçmalığını kanıtlamaya sonunda karar vermiş gibi görünen Vikont küçümseyen bir tavırla dedi ki:</p>
				<p>“Özgürlük ve eşitlik; bu, çoktan foyası meydana çıkmış bir laf kalabalığıdır. Özgürlüğü, eşitliği kim sevmez? İsa da özgürlük, eşitlik öğütlemişti. Devrimden sonra insanlar daha mı mutlu oldular? Tersine, biz özgürlük istedik, Bonaparte onu yok etti.”</p>
				<p>Prens Andrey gülümsüyor, bir Piyer’e, bir Vikont’a, bir ev sahibesine bakıyordu. Anna Pavlovna, bu tür ortamlara alışık olsa da Piyer’in bu hareketinden ilkin epey korkmuştu; ama Piyer’in hakaretlerine rağmen Vikont’un kendini tuttuğunu görüp de artık elinden bir şey gelmeyeceğini anlayınca kendini topladı, Vikont’la bir olup Piyer’e yüklendi.</p>
				<p><em>“Mais, mon cher monsieur Pierre,”</em><a class="si-noteref epub-type_noteref" href="#f84" id="ref_f84">84</a> dedi. “Bir dükü, yahut sadece bir insanı mahkemesiz, suçsuz idam edebilen büyük bir adam nasıl düşünülebilir?”</p>
				<p>“Sormak isterdim,” dedi Vikont. “<em>Monsieur</em> 18. Brümiyer’i nasıl izah ediyor? Bu bir aldatma değil mi? <em>C’est un escamotage, qui ne ressemble nullement à la manière d’agir d’un grand homme.</em>”<a class="si-noteref epub-type_noteref" href="#f85" id="ref_f85">85</a></p>
				<p>Küçük Prenses söze karıştı.</p>
				<p>“Ya Afrika’da öldürdüğü esirler?” Omuzlarını silkerek ekledi: “Ne korkunç şey!”</p>
				<p>Prens İppolit, <em>“C’est un roturier, vous aurez beau dire,”</em><a class="si-noteref epub-type_noteref" href="#f86" id="ref_f86">86</a> dedi.</p>
				<p>Mösyö Piyer kime yanıt vereceğini bilmiyor, herkese bakıyor, gülümsüyordu. Onun gülümseyişi, başkalarınınki gibi ciddiyetle karışık değildi. Tersine, o gülümseyeceği zaman ciddi, hatta biraz hüzünlü olan yüzü birden silinir, değişir, yerine başka bir yüz, bir çocuk yüzü, sevimli, hatta biraz aptalca ve sanki af dileyen bir yüz belirirdi.</p>
				<p>Onu ilk kez gören Vikont, bu Jakoben’in hiç de sözleri gibi korkunç olmadığını anlamıştı. Kimsede ses yoktu.</p>
				<p>Prens Andrey, “Ne istiyorsunuz,” dedi, “herkese birden mi yanıt versin? Sonra, bir devlet adamının tavrıyla bir kumandanın, bir imparatorun hareketlerini birbirinden ayırmak gerekir sanırım.”</p>
				<p>Piyer bu yardımdan memnun, hemen ekledi:</p>
				<p>“Evet, evet, tabii.”</p>
				<p>Prens Andrey devam etti:</p>
				<p>“Şunu kabul etmek gerekir; Napoléon insan olarak Arkol Köprüsü’nde, vebalılara el uzattığı Jaffa Hastanesi’nde büyüktür, ama... ama başka hareketleri var ki haklı gösterilmeleri güçtür.” </p>
				<p>Piyer’in patavatsız sözlerinin etkisini hafifletmek istemiş gibi görünen Prens Andrey gitmeye davrandı, karısına işaret ederek kalktı.</p>
				
				<p class="margin">Prens İppolit birden yerinden fırladı, el işaretleriyle herkesi durdurdu, oturulmasını rica ederek dedi ki:</p>
				<p><em>“Ah! Aujourd’hui on m’a raconté une anecdote moscovite, charmante: il faut que je vous en régale. Vous m’excusez, vicomte, il faut que je raconte en russe. Autrement on ne sentira pas le sel de l’histoire.”</em><a class="si-noteref epub-type_noteref" href="#f87" id="ref_f87">87</a></p>
				<p>Sonra, Rusya’da ancak bir sene kalmış bir Fransız’ın şivesiyle Rusça anlatmaya başladı. Anlatacaklarına kulak verilmesini öyle heyecanla, o kadar ısrarla istemişti ki, herkes olduğu yerde durdu.</p>
				<p>“<em>Moscou’da </em>bir hanım, <em>une dame </em>var. Çok cimri birisi. Arabası için iki <em>valet de pied</em>’ye<a class="si-noteref epub-type_noteref" href="#f88" id="ref_f88">88</a> gereksinim duyuyor. İki uzun boyluya. Onun zevki de bu. Daha uzun boylu bir de <em>femme de chambre</em>’ı<a class="si-noteref epub-type_noteref" href="#f89" id="ref_f89">89</a> var. Neyse, hanım dedi ki...”</p>
				<p>Burada Prens İppolit düşüncelerini toparlamakta güçlük çekiyormuş gibi duraksayarak düşündü.</p>
				<p>“Dedi ki... Evet, dedi ki: ‘Kız, <em>à la femme de chambre,</em><a class="si-noteref epub-type_noteref" href="#f90" id="ref_f90">90</a><em> livrée</em>’yi<a class="si-noteref epub-type_noteref" href="#f91" id="ref_f91">91</a> giy de gidelim <em>je vais faire des visites</em>.”<a class="si-noteref epub-type_noteref" href="#f92" id="ref_f92">92</a></p>
				<p>Prens İppolit hıklayarak kahkahayı dinleyicilerinden çok daha önce salıvermişti; ama bu dinleyenleri pek etkilemedi. Ama yine, de yaşlı kadınla Anna Pavlovna da gülümsemişlerdi.</p>
				<p>“Hanımın arabası gönderildi. Derken ansızın sert bir rüzgâr koptu. Genç kız şapkasını kaybetti, uzun saçları darmadağın oldu.”</p>
				<p>Kendini artık daha fazla tutamadı, katılarak gülmeye başladı; bu gülme arasında da, “Bütün dünya öğrendi...” dedi.</p>
				<p>Fıkra burada bitmişti. Gerçi bunu niçin anlattığı, niçin mutlaka Rusça söylemesi gerektiği anlaşılmamıştı, ama Anna Pavlovna ve başkaları Mösyö Piyer’in o tatsız, o kaba hareketini bu kadar hoşça tatlıya bağlayan Prens İppolit’in inceliğini değerlendirmişlerdi. Fıkradan sonra konuşma, küçük küçük gruplar arasında gelecek ve geçmiş balolar, eğlenceler, kimlerin ne zaman, nerede görüşeceği üzerine küçük, önemsiz sözlerle devam etti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text"> Eskisi gibi iyi yürekli olun.</span></div>
					
						<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text"> Muhafız kıtasına geçince.</span></div>
					
						<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text"> Hoşça kalın.</span></div>
					
						<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text"> Milano’da taç giyme töreni.</span></div>
					
						<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text"> Ya dileklerini M. Bonaparte’a arz etmeye gelen Cenova ve Lucca halklarına. M. Bonaparte tahtında oturmuş halkların dileklerini yerine getirmekte! Görülecek şey! Çıldırmak işten değil. Dünya aklını oynattı galiba.</span></div>
					
						<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text"> Onu bana Tanrı veriyor, ona dokunacak olanın vay haline!</span></div>
					
						<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text"> Bu sözü söylerken çok yakışıklıydı, diyorlar.</span></div>
					
						<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text"> Ümit ederim, bardağı taşıracak damladır bu. Âlemi tehdit eden bu adama hükümdarlar artık katlanamaz.</span></div>
					
						<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text"> Hükümdarlar mı? Rusya’dan bahsetmiyorum.</span></div>
					
						<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text"> Hükümdarlar ha, Madam! XVI. Louis için, kraliçe için, Madam Elizabet için ne yaptılar?</span></div>
					
						<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text"> Hiç. İnanın bana, Bourbonların davasına ihanetlerinin cezasını çekiyorlar. Hükümdarlar mı? Zorbayı selamlamak için elçi gönderiyorlar.</span></div>
					
						<div class="si-footnote html5_aside epub-type_footnote" id="f74"><a class="si-backref" href="#ref_f74">74</a><span class="si-footnote-text"> Kırmızı bir çubuğun altında gök rengi bir arma, Konde Hanedanı.</span></div>
					
						<div class="si-footnote html5_aside epub-type_footnote" id="f75"><a class="si-backref" href="#ref_f75">75</a><span class="si-footnote-text"> Sayın Vikont.</span></div>
					
						<div class="si-footnote html5_aside epub-type_footnote" id="f76"><a class="si-backref" href="#ref_f76">76</a><span class="si-footnote-text"> Bonaparte öyle söyledi.</span></div>
					
						<div class="si-footnote html5_aside epub-type_footnote" id="f77"><a class="si-backref" href="#ref_f77">77</a><span class="si-footnote-text"> “Onlara şan ve şeref yolunu gösterdim, istemediler; odamın dış kapısını açtım, hep birden hücum ettiler.” Bunu söylemeye ne kadar hakkı vardı, bilmiyorum.</span></div>
					
						<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text"> Hiçbir hakkı yoktu.</span></div>
					
						<div class="si-footnote html5_aside epub-type_footnote" id="f79"><a class="si-backref" href="#ref_f79">79</a><span class="si-footnote-text"> O bazı kimseler için bir kahraman olmuşsa bile, Dük öldürüldükten sonra gökte bir şehit artmış, yerde bir kahraman eksilmiştir.</span></div>
					
						<div class="si-footnote html5_aside epub-type_footnote" id="f80"><a class="si-backref" href="#ref_f80">80</a><span class="si-footnote-text"> Aman Tanrım!</span></div>
					
						<div class="si-footnote html5_aside epub-type_footnote" id="f81"><a class="si-backref" href="#ref_f81">81</a><span class="si-footnote-text"> Nasıl oluyor da insan öldürmekte bir ruh yüceliği buluyorsunuz, Mösyö Piyer.</span></div>
					
						<div class="si-footnote html5_aside epub-type_footnote" id="f82"><a class="si-backref" href="#ref_f82">82</a><span class="si-footnote-text"> Sermaye.</span></div>
					
						<div class="si-footnote html5_aside epub-type_footnote" id="f83"><a class="si-backref" href="#ref_f83">83</a><span class="si-footnote-text"><em> Toplum Sözleşmesi</em>.</span></div>
					
						<div class="si-footnote html5_aside epub-type_footnote" id="f84"><a class="si-backref" href="#ref_f84">84</a><span class="si-footnote-text"> Ama, azizim Mösyö Piyer.</span></div>
					
						<div class="si-footnote html5_aside epub-type_footnote" id="f85"><a class="si-backref" href="#ref_f85">85</a><span class="si-footnote-text"> Büyük bir adamın hareket tarzına hiç de uymayan bir hokkabazlıktır bu.</span></div>
					
						<div class="si-footnote html5_aside epub-type_footnote" id="f86"><a class="si-backref" href="#ref_f86">86</a><span class="si-footnote-text"> Ne derseniz deyin, bu bir soysuzdur.</span></div>
					
						<div class="si-footnote html5_aside epub-type_footnote" id="f87"><a class="si-backref" href="#ref_f87">87</a><span class="si-footnote-text"> Bugün güzel bir Moskova fıkrası dinledim. Size onunla bir ziyafet çekeyim. Affedersiniz, Vikont, Rusça anlatacağım, yoksa fıkranın tadı tuzu kalmayacak.</span></div>
					
						<div class="si-footnote html5_aside epub-type_footnote" id="f88"><a class="si-backref" href="#ref_f88">88</a><span class="si-footnote-text"> Uşak.</span></div>
					
						<div class="si-footnote html5_aside epub-type_footnote" id="f89"><a class="si-backref" href="#ref_f89">89</a><span class="si-footnote-text"> Oda hizmetçisi.</span></div>
					
						<div class="si-footnote html5_aside epub-type_footnote" id="f90"><a class="si-backref" href="#ref_f90">90</a><span class="si-footnote-text"> Oda hizmetçisine.</span></div>
					
						<div class="si-footnote html5_aside epub-type_footnote" id="f91"><a class="si-backref" href="#ref_f91">91</a><span class="si-footnote-text"> Kılık kıyafetini.</span></div>
					
						<div class="si-footnote html5_aside epub-type_footnote" id="f92"><a class="si-backref" href="#ref_f92">92</a><span class="si-footnote-text"> Ziyaretlerde bulunacağım.</span></div>
				</div>
  </body>
</html>