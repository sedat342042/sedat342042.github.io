<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-8">
<div class="html5_section">
				<h1 class="subchapter">VIII</h1>
				
				<p class="margin">Geride kalan piyadeler, bir huniye dolar gibi girişe yığışarak aceleyle köprüyü geçtiler, nihayet bütün arabalar geçti, yığılma azaldı. Son tabur da köprüye girdi. Düşmanın bulunduğu yöne bakan öte uçta yalnız Denisov’un süvari bölüğünün <em>hussar’</em>ları kalmıştı. Karşı tepeden ta uzaklarda görünen düşman, nehrin geçtiği vadiden yarım verst kadar uzakta bulunan karşıdaki sırtta ufuk bittiği için, aşağıdan, köprüden henüz görünmüyordu. Ön taraf, yer yer Kazak devriye kollarının dolaştığı boş bir araziydi. Ansızın yolun karşısındaki sırtta mavi kaputlu askerler ve toplar belirdi. Bunlar Fransızlardı. Kazak devriyesi dağın eteğinden hızla uzaklaştı. Denisov’un süvari bölüğünün bütün subay ve erleri başka şeylerden söz etmeye, sağa sola bakmaya gayret ediyor ama yukarıda, tepede olup bitenleri düşünmekten kendilerini alamıyor, düşman kıtası sandıkları ufka doğru yükselen beneklere bakıp duruyorlardı. Öğleden sonra hava yine açılmış, güneş parlak ışığını Tuna’ya, onu kucaklayan gölgeli dağlara bırakmıştı. Her yer sessizdi. Karşıdaki sırtlardan ara sıra borazan sesleri, düşman haykırışları geliyordu. Süvari bölüğüyle düşman arasında küçük devriye kollarından başka kimse kalmamıştı. Onları birbirinden üç yüz <em>sajen</em>’lik<a class="si-noteref epub-type_noteref" href="#f281" id="ref_f281">281</a> boş bir alan ayırıyordu. Düşman ateşi kesmiş, iki orduyu ayıran sıkı, geçilmez, erişilmez hat daha açık hissedilmişti.</p>
				<p>Dirileri ölülerden ayıran sınırı andıran bu hattın bir adım ötesi bilinmezlik, acı ve ölümdür. Orada ne var? Kim var? Şu alanın, şu ağacın, güneşin ışıttığı şu damın ötesinde ne var? Kimse bilmez, ama herkes bilmek ister; bu hattı aşmak korkunçtur ama insan onu aşmak ister ve bilir ki er geç onu aşmak, hattın öte tarafında ne var, bunu öğrenmek gerekecek; ölümün öte tarafında ne var, bunu öğrenmek zorunluluğu gibi bu da. </p>
				<p>Halbuki, insan güçlü, sağlıklı, neşeli, ateşlidir, kendisi gibi sağlıklı, ateşli ve heyecanlı insanlarla çevrilidir. </p>
				<p>Düşman karşısında bulunan biri eğer bunu böyle düşünürse, böyle hisseder ve bu his bu anlarda, her şeye ayrı bir parlaklık, sevinçli bir izlenim verir.</p>
				
				<p class="margin">Düşman tarafındaki bir tepenin ucunda küçük bir duman göründü, bir gülle, ıslık çalarak <em>hussar</em> bölüğünün üzerinden geçti. Hep bir arada bulunan subaylar kendi yerlerine dağıldılar. <em>Hussar’</em>lar yoktu. Herkes öndeki düşmana ve emir bekleyerek bölük komutanına bakıyordu. İkinci üçüncü bir gülle geçti. Besbelli ki, <em>hussar’ </em>lara ateş ediliyor, gülleler monoton bir hızla ıslık çalarak <em>hussar’</em>ların başları üzerinden geçiyor, arkada bir yere çarpıyordu. <em>Hussar’</em>lar dönüp bakmıyor ama uçan güllenin sesi duyuldukça aynı anda ama değişik yüz ifadeleriyle bütün bölük adeta emirle, nefesini kısarak üzengiler üzerine kalkıyor, tekrar iniyordu. Erler başlarını çevirmeden göz ucuyla ve merakla bakarak arkadaşlarında uyanan etkiyi inceliyorlardı. Denisov’dan borazancıya kadar bütün yüzlerde dudakların çevresi, çeneler tek bir kavga arzusu, bir sinirlilik ve heyecan ifade ediyordu. Bölük komutanı, cezayla tehdit eder gibi bir tavırla erlere bakarak kaşlarını çattı. Junker Mironov, gülle geçtikçe eğiliyordu. Rostov sol kanatta, dizleri hafifçe berelenmiş ama hâlâ gösterişli Graçik’in üstünde duruyor, büyük bir dinleyici kalabalığı önünde sınava çağrılmış, kendini göstereceğinden emin bir öğrenciyi andırıyordu. Gülleler altında ne kadar soğukkanlı durduğuna dikkat edilmesini ister gibi herkese açık ve parlak gözlerle bakıyordu ama onun da yüzünde, ağzının kenarında bir heyecan ve kaygı çizgisi beliriyordu.</p>
				<p>Yerinde duramayan, bölüğün önünde atını sağa sola koşturup duran Denisov bağırdı:</p>
				<p>“Orada eğilip duran da kim? Junker Mironov! Çok kötü; bana bakın!” </p>
				<p>Vasya Denisov’un yassı burunlu yüzü, kara saçlı başı, yalın kılıcının kabzasını kavrayan damarlı, kısa parmaklı, kıllı, hantal eli ve küçük, yıpranmış vücut yapısı her zaman, özellikle akşam üzerleri iki şişe votkayı devirdikten sonra nasılsa yine öyleydi. Yalnız, her zamankinden daha çok kızarmıştı. Saçlı başını su içen kuşlar gibi yukarı kaldırıp küçük bacaklarıyla sadık atını insafsızca mahmuzladı, arkaya düşer gibi yaparak dörtnala öteki kanada sürdü, boğuk bir sesle haykırarak tabancaların yoklanması emrini verdi. Kirsten’e yaklaştı. Kurmay yüzbaşı, iri ve heybetli kısrağını adi adım sürerek Denisov’u karşıladı. Uzun bıyıklarıyla her zamanki gibi ciddiydi, yalnız, gözleri her zamankinden daha çok parlıyordu.</p>
				<p>Denisov’a, “Ne oluyor?” dedi. “İş kavgaya varmayacak. Bak göreceksin, geri döneceğiz.”</p>
				<p>Denisov homurdandı: “Anlamam ki, ne yapıyorlar!” Sonra junkerin neşeli yüzünü fark ederek, “Hey! Rostov!” diye bağırdı, “Eh, muradına erdin.”</p>
				<p>Takdir dolu bir edayla gülümsedi, junkerden memnun olduğu belliydi. Rostov kendini çok mutlu hissediyordu. Bu sırada köprünün üzerinde komutan göründü. Denisov atını ona doğru sürdü.</p>
				<p>“Ekselans! İzin verin saldıralım. Ben onları püskürtürüm.”</p>
				<p>Komutan, sırnaşık bir sineği kovmak ister gibi alnını buruşturdu:</p>
				<p>“Ne saldırması canım. Hem siz orada niçin duruyorsunuz? Baksanıza yancılar çekiliyor. Alın bölüğü geri.”</p>
				<p>Süvari bölüğü köprüyü geçti, hiç kayıp vermeden ateş sahasından çıktı. Onların arkasından ilk hattaki ikinci süvari bölüğü de köprüyü geçti; nehrin bu kıyısından son Kazaklar da çekildiler.</p>
				<p>Pavlograd Alayı’nın iki süvari bölüğü köprüyü geçmiş, birbiri arkasından tepeye dönüyorlardı. Alay Komutanı Karl Boğdaniç Chobert atını sürüp Denisov’un süvari bölüğüne yanaşmış, Rostov’un yakınından adi adım yürüyüşle geçiyor, Telyanin yüzünden çıkan olaydan sonra birbirini şimdi ilk kez gördükleri halde Rostov’a hiç bakmıyordu. Rostov kıtada olduğunu, karşısında şimdi kendini hatalı saydığı bir kimsenin hâkimiyeti altında bulunduğunu hissediyor, gözlerini alay komutanının atletik gövdesinden, sarışın ensesinden, kırmızı boynundan ayırmıyordu: Rostov’a, kâh Boğdaniç’in ona ilgi göstermeyişi yapmacıkmış da bütün amacı cesaretini denemekmiş gibi geliyor, doğruluyor, neşeyle bakınıyor, kâh Boğdaniç’in kendi yiğitliğini göstermek için özellikle yanından gittiğini sanıyor, kâh düşmanının onu cezalandırmak için, şimdi süvari bölüğünü bile bile ümitsiz bir saldırıya geçireceğini, kâh saldırıdan sonra yanına geleceğini, yaralı Rostov’a, barışmak için, mertçe elini uzatacağını düşünüyordu.</p>
				<p>Jerkov, omuzları kalkık, Pavlograd <em>Hussar’</em>larına yabancı olmayan şekliyle (onların alayından daha yeni ayrılmıştı) alay komutanına yaklaştı. Jerkov genel karargâhtan kovulduktan sonra, hiçbir iş görmeden, kurmayda daha çok kendini göstermek varken kıtada çile doldurmanın bir aptallık olduğunu söyleyerek alayda kalmamış, Prens Bagration’a yaver olmanın yolunu bulmuştu. Eski komutanına artçı komutanının bir emriyle geliyordu.</p>
				<p>“Albay,” diye asık ve ciddi bir yüzle Rostov’un düşmanına seslenerek arkadaşlarına bir göz attı. “İlerlememek, köprüyü yakmak emri verildi.”</p>
				<p>Albay sertçe, “Kim emir verdi?” diye sordu.</p>
				<p>Kont ciddi bir tavırla, “Orasını ben de bilmiyorum albay,” dedi “yalnız Prens bana, ‘Git, <em>hussar’</em>ların çabuk dönmelerini ve köprüyü yakmalarını albaya söyle,’ diye emretti.”</p>
				<p>Jerkov’un arkasından bir maiyet subayı <em>hussar</em> albayına gelerek aynı emri yineledi. Maiyet subayının peşinden şişman Nesvitski, kendisini dörtnala zor sürükleyen bir kazak atıyla yaklaşıyordu.</p>
				<p>“Bu ne iş albay,” diye daha yoldan haykırdı, “köprü yakılacak demiştim size, halbuki birisi işi karıştırmış, ötede millet çıldırıyor, anlaşılır iş değil.”</p>
				<p>Albay sakin bir tavırla alayı durdurdu, Nesvitski’ye döndü.</p>
				<p>“Siz bana tutuşturucu maddelerden söz ettiniz,” dedi, “köprünün yakılması için bir şey söylemediniz.”</p>
				<p>Atını durduran Nesvitski şapkasını çıkardı, terden ıslanan saçlarını tombul eliyle düzelterek, “Nasıl olur, kuzum,” dedi, “tutuşturucu maddeler koyun dedim, köprünün yakılacağını söylemedim, olur mu?”</p>
				<p>“Ben sizin ‘kuzunuz’ değilim, kurmay subay ve siz bana köprü yakılacak demediniz! Ben görevimi bilirim. Aldığım emri harfi harfine yerine getiririm. Siz köprüyü yakacaklar dediniz, kim yakacak, ben kâhin değilim ki...”</p>
				<p>Nesvitski bir el hareketi yaptı, “Eh, bu her zaman böyle olur,” dedi ve “sen buraya nereden düştün?” diyerek Jerkov’a döndü.</p>
				<p>“Aynı şey için. Ama sen sırılsıklam olmuşsun. Gel sıkıp suyunu çıkarayım senin!”</p>
				<p>Albay, alıngan bir tonla sözüne devam ediyordu:</p>
				<p>“Siz, kurmay subay, dediniz ki...” </p>
				<p>Maiyet subayı sözünü kesti:</p>
				<p>“Albay, acele etmek lazım, yoksa düşman toplarını peşrev ateşine sürecek.” </p>
				<p>Albay, sessizce, bir maiyet subayına, bir şişman kurmay subaya, bir Jerkov’a baktı, kaşlarını çattı. Başına hep böyle dertler açılmasına rağmen yapılması gereken her şeyi yine yapacağını gösteren kurumlu bir havayla, “Köprüyü yakacağım,” dedi.</p>
				<p>Uzun ve adaleli bacaklarıyla atına, bütün suç ondaymış gibi vurarak ileri geçti. Denisov’un kumandası altında Rostov’un görevli bulunduğu ikinci süvari bölüğüne köprüye dönme emrini verdi.</p>
				<p>“Evet, tamam,” dedi Rostov, “beni denemek istiyor.” Yüreği hopladı, kini yüzüne hücum etti, içinden, “Görsün bakalım, korkak mıyım?” dedi.</p>
				<p>Süvari Bölüğü askerlerinin neşeli yüzlerinde yine gülleler altında bulundukları andaki o ciddi ifade belirdi. Rostov, tahminlerini doğrulayacak bir iz bulmak arzusuyla, gözlerini kırpmadan düşmanına, alay komutanına bakıyordu. Ama albay Rostov’a bir kez bile bakmadı. Bakışları, kıta önünde her zaman olduğu gibi sert ve kurumluydu. Bir emir yükseldi. Çevresinde, “Çabuk, çabuk,” sesleri duyuldu.</p>
				<p><em>Hussar’</em>lar kılıçlarını dizginlere takıp mahmuzlarını şıkırdatarak ne yapacaklarını kendileri de bilmeksizin aceleyle atlardan indiler. Haç çıkardılar. Rostov artık alay komutanına bakmıyordu, buna vakti yoktu. <em>Hussar’</em>lardan geri kalırım diye yüreği korkuyla çarpıyordu. Atını ere verdiği zaman eli titriyordu. Kanının şıpırdayarak kalbine döküldüğünü hissediyordu. Denisov gövdesini arkaya vererek ve bağırarak atla yanından geçti, Rostov birbirine takılan mahmuzları ve şakırdayan kılıçlarıyla çevresinde koşuşan <em>hussar’</em>lardan başka bir şey görmüyordu.</p>
				<p>Arkadan bir ses duyuldu:</p>
				<p>“Sedye!” </p>
				<p>Rostov sedyenin ne anlama geldiğini düşünmedi, yalnız en önde olmaya çalışıyor, koşuyordu. Ama bastığı yeri görmeyerek tam köprünün yanında, yapışkan, çiğnenmiş bir çamura battı, kayarak kolunun üstüne düştü. Başkaları onu geçtiler.</p>
				<p>Kulağına, ileri geçip köprünün yakınında, at üstünde gururlu, neşeli bir yüzle duran alay komutanının sesi geldi:</p>
				<p>“Her iki taraftan, Yüzbaşı.”</p>
				<p>Rostov çamurlanan kolunu pantolonuna silerek düşmanına bir göz attı, ne kadar ileri giderse o kadar iyi olacağını düşünerek koşmak istedi. Ama Boğdaniç ona bakmadı, onu tanımadı, seslendi:</p>
				<p>“Kimdir o köprünün ortasından koşan? Sağ taraftan! Junker, geri!” diye haykırdı ve köprünün tahta döşemesi üzerinden yiğitlik taslayarak atla ilerleyen Denisov’a döndü:</p>
				<p>“Niçin kendinizi tehlikeye atıyorsunuz Yüzbaşı? Attan insenize!”</p>
				<p>Vasya Denisov eyeri üzerinde dönerek, “Eh! Hata kimdeyse bulur o,” diye yanıt verdi.</p>
				<p>Bu sırada Nesvitski, Jerkov ve maiyet subayı hep bir arada atış menzili dışında duruyor, kâh köprünün yanında kaynaşan bu sarı tolgalı, koyu yeşil ceketleri kordonlarla işlenmiş mavi pantolonlu küçük insan kalabalığına, kâh karşı tarafa, uzaktan yaklaşan mavi kaputlara, atlarla (bunların top olduğu kolayca anlaşılabilirdi) ilerleyen gruplara bakıyorlardı.</p>
				<p>“Köprüyü ateşe verecekler mi vermeyecekler mi? İlk olarak kim davranacak? Yetişip ateşleyebilecekler mi, yoksa Fransızlar peşrev ateşi menziline sokulup onları imha mı edecekler?” </p>
				<p>Köprünün yukarısında duran kalabalık asker kıtaları içinden herkes, içi titreyerek ve istemeye istemeye kendi kendine bu soruları soruyor, akşam güneşinin parlak ışığı altında köprüye, <em>hussar’</em>lara, karşıdan süngüler ve toplarla ilerleyen mavi kaputlara bakıyordu.</p>
				<p>Nesvitski, “<em>Hussar’</em>ların işi yaş,” dedi, “şimdi peşrev ateşi menzilinden uzak değiller.”</p>
				<p>Maiyet subayı, “Boşuna bu kadar çok adam götürdü,” dedi.</p>
				<p>“Ya, doğru,” dedi Nesvitski, “iki cesur asker gönderilse aynı şeydi.”</p>
				<p>Jerkov, gözlerini <em>hussar’</em>lardan ayırmaksızın, ama söylediklerinin ciddi olup olmadığını kestirmeye imkân vermeyen o saf edasıyla söze karıştı: </p>
				<p>“Ah, Ekselans! Nasıl düşünüyorsunuz! İki kişi gönderilse diyorsunuz ama kurdeleli Vladimir nişanını kim verir bize o zaman? Halbuki böyle olunca onlar kırılsalar bile, bölüğü öne sürerek madalya almak kabil. Bizim Boğdaniç işini bilir.</p>
				<p>Maiyet subayı, “Al işte,” dedi, “peşrev!”</p>
				<p>Toparlaklardan çıkarılıp hızla çevreye açılan Fransız toplarını gösterdi.</p>
				<p>Fransız tarafındaki topların bulunduğu gruplar içinde bir duman ve hemen aynı anda ikinci bir duman, üçüncü bir duman göründü. İlk top sesinin gelmesiyle beraber de dördüncüsü göründü. Birbiri arkasından iki top sesi. Üçüncü bir top sesi duyuldu.</p>
				<p>Nesvitski maiyet subayının elini yakalayarak acı bir sancı duymuş gibi inledi ve “Baksanıza birisi yıkıldı, yıkıldı, yıkıldı!” dedi.</p>
				<p>“İki galiba!”</p>
				<p>“Ben Çar olsaydım asla savaşmazdım,” diyen Nesvitski yüzünü çevirdi.</p>
				<p>Fransız topları yeniden çabucak dolduruldu. Mavi kaputlu piyade askerleri koşar adım köprüye doğru ilerliyorlardı. Yeniden, yer yer dumanlar belirdi. Şarapnel köprünün üstünde çatırdayarak dağıldı. Ama Nesvitski bu sefer köprüde olup bitenleri görmüyordu. Koyu bir duman yükseldi. <em>Hussar’</em>lar köprüyü ateşe vermeyi başarmışlardı. Fransız bataryaları artık engel olmak için değil de toplara bir hedef bularak, bir yere ateş etmiş olmak için onları dövüyordu.</p>
				<p><em>Hussar’</em>lar yedekçilerin yanına gelmeden önce Fransızlar üç peşrev atışı yapmışlardı. Her iki yaylım ateş de isabetsiz olmuş, şarapnel boşa gitmişti. Ama sonuncusu bir <em>hussar</em> yığınının ortasına düşmüş, üç kişiyi yere sermişti.</p>
				<p>Boğdaniç’le aralarının açık olmasından kaygılanan Rostov ne yapacağını bilemeyerek köprünün üstünde durdu. Kılıç çalacağı kimse yoktu. O, savaşı hep öyle düşünmüştü. Köprünün tutuşturulmasına da yardım edemiyordu. Çünkü öteki askerler gibi yanına saman kundağı almamıştı. Durup bakınırken ansızın köprünün üstüne cevizler saçılmış gibi bir gürültü koptu, ona en yakın <em>hussar</em>’lardan biri inleyerek parmaklığa yığıldı. Rostov başkalarıyla birlikte yanına koştu. Yine birisi bağırdı: “Sedye!” Dört kişi <em>hussar’</em>ı tuttular, kaldırmaya koyuldular.</p>
				<p>Yaralı, “Of!.. Bırakın, Tanrı aşkına!” diye bağırıyordu ama onu kaldırdılar, sedyeye yatırdılar.</p>
				<p>Nikolay Rostov öteye döndü, bir şey arar gibi uzaklara, Tuna’nın sularına, gökyüzüne, güneşe baktı. Gökyüzü ne kadar güzeldi. Ne kadar mavi, sakin ve derindi!</p>
				<p>Ufka yaklaşan güneş ne kadar parlak ve muhteşemdi! Tuna’nın ta ötelerinde sular ne tatlı pırıltılarla menevişleniyordu! Daha güzeli, Tuna’nın arkasındaki uzak mor dağlar, manastır, esrarlı dar geçitler, doruklarına kadar sise bürünmüş çam ormanlarıydı... Orada her şey sessiz ve mutluluk içindeydi. Rostov, “Hiçbir şey, hiçbir şey istemezdim. Bir şey istemezdim, yalnız orada olsam,” diye düşünüyordu. “Yalnız benim içimde ve bu güneşte bu kadar çok mutluluk var, ama burada!.. İnilti, acı, korku ve bu şaşkınlık, bu telaş... İşte yine emir yükseldi, yine herkes geriye koşuyor, ben de onlarla koşuyorum. İşte o, işte o. Ölüm, üzerimde, çevremde dolaşıyor... Bir daha artık ben de bu güneşi, bu suları, bu dar geçidi göremeyeceğim...”</p>
				<p>Bu sırada güneş bulutların arasına giriyordu. Rostov’un önünde başka sedyeler peyda oldu. Ölüm korkusu, sedyeler, güneş, hayat sevgisi heyecanlı ve acı bir duygu içinde birbirine karışmışlardı.</p>
				<p>Rostov, “Tanrım! Ey göklerdeki Tanrım, beni kurtar, affet, koru!” diye kendi kendine mırıldandı.</p>
				<p><em>Hussar’</em>lar yedekçilere doğru koştular, sesler gürleşti ve sakinleşti, sedyeler gözden kayboldu.</p>
				<p>Vaska Denisov kulağının dibinde bağırdı:</p>
				<p>“E, dostum, barut kokladın mı?”<a class="si-noteref epub-type_noteref" href="#f282" id="ref_f282">282</a> </p>
				<p>Rostov içinden, “Her şey bitti; ama ben bir korkağım, evet, bir korkağım,” dedi ve derin derin içini çekerek ayağını yana açmış duran Graçik’ini yedekçinin elinden aldı, bindi.</p>
				<p>“Neydi bu, şarapnel miydi?” diye Denisov’a sordu.</p>
				<p>Denisov, “Hem de nasıl!” diye bağırdı. “Yaman çalıştık, ama berbat bir iş! Saldırı, başka şeydir! Çalarsın kılıcı, ama bu ne biçim şey, herifçioğlu hedef tahtasına atar gibi atıyor.</p>
				<p>Denisov atını Rostov’un biraz ötesinde alay komutanı, Nesvitski, Jerkov ve maiyet subayının bulunduğu bir gruba doğru sürdü.</p>
				<p>Rostov içinden, “Ama galiba kimse farkına varmadı,” dedi. Gerçekten kimse bir şey fark etmemişti. Çünkü savaş görmemiş bir junkerin duyduğu ilk his hiçbirinin yabancısı değildi.</p>
				<p>“İşte size mükemmel bir rapor,” dedi Jerkov. “Bir de bakmışsın beni asteğmenliğe yükseltmişler.”</p>
				<p>Albay gururlu ve neşeli bir biçimde, “Köprüyü ateşe verdiğimi Prens’e arz edersiniz,” dedi.</p>
				<p>“Kayıplar hakkında sorarsa?”</p>
				<p>Albay sesini kalınlaştırarak, “Hiç canım,” dedi. “İki <em>hussar</em> yaralandı. Biri de gümledi.”</p>
				<p>Bunu, gülümsemesini gizleyemeyerek, güzel bulduğu “gümledi” sözünün hecelerini bastırarak, açık bir memnuniyetle söylemişti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f281"><a class="si-backref" href="#ref_f281">281</a><span class="si-footnote-text"> Uzunluk ölçüsü. 2,134 m.</span></div>
					
						<div class="si-footnote html5_aside epub-type_footnote" id="f282"><a class="si-backref" href="#ref_f282">282</a><span class="si-footnote-text"> Savaş görmek, savaşa girmek.</span></div>
				</div>
  </body>
</html>