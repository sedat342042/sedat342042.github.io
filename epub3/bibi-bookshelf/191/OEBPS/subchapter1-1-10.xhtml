<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-10">
<div class="html5_section">
				<h1 class="subchapter">X</h1>
				
				<p class="margin">Nataşa misafir salonundan fırlayıp çıkınca ancak çiçekliğe kadar koşmuştu. Burada durdu, salondaki konuşmaya kulak kabartarak Boris’in çıkmasını bekledi. Sabırsızlanmaya başlamıştı. Delikanlının yavaş, ağır, ölçülü adımları duyulunca küçücük ayağını yere vurdu, çabuk gelmediği için neredeyse ağlayacaktı. Hemen kendini çiçek kasalarının arasına atarak gizlendi.</p>
				<p>Boris odanın ortasında durdu, bakındı. Üniformasının kolundaki tozları eliyle sildi, güzel yüzünü seyrederek aynaya yaklaştı. Nataşa nefesini kısmış, ne yapacağını bekleyerek pusuda, gözetliyordu. Boris aynanın karşısında bir süre durdu, gülümsedi, büyük kapıya doğru yürüdü. Nataşa ona seslenmek istedi, sonra vazgeçti.</p>
				<p>Kendi kendine, “Bırak arasın,” dedi.</p>
				<p>Boris çıkar çıkmaz, öbür kapıdan Sonya kıpkırmızı kesilmiş, gözleri yaş içinde, öfkeyle bir şeyler mırıldanarak içeri girdi. Nataşa ona doğru koşmak için yaptığı ilk hareketten kendini alıkoydu. Sihirli şapka altındaki görünmeyen insan gibi pususundan olup bitenleri gözetledi. İçinde yeni ve başka bir hazzın varlığını duyuyordu. Sonya bir şeyler mırıldandı, dönüp salonun kapısına baktı. Nikolay kapıdan çıktı, Sonya’ya koşarak, “Sonya!” dedi. “Ne oluyorsun? Olur mu bu?”</p>
				<p>Sonra hıçkırarak, “Yok bir şey, yok. Bırakın beni!” dedi.</p>
				<p>“Hayır, ne olduğunu ben biliyorum.”</p>
				<p>“Eh, biliyorsanız çok iyi, gidin ona.”</p>
				<p>Nikolay kızın elini alarak, “Sonya!” dedi, “Bir tek söz! Bir kuruntu yüzünden bana da, kendine de böyle işkence etmek olur mu?”</p>
				<p>Sonya elini çekmedi, artık ağlamıyordu.</p>
				<p>Nataşa kıpırdamıyor, nefesini kesmiş, parlayan gözleriyle pususundan bakıyordu. “Şimdi ne olacak acaba?” diye düşünüyordu.</p>
				<p>Nikolay, “Sonya! Dünya gözümde değil! Sen, yalnız sen, benim için her şeysin. Bunu kanıtlayacağım sana,” diyordu.</p>
				<p>“Söylemeyin böyle, istemiyorum.”</p>
				<p>“Peki, söylemeyeceğim, affedin Sonya!”</p>
				<p>Onu kendine çekti, öptü.</p>
				<p>Nataşa içinden, “Ah, ne iyi!” dedi. Sonya Nikolay’la odadan çıkınca arkalarından yürüdü. Boris’e seslendi.</p>
				<p>Anlamlı ve şeytanca bir tavırla, “Boris, buraya gelin,” dedi, “bir şey söyleyeceğim size, buraya, buraya.”</p>
				<p>Boris’i çiçekliğe, kasaların arasında az önce gizlendiği yere sürükledi. Boris gülümseyerek arkasından gidiyordu.</p>
				<p>“Nedir bu ‘bir şey?’” diye sordu.</p>
				<p>Nataşa duraladı, etrafına bakındı, kasanın üstünde duran bebeğini gördü, onu eline aldı.</p>
				<p>“Öpün bebeği,” dedi.</p>
				<p>Boris dikkatli ve tatlı bir bakışla onun heyecanlı yüzüne baktı, bir şey söylemedi.</p>
				<p>“İstemiyor musunuz? Peki, öyleyse gelin buraya.”</p>
				<p>Çiçeklerin içine, daha derine girdi, bebeği yere attı.</p>
				<p>“Daha yakına, daha yakına!” diye fısıldadı. Subayın kol sırmasına yapıştı, kızaran yüzünde ciddiyet ve korku vardı. Alttan alttan ona bakıp gülümsüyordu, heyecandan neredeyse ağlayacaktı; güç işitilir bir sesle mırıldandı:</p>
				<p>“Ya beni öpmek ister misiniz?”</p>
				<p>Boris kızardı. Ona doğru eğilerek, “Ne tuhafsınız,” dedi. Gittikçe daha çok kızarıyor ama hiçbir hareket yapmıyor, bekliyordu.</p>
				<p>Nataşa birdenbire kasanın üstüne sıçradı. Şimdi ondan daha yüksekti: Ona sarıldı; öyle ki incecik, çıplak kolları onun boynundan yukarıda çengellenmişti. Bir baş hareketiyle saçlarını arkaya attı, ta dudaklarından öptü.</p>
				<p>Saksıların arasına, çiçeklerin öte yanına kaydı, başını eğip durdu.</p>
				<p>“Nataşa, biliyorsunuz ki sizi seviyorum, ama...”</p>
				<p>“Bana âşıksınız öyle mi?” diye Nataşa sözünü kesti.</p>
				<p>“Evet âşığım, ama rica ederim, bu yaptığımızı yapmayalım... Daha dört yıl... Dört yıl sonra benimle evlenmenizi isteyeceğim.”</p>
				<p>Nataşa düşündü.</p>
				<p>“On üç, on dört, on beş, on altı,” diye incecik parmaklarıyla saydı. “Peki, söz mü?”</p>
				<p>Yüzü sevinçle ferahladı.</p>
				<p>“Söz,” dedi Boris.</p>
				<p>“Sonsuza, ölünceye kadar mı?” diyerek Nataşa Boris’in koluna girdi, mutlulukla, onunla yan yana, ağır ağır odaya doğru yürüdü.</p>
				</div>
  </body>
</html>