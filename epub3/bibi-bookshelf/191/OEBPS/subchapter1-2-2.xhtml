<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-2">
<div class="html5_section">
				<h1 class="subchapter">II</h1>
				
				<p class="margin">Bu sırada gözcü bağırdı:</p>
				<p>“Geliyorlar!” </p>
				<p>Alay komutanı kıpkırmızı bir yüzle atına koştu. Titreyen elleriyle üzengiye yapıştı, sıçradı, üstünü başını düzeltti, kılıcını sıyırdı, mutlu, kararlı bir yüzle ağzını yana açarak emirler vermeye hazırlandı. Alay toparlanan bir kuş gibi silkindi ve hareketsiz kaldı. “Haz... roll!” diye alay komutanı ruhu titreten, kendisi için sevinçli, alaya karşı sert, komutana karşı saygılı bir sesle bağırdı.</p>
				<p>Geniş, yanları ağaçlı, büyük ve döşenmemiş bir yoldan yüksek, gök rengi altı atlı bir Viyana kaleskası yaylarını hafifçe gıcırdatarak hızla ilerliyordu. Kaleskanın arkasından atlı maiyet ve muhafızları geliyordu. Kutuzov’un yanında, siyah Rus üniformaları arasında acayip görünen, beyaz üniformalı bir Avusturya generali oturuyordu. Kaleska alayın yanında durdu. Kutuzov’la Avusturya generali yavaşça bir şeyler konuşuyorlardı. Kutuzov, nefes almadan ona ve alay komutanına bakan bu iki bin kişiyi neredeyse görmeden ağır adımlarla basamaktan inerken hafifçe gülümsüyordu.</p>
				<p>Bir emir yükseldi, alay selam durarak yeniden dalgalandı, sonra bir ölü sessizliği içinde başkomutanın zayıf sesi duyuldu. Alay gürledi: “Sa... ol!” ve her şey yine sessiz, hareketsiz, olduğu yerde durdu; sonra beyazlı generalle yan yana, yanındakilerle birlikte yaya olarak safları dolaşmaya başladı.</p>
				<p>Alay komutanının, gözlerini dikerek, gerilip toplanarak başkomutana selam durmasından, safların önünde generallerin arkasından sarsak adımlarını zor tutarak öne eğik bir halde yürümesinden, başkomutanın her söz ve hareketinde hoplamasından belliydi ki, o astlık görevini üstlük görevinden daha büyük bir zevkle yapıyordu. Alay, komutanının sertliği ve çabası sayesinde Braunau’ya onlarla birlikte gelen öbür alaylara oranla çok daha iyi bir durumda bulunuyordu. Yolda kalanlar, hastalar ancak iki yüz on yedi kişiydi. Ayakkabıdan başka her şey tamamdı.</p>
				<p>Kutuzov, ara sıra durup Türk savaşından tanıdığı subaylara, bazen de erlere iltifat ederek safları dolaşıyordu. Birkaç defa ayakkabılara bakıp hüzünle başını sallamış, kim ayıplarsa ayıplasın, bunun ne kadar kötü olduğunu görmezden gelemeyeceğini anlatan bir edayla onları generale göstermişti. Alay komutanı, başkomutanın alayıyla ilgili tek sözünü bile kaçırmak istemediğinden olacak, onun çevresinde fır dönüyordu. Kutuzov’un arkasında kendisine eşlik eden memurlar vardı, bu memurlar söyleyeceği sözleri işitebilmek için hep yakın duruyorlardı ona. Aralarında konuşuyor, ara sıra gülüşüyorlardı. Başkomutana en yakın olanı, alımlı, yakışıklı bir yaverdi. Bu, Prens Bolkonski’ydi. Yanında, çok şişman, iyi ve güler yüzlü, güzel, ışıl ışıl gözlü bir kurmay subay olan arkadaşı Nesvitski yürüyordu. Nesvitski, yanındaki esmer <em>hussar</em> subayının komikliklerine gülmemek için kendini zor tutuyordu. <em>Hussar</em> subayı gülmeden, sakin bakışlarının ifadesini değiştirmeden ciddi bir tavırla alay komutanının arkasına bakıyor, onu taklit ediyordu. Alay komutanı silkindikçe ve öne doğru eğildikçe <em>hussar</em> subayı da tıpkı onun gibi silkiniyor, öne doğru eğiliyordu. Nesvitski gülüyor, taklit yapana baksınlar diye yanındakileri dürtüyordu.</p>
				<p>Kutuzov, yerinden fırlamış binlerce gözün bakışları altında ağır, gevşek adımlarla ilerliyordu. Üçüncü bölüğün önüne gelince ansızın durdu. Yanındakiler, onun durduğunun farkına varmayarak iradesiz, ona doğru ilerlediler.</p>
				<p>Başkomutan, mavi kaputu yüzünden laf işiten kırmızı burunlu yüzbaşıyı tanıyarak bağırdı:</p>
				<p>“A, Timohin!” </p>
				<p>Alay komutanı kendisine bağırdığı vakit Timohin herhalde bundan daha dik duramaz zannedilirdi ama başkomutan kendisine seslenince yüzbaşı öyle dik durdu ki, başkomutan ona bir süre daha öyle bakacak olsa, dayanamayacaktı. Bu yüzden, Kutuzov durumu anlamış, onun iyiliğini istemiş etmiş olacaktı ki hemen yüzünü çevirdi. Şişkin, silah yarasıyla bozulmuş yüzünde hafif bir gülümseme belirdi.</p>
				<p>“Ta İsmail’den tanışırız,” dedi. “Cesur bir subaydır! Memnun musun ondan?” diye alay komutanına sordu.</p>
				<p>Alay komutanı, bir adım öne çıkarak yanıt verdi:</p>
				<p>“Çok memnunum Ekselans.”</p>
				<p>Kutuzov gülümseyerek yürüdü, “Hepimizin bir zaafı vardır,” dedi, “onun da Baküs’e bağlılığı<a class="si-noteref epub-type_noteref" href="#f269" id="ref_f269">269</a> vardır.”</p>
				<p>Alay komutanı, bunun kabahati kendisinde mi acaba diye korktu, bir şey söylemedi. Subay bu anda kırmızı burunlu, karnı içeri çekik yüzbaşının yüzünü gördü ve tavrını o kadar iyi taklit etti ki Nesvitski kendini tutamayarak güldü, Kutuzov dönüp baktı. Belli ki, subay yüzüne istediği ifadeyi verebiliyordu: Kutuzov döner dönmez hemen yüzünü buruşturdu ve çok ciddi, saygılı ve masum bir eda takındı.</p>
				<p>Üçüncü bölük son bölüktü, Kutuzov bir şey hatırlamış gibi bir an düşündü. Prens Andrey maiyet subaylarından ayrılarak ilerledi, Fransızca olarak yavaşça, “Bu alayda bulunan, rütbesi alınmış Dolohov’u hatırlatmamı emretmiştiniz,” dedi.</p>
				<p>Kutuzov sordu:</p>
				<p>“Dolohov nerede?” </p>
				<p>Kaputunu değiştirip kül renginde bir kaput giymiş olan Dolohov, çağırılacağını beklemiyordu. Sarışın, mavi gözlü, boylu boslu bir er silueti sıradan çıkarak ilerledi. Başkomutana yaklaştı, esas duruşa geçti. </p>
				<p>“Bir şikâyet mi?” diye Kutuzov hafifçe kaşlarını çatarak sordu.</p>
				<p>Prens Andrey, “Dolohov,” dedi.</p>
				<p>“Haa!” dedi Kutuzov. “Umarım bu sana bir ders olur. İyi hizmet et. Hükümdar merhametlidir. Ben de, yararlık gösterirsen seni unutmam.”</p>
				<p>Mavi, parlak gözler, başkomutana tıpkı alay komutanına baktıkları gibi pervasız, başkomutanı erden bu kadar ayıran kalın perdeyi neredeyse yutar gibi bakıyorlardı.</p>
				<p>Gür, tok ve sakin sesiyle, “Yalnız, bir dileğim var, Ekselans,” dedi. “Hatamı düzeltmek, imparatora ve Rusya’ya bağlılığımı ispat etmek fırsatının bana verilmesini rica ediyorum.”</p>
				<p>Kutuzov yüzünü çevirdi. Yüzünde az önceki gülümseme belirdi. Döndü ve ona Dolohov’un bütün söylediklerini çoktandır bildiğini, bütün bunların artık onu bıktırdığını ve hiç de söylenecek şeyler olmadıklarını anlatmak ister gibi alnını buruşturdu. Kaleskaya doğru yürüdü.</p>
				<p>Alay bölüklere ayrıldı, gönderildiği yere, ayakkabı sağlayabileceğini, zahmetli yürüyüşlerden sonra dinleneceğini umduğu Braunau yakınındaki konaklama alanına yürüdü.</p>
				<p>Alay komutanı köprüye doğru ilerleyen üçüncü bölüğü geçip önden giden bölük komutanı Timohin’e yaklaşarak, “Benden davacı değilsiniz ya Prohor İnatiç,” dedi. Alay komutanının yüzünde, çok iyi atlatılan teftişten sonra müthiş bir sevinç belirmişti. “Hizmet Çar için... olmaz... bir gün kıta önünde insan işi berbat eder... kendim öncelikle af dilerim, beni bilirsiniz...” Çok teşekkür etti.</p>
				<p>Elini bölük komutanına uzattı.</p>
				<p>“Affedin general! Ne haddime.”</p>
				<p>Yüzbaşının burnu kızardı, gülümsedi, İsmail önlerinde tüfek dipçiğiyle dökülen iki ön dişinin yeri meydana çıktı.</p>
				<p>“Ha, Bay Dolohov’a söyleyin, onu unutmayacağım, rahat olsun, her zaman sormak isterim, ne yapıyor? Nasıl yaşıyor? Ve her zaman...”</p>
				<p>“Görevinde çok dikkatlidir, Ekselans... Ama huy...” dedi Timohin.</p>
				<p>Alay komutanı, “E, neymiş huy?” diye sordu.</p>
				<p>“Bazı günler olur, Ekselans,” dedi yüzbaşı, “hem akıllı, hem iyi kalplidir. Bazen de bir canavardır. Polonya’da bir Yahudi’yi öldürmüştü, bilirsiniz...”</p>
				<p>“Ya, evet, evet,” dedi alay komutanı, “delikanlının haline acımak lazım. Sonra büyüklerden de adamı çok... Evet, siz onu...”</p>
				<p>Timohin komutanın içinden geçenleri anladığını hissettirerek gülümsedi. </p>
				<p>“Baş üstüne, Ekselans,” dedi.</p>
				<p>“Ya, evet, evet.”</p>
				<p>Alay komutanı Dolohov’u gözleriyle araştırarak atını durdurdu. Ve ona, “İlk savaşmada apoletler,” dedi.</p>
				<p>Dolohov dönüp ona baktı, bir şey söylemedi, alaycı bir gülümseme taşıyan ağzının ifadesini değiştirmedi.</p>
				<p>Alay komutanı devamla, “Çok şükür iyi,” dedi. Herkese birer maşrapa votka, benden.” Ve askerlere duyurmak isteyerek ilave etti: “Hepinize teşekkür ederim!”</p>
				<p>Atını sürüp başka bir bölüğe gitti.</p>
				<p>Timohin yanında yürüyen bir küçük subaya, “Eh, iyi adam doğrusu, onunla çalışılır,” dedi.</p>
				<p>Küçük subay gülerek, “Tek kelime ile kupa!..” dedi, alay komutanına “kupa beyi” derlerdi.</p>
				<p>Komutanların, teftişten sonraki keyifli halleri askerlere de geçmişti. Bölük neşeyle ilerliyordu. Bir uğultu yükselmişti. </p>
				<p>“Hani Kutuzov’un bir gözü kördür, tek gözlüdür, diyorlardı?”</p>
				<p>“Değil mi sanki! Tek gözlünün ta kendisi.”</p>
				<p>“Yoo... Kardeş, senden fazla gözü var. Çizmelere, çoraplara her şeye baktı.”</p>
				<p>“Ah kardeşim, ayağıma bakarken... Hah, dedim içimden...”</p>
				<p>“Ya öteki, yanında olan Avusturyalı, sanki badana olmuş, un gibi beyaz, teçhizatı amma da parlatmışlar be!”</p>
				<p>“E, Fedeşou... Savaş ne zaman başlayacak, bir şey söylemedi mi? Sen yanında değil miydin? Bonaparte Brunov’da diyorlardı hep.”</p>
				<p>“Bonaparte ha! Amma da atıyor aptal! Bilmediği şeyi! Şimdi Prusyalı isyanda. Avusturyalı onu yatıştırıyor. Yatışınca o zaman Bonaparte’a savaş ilan edilecek. Şuna bak, Bonaparte Brunov’da diyor! Aptal olduğun belli. Sen konuşma da dinle.”</p>
				<p>“Bak şu konakçı heriflere! Beşinci bölük köye doğru sapıyor, onlara <em>kaşa</em><a class="si-noteref epub-type_noteref" href="#f270" id="ref_f270">270</a> pişirecekler, biz hâlâ yerimize varamadık.”</p>
				<p>“Bir peksimet versene ulan!”</p>
				<p>“Daha dün tütün verdim... Al... Lanet olsun!”</p>
				<p>“Bir mola verseler bari, yoksa aç açına daha beş verstlik yol yürüyeceğiz.”</p>
				<p>“Almanlar bize kaleska verseler iyi olurdu. Şöyle kurulur, giderdik.”</p>
				<p>“Burada, herkes hep azgın. Ötekiler sanki hep Polonyalıydı, hep baştanbaşa Alman be dostum.”</p>
				<p>Yüzbaşının sesi yükseldi:</p>
				<p>“Şarkıcılar öne!”</p>
				<p>Ayrı ayrı dizilerden yirmi kişi koşup bölüğün önüne geldi. Borazancıbaşı şarkıcılara doğru döndü, eliyle işaret vererek, “Gün ağarması mı, güneş tutuştu,” diye başlayan, “Evet kardeşler, Kamenski Baba ile şan salacağız,” diye biten ağır bir asker şarkısı yükseldi. Bu şarkı Türkiye’de bestelenmiş, şimdi Avusturya’da söyleniyordu. Yalnız bir yerini değiştirmişlerdi: “Kamenski Baba” yerine “Kutuzov Baba” deniyordu. </p>
				<p>Kırk yaşlarında, zayıf, yakışıklı bir er olan borazancı bu son dizeyi askerce bitirip ellerini yere bir şey fırlatıp atar gibi sallayarak şarkıcı erleri sert bakışlarla süzdü, kaşlarını çattı, sonra, bütün gözlerin kendisine dikildiğinden emin olunca, iki eliyle sanki göze görünmez, kıymetli bir şeyi özenle kaldırdı, başının üzerinde böyle birkaç saniye tuttu ve ansızın ümitsiz, fırlatıp attı:</p>
				
				<blockquote>
				<p class="verse">Ah, kulübem, kulübem benim!</p>
				</blockquote>

				<p class="margin-low">Yirmisi birden hemen katıldılar, “Benim yeni kulübem,” diye devam ettiler. Bir asker, teçhizatının ağırlığına rağmen ileri fırladı, omuzlarını oynatarak, enstrümanıyla sanki birilerini tehdit ederek bölüğün önünde geri geri yürümeye başladı. Askerler ellerini ezgiye göre sallıyor, birbirlerinin ayağına çarparak uzun adımlarla yürüyorlardı. Arkadan tekerlek gürültüleri, yay gıcırtıları, nal sesleri duyuldu. Kutuzov yanındakilerle birlikte kente dönüyordu. Başkomutan, askerin adi adımla yürümeye devam etmesini işaret etti; şarkıyı duyup dans eden erleri, neşeli ve dinç adımlarla ilerleyen bölüğü görünce onun ve yanındakilerin yüzlerinde bir gülümseme belirmişti. Kaleska bölüğün sağından geçerken kolun ikinci dizisinde şarkıya ayak uydurarak, daha dinç ve zarif adımlarla yürüyen, sanki geçenlere, o anda bölükte bulunmayan herkese acıyormuş gibi bakan mavi gözlü bir asker, Dolohov, ister istemez göze çarpıyordu. Kutuzov’un yanındaki heyetten, alay komutanının taklidini yapan <em>hussar</em> asteğmeni, kaleskadan geri kaldı, atını Dolohov’a doğru sürdü.</p>
				<p>Asteğmen Jerkov bir zamanlar Petersburg’da Dolohov’un idare ettiği eğlence âlemlerine katılanlardandı. Memleket dışında Jerkov, Dolohov’a bir er olarak rastlamış, ama ona tanışıklık göstermeyi doğru bulmamıştı. Şimdi, Kutuzov’un rütbesi alınan bu gençle konuşmasından sonra eski bir dost sevinciyle ona sesleniyordu:</p>
				<p>“Sevgili dostum, nasılsın?” </p>
				<p>Dolohov soğuk bir edayla yanıt verdi:</p>
				<p>“Nasıl mıyım? Gördüğün gibi.”</p>
				<p>Oynak hava, Jerkov’un pervasız bir neşe taşıyan sesindeki tona ve yapmacık bir soğukluk taşıyan Dolohov’un yanıtına özel bir anlam veriyordu. </p>
				<p>Jerkov, “E, komutanla aran nasıl?” diye sordu.</p>
				<p>“Fena değil, iyi insanlar. Sen karargâha nasıl girdin?”</p>
				<p>“Görevlendirildim. Nöbetçiyim.”</p>
				<p>Bir süre sustular.</p>
				<p>Şarkı gür, neşeli, “şahini salıverdi, sağ kolundan salıverdi” diye devam ediyordu. Konuşmaları şarkıya karışmasaydı belli ki başka türlü olacaktı...</p>
				<p>“Avusturyalıları benzetmişler, doğru mu?”</p>
				<p>“Kim bilir, öyle diyorlar.”</p>
				<p>Dolohov şarkının ritmine uyarak kısaca ve açıkça yanıt verdi:</p>
				<p>“Buna sevindim.” </p>
				<p>“Bir akşam bize gel, firavun çeviririz,” dedi Jerkov.</p>
				<p>“Paranız çok mu yoksa?”</p>
				<p>“Gel, herhalde.”</p>
				<p>“Olmaz. Tövbe ettim. Rütbem geri verilinceye kadar ne içeceğim ne de oynayacağım.”</p>
				<p>“E, ilk savaşa kadar.”</p>
				<p>“Orada belli olur.”</p>
				<p>Yine bir süre sustular.</p>
				<p>“Bir şeye ihtiyacın olursa gel, karargâhta herkes sana yardım eder,” dedi Jerkov.</p>
				<p>Dolohov güldü.</p>
				<p>“Rahatsız olma daha iyi. Bir şeye ihtiyacım olursa kimseden istemem, kendim yaparım.”</p>
				<p>“Eh, ne yapalım, ben öyleyimdir de...”</p>
				<p>“Ben de böyleyim.”</p>
				<p>“Peki, güle güle.”</p>
				<p>“Sağ ol.”</p>
				
				<blockquote>
				<p class="verse"><em>“Ve yüksek ve uzak</em></p>
				<p class="verse"><em>Doğduğum diyara doğru...”</em></p>
				</blockquote>

				<p class="margin-low">Jerkov atını mahmuzladı. Hayvan önce hangi ayağını atacağını kestiremeyerek üç defa tepindi, kendini topladı, sıçradı, sonra o da adımlarını şarkıya uydurarak bölüğü geçti, kaleskaya yetişti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f269"><a class="si-backref" href="#ref_f269">269</a><span class="si-footnote-text"> Şarap Tanrısı Baküs’ün adını anarak yüzbaşının içkiye düşkünlüğünü vurguluyor. (Ç.N.)</span></div>
					
						<div class="si-footnote html5_aside epub-type_footnote" id="f270"><a class="si-backref" href="#ref_f270">270</a><span class="si-footnote-text"> Kara buğdaydan yapılan lapa.</span></div>
				</div>
  </body>
</html>