<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="epilogue1-13">
<div class="html5_section">
				<h1 class="subchapter">XIII</h1>
				
				<p class="margin">Piyer karısıyla misafir salonuna girdiği zaman Kontes kâğıt falıyla zihnini çalıştırma ihtiyacını gideriyordu. Piyer ya da kendi oğlu bir yerden döndüğü zaman, alışkanlık edinmişti. “Neredesin canım, neredesin; gözlerimiz yollarda kaldı. Eh, çok şükür,” gibi şeyler söyler, hediyelerini alınca da hep, “Hediye önemli değil canım. Beni düşündüğün için teşekkür ederim...” diyerek iltifatta bulunurdu ama bunu söylerken dikkati dağıldığı için Piyer’in gelmesi anlaşılan hoşuna gitmemişti. Falını bitirdi, hediyelerle ancak ondan sonra meşgul oldu. Bunlar, çok iyi yapılmış bir iskambil kutusuyla üzerinde çoban resimleri bulunan kapaklı, açık mavi bir Sèvres fincanı ve Piyer’in Petersburg’da bir minyatürcüye ısmarladığı, Kont’un portresini taşıyan altın bir enfiye kutusundan (Kontes bunu çoktan beri arzu ediyordu) ibaretti. Kontes şimdi ağlamak istemiyordu; onun için portreye ilgisizce bakıyor, daha çok kutu ile meşgul oluyordu.</p>
				<p>“Teşekkür ederim canım,” dedi her zamanki gibi, “ama en iyi hediye kendi kendini getirmiş olman. Yoksa, bu olmaz. Karına biraz çıkışsan bari. Ne oluyor bu böyle. Sensiz, deli gibi. Gözü bir şey görmüyor, bir şey hatırlamıyor, baksana Anna Timoveyevna,” diye ekledi, “oğlumuz bize ne güzel bir kutu getirdi.”</p>
				<p>Belova hediyeleri övdü, kendi kumaşına hayran oldu.</p>
				<p>Piyer, Nataşa, Nikolay, Kontes Mariya ve Denisov’un Kontes’in yanında (kendisinden bir şey gizlendiği için değil, fakat birçok noktalarda o kadar geri kalmıştı ki yanında bir şey söylemeye başlanınca yerli yersiz pek çok soruya yanıt vermek ve birkaç kez tekrarlanan şeyleri ona yeniden anlatmak; hatırlamadığı bazı olayları, şunun öldüğünü, bunun evlendiğini hatırlatmak gerektiği için) söylenmeyecek birçok şeyler konuşmaları gerekti. Böyle olduğu halde âdet üzere misafir salonunda semaverin etrafında toplanmışlardı, Kontes’in, Prens Vasiliy’in yaşlanıp yaşlanmadığı, Kontes Mariya Alekseyevna’nın onun hatırlayıp hatırlamadığı, selam yollayıp yollamadığı vs. gibi gereksiz ve kimseyi ilgilendirmeyen sorularına yanıtlar veriyordu Piyer. Kimseyi ilgilendirmeyen ama zorunlu olan bu konuşma, çay süresince devam etti. Ailenin bütün yaşlı üyeleri yuvarlak masanın çevresinde ve Sonya’nın bulunduğu semaverin yanında toplanmışlardı. Çocuklar, mürebbiler ve mürebbiyeler çaylarını içmişti; sesleri yandaki <em>boudoir’</em>dan geliyordu. Çayda herkes her zamanki yerinde oturuyordu; Nikolay sobanın başında, çayının konduğu küçük masanın önünde oturmaktaydı. İlk Milka’nın yavrusu, yüzü büsbütün ağaran, bunun için de kara gözleri daha belirgin görünen yaşlı tazı Milka, yanındaki koltukta yatıyordu. Kıvırcık saçları, bıyıkları, favorileri kırlaşmış Denisov önü açık general üniformasıyla Kontes Mariya’nın yanında oturuyordu. Piyer karısıyla yaşlı Kontes’in arasındaydı. Yaşlı kadını ilgilendirebilecek, onun için anlaşılabilecek şeyler anlatıyordu. Çeşitli haberlerden, sosyete olaylarından, yaşlı Kontes’in akranı çevrelerden; bir zamanlar gerçekten canlı, ayrı bir çevre olan ama şimdi büyük bir bölümü dünyanın dört bucağına dağılan, kendisi gibi hayatta ektikleri şeylerin son başaklarını toplayarak ömürlerinin son günlerini yaşayan kimselerden söz ediyordu. Ama onlar, bu akranlar yaşlı Kontes’e tek ciddi ve gerçek dünya gibi geliyordu. Piyer heyecanlıydı, bu nedenle Nataşa onun yolculuğunun ilginç geçtiğini, çok şey anlatmak istediğini ama Kontes’in yanında buna cesaret edemediğini anlıyordu. Ailenin üyesi olmayan, bu yüzden Piyer’in gösterdiği tereddüdü anlamayan Denisov (ayrıca durumdan memnun olmayan biri olarak da Petersburg’da olup bitenlerle çok ilgileniyordu) Piyer’i durmadan, kâh Semyonovski Alayı’nda daha yeni yaşanan bir olayı, kâh Arakçeyev’i, kâh Kutsal Kitap Derneği’ni anlatmaya zorluyordu. Piyer bazen dalarak anlatmaya başlıyor ama Nikolay’la Nataşa her defasında Prens İvan’ın ve Kontes Mariya Antonovna’nın sağlığından söz açarak konuyu başka tarafa çeviriyorlardı. </p>
				<p>Denisov, “Eh, bütün bu çılgınlıklar, bu Gosner, bu Tatarinova ne oluyor,” diye sordu, “bütün bunlar devam ediyor mu?”</p>
				<p>Piyer, “Nasıl, devam etmek mi?” diye her zamankinden daha gür çıkan bir sesle haykırdı. “Kutsal Kitap Derneği, şimdi bütün hükümet.”</p>
				<p>Çayını bitiren Kontes besbelli yemekten sonra öfkelenmek için bahane arayarak, “Bu ne oluyor, <em>mon cher ami?” </em>diye sordu. “Hükümet, diye nasıl söylüyorsun. Ben bunu anlamıyorum.”</p>
				<p>Bu yeni haberin annesinin diline nasıl tercüme edileceğini bilen Nikolay söze karıştı:</p>
				<p>“Biliyor musunuz, <em>maman, </em>bu Prens Aleksandr Nikolayeviç Golitsin bir dernek kurdu, çok nüfuzluymuş, diyorlar.”</p>
				<p>Piyer dikkatsizce, “Şimdi bütün hükümet Arakçeyev ile Golitsin,” dedi, hem de nasıl! Her şeyde bir suikast şüphesi seziyor, her şeyden korkuyorlar.”</p>
				<p>Kontes alınganca, “Eh, Prens Aleksandr Nikolayeviç’ in kabahati ne? Çok saygıdeğer bir adam o. Ben ona o zaman Mariya Antonovna’da rastlamıştım,” dedi ve herkes sustuğu için iyice alınarak devam etti: “Şimdi herkesi kınamaya başladılar. Kutsal Kitap Derneği, ne var bunda?” Ayağa kalktı. O kalkınca hepsi kalktılar. Sert bir tavırla <em>boudoir’</em>a, kendi masasına doğru süzüldü.</p>
				<p>Ortalığa çöken hüzünlü bir sessizlik arasında yandaki odadan çocuk gülüşmeleri ve sesler duyuluyordu. Belli ki çocuklar neşeyle oynuyorlardı. </p>
				<p>Küçük Nataşa’nın, bütün diğer sesleri bastıran neşeli çığlığı duyuluyordu:</p>
				<p>“Tamam, tamam!”</p>
				<p>Piyer, Kontes Mariya ve Nikolay’la bakıştı (Nataşa zaten hep gözünün önündeydi) ve mutlulukla gülümsedi.</p>
				<p>“İşte harikulade bir müzik!” dedi.</p>
				<p>“Anna Makarovna çorabı bitirdi,” dedi Kontes Mariya. </p>
				<p>Piyer, “A, gidip bakacağım,” diye haykırdı. “Biliyor musun...” Kapının yanında durdu. “...Her şeyin iyi gittiğini bana ilk onlar söylüyor. Bugün geliyorum, eve yaklaşıkça korkum artıyor. Sofaya girince Andruşka’nın şakıyarak bir şeyler söylediğini duydum, eh, demek her şeyi iyi...”</p>
				<p>Nikolay, “Bilirim, bu duyguyu bilirim,” diye onayladı. “Benim gitmem doğru olmaz. Çoraplar bana bir sürpriz.” </p>
				<p>Piyer çocukların yanına girdi, kahkahalar, haykırışlar iyice arttı. Piyer’in sesi duyuldu:</p>
				<p>“E, Anna Makarovna, şöyle ortaya gel. Sen yönet. Bir, iki, üç deyince buraya, ortaya çık, Elini uzat. Hadi bakalım, bir, iki...” Bir sessizlik oldu... “Üç!” Odada çocuk seslerinin coşkun uğultusu koptu. “İki tane, iki!” diye haykırıyorlardı.</p>
				<p>Anna Makarovna’nın elindeki, sırrını yalnız kendisinin bildiği bir yöntemle ikisini bir arada ördüğü ve çocukların yanında hep merasimle şişlerden çıkardığı iki çoraptı.</p>
				
				
				
				</div>
  </body>
</html>