<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-21">
<div class="html5_section">
				<h1 class="subchapter">XXI</h1>
				
				<p class="margin">Rüzgâr dinmişti. Savaş meydanının üzerinde alçakta kara bulutlar asılı duruyordu. Karanlık basıyordu, iki yerde yangın yalazaları daha açık görünüyordu. Top sesleri hafiflemeye başlamıştı ama geriden ve sağdan tüfek sesleri daha yakından, daha sık işitiliyordu. Toplarıyla Tuşin yaralıların çevresinden dolaşarak, onlara çarparak ateş hattından henüz çıkmış ve sel yatağına inmişti ki, aralarında kurmay subayın iki defa gönderildiği halde bir kere bile Tuşin’in bataryasına gelmeyen Jerkov’un da bulunduğu komutanlar, yaverler onu karşıladı. Birbirlerinin sözünü keserek, nasıl, nereye gideceğine dair emirler veriyorlardı; onu azarlıyor, ikaz ediyorlardı. Tuşin karar verememişti. Susarak, konuşmaktan korkarak (çünkü her kelimede, kendisi de neden olduğunu bilmeksizin ağlamaya hazırdı) <em>lagar</em> topçu beygiri üzerinde arkadan geliyordu. Yaralıların bırakılması için emir verildiği halde birçokları kıtaların peşinde sürükleniyor, toplara binmek istiyorlardı. Savaştan önce Tuşin’in kulübesinden dışarı fırlamış olan babayiğit piyade subayı karnındaki kurşunla, Matveyevna’nın kundağı üstüne yerleştirilmişti. Dağın eteğinde solgun bir <em>hussar</em> junkeri bir eliyle öteki elini tutarak Tuşin’e yaklaştı, top arabasına binmek ricasında bulundu.</p>
				<p>“Yüzbaşı, Tanrı aşkına, elim incindi,” diye sıkılarak konuşuyordu! “Tanrı aşkına, yürüyemiyorum, Tanrı aşkına...”</p>
				<p>Belli ki junker pek çok kez herhangi bir yere binmek için ricalarda bulunmuş ve hep geri çevrilmişti. Kararsız, zavallı bir sesle yalvarıyordu:</p>
				<p>“Emir verin oturtsunlar beni, Tanrı aşkına!”</p>
				<p>Tuşin, “Oturtun, oturtun!” dedi, “Sen, kaputu ser,” diye seslendi. “Peki yaralı subay nerede?”</p>
				<p>“Kaldırdık, ölmüştü,” diye yanıt verdi biri.</p>
				<p>“Oturtun. Oturtun kuzum, oturtun. Kaputu ser Antonov.”</p>
				<p>Junker, Rostov’du. Bir elini öteki eliyle tutuyordu, solgundu, çenesi nöbet ateşiyle titriyordu. Onu Matveyevna’ya, ölen subayı indirdikleri topun üzerine bindirdiler. Serilen kaput kanlıydı, Rostov’un pantolonu ve elleri bu kana bulaştı. Tuşin Rostov’un oturduğu topa yaklaşarak, “Ne o? Yaralı mısınız, kuzum?” dedi.</p>
				<p>“Hayır, hafif bir şey.”</p>
				<p>Tuşin sordu:</p>
				<p>“Öyleyse niye kundakta kan var?”</p>
				<p>Bir topçu eri kaputunun koluyla kanı silerek ve sanki topun bu pisliğinden dolayı özür diliyormuş gibi, “Burasını öteki subay kanlandırdı komutanım,” dedi.</p>
				<p>Piyadelerin yardımıyla toplar güçlükle tepeye çıkarılabildi. Guntersdorf köyüne varılınca duruldu. Artık karanlık öyle basmıştı ki, askerlerin üniformaları on adımdan bile seçilemiyordu; silah sesleri seyrekleşmeye başlamıştı. Birden, sağ taraftan yeniden bağrışmalar ve yaylım ateş sesleri geldi. Karanlık, mermilerle parıldamaya başlamıştı. Bu, Fransızların, köy evlerinde siper almış askerler tarafından karşılanan son hücumuydu. Yeniden herkes köyün dışına fırladı. Ama Tuşin’in topları yerlerinden ayrılmamıştı; topçular, Tuşin ve junker, konuşmadan birbirinin yüzüne bakarak kaderleriyle yüzleşecekleri anı beklediler. Ateş sesleri durulmaya başladı, yan sokaktan askerlerin sesleri geliyordu.</p>
				<p>“Sağ mısın Petrov?” diye soruyordu birisi.</p>
				<p>Başka birisi, “Herifleri iyi kaşağıladık kardeş. Artık bir daha sürtünmezler,” dedi.</p>
				<p>“Hiçbir şey görünmüyor. Birbirlerini tepelediler. Öyle ya, göz gözü görmüyor, kardeş. İçecek bir şey yok mu?”</p>
				<p>Fransızlar kesin olarak püskürtülmüşlerdi. Tuşin’in topları uğuldayan piyadeyle çerçevelenmiş gibi, zifiri karanlıkta yeniden ilerlemeye başladı.</p>
				<p>Karanlıkta sanki görünmez, hüzünlü bir nehir fısıltıyla, nal ve tekerlek sesleriyle uğuldayarak akıyordu. Bu uğultunun içinde yaralıların inlemeleri işitiliyordu. Askeri çevreleyen bütün bu karanlığı onların iniltileri tamamlıyordu. Bir süre sonra kalabalığın içinde bir dalgalanma oldu. Bir süvari bölüğü geçti ve kır atlı komutanları da geçerken bir şeyler söyledi.</p>
				<p>Hemen sorular yükseldi:</p>
				<p>“Ne, şimdi nereye gidiliyor? Duruyor muyuz ne? Teşekkür mü etti nedir?” Ve kalabalık sıkışmaya (anlaşılan öndekiler durmuştu) başladı. Dur emri verildiği söylentisi yayıldı. </p>
				<p>Herkes olduğu yerde, çamurlu yolun ortasında durdu.</p>
				<p>Ateşler parladı, konuşmalar duyulmaya başladı.</p>
				<p>Bölüğü toparlayan Yüzbaşı Tuşin askerlerden birini junker için bir doktor bulmaya gönderdi, yolun üstünde askerlerin yaktığı ateşin başına oturdu. Rostov da ateşin başına sürüklenmişti. Ağrıdan, soğuktan ve rutubetten gelen nöbet ateşleri bütün vücudunu titretiyordu. Uyku, önüne geçilmez bir biçimde bastırmıştı ama sızlayan elinin dayanılmaz acısından uyuyamıyordu. Kâh gözlerini yumuyor, kâh kendisine kıpkızıl gelen ateşe, kâh ateşin yanında bodur ve zayıf vücuduyla bağdaş kurup oturan Tuşin’e bakıyordu. Tuşin’in iri, zeki, iyi gözleri sevgi ve merhametle üzerine dikilmişti. Tuşin’in, bütün kalbiyle kendisine yardım etmek istediği halde elinden hiçbir şey gelmediğini görüyordu.</p>
				<p>Her taraftan atlı ve yaya gidip gelenlerin, dolaşanların ve civara yerleşen piyadelerin ayak sesleri, konuşmaları işitiliyordu. Seslerin, tekerleklerin, adımların, çamura gömülen at nallarının, yakın ve uzak odun çıtırtılarının gürültüsü, bir tek uğultu dalgası halinde birleşiyordu.</p>
				<p>Şimdi artık karanlıkta görünmeyen nehir akıyor, karanlık bir deniz, fırtınadan sonra yatışmış kımıldanıyor gibiydi. Rostov düşünmeden çevresinde ve karşısında olup biten şeylere bakıyor, dinliyordu. Yanan ateşe bir piyade eri yaklaştı, çömeldi, ellerini ateşe uzattı ve yüzünü çevirdi.</p>
				<p>Tuşin’e seslenerek, “İzniniz olur mu, komutanım? Bölüğümü kaybettim. Nerede olduğunu bilmiyorum. Felaket!” dedi.</p>
				<p>Askerle beraber ateşe, yüzü sarılı bir piyade subayı da yaklaştı, Tuşin’e başvurarak, nakliye arabalarının geçmesi için topların bir parçacık geriye çekilmesine emir vermesini rica etti. Bölük komutanının peşinden iki asker daha koşarak ateşe geldi. Bir çizmeyi çekişip birbirine müthiş küfürler savuruyor ve dövüşüyorlardı.</p>
				<p>Birisi kısık sesle, “Sen buldun ha! Ne de elin çabukmuş!” diye bağırıyordu.</p>
				<p>Sonra boynu kanlı bir bezle sarılmış solgun, zayıf bir asker yaklaştı, öfkeli bir sesle topçulardan su istedi.</p>
				<p>“Ne olacak, köpek gibi ölecek miyiz be?” diyordu.</p>
				<p>Tuşin ona su verilmesini emretti. Sonra piyadeler için ateş isteyen neşeli bir asker koşarak geldi.</p>
				<p>“Piyadeler için bir parça ateş verin. Hoşça kalın arkadaşlar. Ateş için teşekkür ederim. Faiziyle öderiz,” dedi ve karanlıkta kızaran ateş parçasını alıp götürdü.</p>
				<p>Bu askerin peşinden, bir kaputta ağır bir şeyler taşıyan dört asker yanan ateşin yanına geldiler. İçlerinden biri sürçtü.</p>
				<p>“Hay aksi. Yolun üstüne odun koymuşlar!” diye homurdandı. Başka birisi, “İşi bitmiş, ne diye taşıyoruz?” dedi.</p>
				<p>“Ah, siz, ah!”</p>
				<p>Ve yükleriyle karanlıkta kayboldular.</p>
				<p>Tuşin Rostov’a fısıltıyla sordu:</p>
				<p>“Ne o, ağrıyor mu?”</p>
				<p>“Ağrıyor...”</p>
				<p>Tuşin’e yaklaşan cephane eri, “Komutanım,” dedi, “sizi general çağırıyor. Şurada, bir kulübede kendisi.”</p>
				<p>“Geliyorum.”</p>
				<p>Tuşin kalktı. Kaputunu düğmeleyip üstünü başını düzelterek ateşten uzaklaştı.</p>
				<p>Topçuların yaktıkları ateşten az uzakta, kendisine hazırlanan kulübede Prens Bagration yanında toplanmış olan bazı birlik komutanlarıyla konuşarak yemek yiyordu. Bir koyun buduna iştahla bakan gözleri yarı kapalı o ihtiyarcık, votkadan, yediği yemekten yüzü kızarmış yirmi iki yıllık kusursuz general, yüzüklü kurmay subay, herkese kaygıyla bakınan Jerkov ve dudaklarını kısmış, gözleri nöbet ateşiyle parlayan, yüzü solgun Prens Andrey oradaydılar.</p>
				<p>Fransızlardan alınmış bir bayrak kulübeye dayalı duruyordu, bön yüzlü aza mülazımı, o memur, bayrağın kumaşını yoklayarak başını sallıyordu: belki bayrak gerçekten kendisini ilgilendirdiğinden, belki de kendisi için tabak çatal konulmamış olan sofraya aç karnına bakmak ağırına gittiği için. Bitişik kulübede dragonların esir aldığı Fransız subayı bulunuyordu. Yanında, yüzüne bakarak çevresinde dolaşan bizim subaylarımız vardı. Prens Bagration kıta komutanlarına teşekkür etti, işin ayrıntılarıyla kayıplar hakkında bilgi istedi. Braunau’da gösterilen alay komutanı, çatışma başlar başlamaz ormandan geri çekildiğini, odun kesen askerlerini toplayıp iki taburla süngü hücumuna kalktığını, Fransızları püskürttüğünü rapor etmişti, anlatmıştı.</p>
				<p>“Ben birinci taburun bozulduğunu görür görmez, Ekselans, yolun üstüne dikildim ve düşündüm: ‘Bunları bırakırım geçsinler, sonra üzerlerine ateş açarım.’ Öyle de yaptım.”</p>
				<p>Alay komutanı bunu yapmayı o kadar istemiş ama yapamadığına o kadar üzülmüştü ki, bütün bunların tıpatıp böyle olup bittiğini sanıyordu. Evet, belki gerçekten de durum buydu? O kargaşa sırasında ne olduğunu, ne olmadığını ayırt etmek mümkün müydü?</p>
				<p>Dolohov’un son buluşmalarını hatırlayarak, “Bundan başka şuna da işaret etmeliyim ki, Ekselans,” diye devam etti, “rütbesi alınan, şimdi bir sıra eri olan Dolohov, benim gözlerimin önünde bir Fransız subayını esir aldı, böylece kendini gösterdi.”</p>
				<p>“Ben de işte tam orada Pavlogradlıların nasıl hücum ettiklerini gördüm Ekselans.” O gün <em>hussar</em>’ları kesinlikle görmemiş, yalnız, bir piyade subayının onlarla ilgili olarak anlattıklarını dinlemiş olan Jerkov, çevresine kuşkuyla bakınarak söze karıştı: </p>
				<p>“İki kale nizamını bozguna uğrattılar.”</p>
				<p>Bazıları, her zamanki gibi bir şaka bekleyerek Jerkov’un sözlerine gülümsedi ama onun da silahlarımızın onurundan ve o günden söz ettiğini fark edince ciddi bir tavır takındılar. Oysa pek çoğu Jerkov’un söylediklerinin yalan olduğunu pekâlâ biliyordu. Prens Bagration yaşlı albaya döndü:</p>
				<p>“Hepinize teşekkür ederim, baylar, bütün birlikler kahramanca hareket etmiş; piyade, süvari ve topçu.” Birisini gözleriyle araştırarak sordu: “Nasıl oluyor da merkezde iki top terk ediliyor?” Prens Bagration sol kanadın topları hakkında bir şey sormuyordu, daha işin başlangıcında oradaki bütün topların terk edildiğini biliyordu. Nöbetçi kurmay subaya döndü: “Ben, zannederim, size rica etmiştim.” </p>
				<p>Nöbetçi kurmay subay yanıt verdi:</p>
				<p>“Toplardan biri tahrip edilmişti ama ötekisi, bunu ben de anlamıyorum, ben bütün gün oradaydım, talimat verdim, oradan daha yeni geldim, iş çok kızışmıştı doğrusu,” diye alçakgönüllülükle ekledi. </p>
				<p>Birisi Yüzbaşı Tuşin’in köyde bulunduğunu ve gelmesi için haber gönderildiğini söyledi.</p>
				<p>Prens Bagration Prens Andrey’e dönerek, “Öyle ya, siz de oradaydınız,” dedi.</p>
				<p>Kurmay subay Bolkonski’ye bakıp sevimli sevimli gülümseyerek, “Elbette, oraya hemen hemen aynı zamanda varmıştık,” dedi.</p>
				<p>Prens Andrey soğuk bir havayla, tane tane, “Sizi görmek mutluluğuna mazhar olmadım,” dedi. Herkes sustu.</p>
				<p>Tuşin, generallerin arkasından çekine çekine süzülerek eşikte göründü. Daracık kulübede generallerin yanından geçerken, üstlerinin karşısında her zaman olduğu gibi sıkılan Tuşin, bayrağı fark etmedi ve ona çarptı. Bazı gülüşmeler oldu.</p>
				<p>Bagration, Tuşin’den çok, gülüşmeler içinde sesi en çok duyulan Jerkov’a kaşlarını çatarak sordu:</p>
				<p>“Nasıl oluyor da toplar terk ediliyor?” </p>
				<p>Tuşin, kendisi sağ kaldığı halde iki top kaybederek düştüğü hatayı ancak şimdi, müthiş komutanının karşısında, bütün korkunçluğuyla anlıyordu. Öyle anlar yaşamıştı ki, bu sorunu düşünememişti bile. Subayların gülümsemesi onu büsbütün şaşırttı. Bagration’un karşısında titreyen çenesiyle duruyor ve güçlükle konuşuyordu:</p>
				<p>“Bilmiyorum... Ekselans... Adam yoktu Ekselans...”</p>
				<p>“Setir Kıtası’ndan adam alabilirdiniz.”</p>
				<p>Setir Kıtası’nın bulunmadığını Tuşin söylemedi. Oysa durum buydu. Bunu söylemekle başka bir komutanı lekelemekten korkuyor ve şaşkın bir öğrenci, öğretmenin gözüne nasıl bakarsa, o da öyle susarak Bagration’un yüzüne dimdik, kıpırdamayan gözlerle bakıyordu.</p>
				<p>Sessizlik epey uzun sürdü. Herhalde, sertleşmek istemeyen Bagration ne söyleyeceğini bir türlü bilemiyor, ötekilerse araya girmekten korkuyorlardı. Prens Andrey kaşlarının altından Tuşin’e bakıyor, elleri öfkeyle titriyordu. </p>
				<p>Prens Andrey, sessizliği keskin sesiyle bozdu:</p>
				<p>“Ekselans... Siz beni Tuşin’in bataryasına göndermek lütfunda bulundunuz. Oraya gittim, eratın ve hayvanların üçte ikisinin vurulmuş, iki topun tahrip edilmiş olduğunu ve hiçbir setir kıtasının bulunmadığını gördüm,” dedi.</p>
				<p>Şimdi hem Prens Bagration, hem de Tuşin, heyecanla ve kendine güvenle konuşan Bolkonski’ye aynı dik gözlerle bakıyorlardı. O, “Eğer Ekselans, fikrimi söylememe izin verirseniz,” diye devam etti, “bugünkü zaferi biz her şeyden çok bu bataryanın çalışmasına ve bölüğüyle birlikte Yüzbaşı Tuşin’in kahramanca direncine borçluyuz.” </p>
				<p>Prens Andrey bunları söyledikten sonra yanıt beklemeden ayağa kalktı ve masadan uzaklaştı.</p>
				<p>Prens Bagration Tuşin’e baktı, herhalde, Bolkonski’nin anlattıklarına inanmamış görünmek istemiyordu ama ona büsbütün inanacak bir durumda da olmadığından başını eğdi, Tuşin’e gidebileceğini söyledi. Prens Andrey de onun arkasından dışarı çıktı.</p>
				<p>Tuşin ona, “Teşekkür ederim, beni kurtardın, kardeşim,” dedi.</p>
				<p>Prens Andrey Tuşin’e bir göz attı ve bir şey söylemeden yanından uzaklaştı. Prens Andrey kederli, sıkıntılıydı. Bütün bu olup bitenler, hiçbir şey onun beklediği gibi değildi. </p>
				<p>Rostov, önünde değişen gölgelere bakarak düşünüyordu: “Bunlar kim? Neden buradalar? Ne istiyorlar? Bu durum ne zaman sona erecek?” Kolunun acısı gitgide ağırlaşmaktaydı. Karşı konulmaz bir uyku onu bastırıyor, gözlerinin önünde kırmızı daireler uçuşuyordu, bu seslerin, bu yüzlerin verdiği acı, yalnızlık duygusunun ağrısıyla karışıyordu. İşte bunlar, bu askerler, yaralı ve yarasız, işte bunlar onu eziyor, onun üzerine çullanıyor, damarlarını buruyor, kırılmış kolundaki, omzundaki etleri yakıyorlardı. Onlardan kurtulmak için gözlerini kapadı.</p>
				<p>Bir dakika kendinden geçti ama bu kısa kendinden geçişte rüyasına sayılamayacak kadar çok şey girdi: Annesini ve onun büyük, beyaz elini gördü, Sonya’nın zayıf omuzlarını, Nataşa’nın gözlerini ve gülüşünü, sesiyle, bıyıklarıyla Denisov’u, Telyanin’i, Telyanin ve Boğdaniç’le aralarında geçen macerayı gördü. Bütün bunlar, askerlerin sesleriyle aynı şeydi, bütün bu macera ve bu askerler onu, eziyet ederek, bırakmamacasına tutuyor, eziyor ve kolundan tutarak sürüklüyorlardı. Onlardan kurtulmaya uğraştı ama omzunu bir saniye olsun, kıl kadar bırakmadılar. Böyle çekiştirmeseler omzu acımayacaktı, iyileşecekti ama onlardan kurtulmaya olanak yoktu. </p>
				<p>Gözlerini açtı, yukarıya baktı. Gecenin kara örtüsü ateşin yaydığı ışığın bir karış üstünde asılıydı. Bu aydınlıkta yağan karın tozları uçuşuyordu. Tuşin dönmemişti, doktor gelmemişti. Tek başınaydı, yalnız şimdi ateşin öte tarafında bir askercik çırılçıplak oturuyor, zayıf sarı vücudunu ısıtıyordu.</p>
				<p>Rostov içinden, “Ben hiç kimseye gerekli değilim,” dedi. “Hiç kimse bana yardım etmiyor, acımıyor, oysa ben de vaktiyle evimde güçlü ve neşeliydim, sevilirdim.” Göğüs geçirdi, göğüs geçirirken elinde olmayarak inledi.</p>
				<p>Gömleğini ateşin üstünde gezdiren askercik, “Ağrıyor mu?” diye sordu ve yanıt beklemeden boğuk bir sesle ekledi: “Bela!.. Bütün gün az cana mı kıydılar,” dedi.</p>
				<p>Rostov askeri dinlemiyordu. Ateşin üstünde uçuşan kar parçacıklarına bakıyor, sıcak, aydınlık eviyle, tüylü kürküyle, kız kardeşiyle, sağlıklı vücuduyla ve bütün aile sıcaklığıyla Rus kışını hatırlıyordu. “Sanki ben ne diye buraya geldim?” diye düşünüyordu.</p>
				<p>Ertesi gün Fransızlar yeniden hücuma kalkmadılar. Bagration müfrezesinin kalanı, Kutuzov ordusuyla birleşti.</p>
				</div>
  </body>
</html>