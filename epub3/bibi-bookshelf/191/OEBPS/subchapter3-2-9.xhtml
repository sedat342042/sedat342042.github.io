<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-9">
<div class="html5_section">
				<h1 class="subchapter">IX</h1>
				
				<p class="margin">Boguçarovo, Prens Andrey oraya yerleşmeden önce metruk bir malikâneydi; Boguçarovo köylüleri Lısiye Gori köylülerinden büsbütün ayrı bir karakter taşımaktaydılar. Onlardan lehçe bakımından da, giyim bakımından da, gelenekler bakımından da ayrılıyorlardı. “Bozkır insanları” deniyordu onlara. Hasada yardım etmek, gölcük ve hendek kazmak için Lısiye Gori’ye geldikleri zaman yaşlı Prens, çalışmaya dayanıklı oluşlarından ötürü onları över, ama yabanilikleri yüzünden de onları sevmezdi</p>
				<p>Prens Andrey, Boguçarovo’da son kalışında getirdiği yeniliklerle (hastanelerle, okullarla, vergiyi hafifletmekle) onların huylarını yumuşatmamış, tersine, karakterlerinin, yaşlı Prens’in “yabanilik” dediği tarafını güçlendirmişti. Aralarında her zaman üstü kapalı dedikodular dolaşırdı. Kâh hepsinin birden Kazak olacağından, kâh girmeye mecbur edilecekleri yeni bir dinden, kâh çarın birtakım emirlerinden, kâh Pavel Petroviç’in 1797 yılında ettiği yeminden (köylünün daha o zaman azat edildiği ama beylerin bu kararı geri aldıkları söylenirdi), kâh Piyotr Fedoroviç’in yedi yıla kadar tahta çıkacağından, o gelince herkesin azledileceğinden ve her şeyin kanuna gerek kalınmayacak derecede özgürleşeceğinden söz edilirdi. Savaş, Bonaparte ve onun işgali hakkında dolaşan rivayetler onlarda, Deccal’e, dünyanın sonuna, tam özgürlüğe dair yine öyle kapalı fikirlerle birleşirdi.</p>
				<p>Boguçarovo’nun yakınlarında devlete ve derebeylerine ait büyük köyler vardı. Buralarda oturan derebeyler azdı; hizmetçiler ve okuryazarlar da azdı; buradaki köylülerin yaşamında Rus halk hayatının, nedenleri pek açıklanamayan hareketleri, başka yerlerdekinden daha göze batıcı ve daha güçlüydü. Bu hareketlerden biri, bu bölgedeki köylüler arasında yirmi yıl önce bazı sıcak nehirlere doğru baş gösteren göç hareketidir. Yüzlerce köylü, bu arada Boguçarovo köylüleri, ansızın hayvanlarını satmaya ve aileleriyle birlikte güneydoğuya doğru gitmeye başladılar. Denizin ötesinde bir yere doğru uçan göçmen kuşlar gibi bu insanlar karıları ve çocuklarıyla, içlerinden hiçbirinin bilmediği bir yere doğru güneydoğu yolunu tuttular. Kafileler halinde kalkıp kendilerini tek tek fidye verip azat ettirerek veya kaçarak, arabalarla ya da yaya olarak ovalara, sıcak nehirlere gittiler. Çoğu cezalandırıldı, Sibirya’ya sürüldü, çoğu yollarda soğuktan ve açlıktan öldü, kendiliğinden geri dönenler oldu ve görünür bir sebep olmadan hareket, başladığı gibi kendiliğinden yatıştı. Ama halkta bu sualtı hareketi durmadı, tuhaf, beklenmedik, aynı zamanda basit, doğal ve güçlü bir şekilde yeniden ortaya çıkmak için biriktiler; şimdi, 1812 yılında, halka yakın yaşayan biri, bu sualtı akımlarının içten içe büyük faaliyet gösterdiklerini, dışarı vurmaya yakın olduklarım görebilirdi.</p>
				<p>Alpatıç, yaşlı Prens ölmeden bir süre önce Boguçarovo’ya gelince halk arasında kaynaşma olduğunu, köylüleri bozkır bölgesine giden (köyleri yağmacı Kazaklara bırakarak) Lısiye Gori’de altmış verstlik bir alanda olup bitenlerin aksine burada köylülerin Fransızlarla ilişkide oldukları söylentisinin dolaştığını, elden ele gezen birtakım bildiriler aldıklarını, yerlerinden ayrılmadıklarını gördü. Halk arasında büyük nüfuz sahibi Karp, geçenlerde bir beylik araba ile oralara gitmiş, terk edilmiş köylerin Kazaklar tarafından talan edildiğini, ama Fransızların bunlara dokunmadığını öğrendi. Başka bir mujiğin bir gün önce (Fransızların bulunduğu) Vişluhova köyünden köylülere hiçbir zarar verilemeyeceğini, kalırlarsa onlardan alınan her şeyin bedelinin ödeneceğini köylülere ilan eden Fransız generalinin bir bildirisini getirdiğini biliyordu. Buna delil olarak mujik Vişluhova’dan ot için peşin olarak kendisine verilen yüz ruble değerinde banknotlar (bunun sahte olduğunu bilmiyordu) getirmişti. </p>
				<p>En önemlisi, Alpatıç Prenses’in eşyasını Boguçarovo’ dan taşımak için muhtara arabaları hazırlama emrini verdiği gün sabah köyde bir toplantı yapılmış, burada köyden çıkmamaya, beklemeye karar verilmişti. Yine de zamanın tahammülü yoktu. Önder, Prens’in öldüğü gün, 15 Ağustos’ta gitmesi için Prenses Mariya’ya ısrar ediyordu, çünkü tehlike baş göstermişti. Ayın on altısından sonra hiçbir sorumluluk kabul etmeyeceğini söylüyordu. Prensin öldüğü gün, akşamüstü gitti, ertesi gün cenaze törenine gelmeye söz verdi. Ama Fransızların ansızın ilerledikleri haberini alınca ertesi gün gelemedi; ancak kendi malikânesinden ailesini ve bütün değerli eşyasını taşımaya zaman bulabildi.</p>
				<p>Yaşlı Prens’in “Dronuşka” diye çağırdığı Muhtar Dron, Boguçarovo’yu otuz yıl yönetmişti.</p>
				<p>Dron, yaşlandıkça sakalını daha çok uzatan, böylece altmış yetmiş yaşına kadar hiç değişmeden, saçına tek bir ak düşmeden ve bir tek dişi eksilmeden yaşayan, altmış yaşında da otuzunda olduğu kadar dinç, güçlü, sağlam mujiklerdendi.</p>
				<p>Dron, sıcak şehirlere doğru yapılan ve başkaları gibi onun da katıldığı göçten biraz sonra Boguçarovo’ya muhtar olmuş, o zamandan beri, yani yirmi üç yıl kusursuz olarak bu görevde kalmıştı. Mujikler efendilerinden çok ondan korkarlardı, herkes ona saygı gösterir, şaka yollu onu “bakan” diye çağırırlardı. Hizmeti süresince Dron bir kez bile sarhoş görülmemiş, hasta olmamıştı; hiçbir zaman ne uykusuz geçen gecelerden ne de, nasıl olursa olsun, herhangi bir işten sonra küçücük bir yorgunluk belirtisi gösterir, okuryazar olmamakla birlikte hiçbir para hesabını ve kocaman yük arabalarıyla sattığı unların kaç pud<a class="si-noteref epub-type_noteref" href="#f104" id="ref_f104">104</a> olduğunu unutmaz, Boguçarovo tarlalarında her <em>desyatina’</em>daki<a class="si-noteref epub-type_noteref" href="#f105" id="ref_f105">105</a> tınazı bildirdi.</p>
				<p>İşte bu Dron’u, yağma edilmiş olan Lısiye Gori’den gelen Alpatıç Prens’in cenaze gününde yanına çağırdı, Prenses’in arabaları için on iki, eşyayı taşıyacak araba için de on sekiz atın Boguçarovo’dan hareket etmek üzere hazırlanmasını emretti. Gerçi köylüler borçlu<a class="si-noteref epub-type_noteref" href="#f106" id="ref_f106">106</a> köylülerdi ama Alpatıç’a göre, bu emrin yerine getirilmesi zorlukla karşılaşamazdı çünkü Boguçarovo’da iki yüz otuz aile vardı, köylüler varlıklıydılar; ama muhtar Dron emri dinledikten sonra sessizce gözlerini indirdi. Alpatıç, tanıdığı ve kendilerinden araba alınmasını emrettiği köylerin adlarını ona bildirdi. </p>
				<p>Dron, bu köylülere ait hayvanların iş başında olduğunu söyledi, Alpatıç, başka köylerin adlarını verdi. Dron’a göre bunların da hayvanları yoktu; bir kısmı hükümetin arabalarında çalışıyordu, bir kısmı yorgundu, bazılarının atları ise yemsizlikten ölmüştü. Dron’a göre yalnız binek arabaları için değil, yük arabaları için de hayvan bulmak imkânsızdı.</p>
				<p>Alpatıç, dikkatle Dron’a baktı, kaşlarını çattı. Nasıl Dron köylülerin örnek muhtarıysa, Alpatıç da Prens’in malikânesini yirmi yıl boşuna idare etmemiş örnek bir kâhyaydı. İlişkide bulunduğu halkın ihtiyaçlarını, içgüdülerini sezgisiyle aralamakta yüksek bir kabiliyeti vardı; bunun için mükemmel bir idareciydi. Dron’a bakınca yanıtlarının kendi düşüncelerini değil, Boguçarovo halkının genel duygusunu gösterdiğini hemen anlamıştı. Yine de Alpatıç biliyordu ki zenginleşmiş olan ve halkça sevilmeyen Dron iki karargâh arasında: Efendilerle köylülerin karargâhları arasında sallanmak zorundaydı. Bu sallantıyı onun bakışlarında görmüştü; bunun için Alpatıç; kaşlarını çatarak Dron’a yaklaştı.</p>
				<p>“Dinle, Dronuşka!” dedi. “Bana boş laf etme, köylerin boşaltılmasını, düşmanla kimsenin kalmamasını Ekselans Prens Andrey Nikolayeviç bana kendileri emrettiler, çarın da bu konuda bir emri var. Kim kalırsa Çar’a ihanet etmiş olacak, anlıyor musun?”</p>
				<p>Dron, gözlerini kaldırmadan, “Evet, efendim,” diye yanıt verdi. </p>
				<p>Alpatıç, bu yanıta kanmamıştı.</p>
				<p>Başını sallayarak, “Bana bak, Dron, sonra kötü olur!” dedi. </p>
				<p>Dron, kederli bir tavırla, “Siz ne derseniz o olur!” dedi. </p>
				<p>Alpatıç, elini koynundan çıkarıp azametli bir jestle Dron’un ayakucuna doğru uzatıp yeri işaret ederek, “Bana bak, Dron, kes!” dedi, “Ben senin yalnız içindekileri değil, üç arşın altındakileri bile görürüm.” </p>
				<p>Dron şaşırdı, kaçamak bir bakışla Alpatıç’a baktı, sonra yine gözlerini yere indirdi.</p>
				<p>“Boş lafı bırak; herkese söyle, Moskova’ya gitmek üzere hazırlansınlar, Prenses’in eşyaları için yarın sabah arabaları hazırlasınlar, hem sen de toplantıya gitme. Dinliyor musun?”</p>
				<p>Dron birden onun ayaklarına kapandı, “Yakov Alpatıç, beni görevden al! Anahtarları al, bana yol ver, Tanrı aşkına.”</p>
				<p>Alpatıç, sert bir tavırla, “Kes, kes!” dedi. “Senin içini üç arşın aşağıya kadar görüyorum,” diye yineledi. Arı yetiştirmedeki hünerinin, yulaf ekme zamanını bilmenin, yaşlı Prens’i yirmi yıl memnun etmenin ona çoktan büyücü şöhreti kazandırdığını ve insanın üç arşın aşağısını görmenin büyücülere vergi olduğunu biliyordu.</p>
				<p>Dron kalktı, bir şey söylemek istiyordu, ama Alpatıç onun sözünü kesti: </p>
				<p>“Aklınızdan geçirdiğiniz şey ne? Ha? Ne düşündünüz? Ha?”</p>
				<p>Dron, “Halkla ne yapacağım?” dedi. “Büsbütün baştan çıktı. Ben de onlara söylüyorum...”</p>
				<p>Alpatıç, “İşte söylüyorum ya,” dedi. “İçiyorlar mı?” diye kısaca sordu.</p>
				<p>“Hep baştan çıktılar, Yakov Alpatıç: İkinci bir fıçı getirdiler.”</p>
				<p>“Bak dinle, ben güvenlik komiserine gidiyorum, sen de insanlara söyle, bütün bunları bıraksınlar, arabalar hazır olsun.”</p>
				<p>“Baş üstüne,” diye yanıt verdi Dron.</p>
				<p>Yakov Alpatıç, daha fazla ısrar etmedi. Halkı o uzun zaman idare etmişti. İnsanları itaat ettirmenin başlıca çaresinin, onlarda itaat etmemezlik edebilecekleri fikrini uyandırmamak olduğunu bilirdi. Dron’dan itaatlice bir “baş üstüne” koparan Yakov Alpatıç, (her ne kadar askerî bir müfrezenin yardımı olmadan arabaların temin edilemeyeceğinden şüphe etmiyor, hatta buna hemen hemen inanmış bulunuyorduysa da) bununla yetindi.</p>
				<p>Gerçekten de akşamüstü arabalar toplanmadı, köyde meyhanenin önünde yine köylü toplantısı oldu, bu toplantıda atları ormana sürme, araba vermeme kararı alındı. Alpatıç Prenses’e bu konuda bir şey söylemeyerek Lısiye Gori’den gelen kendi eşyasının boşaltılmasını, bu atların Prenses’in kupa arabası için hazırlanmasını emretti, kendisi de idare binasına gitti. </p>
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f104"><a class="si-backref" href="#ref_f104">104</a><span class="si-footnote-text"> 16.380 kilogram.</span></div>
					
						<div class="si-footnote html5_aside epub-type_footnote" id="f105"><a class="si-backref" href="#ref_f105">105</a><span class="si-footnote-text"> 1.092 hektar.</span></div>
					
						<div class="si-footnote html5_aside epub-type_footnote" id="f106"><a class="si-backref" href="#ref_f106">106</a><span class="si-footnote-text"> Derebeyine vergi ile bağlı köylü.</span></div>
				</div>
  </body>
</html>