<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-8">
<div class="html5_section">
				<h1 class="subchapter">VIII</h1>
				
				<p class="margin">Sessizlik oldu. Kontes misafire nazikçe gülümsüyor, ama eğer şimdi kalkıp giderse, hiç gücenmeyeceğini de gizlemeyerek bakıyordu. Misafirin kızı annesine sorarca göz atarak kalkmak için elbisesini düzeltmeye başlamıştı ki ansızın kapıda ayak sesleri, birbirine çarpan, devrilen sandalyelerin gürültüsü duyuldu, on üç yaşlarında bir kız çocuğu kısa muslin eteğinde sakladığı bir şeyle içeri düştü, odanın ortasında durdu. Belli ki önceden tasarlanmamış bir şeydi bu. O sırada kapıda koyu kızıl yakalı bir üniversiteli, bir muhafız subayı, on beş yaşlarında bir kız, çocuk ceketi giymiş tombul, al yanaklı bir erkek çocuk göründü.</p>
				<p>Kont fırladı, kaçan kızın önünde kollarını açtı.</p>
				<p>“İşte o!” diye gülerek bağırdı. “İsim gününün kahramanı! <em>Ma chère</em>, günün kahramanı!”</p>
				<p>“<em>Ma chère, il y a un temps pour tout,</em>”<a class="si-noteref epub-type_noteref" href="#f122" id="ref_f122">122</a> dedi ve kocasına dönerek ilave etti: “Onu hep sen şımartıyorsun, <em>Elie</em>.”</p>
				<p>Misafir hanım, “<em>Bonjour, ma chère, je vous félicite,</em>”<a class="si-noteref epub-type_noteref" href="#f123" id="ref_f123">123</a> dedi. Annesine döndü. “<em>Quelle délicieuse enfant</em>.”<a class="si-noteref epub-type_noteref" href="#f124" id="ref_f124">124</a></p>
				<p>Kara gözlü, büyücek ağızlı, çirkince ama canlı bir kız çocuğuydu; hızlı koşmaktan korsajdan fırlamış minicik açık omuzları, arkaya düşmüş siyah bukleleri, incecik çıplak kolları, dantelli bir pantolon ve üstü açık pabuçlar içindeki küçücük bacak ve ayaklarıyla çocuklukla genç kızlık arasındaki o mutlu çağdaydı. Babasından kaçarak annesine koştu, onun sert uyarısına aldırış etmeksizin kızaran yüzünü dantelli atkısında gizledi ve güldü. Eteğinin altından çıkardığı bir bebek üzerine kesik kesik bir şeyler anlatarak gülüyordu.</p>
				<p>“Gülüyor musunuz?.. Bebek... Mimi... Görüyor musunuz?”</p>
				<p>Nataşa gülmekten konuşamıyordu. Annesinin göğsüne düştü. Öyle yüksekten, öyle çınlayan bir kahkaha salıverdi ki herkes, hatta kurumlu misafir bile kendini tutamayarak güldü.</p>
				<p>Annesi yapmacık bir öfkeyle kızı iterek, “Hadi bakayım,” dedi, “maymun suratlı bebeğini al da git, hadi!” Misafire dönerek ekledi: “Bu benim küçük kızım.”</p>
				<p>Nataşa yüzünü annesinin dantelli şalından bir an için ayırdı, gülmekten yaşaran gözleriyle ona aşağıdan yukarı baktı, yine yüzünü gizledi.</p>
				<p>Bu mutlu aile sahnesini izlemek zorunda kalan misafir bir şeyler söyleme gereği duydu.</p>
				<p>Nataşa’ya, “Söyler misiniz şeker kızım,” dedi, “bu Mimi neyiniz oluyor? Kızınız, öyle mi?”</p>
				<p>Misafirin çocuk taklidi yaparak konuşması Nataşa’nın hoşuna gitmemişti. Yanıt vermedi, soğuk bir yüzle ona baktı.</p>
				<p>Bu sırada bütün gençler; Prenses Anna Mihailovna’nın oğlu subay Boris, Kont’un büyük oğlu üniversiteli Nikolay, yeğeni on dört yaşındaki Sonya, küçük oğlu Petruşa hep birden salona gelip oturmuşlardı. Yüzlerinde oynaşan heyecanı, neşeyi görgü sınırından aşırmamaya çabaladıkları görülüyordu. Belli ki, böyle ansızın koşup geldikleri arka odalardaki konuşmaları buradaki, şehir dedikodularına ya da <em>Comtesse Apraksine</em>’e dair konuşmadan daha hoştu. Ara sıra birbirlerinin yüzüne bakıyor, gülmemek için kendilerini zor tutuyorlardı.</p>
				<p>İki genç, üniversiteliyle subay, çocukluk arkadaşı ve yaşıttılar, ikisi de yakışıklıydı. Ama birbirlerine benzemezlerdi. Boris durgun, güzel yüzünün çizgileri ince ve düzgün, uzun boylu sarışın bir delikanlıydı; Nikolay orta boylu, kıvırcık saçlı, açık yüzlü bir gençti. Üst dudağının üzerinde siyah tüyler belirmiş, bütün yüzüne bir azim ve heyecan ifadesi vermişti. Nikolay, salona girince kızarmıştı. Söyleyecek bir şey aradığı ama bulamadığı anlaşılıyordu. Boris’se tersine, hemen söyleyecek bir şey bulmuştu: Sakin, alaylı bir eda ile bebek Mimi’yi daha genç kızken, burnu sağlamken tanıdığını, beş yıl içinde iyice yaşlandığını, başının yer yer çatladığını söyledi. Söyledikten sonra Nataşa’ya baktı. Nataşa başını öteye çevirerek, gözlerini yummuş, için için ve katılırcasına gülen erkek kardeşine baktı, kendini artık daha fazla tutamadı, yerinden fırladı, ufacık ayaklarının bütün hızıyla odadan kaçtı. </p>
				<p>Boris gülmüyordu. Annesine döndü ve gülümser bir yüzle, “Siz de galiba gitmek istiyordunuz değil mi <em>maman</em>?<a class="si-noteref epub-type_noteref" href="#f125" id="ref_f125">125</a> Araba lazım mı?” dedi.</p>
				<p>Annesi gülümseyerek, “Evet,” dedi, “git söyle hazır olsun.”</p>
				<p>Boris sessizce kapıdan çıktı, Nataşa’nın arkasından gitti. Şişman çocuk, oyunlarının bozulmasına canı sıkılmış gibi öfkeyle arkalarından koştu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f122"><a class="si-backref" href="#ref_f122">122</a><span class="si-footnote-text"> Şekerim, her şeyin bir zamanı var.</span></div>
					
						<div class="si-footnote html5_aside epub-type_footnote" id="f123"><a class="si-backref" href="#ref_f123">123</a><span class="si-footnote-text"> Günaydın şekerim, sizi kutlarım.</span></div>
					
						<div class="si-footnote html5_aside epub-type_footnote" id="f124"><a class="si-backref" href="#ref_f124">124</a><span class="si-footnote-text"> Ne tatlı çocuk.</span></div>
					
						<div class="si-footnote html5_aside epub-type_footnote" id="f125"><a class="si-backref" href="#ref_f125">125</a><span class="si-footnote-text"> Anne.</span></div>
				</div>
  </body>
</html>