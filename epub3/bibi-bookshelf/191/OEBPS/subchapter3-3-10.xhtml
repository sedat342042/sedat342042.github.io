<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-10">
<div class="html5_section">
				<h1 class="subchapter">X</h1>
				
				<p class="margin">Ayın otuzunda Piyer Moskova’ya dönmüş bulunuyordu. Surlara henüz ulaşmıştı ki, Kont Rastopçin’in yaverlerinden biriyle karşılaştı. Yaver, “Biz de her yanda sizi arıyorduk,” dedi. “Kont, sizi mutlaka görmek istiyor. Çok önemli bir iş için hemen gidip kendisini bulmanızı rica ediyor.”</p>
				<p>Piyer evine gitmeden, bir arabaya binip başkomutanın yanına gitti.</p>
				<p>Kont Rastopçin, Sokolniki sayfiyesindeki köşkünden daha o sabah şehre dönmüştü. Kont’un evindeki bekleme ve kabul salonları, kimi daveti üzerine, kimisi de emir almak için gelmiş memurlarla doluydu. Vasilçikov ile Platov Kont’u görmüş, ona, Moskova’yı savunmanın imkânsızlığını, şehrin teslim edileceğini açıklamışlardı. Bu haber şehir halkından gizleniyordu ama memurlar, çeşitli büroların şefleri, Rastopçin’in de bildiği gibi, Moskova’nın düşman eline geçeceğini biliyorlardı; sorumluluk almamak adına, kendi mıntıkalarında nasıl hareket etmeleri gerektiğini başkomutana sormak için gelmişlerdi.</p>
				<p>Piyer kabul salonuna girdiği sırada ordudan gelen bir ulak, Kont’un yanından çıkıyordu.</p>
				<p>Ulak, kendisine sorulan sorulara umutsuz bir el hareketiyle yanıt vererek salondan geçti.</p>
				<p>Piyer, kabul salonunda beklerken orda bulunan genç yaşlı, asker sivil, önemli önemsiz memurları yorgun bir bakışla gözden geçirdi. Hepsi, kaygılı, hoşnutsuz görünüyordu. Piyer bir gruba yaklaştı, içlerinden birini tanıyordu. Piyer’le selamlaşarak konuşmalarına devam ettiler.</p>
				<p>“Onu kovup sonra tekrar çağırmaktan da bir kötülük çıkmaz, ama böyle bir durumda hiçbir şeyden emin olunamaz.”</p>
				<p>Başka birisi, elinde tuttuğu bir basılı kâğıdı göstererek, “Evet ama bakın ne yazıyor,” dedi. </p>
				<p>Birincisi, “Bu başka iş. Halk için bu lazım,” diye karşılık verdi. </p>
				<p>Piyer sordu:</p>
				<p>“Neymiş o?”</p>
				<p>“Yeni bir afiş.”</p>
				<p>Piyer, afişi eline aldı, okumaya başladı:</p>
				<p>“Yüce Prens, kendisine doğru yaklaşan kıtalarla bir an önce birleşmek üzere Mojaisk’i geçmiş ve tahkimli mevzilere yerleşmiştir, orada düşman onu ansızın bastıramaz. Buradan kendisine cephanesiyle birlikte kırk sekiz top gönderilmiştir ve o Moskova’yı kanının son damlasına kadar savunacağını, sokaklarda bile dövüşmeye hazır olduğunu söylemektedir. Siz, kardeşler, devlet dairelerinin kapanmış olmasına bakmayın: Elbette onları emniyet altına almak gerekiyordu Biz o haydudun hakkından geleceğiz! Zamanı geldiğinde bana şehirli, köylü kahramanlar gerekecek. Bir iki güne kadar göreve çağıracağım, şimdi buna gerek yok diye susuyorum. O zaman, baltayla gelirseniz iyi, kargıyla gelirseniz fena değil, üç dişli dirgen en iyisi: Fransızlar bir çavdar demetinden daha ağır değildirler. Yarın, yemekten sonra İber tasvirini Yekaterina Hastahanesi’ne, yaralılara götüreceğim. Orada suyu takdis edeceğiz, yaralılar çabucak iyileşecek, ben de artık iyileştim; gözüm ağrıyordu, ama şimdi gözlerimi dört açtım.”</p>
				<p>Piyer, “Ama askerler bana, şehrin içinde savaşmanın asla mümkün olmadığını söylemişlerdi,” dedi, “mevzilerin...”</p>
				<p>Birinci memur, “Biz de bunu konuşuyorduk ya,” dedi. </p>
				<p>Piyer, “Gözüm ağırıyordu ama şimdi gözlerimi dört açtım da ne demek?” diye sordu.</p>
				<p>Yaver, gülümseyerek, “Kont’un gözünde arpacık çıkmıştı,” dedi, “halkın gelip, nesi var diye sorduklarını kendisine bildirdiğim zaman çok üzülmüştü. Ha, sahi, Kont, aileniz arasında bazı can sıkıcı işler geçtiğini duymuştuk; karınız, Kontes, sözde...”</p>
				<p>Piyer, ilgisizlikle, “Ben hiçbir şey duymadım,” dedi. “Nedir o duyduğunuz?”</p>
				<p>“Hayır, malum ya, çoğu zaman uydururlar böyle şeyleri. Ben duyduğumu naklediyorum.”</p>
				<p>“İyi ya, ne duydunuz?” </p>
				<p>Yaver, aynı gülümsemeyle, “Diyorlar ki,” dedi. “Kontes, karınız, Avrupa’ya gitmeye hazırlanıyormuş. Herhalde dedikodu olacak.”</p>
				<p>Piyer, etrafına dalgın dalgın bakınarak, “Herhalde,” dedi. Sonra kısa boylu, temiz, mavi kaftanlı, kar gibi beyaz, uzun sakallı, yine öyle beyaz kaşlı, pembe yüzlü ihtiyarı göstererek, “Bu da kim?” diye sordu.</p>
				<p>“Bu mu? Bu, tüccardır, yani hancı Vereşçagin. Şu beyanname işini duymuşsunuzdur belki.”</p>
				<p>Piyer, gözlerini yaşlı tüccarın sakin, kararlı yüzüne dikip onda bir hainlik belirtisi arayarak, “Ya, demek Vereşçagin!” dedi.</p>
				<p>“Bu, o değil. Beyannameyi yazanın babası bu. Ötekisi, genç. Kodeste şimdi, galiba işi de kötüye varacak.” </p>
				<p>Göğsü nişanlı bir ihtiyarla, boynunda haç nişanı asılı bir Alman memur konuşanlara yaklaştı.</p>
				<p>“Bakınız,” diye anlatıyordu yaver, “bu karışık bir hikâyedir. Bu beyanname iki üç ay önce ortaya çıkmıştı. Kont’a haber verdiler. O da inceleme yapılmasını emretti. Gavrilo İvaniç tahkikata başladı, beyanname elden ele tam altmış üç yer dolaşmış. Gavrilo bunlardan birini buluyor: ‘Beyannameyi kimden aldınız?’, ‘Falancadan.’ Falanca bulunuyor: ‘Siz kimden aldınız?’ Böylece Vereşçagin’e kadar dayanıyor... Vereşçagin... Yarı cahil bir tacir, saf bir adam,” diye gülümseyerek devam etti yaver, “ona soruyorlar: ‘Sen kimden aldın?’ İşin önemli tarafı şu ki, biz onun beyannameyi kimden aldığını biliyoruz. Posta müdüründen, başka kimden alabilir ki. Ama açık ki, aralarında anlaşmışlar. Kimseden almadım, diyor, ben kendim yazdım. Tehdit ediyorlar, rica ediyorlar, ama o direniyor: Ben yazdım da ben yazdım. Konuyu Kont’a bildirdiler. Kont yanına getirilmesini emretti. ‘Beyannameyi sana kim verdi?’ ‘Ben yazdım.’ Kont’u bilirsiniz! Dehşetle parladı, düşünün bir: Böyle bir küstahlık, yalan, inat!”</p>
				<p>Piyer, “Ha, anlıyorum,” dedi, “Kont, onun Klüçariyev’i ele vermesini istiyordu.”</p>
				<p>Yaver, ürkerek, “Hiç de değil,” diye karşılık verdi, “Klüçariyev’in zaten sabıkası vardı, o yüzden de sürüldü ya. Ama şu var; Kont, çok öfkelenmişti. ‘Sen nasıl bunu yazabildin?’ dedi, masanın üstünden Hamburg gazetesini aldı. ‘İşte burada. Sen yazmadın, ama tercüme ettin, hem de kötü bir tercüme, çünkü sen Fransızca bilmezsin, aptal herif.’ Ne dersiniz? ‘Hayır,’ diyor, ‘ben bir yerde filan okumadım, kendim yazdım.’ ‘Ya, mademki öyle, demek ki sen bir hainsin, ben de seni mahkemeye vereceğim, asılacaksın. Söyle, kimden aldın?’ ‘Ben bir yerden almadım, kendim yazdım.’ İş bu kadarla kaldı. Kont, babasını da çağırdı: Değişen bir şey olmadı. Mahkemeye verdiler, mahkûm ettiler, galiba da küreğe... İşte şimdi babası yalvarmaya gelmiş; amma da kötü çocuk! Biliyor musunuz, hani şu tüccar çocuklarından biri züppe, yakışıklı, bir yerlerde de kursa filan devam etmiş ya, kendini dev aynasında görüyor. İşte böyle bir çocuk. Babası, şurada Kamenski Köprüsü’nde bir han işletir, biliyorsunuz, bu handa ulu Tanrı’nın büyük bir tasviri vardır, bir elinde saltanat asası, ötekinde dünya. Oğlan, bu tasviri birkaç gün için eve aldı ve ne yapsa beğenirsiniz! Bir alçak ressam bulmuş...”</p>
				
				
				
				</div>
  </body>
</html>