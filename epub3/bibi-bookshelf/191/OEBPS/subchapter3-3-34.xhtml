<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-34">
<div class="html5_section">
				<h1 class="subchapter">XXXIV</h1>
				
				<p class="margin">Piyer, ara sokakları koşarak geçip kucağındakiyle birlikte Povarskaya’nın köşesinde Gurzinski Parkı’na doğru geri döndüğü zaman burası öyle kalabalıktı; evlerden kurtarılıp yığılan eşyalarla öyle dolmuştu ki, çocuğu aramak için daha demin geçtiği bir yeri tanıyamadı. Burada Rus ailelerinden, yangından kurtarılmış eşyalarından başka, çeşitli sınıflara mensup birçok Fransız askeri de vardı. Piyer onlara bakmadı bile. Memurun ailesini bularak çocuğu anasına vermek, sonra gidip daha başkalarını kurtarmak için acele ediyordu. Piyer’e, daha yapacak bir sürü işi varmış, bunları hemen yapması gerekiyormuş gibi geliyordu. Koşmaktan ve yangının sıcaklığından kızışan Piyer; çocuğu kurtarmak için ileri atıldığı sırada duyduğu gençlik heyecanını, azmini, çevikliğini şimdi bir kat daha kuvvetle duyuyordu. Çocuk artık sakinleşmişti; küçük elleriyle Piyer’e sarılmış, kucağında oturuyor, vahşi bir hayvan yavrusu gibi etrafına bakınıyordu. Piyer, çocuğa ara sıra bir göz atıp gülümsüyordu; bu korkmuş, hastalıklı yüzde insanın içine dokunan bir şeyler varmış gibi geliyordu ona.</p>
				<p>Memur da, karısı da eski yerlerinde yoktular. Piyer, karşılaştığı her yüzü süzerek halkın arasında hızlı adımlarla dolaşıyordu. Sırtına işlemeli yeni bir gocuk, ayağına yeni çizmeler giymiş çok güzel, çok yaşlı, Doğululara benzeyen bir erkekle, ona çok benzeyen bir yaşlı kadın ve bir genç kadından ibaret bir Ermeni ya da Gürcü ailesi ilişti gözüne. Bu çok genç kadın; ince, siyah hilal kaşları, görülmedik bir tatlılıkta gül rengi, uzun ama ifadesiz yüzüyle Piyer’e, Doğu güzelliğinin mükemmel bir örneği gibi geldi. Meydanın üstünde duran darmadağın, karmakarışık eşyaların, kalabalığın arasında, gösterişli atlas kürkü, parlak menekşe rengi başörtüsüyle, karların üstüne atılmış ince, kokulu bir bitkiye benziyordu. Yaşlı kadının biraz arkasında, denklerin üstüne oturmuştu. Uzun kirpikli, hareketsiz, kocaman, kara, çekik gözlerini yere dikmişti. Güzelliğini bildiği ve koruduğu belliydi. Bu yüz, Piyer’i hayrete düşürdü, parmaklıkların yanında telaşla yürürken birkaç kez ona baktı. Parmaklığın sonuna gelip de aradıklarını orada da bulamayınca durdu, bakındı. </p>
				<p>Kucağında bir çocuk taşıyan Piyer şimdi eskisinden daha çok göze çarpıyordu; erkek, kadın, birkaç Rus başına toplandılar.</p>
				<p>“Birini mi kaybettiniz?”</p>
				<p>“Asilzadelerdensiniz galiba?”</p>
				<p>“Çocuk kimin?” diye sordular.</p>
				<p>Piyer, çocuğun az önce şurada çocuklarıyla oturan siyah paltolu bir kadının olduğunu söyledi. “Nereye gittiğini bilen var mı?” diye sordu. </p>
				<p>Yaşlı bir diyakoz, çiçek bozuğu bir yaşlı kadına,  “Herhalde bunlar Anferovlar olacak,” dedi. “Tanrım acı bize, Tanrım acı bize!” diye ekledi sonra. </p>
				<p>Yaşlı kadın, “Anferovlar nerede?” dedi. “Anferovlar daha sabahtan gittiler, bu ya Mariya Nikolayevnalar olacak ya da İvanov.”</p>
				<p>Bir uşak, “Bir kadından söz ediyor; Mariya Nikolayevna bir hanımefendidir,” dedi. </p>
				<p>Piyer, söze karıştı.</p>
				<p>“Tanırsınız mutlaka, uzun dişli, zayıf.”</p>
				<p>“Ta kendisi, Mariya Nikolayevna.”</p>
				<p>“Bu kurtlar,” diye Fransız askerlerini gösterdi yaşlı kadın, “saldırır saldırmaz onlar da bahçeye kaçtılar.” </p>
				<p>Diyakoz, “Aman Tanrım acı bize!” diye tekrarladı. </p>
				<p>Yaşlı kadın, “İşte şurada, geçin, onlar oradalar. Ta kendisi. Kendini parçalıyor, ağlıyordu,” dedi. “Ta kendisi, işte şuracıkta.”</p>
				<p>Piyer’in kocakarıyı dinlediği yoktu. Birkaç saniyeden beri, gözlerini ayırmadan, birkaç adım ötede olup bitenleri izliyordu. Ermeni ailesine ve Ermenilerin yanlarına sokulan iki Fransız askerine bakıyordu. Bu askerlerden biri, ufak tefek, yerinde duramayan bir adamdı; beli iple sıkılmış mavi bir kaput giymişti. Başında kalpak vardı, yalınayaktı, Piyer’in özellikle gözüne çarpan ötekisi, uzun boylu, iri kemikli, zayıf bir adamdı, hareketleri ağırdı, yüzünden aptallık akıyordu. Friz bir kaput, mavi bir pantolon giymişti, ayaklarında uzun konçlu, kocaman süvari çizmeleri vardı. Mavi kaputlu, yalınayak Fransız Ermenilerin yanına gelir gelmez bir şeyler söyleyerek ihtiyarın ayaklarına saldırdı; ihtiyar hemen, hızlı hızlı çizmelerini çıkarmaya başladı. Kaputlu olan, güzel Ermeni kadınının karşısına dikilmiş, ellerini ceplerine sokup sessizce, kımıldanmadan ona bakıyordu. Piyer, çocuğu hemen yaşlı kadına uzatarak, emredercesine, “Al çocuğunu,” dedi. Ve bağıran çocuğu yere oturtarak, “Ver, onlara ver,” dedi, sonra tekrar Fransızlarla, Ermeni ailesine baktı. İhtiyar artık yalınayaktı. Onun son çizmesini de çıkaran küçük Fransız iki çizmeyi birbirine vurdu<em>. </em>İhtiyar hıçkırarak bir şeyler söylüyordu. Ama Piyer bunları ancak şöyle bir fark etti, bu sırada bütün dikkati, ağır ağır sallanarak genç kadına doğru yaklaşan ve cebinden çıkardığı elini onun boynuna atan kaputlu Fransız’a çevrilmişti.</p>
				<p>Güzel Ermeni kadın uzun kirpiklerini yere dikmiş hep öyle hareketsiz oturuyor, askerin kendisine yaptığı şeyi sanki görmüyor, duymuyordu.</p>
				<p>Piyer, kendisiyle Fransızların arasındaki birkaç adımlık mesafeyi koşarak aşarken, uzun boylu, kaputlu plaçkacı, Ermeni kadının boynundaki gerdanlığı koparmıştı bile; kadın ellerini boğazına götürerek acı acı bağırıyordu. Piyer çılgın, boğuk bir sesle, “<em>Laissez, cette femme!”</em><a class="si-noteref epub-type_noteref" href="#f365" id="ref_f365">365</a> diye haykırarak uzun boylu, iri kemikli askeri omuzundan yakalayıp itti. Asker düştü, kalktı, kaçıp gitti. Ama arkadaşı çizmeleri bir kenara atarak kasaturasını çekti, Piyer’in üstüne yürüdü.</p>
				<p>“<em>Voyons, pas de bêtises!”</em><a class="si-noteref epub-type_noteref" href="#f366" id="ref_f366">366</a> diye bağırıyordu.</p>
				<p>Piyer, çılgınca bir heyecana kapılmıştı; böyle bir hale düştüğü zaman gözü dünyayı görmez olur, gücü on katına çıkardı. Çıplak ayaklı Fransız’ın üstüne atıldı, o daha kasaturasını çekmeye zaman bulamadan herifi yere devirdi, yumruklamaya başladı. Çevredeki kalabalık şevklendirici naralar atıyordu, tam bu sırada Fransız <em>uhlan’</em>larının atlı devriyesi köşeden belirdi. <em>Uhlan’</em>lar dörtnala gelip Piyer’le Fransız’ın etrafını sardılar. Piyer, bundan sonra neler olup bittiğini hatırlamıyordu, aklında kalan şey, birisini dövdüğü, kendisinin dövüldüğü, sonunda ellerinin bağlandığı, başına bir yığın Fransız askerinin üşüşüp üstünü başını aradıklarıydı. Piyer’in anlayabildiği ilk sözler, “<em>Il a un poignard, lieutenant,”</em><a class="si-noteref epub-type_noteref" href="#f367" id="ref_f367">367</a> oldu. </p>
				<p>Subay, “<em>Ah, une arme!”</em><a class="si-noteref epub-type_noteref" href="#f368" id="ref_f368">368</a> deyip Piyer’le birlikte tutuklanan çıplak ayaklı Fransıza döndü:</p>
				<p>“<em>C’est bon, vous direz tous cela au conseil de guerre,”</em><a class="si-noteref epub-type_noteref" href="#f369" id="ref_f369">369</a> diye ekledi. Sonra Piyer’e sordu:</p>
				<p>“<em>Parlez-vous français?”</em><a class="si-noteref epub-type_noteref" href="#f370" id="ref_f370">370</a></p>
				<p>Piyer, kan oturmuş gözlerini etrafta dolaştırdı, yanıt vermedi. Yüzü çok korkunç bir hal almış olmalıydı ki, subay bir şeyler fısıldadı, devriyeden dört asker daha ayrılıp Piyer’in iki yanına geçtiler. Piyer’den durabildiği kadar uzak duran subay, “<em>Parlez-vous français?” </em>diye yeniden sordu. “<em>Faites venir l’interprête.”</em><a class="si-noteref epub-type_noteref" href="#f371" id="ref_f371">371</a></p>
				<p>Sıraların arasından sivil bir adam çıkıp ilerledi, Rus şehirlileri gibi giyinmişti. Piyer, elbisesine, konuşmasına bakarak bunun Moskova mağazalarından birindeki bir Fransız olduğunu hemen anladı. Piyer’i gözden geçiren tercüman, “<em>Il n’a pas l’air d’un homme du peuple,”</em><a class="si-noteref epub-type_noteref" href="#f372" id="ref_f372">372</a> dedi. </p>
				<p>Subay, <em>“Oh, oh! Ça m’a bien l’air d’un des incendiaires,”</em><a class="si-noteref epub-type_noteref" href="#f373" id="ref_f373">373</a> dedi. “<em>Demandez-lui ce qu’il est?”</em><a class="si-noteref epub-type_noteref" href="#f374" id="ref_f374">374</a> diye ekledi. </p>
				<p>Tercüman sordu:</p>
				<p>“Sen kimsin? Hükümet adamlarına yanıt vermeye mecbursun.”</p>
				<p>Piyer, ansızın, “<em>Je ne vous dirai pas qui je suis. Je suis votre prisonnier. Emmenez-moi,”</em><a class="si-noteref epub-type_noteref" href="#f375" id="ref_f375">375</a> dedi.</p>
				<p>“Ah! Ah!” diye homurdandı subay. “<em>Marchons!”</em><a class="si-noteref epub-type_noteref" href="#f376" id="ref_f376">376</a></p>
				<p>Halk, <em>uhlan’</em>ların etrafına toplanmıştı. Az önceki çiçek bozuğu yaşlı kadın kız çocuğuyla birlikte Piyer’in yanına sokulmuş duruyordu, kafile hareket eder etmez ileri atıldı.</p>
				<p>“Seni nereye götürüyorlar yavrucuğum?” dedi. “Şu kızcağız eğer onlarınki değilse, ne yapayım bu kızcağızı?”</p>
				<p>“<em>Qu’est-ce qu’elle veut, cette femme?”</em><a class="si-noteref epub-type_noteref" href="#f377" id="ref_f377">377</a> diye sordu subay.</p>
				<p>Piyer sarhoş gibiydi. Hayatını kurtardığı kızı görünce çılgın heyecanı bir kat daha artmıştı.</p>
				<p>“<em>Ce qu’elle dit?”</em><a class="si-noteref epub-type_noteref" href="#f378" id="ref_f378">378</a> dedi. “<em>Elle m’apporte ma fille que je viens de sauver des flammes. Adieu!”</em><a class="si-noteref epub-type_noteref" href="#f379" id="ref_f379">379</a> Böyle gereksiz bir yalanı niçin ağzından kaçırdığını kendisi de anlamadan kararlı, gururlu adımlarla Fransız muhafızlarının arasında yürüdü.</p>
				<p>Bu Fransız devriyesi, plaçkacıları cezalandırmak, özellikle Fransız yüksek komutanlığı çevrelerinde o gün hüküm süren anlayışa göre yangınlara neden olan kundakçıları yakalamak için Drunelle’in emriyle Moskova sokaklarına çıkarılmış devriyelerden biriydi. Devriye, birçok sokak daha dolaşıp biri dükkâncı, ikisi papaz okulu öğrencisi, biri köylü, biri de uşak olmak üzere beş Rus’la, birkaç plaçkacı daha yakaladı. Ama şüphelilerin en şüphelisi Piyer sayılıyordu. Gecelemeleri için Zubov Tabyası’nda muhafız komutanlığının yerleştiği büyük eve getirildikleri zaman Piyer, sıkı bir muhafaza altında ayrı bir yere kapatıldı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f365"><a class="si-backref" href="#ref_f365">365</a><span class="si-footnote-text"> Bırakın o kadını.</span></div>
					
						<div class="si-footnote html5_aside epub-type_footnote" id="f366"><a class="si-backref" href="#ref_f366">366</a><span class="si-footnote-text"> Bana bak, zırvalama.</span></div>
					
						<div class="si-footnote html5_aside epub-type_footnote" id="f367"><a class="si-backref" href="#ref_f367">367</a><span class="si-footnote-text"> Bir hançeri var, teğmenim.</span></div>
					
						<div class="si-footnote html5_aside epub-type_footnote" id="f368"><a class="si-backref" href="#ref_f368">368</a><span class="si-footnote-text"> Ha, bir silah!</span></div>
					
						<div class="si-footnote html5_aside epub-type_footnote" id="f369"><a class="si-backref" href="#ref_f369">369</a><span class="si-footnote-text"> Pekâlâ, bütün bunları harp divanında anlatırsınız.</span></div>
					
						<div class="si-footnote html5_aside epub-type_footnote" id="f370"><a class="si-backref" href="#ref_f370">370</a><span class="si-footnote-text"> Fransızca bilir misiniz?</span></div>
					
						<div class="si-footnote html5_aside epub-type_footnote" id="f371"><a class="si-backref" href="#ref_f371">371</a><span class="si-footnote-text"> Tercüman getirin.</span></div>
					
						<div class="si-footnote html5_aside epub-type_footnote" id="f372"><a class="si-backref" href="#ref_f372">372</a><span class="si-footnote-text"> Halktan bir adama benzemiyor.</span></div>
					
						<div class="si-footnote html5_aside epub-type_footnote" id="f373"><a class="si-backref" href="#ref_f373">373</a><span class="si-footnote-text"> Kundakçıya benzetiyorum onu. </span></div>
					
						<div class="si-footnote html5_aside epub-type_footnote" id="f374"><a class="si-backref" href="#ref_f374">374</a><span class="si-footnote-text"> Sorun bakalım kimmiş?</span></div>
					
						<div class="si-footnote html5_aside epub-type_footnote" id="f375"><a class="si-backref" href="#ref_f375">375</a><span class="si-footnote-text"> Kim olduğumu size söylemeyeceğim. Esirinizim. Götürün beni.</span></div>
					
						<div class="si-footnote html5_aside epub-type_footnote" id="f376"><a class="si-backref" href="#ref_f376">376</a><span class="si-footnote-text"> Yürüyelim.</span></div>
					
						<div class="si-footnote html5_aside epub-type_footnote" id="f377"><a class="si-backref" href="#ref_f377">377</a><span class="si-footnote-text"> Ne istiyor bu kadın?</span></div>
					
						<div class="si-footnote html5_aside epub-type_footnote" id="f378"><a class="si-backref" href="#ref_f378">378</a><span class="si-footnote-text"> Ne mi diyor? </span></div>
					
						<div class="si-footnote html5_aside epub-type_footnote" id="f379"><a class="si-backref" href="#ref_f379">379</a><span class="si-footnote-text"> Bana alevlerin arasından kurtardığım kızımı getiriyor. Elveda!</span></div>
				</div>
  </body>
</html>