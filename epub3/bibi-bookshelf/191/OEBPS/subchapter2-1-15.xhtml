<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-15">
<div class="html5_section">
				<h1 class="subchapter">XV</h1>
				
				<p class="margin">“Yarın,” demek ve kibarlığı elden bırakmak kolaydı ama bir başına eve dönmek, kız kardeşleri, erkek kardeşi, babayı, anneyi tekrar görmek, suçunu itiraf etmek, para istemeyeceğine namusu üzerine söz verdikten sonra bunu istemek zorunda kalmak korkunç bir şeydi.</p>
				<p>Evde, uyumamışlardı henüz. Tiyatrodan dönen gençler yemek yemiş, klavsenin başına geçmişlerdi. Nikolay salona girer girmez, onu evlerinde bu kış hüküm süren, şimdi de Dolohov’un teklifinden, İogel’in balosundan sonra Sonya’yla Nataşa’nın üzerinde fırtınadan önceki bulutlar gibi bir kat daha koyulaşan o sevdalı, şairane hava sardı. Sonya’yla Nataşa tiyatroya giderken giydikleri mavi elbiseleriyle, güzelleşmiş, güzel olduklarına emin, gülümseyerek klavsenin başında duruyorlardı. Vera misafir odasında Şinşin’le satranç oynuyordu. Oğlunu ve kocasını bekleyen yaşlı Kontes, evlerinde oturan yaşlı asil bir kadınla pasyans açıyordu. Denisov klavsenin başında, ayağını geriye atmış, parlayan gözleri, karmakarışık saçlarıyla oturuyor, kısacık parmaklarını tuşlarda dolaştırarak akorlar yapıyor, kendisinin yazdığı “Sihirbaz Kadın” şiirini, gözlerini devire devire, gür olmayan, kısık ama emin sesiyle bestelemeye çalışıyordu.</p>
				
				<blockquote>
				<p class="verse">Sihirbaz kadın, söylesene, hangi kuvvet</p>
				<p class="verse">Unutulmuş bir sazın tellerine çekiyor beni;</p>
				<p class="verse">Sen nasıl bir ateş yaktın yüreğimde benim,</p>
				<p class="verse">Nasıl bir coşkunluk sardı benliğimi!</p>
				</blockquote>

				<p class="margin-low">Kara akik gözlerini ürkek ama mutlu Nataşa’ya dikerek tutkulu bir sesle şarkı söylüyordu.</p>
				<p>“Çok güzel! Mükemmel!” diye bağırdı Nataşa, “bir kıta daha.” Nikolay’ı fark etmemişti. </p>
				<p>Nikolay misafir odasına göz atarak annesiyle yaşlı kadını ve Vera’yı gördü. “Onlarda her şey eskisi gibi,” diye geçirdi içinden.</p>
				<p>Nataşa ona doğru koştu. “A, işte, Nikolaycık!” </p>
				<p>“Babam evde mi?” diye sordu Nikolay.</p>
				<p>Nataşa buna yanıt vermedi:</p>
				<p>“Geldiğine ne kadar sevindim!” dedi, “Öyle eğleniyoruz ki, hem biliyor musun benim hatırım için Vasiliy Dimitriç bir gün daha kaldı.”</p>
				<p>Rostov’a Sonya yanıt verdi: </p>
				<p>“Hayır, babam daha gelmedi.”</p>
				<p>Misafir odasından Kontes’in sesi duyuldu:</p>
				<p>“Kuku, geldin mi, buraya, bana gel, canım!”</p>
				<p>Nikolay annesinin yanına gitti, elini öptü, hiçbir şey söylemeden masasına oturup kâğıtlar açan ellerine bakmaya başladı. Salondan gülüşmeler geliyordu. Denisov bağırmaktaydı:</p>
				<p>“Peki, iyi iyi, artık ne deseniz nafile, <em>barcarolle</em><a class="si-noteref epub-type_noteref" href="#f465" id="ref_f465">465</a> söyleyeceksiniz, yalvarırım.”</p>
				<p>Kontes sessizce oturan oğluna baktı.</p>
				<p>“Nen var?” diye sordu.</p>
				<p>Rostov sanki kendine durmadan sorulan bu sorudan sıkılmış gibi, “Öf, hiçbir şeyim yok,” diye yanıt verdi, “babam erken gelir mi?”</p>
				<p>“Zannederim.”</p>
				<p>“Onlarda her şey eskisi gibi. Hiçbir şeyin farkında değiller! Nerelere kaçsam!” diye aklından geçirdi Rostov ve yeniden, klavsenin bulunduğu salona döndü.</p>
				<p>Sonya klavsenin başına oturmuş, Denisov’un çok sevdiği <em>barcarolle’</em>ün prelüdünü çalıyordu. Nataşa şarkıya başlamaya hazırlanıyordu. Denisov coşkun gözlerle ona bakmaktaydı. </p>
				<p>Nikolay odada aşağı yukarı dolaşmaya koyuldu.</p>
				<p>“Ne diye şarkı söylemek istiyor? Hangi şarkıyı söyleyebilir sanki? Burada da neşe yok,” diye düşünüyordu.</p>
				<p>Sonya prelüdün ilk akorlarını yaptı.</p>
				<p>“Tanrım, ben mahvolmuş, onursuz bir insanım. Alnımın ortasına bir kurşun, benim için yapacak bir bu kaldı, yoksa şarkı söylemek değil,” diye düşünüyordu Rostov, “gitmek? Ama nereye? Hepsi bir, varsın şarkı söylesinler!”</p>
				<p>Nikolay, Denisov’a ve kızlara bakıp onların bakışlarından sakınarak odada, kederli kederli dolaşmaya devam etti.</p>
				<p>Sonya’nın ona çevrilmiş olan bakışları, “Nikolaycık neniz var?” diye soruyordu. Onun başından bir şeyler geçtiğini Sonya hemen sezmişti.</p>
				<p>Nikolay ona arkasını döndü. Nataşa da kardeşinin halini sezgisiyle hemen fark etmişti. Bunu fark etmişti ama o sırada öyle neşeliydi, acıdan, kederden, sitemden öyle uzaktı ki (gençlerde genellikle olduğu gibi) bilerek kendi kendini aldatıyordu. Hayır, şimdi, başkasının acısına katılıp kendi neşemi bozamayacak kadar çok neşeliyim, diye hissediyor ve şöyle düşünüyordu: “Hayır, mutlaka aldanıyorum, o da benim gibi neşelidir.” </p>
				<p>“Hadi Sonya,” dedi ve akustiğinin iyi olduğunu düşündüğü yere, salonun tam ortasına doğru ilerledi. Dansözlerin yaptıkları gibi başını dikip kollarını cansız sarkıtarak ve enerjik hareketlerle topuklarını vurup ayaklarının ucuna dikilerek odanın ortasına kadar geldi, durdu.</p>
				<p>Hareketlerini takip eden Denisov’un heyecanlı bakışlarına yanıt olarak sanki, “İşte, ben böyleyim!” diyordu. Nikolay, kız kardeşine bakıp düşündü: “Neden seviniyor sanki, nasıl oluyor da canı sıkılmıyor, utanmıyor!” Nataşa ilk notayı okudu, boğazı şişti, göğsü kabardı, gözleri ciddi bir ifade aldılar. O an hiç kimseyi, hiçbir şeyi düşünmüyordu, biçimli ağzının gülümseyişinden sesler dökülüyordu, öyle sesler ki; onları aynı sürede ve aynı aralıklarla herkes çıkarabilir, ama sizi bin kez kayıtsız bıraksalar, bin birincide ürpertir, ağlatırlar.</p>
				<p>Nataşa bu kış ilk kez, özellikle Denisov sesine hayranlık gösterdiği için, ciddi olarak şarkı söylemeye başlamıştı. Şimdi şarkıyı çocukça söylemiyordu, o eski, komik, çocukça gayretkeşliği şarkılarında artık yoktu ama bu işten anlayanların dediklerine bakılırsa henüz iyi söylemiyordu. “İşlenmemiş ama mükemmel bir ses, işlemek gerek,” diyorlardı. Ama bunu hep, o söyleyip bitirdikten sonra söylüyorlardı. Bu işlenmemiş ses, yanlış soluk alışları, geçişleri zorlamalarıyla yükseldiği zaman, hatta işten anlayanlar bile, hiçbir şey söylemiyor ve yalnızca bu işlenmemiş sesten haz duyuyor, onu bir kez daha dinlemek istiyorlardı. Onun sesinde öyle bakir bir el değmemişlik, öyle bir kendi gücünü bilmezlik, henüz işlenmemiş öyle ince bir yumuşaklık vardı ve bunlar birtakım yetersizliklerle öyle birleşmişlerdi ki, bu seste onu bozmadan hiçbir değişiklik yapılamaz sanılırdı.</p>
				<p>Onu duyunca, “Bu da ne?” diye gözleri irileşerek düşündü Nikolay. “Buna ne olmuş böyle? Bugün ne güzel şarkı söylüyor?” Ansızın Nikolay için bütün dünya ikinci notayı, ikinci cümleyi beklemekten ibaret oldu ve dünyadaki her şey üç tempoya ayrılmış bir hal aldı: “<em>Oh mio crudele affetto</em><a class="si-noteref epub-type_noteref" href="#f466" id="ref_f466">466</a>... Bir, ki, üç... Bir, ki, üç... Bir... <em>Oh mio crudelo affetto</em>... Bir, ki, üç... Bir. Hey gidi kahpe dünya hey!” diye düşünüyordu. “Her şey, felaket de, para da, Dolohov da, öfke de, onur da, hepsi de saçma... İşte asıl olan bu... Hadi, Nataşa, hadi yavrum! Hadi!.. Bakalım bu ‘si’yi nasıl geçecek? Geçti! Hele şükür!” Ve kendisi de şarkı söylediğinin farkına varmadan bu “si”yi güçlendirmek için yüksek notanın tersasının ikinci sesini aldı. “Tanrım! Ne güzel! Bunu ben mi söyledim? Ne kadar mutluyum!” diye geçirdi geçirdi.</p>
				<p>Ah! Bu teras nasıl dalgalanmış, nasıl çınlamış ve Rostov’un ruhundaki en iyi şeye nasıl dokunmuştu. Ve bu şey, bütün dünyadan ayrı, bütün dünyanın üstünde bir şeydi. Kumarda kaybedişlerin de, Dolohovların da, namus üzerine söz vermelerin de burada işi ne!.. Hepsi saçma!.. Boğazlamak, çalmak ve yine de mutlu olmak mümkün...</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f465"><a class="si-backref" href="#ref_f465">465</a><span class="si-footnote-text"> Venedik gondolcularının şarkıları ya da onları anımsatan şarkılar. (Ç.N.)</span></div>
					
						<div class="si-footnote html5_aside epub-type_footnote" id="f466"><a class="si-backref" href="#ref_f466">466</a><span class="si-footnote-text"> (İt.) Ey benim gaddar aşkım.</span></div>
				</div>
  </body>
</html>