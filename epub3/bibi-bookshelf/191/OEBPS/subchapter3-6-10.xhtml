<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-6-10">
<div class="html5_section">
				<h1 class="subchapter">X</h1>
				
				<p class="margin">Toplanma yerine dönen Petya, sofada Denisov’la karşılaştı. Denisov Petya’ya izin verdiği için kendi kendine kızarak panik içinde onu bekliyordu.</p>
				<p>“Çok şükür!” diye bağırdı. “Eh, çok şükür!” Petya’nın heyecanlı hikâyesini dinleyerek tekrarladı. “Senin yüzünden uyku uyumadım! Eh, çok şükür, şimdi yatmalı. Sabaha kadar kestirebiliriz.”</p>
				<p>“Evet... Hayır,” dedi Petya. “Benim daha uykum gelmedi. Hem ben kendimi bilirim, uyursam tamamdır. Sonra, savaştan önce uyumam ben.”</p>
				<p>Petya gezinin ayrıntılarını düşünerek, ertesi gün yaşanacakları zihninden geçirerek kulübede bir süre oturdu. Sonra, Denisov’un uyuduğunu fark ederek kalkıp dışarı çıktı. </p>
				<p>Dışarısı zifiri karanlıktı. Yağmur dinmişti ama ağaçlardan hâlâ yağmur damlaları düşüyordu. Toplanma yerinin yakınında Kazak kulübeciklerinin ve bir arada bağlı atların karaltıları görünüyordu. Kulübenin arkasında, yanlarında atlar bulunan iki furgonun karaltısı görünüyor, sel çukurunda sönmeye yüz tutmuş ateşlerin son kızıllıkları beliriyordu. Kazakların ve <em>hussar’</em>ların hepsi uyumuyordu; sağda solda, düşen yağmur damlalarına, yemlenen atların çıkardığı seslere karışan fısıldaşmalar duyuluyordu.</p>
				<p>Petya sofadan çıktı, karanlıkta etrafına bakındı, furgonlara yaklaştı. Furgonların altında biri horluyor, etraflarında eyerli beygirler yulaf yiyordu. Küçük Rusya soyundan olmakla birlikte Karabah diye çağırdığı atını Petya karanlıkta tanıdı, ona yaklaştı.</p>
				<p>Burun deliklerini koklayıp onu öperek, “E, Karabah, yarın işimiz var,” dedi. </p>
				<p>Furgonun altındaki Kazak, “Ne o, beyim, uyumuyor musun?” dedi.</p>
				<p>“Hayır; şey... Adın galiba Lihaçov’du değil mi? Daha ben şimdi geldim. Fransızlara gitmiştik.”</p>
				<p>Petya yalnız geziye çıkışını değil, niçin geziye çıktığını ve hayatını feda etmeyi, körü körüne iş görmeye neden tercih ettiğini de uzun uzun anlattı.</p>
				<p>“E, biraz kestirseniz,” dedi Kazak. </p>
				<p>Petya, “Hayır, alışkınım,” diye yanıt verdi. “Tabancalarınızdaki çakmak taşları tükendi mi? Ben getirdim, lazım mı? İstersen vereyim.”</p>
				<p>Petya’yı yakından görmek için Kazak, furgonun altından başını çıkardı: </p>
				<p>“Çünkü ben her şeyi özenle yapmaya alışmışımdır,” dedi Petya. “Bazıları tesadüfe bırakır, hazırlık yapmaz, sonra sızlanırlar. Ben böyle şeyi sevmem.”</p>
				<p>“Bu doğru,” dedi Kazak.</p>
				<p>“Ha sonra, kılıcımı bilesene lütfen; körlen... (yalan söylemekten korktu) hiç bilenmemiştir. Yapar mısın?”</p>
				<p>“Niçin yapmayayım, olur.”</p>
				<p>Lihaçov kalktı, eşyaları karıştırdı; çok geçmeden Petya çeliğin ve biley taşının katı sesini duydu. Furgonun üstüne çıkıp kenarına oturdu.</p>
				<p>Kazak furgonun altında kılıcı biliyordu. </p>
				<p>“E, nasıl, delikanlılar uyuyor mu?” dedi Petya.</p>
				<p>“Kimi uyuyor, kimi uyumuyor.”</p>
				<p>“Ya oğlan ne yapıyor?”</p>
				<p>“Vesenni mi? Sofada, bir yere çöküverdi. Çektiği korkudan sonra uyuyor. Artık rahat.” </p>
				<p>Bundan sonra Petya uzun süre susarak etraftaki seslere kulak verdi. Karanlıkta ayak sesleri duyuldu; bir Kazak göründü. Birisi furgona yaklaşarak, “Bilediğin ne?” diye sordu. </p>
				<p>“Beyin kılıcını biliyorum.”</p>
				<p>Petya’nın <em>hussar</em> zannettiği adam, “Çok iyi yapıyorsun,” dedi. “Tas sizde mi kaldı?”</p>
				<p>“İşte şurada, tekerleğin yanında.” </p>
				<p><em>Hussar</em> tası aldı, “Neredeyse gün ağaracak,” dedi. Esnedi ve uzaklaştı. Ormanda, Denisov’un müfrezesinde, anayoldan bir verst uzakta bulunduğunu, Fransızlardan alınmış, yanı başında atlar bağlı bir furgonun üstünde oturduğunu, altında Kazak Lihaçov’un onun kılıcını bilediğini, sağdaki büyük karaltının toplanma yeri, aşağıda, soldaki kızıl parlak beneğin sönmekte olan ateş, tası almaya gelen adamın susayan bir <em>hussar</em> olduğunu Petya’nın bilmesi gerekti; ama o bir şey bilmiyor, bilmek istemiyordu. O, içinde gerçeğe benzer hiçbir şey bulunmayan büyülü bir dünyadaydı. Büyük karaltı belki gerçekten de toplanma yeriydi ama belki yeraltına açılan bir mağaraydı. Kızıl benek belki ateşti ama belki de kocaman bir devin gözüydü. Belki şimdi o gerçekten de bir furgonun üstünde oturuyordu, belki de furgonun üstünde değil, üzerinden düşse yere bütün gün, bütün bir ay ve hiçbir zaman ulaşamayacağı korkunç şekilde yüksek bir kuledeydi. Furgonun altında oturan belki basit bir Kazak olan Lihaçov’du, belki de kimsenin bilmediği dünyanın en iyi, en yiğit, en harikulade, en mükemmel adamıydı. Belki su almak için oraya gelip dereye inen, gerçekten de bir <em>hussar’</em>dı, belki de daha şimdi gözden kaybolmuş, büsbütün yok olmuştu; o yoktu.</p>
				<p>Şimdi gördüğü hiçbir şey şaşırtmıyordu Petya’yı. Her şeyin mümkün olduğu büyülü bir dünyada yaşıyordu.</p>
				<p>Gökyüzüne baktı. Gökyüzü de yeryüzü gibi büyülüydü. Gökyüzü berraklaşıyordu, ağaçların tepeleri üzerinden bulutlar, yıldızların üstünü açar gibi, hızla çekilmekteydi. Bazen gökyüzü açılır gibi oluyor, siyah, temiz bir gök görünüyordu. Bazen bu siyah lekeler bulut hissini veriyordu. Bazen gök yüksek, çok yüksek görünüyordu, bazen büsbütün alçalıyor, elle ulaşılabilecek gibi oluyordu.</p>
				<p>Petya gözlerini kapadı, sallanmaya başladı.</p>
				<p>Damlalar damlıyordu. Alçaktan konuşmalar duyuyordu. Atlar kişneyip tepişiyordu. Birisi horluyordu.</p>
				<p>Bilenen kılıç, “szink, zink, szink, zink” diye gıcırdıyordu. Petya birden yeni, tatlı ve parlak bir marş çalan ahenkli bir orkestranın sesini duydu. Petya, Nataşa gibi, müziğe Nikolay’dan daha yatkındı ama hiçbir zaman müzik öğrenmemiş, müziği düşünmemişti; bundan ötürü ansızın içine doğan motifler ona çok yeni ve cazip geliyordu. Müzik gittikçe daha iyi duyuluyordu. Melodi yükseliyor, aletlerin birinden öbürüne geçiliyordu. Füg denen şey oluyordu ama Petya’nın füg hakkında en ufak bir fikri yoktu. Kâh kemana, kâh nefesliye benzeyen (fakat kemandan ve nefesliden daha iyi ve daha temiz ses çıkaran)aletlerin her biri kendi havasını çalıyor, daha onu bitirmeden, hemen hemen aynı şeye başlamış olan bir diğeriyle, bir üçüncüsüyle ve dördüncüsüyle karışıyor; sonra hepsi bir arada birleşiyor, tekrar kâh muhteşem bir ilahide, kâh parlak bir zafer marşında birleşiyorlardı.</p>
				<p>Petya sallanarak, “Ah, rüya görüyormuşum,” dedi, “bu ses benim kulaklarımda. Belki benim orkestram bu. Hadi, tekrar. Devam et orkestram! Hadi!”</p>
				<p>Gözlerini kapadı. Dört bir yanından gelen sesler titreşmeye, yükselmeye, dağılmaya, birbirine karışmaya başladı ve yine her şey aynı tatlı ve muhteşem marşta birleşti. Petya kendi kendine, “Ah, bu ne harika! Ne kadar istiyorum ve nasıl istiyorum,” dedi. Bu muhteşem orkestrayı yönetmeyi denedi.</p>
				<p>“Ey, susss, suss, kesin nefesinizi şimdi.” Ve sesler ona itaat etti. “Hadi şimdi daha güçlü, daha canlı, daha, daha neşeli.” Ve bitimsiz derinliklerden gittikçe yükselen tok sesler duydu Petya, “Hadi, sesler, katılın,” diye emretti. Uzaktan ilk önce erkeklerin, sonra kadınların sesleri duyuldu. Sesler yükseldi, ölçülü, vakur sesler. Onların harikulade güzelliğini içmek Petya için hem korkunç, hem neşeli bir şeydi.</p>
				<p>Parlak zafer marşına bir şarkı karıştı; damlalar damlıyordu; kılıç szink zink zink diye gıcırdıyordu; atlar koroyu bozmadan ve ona uyarak yine tepişiyor, kişniyorlardı.</p>
				<p>Petya bunun ne kadar sürdüğünü bilmiyordu, haz duyuyor, buna hayret ediyor, bunu kimseyle paylaşamayışına hayıflanıyordu. Lihaçov’un şefkatli sesi uyandırdı onu: </p>
				<p>“Tamam, efendim, bir <em>hıransız</em>’ı<a class="si-noteref epub-type_noteref" href="#f527" id="ref_f527">527</a> ikiye biçebilirsiniz.” </p>
				<p>Petya ayıldı, “Ortalık ağarıyor, gerçekten ortalık ağarıyor!” diye haykırdı. Atlar şimdi kuyruklarına kadar seçiliyor, çıplak dalların arasından nemli bir aydınlık görünüyordu. Petya silkindi, furgondan aşağı atladı, cebinden gümüş bir ruble çıkarıp Lihaçov’a verdi, kılıcı sallayarak denedi ve kılıfına yerleştirdi. Kazaklar, atları çözüp kolanları sıkıştırdılar. </p>
				<p>“İşte komutan da,” dedi Lihaçov. </p>
				<p>Denisov toplanma yerinden çıktı, Petya’ya seslendi, hazırlanma emrini verdi. </p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f527"><a class="si-backref" href="#ref_f527">527</a><span class="si-footnote-text"> Fransız’ı demek istiyor.</span></div>
				</div>
  </body>
</html>