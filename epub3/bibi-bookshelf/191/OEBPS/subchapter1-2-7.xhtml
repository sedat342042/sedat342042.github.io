<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-7">
<div class="html5_section">
				<h1 class="subchapter">VII</h1>
				
				<p class="margin">Köprünün üstünden iki düşman güllesi geçmişti, izdiham vardı. Atından inen Prens Nesvitski iri gövdesiyle parmaklıklara sıkışmış, köprünün ortasında duruyordu. Gülerek, birkaç adım gerisinde iki atın dizginlerine yapışmış duran kazağına dönüp baktı. Prens Nesvitski ilerlemek istedikçe askerler ve arabalar üzerine çullanıyor, onu yine parmaklıklara sıkıştırıyorlar, gülümsemekten başka yapacağı bir şey kalmıyordu.</p>
				<p>Kazak, arabasını tekerleklerin ve atların yanında yığışmış piyade askerlerinin üzerine süren bir nakliye erine bağırdı:</p>
				<p>“Hey arkadaş, biraz beklesen olmaz mı sanki, görüyorsun, general geçecek.”</p>
				<p>Ama nakliye eri general lafına aldırış etmeyerek yolunu tıkayan askerlere bağırıyordu:</p>
				<p>“Hey, hemşeriler! Sola basın, <em>varda</em>!”</p>
				<p>Ama hemşeriler, omuz omuza sıkışıyor, süngüleri birbirine takılıyor, duralamadan tek bir kütle halinde köprüden ilerliyorlardı. Prens Nesvitski parmaklıktan aşağı baktı; Enns’in, birbirine karışarak, kırışarak ve kemer ayaklarının yanında halkalanarak birbirini kovalayan hızlı, gürültülü, ufacık dalgalarını gördü. Köprünün üstüne baktı, yine o kadar tekdüze canlı asker dalgaları, asker şapkaları, kılıflı tulgalar, çantalar, süngüler, mızraklar, tulgaların altında geniş adaleli, avurtları çökmüş, kayıtsız, yorgun yüzler ve köprünün yapışkan çamurları içinde sürüklenen ayaklar gördü. Tekdüze asker dalgaları arasında, Enns’in dalgalarındaki beyaz bir köpük gibi, askerlerden ayırt edilen çehresiyle pelerinli bir subay kendine yol açıyor, nehirde girdaba kapılmış bir yonga gibi piyade dalgalarıyla köprünün üstüne yaya bir <em>hussar</em>, bir emireri, bir sivil sürükleniyor, nehirde yüzen bir kütük gibi her taraftan sarılmış, ağzına kadar dolu ve derilerle örtülü bir bölük furgonu ya da bir subay arabası yalpalanıyordu.</p>
				<p>Kazak ümitsizce duraladı:</p>
				<p>“Bak hele, su bendi gibi çözüldü, daha çok var mı orada?”</p>
				<p>Yanından geçen yırtık kaputlu, neşeli bir asker gözünü kırparak, “Bir milyondan bir eksik!” diye yanıt verdi ve kayboldu; onun arkasından başka, yaşlı bir asker geldi.</p>
				<p>“Hele şimdi o (o: düşman) köprüyü bir ateşe tutsun,” dedi yaşlı asker kaygılı bir yüzle. Arkadaşına sesleniyordu: “Başını kaşımayı bile unutursun.”</p>
				<p>Bu asker de geçti, arkasından araba üzerinde başka asker geldi.</p>
				<p>“Nereye soktun tornavidayı ulan?” dedi bir emireri, arabanın peşinden koşarak. Arabanın arka tarafını arıyordu.</p>
				<p>Bunun arkasından neşeli askerler geldi. Belli ki kafaları çekmişlerdi.</p>
				<p>Kaputu yukarı kalkık bir asker kollarını iki yana açarak güldü:</p>
				<p>“Suratının ortasına, kardeşim, dipçiği şöyle bir indirince...”</p>
				<p>“Ya, ya, pastırmasını çıkardı,” dedi öbürü gülerek. </p>
				<p>Bir erbaş öfkeli ve azarlayıcı bir tavırla, “Bak hele, ne konuşuyorlar, sanki! Boş atıyor o ama zannedersin ki herkesi yere serecek,” dedi. </p>
				<p>Kocaman ağızlı bir asker, gülmemek için kendini zor tutarak, “Gülle yanımdan geçince dizlerimin bağı çözüldü,” dedi, “doğrusu o kadar korktum ki, felaket!” </p>
				<p>O da geçti. Onu, şimdiye kadar geçenlerin hiçbirine benzemeyen bir araba izledi. Bu, çift tekerlekli, çift atlı, anlaşıldığına göre bütün bir ev halkıyla dolu bir Alman arabasıydı. Bir Alman’ın sürdüğü bu arabanın arkasına güzel, alacalı, iri memeli bir inek bağlıydı. Kuştüyü bir şiltede memedeki çocuğuyla bir kadın, kocakarı, genç, kırmızı yüzlü, sağlıklı bir Alman kızı oturuyordu. Belliydi ki göç eden bu yerliler özel bir izinle bırakılmışlardı. Bütün askerlerin gözleri kadınlara çevrildi, araba ağır ağır ilerleyip geçinceye kadar herkes yalnızca bu iki kadın hakkında konuştu. Herkesin yüzünde, çapkın bir gülümseme vardı.</p>
				<p>“Baksana, sucuk bile kaçıyor.”<a class="si-noteref epub-type_noteref" href="#f280" id="ref_f280">280</a></p>
				<p>Bir asker, son heceye basarak, gözlerini yere indirmiş, öfkeli ve ürkek, uzun adımlarla yürüyen Alman’a seslendi:</p>
				<p>“Satıver şu yaşlı ananı!” </p>
				<p>“Şuna bak nasıl da giyinip kuşanmış! Vay köftehorlar, vay!”</p>
				<p>“Ah, onunla olsan, Fedotov!”</p>
				<p>Elma yiyen bir piyade subayı hafifçe gülümsedi ve güzel kıza bakarak sordu:</p>
				<p>“Nereye böyle?” </p>
				<p>Alman, gözlerini kapayarak anlamıyormuş gibi yaptı.</p>
				<p>Subay, elmayı kıza uzattı:</p>
				<p>“İster misin, al.” </p>
				<p>Kız gülümsedi, elmayı aldı. </p>
				<p>Köprü üzerinde bulunan herkes gibi Nesvitski de kadınlar geçinceye kadar gözlerini onlardan ayırmamıştı. Onlar gidince, yine öncekilere benzeyen konuşmalarıyla öncekilere benzeyen askerler geçti, sonunda herkes durdu. Köprüden geçerken, sık sık olduğu gibi, bölük arabasının atları ürkmüş, bütün kalabalık beklemek zorunda kalmıştı. Duraklayan yığınlar arasında her kafadan bir ses çıkıyor, herkes birbirine bakarak ileriye, köprünün ağzına doğru dayanıyordu.</p>
				<p>“Ne diye duruyorlar? Düzen yok ki!” diyordu askerler. “Nereye gidiyorsun ulan! Beklesene! Köprüyü ateşe tutarlarsa, bundan daha kötü olacak. Baksana, subayı pestile çevirdiler...” </p>
				<p>Köprüden aşağı, Enns’in sularına bakan Nesvitski, ansızın kendisi için yeni olan bir ses duydu. Hızla yaklaşan bir ses... Büyük bir şeyin, suya çarpan bir şeyin, çıkardığı bir ses.</p>
				<p>Yanında duran bir asker sesin geldiği tarafa bakarak sert bir tavırla, “Bak, nereye düşüyor!” dedi.</p>
				<p>Başka birisi kaygılı bir yüzle, “Çabuk geçelim diye bize cesaret veriyor,” dedi.</p>
				<p>Kalabalık yine harekete geldi. Nesvitski, bunun bir gülle olduğunu anlamıştı.</p>
				<p>“Hey, Kazak, atı buraya getir,” dedi. “Hadi bakalım! Çekilin! Açılın!”</p>
				<p>Zorlukla atın yanına vardı. Bağırarak ileri yürüdü. Askerler ona yol vermek için sıkıştılar ama onu yine öyle bir sıkıştırdılar ki, ayağını ezdiler. Yanındakilerin suçu yoktu bunda, çünkü onları daha çok eziyorlardı.</p>
				<p>Bu sırada arkadan boğuk bir ses duyuldu:</p>
				<p>“Nesvitski! Nesvitski! Hey, suratsız!”</p>
				<p>Nesvitski dönüp baktı. On beş adım ötede, yürüyen canlı bir piyade kütlesinin kendisinden ayırdığı kırmızı ve esmer yüzlü, saçı sakalı birbirine karışmış, kasketi ensesine düşmüş, ceketi kabadayıvari omzuna atılmış Vasya Denisov’u gördü.</p>
				<p>Denisov, öfkeden titreyerek, kıvılcımlar saçan, akları kızarmış, kömür gibi kara gözlerini sağa sola çevirerek ve yüzü gibi kırmızı çıplak küçücük elleriyle tuttuğu kınından çıkarılmış kılıcını sallayarak haykırdı:</p>
				<p>“Şu iblislere, şu ifritlere emret de yol versinler!” </p>
				<p>Nesvitski sevinçle yanıt verdi:</p>
				<p>“Vasya! Ne oluyorsun yahu?”</p>
				<p>Vasya Denisov, öfkeyle beyaz dişlerini gösterdi, çarptığı süngülerden huylanıp kulaklarını dikmiş soluyan, gem ağızlığından çevreye köpükler saçarak ayağını köprünün tahtalarına vuran ve süvarisi bıraksa köprünün parmaklarından sıçramaya hazır gibi görünen güzel, yağız atını mahmuzladı ve bağırdı:</p>
				<p>“Süvari bölüğünün geçmesine imkân yok!” Kılıcını çekti: “Nedir bu? Koyunlar gibi! Tıpkı koyunlar gibi! Çekil... Yol ver!.. Dur orada! Hey araba, Allah belanı versin! Doğrarım kılıçla vallahi!” </p>
				<p>Askerler korkarak birbirlerini sıkıştırmaya başladılar, Denisov Nesvitski ile buluştu.</p>
				<p>Nesvitski, Denisov’un yanına gelince sordu:</p>
				<p>“Nasıl oldu da bugün sarhoş değilsin?” </p>
				<p>Denisov, “İçmeye de vakit bırakmıyorlar ki,” dedi, “alayı bütün gün kâh şuraya, kâh buraya sürükleyip duruyorlar. Dövüşmekse dövüşmek! Bu da ne oluyor böyle!”</p>
				<p>Nesvitski onun yeni ceketini ve eğer örtüsünü süzerek, “Bugün ne şıksınız!” dedi.</p>
				<p>Denisov gülümsedi, cebinden kokular saçan bir mendil çıkardı, Nesvitski’nin burnuna uzattı.</p>
				<p>“Elbette, savaşa gidiyorum, tıraş oldum, dişlerimi temizledim, kokular süründüm.”</p>
				<p>Yanında Kazak bulunan Nesvitski’nin heybetli şekli, kılıç sallayan ve acı acı bağıran Denisov’un azimli tavrı etkisini öyle göstermişti ki, köprünün öbür tarafına geçmişler, piyadeyi durdurmuşlardı. Nesvitski emri bildireceği albayı yolun ağzında buldu, görevini yerine getirerek geri döndü.</p>
				<p>Denisov yolu açtıktan sonra köprünün ağzında durdu. Askerlerine saldıran, sabırsızlanan atını kayıtsızca durdurarak karşıdan gelen süvari bölüğüne bakıyordu. Köprünün tahtalarından, sanki birkaç at birden koşuyormuş gibi yankılanan nal sesleri duyuldu, süvari bölüğü, subaylar önde, dörderle kol halinde köprü boyunca uzandı, öbür taraftan çıkmaya başladı.</p>
				<p>Oldukları yerde duran piyade erleri köprünün yanında, çiğnenmiş çamurun içinde yığışmışlar, genellikle ayrı sınıflardan asker kıtaları karşılaştığı zaman duydukları o kendine has kinci yabancılık ve alay duygusuyla, yanlarından geçen temiz ve zarif kıyafetli <em>hussar’</em>lara bakıyorlardı.</p>
				<p>“Şık çocuklar! Yalnız Podnovinskoye’de olmalılardı.”</p>
				<p>Başka biri, “Onlardan ne beklersin! Süs olsun diye taşıyorlar onları!” dedi.</p>
				<p>Bir <em>hussar</em>, oynayarak bir piyade erini zifoslayan atının üstünden alay etti:</p>
				<p>“Piyade, toz kaldırma!” </p>
				<p>Piyade eri yüzündeki çamuru silerek, “Sırtında çanta ile iki menzillik yol yürütseler kordonların dökülürdü senin,” dedi, “atın üstüne adam değil kuş oturuyor.”</p>
				<p>Bir onbaşı, çantasının altında kamburlaşmış, zayıf bir askere takıldı:</p>
				<p>“Ata bindirselerdi seni rahatı bulurdun, Zikin.” </p>
				<p>Bir <em>hussar</em> ekledi:</p>
				<p>“Bacaklarının arasına bir değnek sıkıştır, işte sana at.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f280"><a class="si-backref" href="#ref_f280">280</a><span class="si-footnote-text"> Ruslar Almanlara “sucuk” derlerdi.</span></div>
				</div>
  </body>
</html>