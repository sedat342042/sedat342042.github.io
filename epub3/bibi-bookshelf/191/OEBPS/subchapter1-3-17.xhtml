<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-17">
<div class="html5_section">
				<h1 class="subchapter">XVII</h1>
				
				<p class="margin">Bagration’un sol kanadında saat dokuzda savaş henüz başlamamıştı. Dolgorukov’un savaşa başlanması yolundaki isteğine uymak istemeyerek sorumluluğu üzerinden atmaya bakan Prens Bagration bunun başkomutandan sorulmasını Dolgorukov’a önerdi. Bagration biliyordu ki gönderilecek adamı iki kanat arasındaki on verstlik mesafe içinde öldürmezler de (öldürülmesi olasıydı) hatta bulunması çok zor olan başkomutan bulsa bile, gönderilen akşamdan önce geri dönemez.</p>
				<p>Bagration uykusuz, ifadesiz iri gözlerini maiyeti arasında dolaştırdı; Rostov’un heyecandan, ümitten, elinde olmayarak, sararıp solmuş çocuk yüzü hemen gözüne çarptı. Onu seçti.</p>
				<p>Rostov, elini güneşliğinde tutarak, “Ya eğer başkomutandan önce efendimizi görürsem, Ekselans?” dedi.</p>
				<p>Dolgorukov, Bagration’dan önce atılarak, “Konuyu ona arz edebilirsiniz,” dedi.</p>
				<p>Hattaki nöbetini değiştiren Rostov sabaha karşı birkaç saat uyuyabilmişti ve kendini neşeli, cesur, azimli, çevik, güvenli ve her şeyi kolay, mümkün gören bir ruh hali içinde hissediyordu.</p>
				<p>Bütün istekleri bu sabah yerine geliyordu: Meydan savaşı veriliyor, ona katılıyordu; dahası var, en cesur generalin yanında emir subayıydı, ayrıca da bir görevle Kutuzov’a, belki de bizzat hükümdarın yanına gidiyordu. Aydınlık bir sabahtı, altındaki at iyiydi. Yüreği ferah ve mutlulukla doluydu. Emri alır almaz, atını kapıp koyuverdi, hatlar boyunca sürdü. Önce, henüz savaşa girmemiş olan, hareketsiz Bagration kıtalarının yanından geçti, sonra Uvarov süvarilerinin tuttuğu arazide ilerledi, burada bir hareketlenme, savaşa hazırlanma belirtileri gördü; Uvarov süvarilerini geçince, top ve silah seslerini açıkça duymaya başladı. Silah sesleri gitgide güçleniyordu.</p>
				<p>Taze sabah havası içinde, artık eskisi gibi düzensiz aralarla ikişer üçer silah sesi sonra da bir iki top sesi değil, dağ yamaçları boyunca, Pratzen önlerinden sürekli tüfek sesleri duyuluyordu; bu sesler sık top ateşleriyle kesiliyor, bazen de birkaç top sesi artık birbirinden ayırt edilmiyor, genel bir uğultu halinde birleşiyorlardı.</p>
				<p>Tüfek dumanlarının birbirlerini kovalıyor gibi yamaçlarda koşuştuğu, top dumanlarının yükselip yayıldığı, birbirine karıştığı görülüyordu. Duman arasında, süngü parıltılarından, ilerleyen piyade kütleleri ve yeşil sandıklı topçuların dar çizgileri fark ediliyordu.</p>
				<p>Rostov olup biten şeyleri görmek için atını bir tepede bir dakika durdurdu ama dikkatini ne kadar toplarsa toplasın bu olup biten şeyleri ne ayırt edebiliyor ne de anlıyordu: Orada, dumanın içinde birtakım insanlar kımıldanıyor, birtakım kıtalar perde perde ilerliyordu; ama niçin? Kim bunlar? Nereye? Anlamak mümkün değildi. Bu görüntü, bu sesler onu korkutmuyor, ürpertmiyor, tersine ona güç veriyordu.</p>
				<p>“Hadi daha, daha...” diye zihninde bu seslere meydan okudu ve artık çarpışmaya başlamış bulunan kıtaların arasına dalarak hatlar boyunca gittikçe daha ileriye doğru atını tekrar dörtnala sürdü.</p>
				<p>İçinden, “Artık orada ne olacak bilmiyorum ama her şey iyi olacak,” diyordu.</p>
				<p>Bazı Avusturya kıtalarını geçen Rostov, hattın bundan sonraki kısmının (bunlar muhafızlardı) artık savaşa başlamış olduğunu fark etti.</p>
				<p>“Daha iyi! Daha yakından görürüm,” diye düşündü.</p>
				<p>Hemen hemen ilk hatlar boyunca gidiyordu. Ona doğru bazı atlılar gelmekteydi. Bunlar dağılmış, saldırıdan dönen bizim muhafız <em>uhlan</em>’larımızdı<a class="si-noteref epub-type_noteref" href="#f423" id="ref_f423">423</a>. Rostov yanlarından geçti, birisinin kan içinde olduğunu istemeyerek fark etti, dörtnala uzaklaştı.</p>
				<p>“Bu beni ilgilendirmez,” diye düşündü. Daha birkaç yüz adım gitmemişti ki solunda, yağız atlara binmiş, parlak beyaz üniformalarla kendisine doğru yürüyen dipdiri bir süvari kitlesi göründü. Rostov bu süvarilerin yolundan çekilmek için atını doludizgin sürdü, onlar da aynı yürüyüşle ilerleseydiler, uzaklaşabilecekti. Ama onlar hızlarını boyuna artırıyorlardı, o kadar ki, bazı atlar dörtnala kalkmıştı. Nal seslerini, silah şakırtılarını Rostov gittikçe daha çok duyuyordu; atlarını, hatta yüzlerini daha iyi görüyordu. Bunlar, karşıdan harekete geçen Fransız süvarilerine saldırıya hazırlanan atlı muhafızlarımızdı.</p>
				<p>Atlı muhafızlar dörtnala gidiyorlardı, ama dizginleri henüz bırakmamışlardı. Rostov artık onların yüzlerini görüyor ve safkan atını, karnı yere değercesine sürüp saldıran subayın “marş, marş” komutasını duyuyordu. Rostov ezilmekten ya da Fransızlara karşı yapılan bu saldırıya sürüklenmekten çekinerek cephe boyunca, atının var gücüyle, dörtnala gitmeye başladı, ama yine de onları geçmeyi başaramadı.</p>
				<p>En uçtaki uzun, çiçek bozuğu atlı muhafız, çarpmak üzere olduğu Rostov’u önünde görünce öfkeyle kaşlarını çattı. Rostov kamçısıyla atın gözüne vurmayı akıl etmeseydi, (bu kocaman atlarla insanların yanında Rostov kendine küçücük görünüyordu) muhafız onu Bedevi’sinin üstünden alaşağı edecekti. Ağır, beş <em>verşok</em>’luk<a class="si-noteref epub-type_noteref" href="#f424" id="ref_f424">424</a> yağız at kulaklarını dikerek şahlandı; ama çiçek bozuğu süvari kocaman mahmuzlarını var gücüyle atın böğrüne gömdü, hayvan kuyruğunu dikip boynunu uzatarak daha hızlı gitmeye başladı. Atlı muhafızlar kendisini geçer geçmez Rostov onların “Hurra!” seslerini duydu, dönüp bakınca da ilk saflarının yabancılarla ve herhalde Fransız olan kırmızı apoletli süvarilerle karıştığını gördü. Sonrasını görmek mümkün olmadı, çünkü o sırada bir yerden top atılmaya başlandı, duman her yeri kapladı.</p>
				<p>Rostov onların peşinden gidip gitmemek konusunda bir an için kararsız kaldı. Bu parlak saldırı, Fransızları bile hayran bırakmıştı. Rostov, yanından dörtnala geçen bütün bu görkemli, güzel kalabalıktan, bütün bu parlak, değerli atlara binmiş zengin delikanlılardan, subaylardan, junkerlerden on sekiz kişi kaldığını sonraları duyunca dehşete düşmüştü.</p>
				<p>“Onlara ne diye imreneyim, benim de sıram gelir, hem ben şimdi, belki de hükümdarı göreceğim,” diye düşündü, yoluna dörtnala devam etti.</p>
				<p>Piyade muhafızların yanına gelince, yakınlarından ve üzerlerinden geçen güllelerin ıslığını işitmekten çok, askerlerin yüzünde bir huzursuzluk, subayların yüzünde doğal olmayan, hırslı birer savaşçı heybeti fark etti.</p>
				<p>Piyade muhafız alayları hatlarından birinin arkasından geçerken kendisini adıyla çağıran bir ses duydu:</p>
				<p>“Rostov!”</p>
				<p>“Ne var?” diye ses verdi, Boris’i tanımayarak.</p>
				<p>Boris ateş hattına ilk kez giren delikanlıların mutluluğuyla gülümseyerek, “İlk hatta biz düştük, nasıl!” diye sordu.</p>
				<p>Rostov durdu.</p>
				<p>“Ya, öyle demek!” dedi. “E, ne oldu?”</p>
				<p>Boris heyecanla, “Püskürttük!” dedi, “Düşünebiliyor musun?”</p>
				<p>Boris, mevzi alan muhafızların, karşılarında kıtaları görünce bunları Avusturyalılar sandıklarını, bu kıtaların attıkları güllelerden ilk hatta girildiğini neden sonra anladıklarını ve hiç beklenmedik bir anda savaşa tutuşmak zorunda kaldıklarını anlatmaya koyuldu. Rostov, Boris’i sonuna kadar dinlemeden atını ileri sürdü.</p>
				<p>“Nereye böyle?” diye sordu Boris.</p>
				<p>“Görevli olarak, efendimize.”</p>
				<p>Rostov’un hükümdarı değil, Prens’i aradığını sanan Boris, “İşte şurada!” dedi.</p>
				<p>Yüz adım ötelerinde, geniş omuzları, çatık kaşlarıyla, beyaz üniformalı, sararmış bir Avusturya subayına haykırarak bir şeyler söyleyen miğferli ve atlı muhafız yakalı Büyük Dük’ü gösterdi.</p>
				<p>Rostov, “Canım, bu Büyük Dük, ben başkomutana ya da hükümdara gideceğim,” dedi, atını sürdü.</p>
				<p>Berg, tıpkı Boris gibi heyecanla, “Kont, Kont!” diye, öte taraftan koşarak haykırdı, “Kont, sağ elimden yaralandım (mendille sarılmış kanlı bileğini göstererek söylüyordu) ve cephede kaldım. Kont, kılıcımı sol elimle kullanıyorum; bizim von Bergler soyunda, Kont, herkes şövalyeydi.”</p>
				<p>Berg bir şeyler daha söyledi ama Rostov onu sonuna kadar dinlememiş, uzaklaşmıştı.</p>
				<p>Muhafızları ve boş bir aralığı geçen Rostov, atlı muhafızların saldırısında olduğu gibi yine ilk hatlara düşmemek için en ateşli silah ve top seslerinin geldiği yerin uzağından dolanarak ihtiyatların tuttuğu hattan ilerliyordu. Ansızın önünden, kıtalarımızın ardından, düşmanın bulunacağını hiç düşünmediği bir yerden silah sesleri duydu.</p>
				<p>“Bu ne olabilir? Düşman, kıtalarımızın arkasında mı? İmkânı yok,” diye düşündü Rostov ve birden kendisi için, savaşın akıbeti için duyduğu korkunun dehşetine düştü. “Ne olursa olsun. Artık şimdi kurtulmanın yolu yok, Başkomutanı burada aramalıyım, eğer her şey bitmişse, benim yapacağım iş de herkesle birlikte bitmektir.”</p>
				<p>Rostov’u yakalayan bu kötü sezgi, çeşitli asker kıtalarının işgal ettiği Pratzen köyünün arkasındaki alanda ilerledikçe gitgide güçleniyordu.</p>
				<p>Rostov, birbirine karışmış gruplar halinde koşuşan Rus ve Avusturya askerlerinin karşısına çıkarak, “Ne oluyor? Ne oluyor? Kime ateş ediyorlar? Kim ateş ediyor?” diye sordu.</p>
				<p>Tıpkı onun gibi burada neler olup bittiğini anlamayan kaçak yığınları, “Şeytan bilir. Hapı yuttuk! Her şey bitti!” diye Rusça, Almanca, Çekçe yanıt verdiler.</p>
				<p>“Vur Almanlara!” diye bağırdı biri.</p>
				<p>“Canları cehenneme! Hainler!”</p>
				<p>“<em>Zum Henker diese Russen</em>...”<a class="si-noteref epub-type_noteref" href="#f425" id="ref_f425">425</a> diye bir şeyler söylendi Alman’ın biri.</p>
				<p>Yolda birkaç yaralı yürüyordu. Küfürler, çığlıklar, inlemeler ortalığı almıştı. Tüfek sesleri kesildi; sonradan Rostov’un öğrendiğine göre Avusturya ve Rus askerleri birbirlerine ateş etmişlerdi.</p>
				<p>Rostov, “Tanrım, bu da ne oluyor böyle?” diye düşündü. “Hem de burada, hükümdar onları her an görebilir... Ama hayır, bu herhalde birkaç alçağın işi... Bu durum geçecek, olmaz, bu olamaz, şunları çabuk bir kere geçseydim!”</p>
				<p>Yenilgi ve bozgun düşüncesini Rostov’un aklı almıyordu. Kendisine başkomutanı arayıp bulmasını söyledikleri yerde, yani Pratzen Tepesi’nde Fransız toplarıyla kıtalarını görmüş olmasına rağmen buna inanamıyor, inanmak istemiyordu.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f423"><a class="si-backref" href="#ref_f423">423</a><span class="si-footnote-text"> Polonya, Rusya, Prusya ve Avusturya ordularında mızraklı süvari. (Y.N.)</span></div>
					
						<div class="si-footnote html5_aside epub-type_footnote" id="f424"><a class="si-backref" href="#ref_f424">424</a><span class="si-footnote-text"> Bir Rus ölçüsü. (Ç.N.)</span></div>
					
						<div class="si-footnote html5_aside epub-type_footnote" id="f425"><a class="si-backref" href="#ref_f425">425</a><span class="si-footnote-text"> (Alm.) Şeytan alsın bu Rusları.</span></div>
				</div>
  </body>
</html>