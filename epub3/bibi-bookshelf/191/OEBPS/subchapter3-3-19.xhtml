<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-3-19">
<div class="html5_section">
				<h1 class="subchapter">XIX</h1>
				
				<p class="margin">1 Eylül gecesi Kutuzov Rus kıtalarına Moskova üstünden Riyazan yoluna çekilme emrini verdi.</p>
				<p>İlk kıtalar geceleyin harekete geçtiler. Gece yol alan kıtalar acele etmiyor, ağır ağır, rahat rahat yürüyorlardı; şafakla birlikte harekete geçmiş olan kıtalarsa Dorogomilov Köprüsü’ne vardıklarında, ileride, karşı yakada, köprüye doğru akın akın giden ve o yanda sokakları, ara sokakları tıklım tıklım doldurup tıkayan, arkalarından gelenlerle ileri itilen, hatsız hesapsız bir asker kalabalığı gördüler. Kıtalar sebepsiz yere acele etmeye, telaşlanmaya başladı. Herkes ileriye, köprüye, geçide, kayıklara doğru koşuyordu. Kutuzov kendisinin arka sokaklardan, Moskova’nın öte yanına götürülmesini emretti.</p>
				<p>2 Eylül sabahı saat onda Dorogomilov’un dış mahallelerinde yalnız artçı kıtaları kalmıştı. Ordu artık Moskova şehrinin öbür tarafında, Moskova’nın gerisindeydi.</p>
				<p>Aynı anda, 2 Eylül sabahı saat onda Napoléon, kıtalarının arasında, Poklonnaya Dağı’nın üstünde duruyor, karşısında açılan manzarayı seyrediyordu. 26 Ağustos’tan 2 Eylül’e kadar, yani Borodino Savaşı’ndan düşmanın Moskova’ya girişine kadar geçen o heyecanlı, unutulmaz haftanın her gününde, insanları hep şaşırtan olağanüstü bir sonbahar havası hüküm sürmüştü; güneş ilkbahardan çok yakıyordu, hafif, tertemiz havada her şey pırıl pırıldı, göz kamaştırıyordu; insan, sonbahar kokularını içine çekerek göğsünün genişleyip serinlediğini hissediyordu; geceler bile ılıktı ve bu karanlık ılık gecelerde insanı boyuna korkutup sevindirerek gökyüzünde altın yıldızlar kayıyordu. </p>
				<p>2 Eylül sabahı saat onda böyle bir hava vardı. Işıl ışıl bir sabahtı. Poklonnaya Dağı’ndan bakılınca Moskova’nın nehriyle, bahçeleriyle, kiliseleriyle alana yayıldığı görülüyor; şehir, güneşte yıldızlar gibi ışıldayan kubbeleriyle her günkü yaşamı sürüyor gibi görünüyordu.</p>
				<p>Çok değişik bir mimarisi olan bu acayip şehrin manzarası önünde Napoléon, gördüğünü garipseyen insanların, yabancısı oldukları bir dünya karşısında duydukları o biraz kıskanç ve kaygılı meraka kapıldı. Bu şehrin, kendi dünyasında var gücüyle yaşadığı belliydi. </p>
				<p>Canlı bir beden gibiydi şehir; uzak da olsa onun bir kadavradan ayırt edilebilmesini sağlayan o belli belirsiz işaretleri ta Poklonnaya Dağı’ndan görebiliyordu Napoléon, şehrin yürek çarpıntısını görüyor, bu büyük, güzel bedenin soluğunu duyar gibi oluyordu.</p>
				<p>“<em>Cette ville asiatique aux innombrables églises, Moscou la sainte. La voilà donc enfin, cette fameuse ville! Il était temps,”</em><a class="si-noteref epub-type_noteref" href="#f251" id="ref_f251">251</a> dedi, atından indi; Moskova planının getirilip açılmasını emrederek tercüman Lelorgne d’Ideville’i çağırttı. “<em>Une ville occupée par l’ennemi ressemble à une fille qui a perdu son honneur,”</em><a class="si-noteref epub-type_noteref" href="#f252" id="ref_f252">252</a> diye düşünüyordu (bunu Smolensk’te Tuçkov’a da söylemişti). İşte, karşısında yatan, ömründe ilk kez gördüğü Doğu güzeline bu gözle bakıyordu. Çoktandır duyduğu, umutsuzca beklediği bir isteğin nihayet gerçekleşmesi ona bir tuhaf geliyordu. Bu parlak sabah ışığında kâh şehre bir göz atıyor, kâh bu şehrin ayrıntılarını incelemek için plana bakıyor, onu ele geçireceğine olan inancıyla heyecanlanıyor, dehşete düşüyordu.</p>
				<p>“Zaten başka türlü olabilir miydi?” diye düşünmekteydi. “İşte o başkent, kaderini bekleyerek ayaklarımın dibinde uzanmış yatıyor. Aleksandr şimdi nerede? Ne düşünüyor? Büyüleyici, güzel, yücelerin yücesi şehir! Büyüleyici ve yüce bir an!” Kendi askerleri aklına geldi. “Onların gözüne kim bilir nasıl görünüyorum. İşte bütün bu inançsızlara verilecek ödül,” diye etrafındakilere ve intizamla ilerleyen kıtalarına göz atarak düşünmeye devam ediyordu. “Ağzımdan çıkacak bir tek söz, elimin bir tek hareketiyle: <em>czar’</em>ların bu çok eski başkenti mahvolmuş demektir. <em>Mais ma clémence est toujours prompte à descendre sur les vaincus</em>.<a class="si-noteref epub-type_noteref" href="#f253" id="ref_f253">253</a> Yüce ruhlu, gerçekten büyük olmalıyım... Yok, hayır, Moskova’ya ulaşmış olmam imkânsız.” Birden bu geçti aklından. “İyi ama, altın kubbeleri ve haçlarıyla güneşte pırıl pırıl yanarak ayaklarımın dibinde yatan işte o. Onu koruyacağım, barbarlığın, zorbalığın çok eski anıtları üzerine kocaman, ‘adalet’ ve ‘merhamet’ sözlerini yazacağım... Aleksandr’ın özellikle bu ağırına gidecek, biliyorum (olup bitenler gerçekte kendisiyle Aleksandr arasındaki kişisel bir kavgaymış gibi geliyordu Napoléon’a). Kremlin’in üstünden (evet, şu görünen Kremlin, evet) onlara adaletli kanunlar çıkaracağım, onlara gerçek uygarlığın ne olduğunu göstereceğim, bu barbarların gelecek kuşakları, fatihlerinin adını sevgiyle anacaklar. Onlara savaşı istememiş olduğumu, istemediğimi, sırf saraylarının güttüğü yanlış politika yüzünden savaşa mecbur kaldığımı, Aleksandr’ı sevdiğimi, saydığımı, kendime ve halklarıma yaraşır barış şartlarını Moskova’da da kabul etmeye hazır olduğumu söyleyeceğim. Başarıyla bitirilmiş bir savaştan, saygıdeğer bir hükümdarı alçaltmak için yararlanmak istemem. Beyler, diyeceğim onlara, ben savaş istemiyorum, ben barışı ve bütün insanların refahını istiyorum. Zaten onların temsilcileriyle karşılaşmak bana ilham verecektir, onlara, her zamanki gibi açık, muhteşem, büyük sözler söyleyeceğim. Ama gerçekten Moskova’da mıyım? Evet, işte o!”</p>
				<p><em>“Qu’on m’amène les boyards,”</em><a class="si-noteref epub-type_noteref" href="#f254" id="ref_f254">254</a> diyerek yanındakilere döndü. Peşinde parlak bir alayla, atını dörtnala kaldıran bir general, Boyarları aramaya gitti.</p>
				<p>Aradan iki saat geçti. Napoléon kahvaltısını etmiş, yine aynı yerde, Poklonnaya Dağı’nda, temsilcileri bekliyordu. Onlara vereceği söylevi zihninde iyice tasarlamıştı. Bu söylev, Napoléon’un anladığı değerlerle, büyüklüklerle doluydu.</p>
				<p>Moskova’ya göstermek istediği yüce ruhluluğun etkisine kaptırmıştı kendini. <em>Dans le palais de czars’da réunion</em><a class="si-noteref epub-type_noteref" href="#f255" id="ref_f255">255</a> günlerini belirlemişti. Bu toplantılarda Fransız imparatorunun yüksek maiyet erkânıyla Rus ileri gelenleri tanışacaklardı. Kendisine şehir halkının sevgisini kazandırabilecek bir valiyi zihninde tayin etti.</p>
				<p>Moskova’da hayır işleri kurumlarının çok olduğunu öğrenince, bu kurumlara cömertçe yardımlarda bulunmayı tasarlamıştı. Afrika’da nasıl maşlah giyip mescitte oturmak gerekmişse, Moskova’da da çarlar gibi cömert olmak gerektiğini düşünüyordu; Rusların yüreğini iyice yumuşatmak için; <em>ma chère, ma tendre, ma pauvre mère</em><a class="si-noteref epub-type_noteref" href="#f256" id="ref_f256">256</a> demeden duygulanılamayacağını sanan her Fransız gibi, bütün kurumların binalarına büyük harflerle <em>Etablissement dédié à ma chère Mère</em><a class="si-noteref epub-type_noteref" href="#f257" id="ref_f257">257</a> diye yazılmasını emretmeye karar verdi. “Hayır, yalnızca <em>Maison de ma Mère,”</em><a class="si-noteref epub-type_noteref" href="#f258" id="ref_f258">258</a> diye değiştirdi kararını. “Gerçekten de Moskova’da mıyım? Evet, işte karşımda; ama şehrin temsilcileri niçin hâlâ gelmediler?” diye düşündü. </p>
				<p>Bu arada, maiyet erkânının arka sıralarında, mareşallarla generaller fısıltıyla bir şeyler konuşuyorlardı. Temsilcileri alıp getirmesi için gönderilenler, Moskova’nın terk edilmiş olduğu haberini getirmişlerdi. Arka sırada fısıldayıp duranların yüzleri sapsarıydı. Onları korkutan şey, halkın şehri terk etmiş olması (bu olay ne kadar önemli görünürse görünsün) değil, bu haberi imparatora nasıl verecekleri; majesteyi Fransızların <em>ridicule</em><a class="si-noteref epub-type_noteref" href="#f259" id="ref_f259">259</a> dedikleri duruma düşürmeden, kendisine Boyarları bu kadar zaman boşuna beklediğini, şehirde sarhoş takımından başka kimseciklerin kalmadığını nasıl söyleyebilecekleriydi. Kimi, ne olursa olsun hiç değilse birkaç temsilci tutulup getirilmeliydi, diyor; kimi bu düşünceye itiraz ederek, imparatoru bu habere dikkatle ve akıllıca hazırlayıp kendisine doğruyu söylemek gerektiğini ileri sürüyordu. İmparatorun yakınları, “<em>Il faudra le lui dire tout de même...”</em><a class="si-noteref epub-type_noteref" href="#f260" id="ref_f260">260</a> diye konuşuyorlardı, “<em>Mais messieurs...”</em><a class="si-noteref epub-type_noteref" href="#f261" id="ref_f261">261</a></p>
				<p>İmparatorun, kendini yüce ruhluluk tasarılarına vermesi, ara sıra elini alnına götürüp Moskova yolunu gözden geçirerek, keyifle ve gururla gülümseyerek şehrin planının önünde sabırla, bir yukarı bir aşağı dolaşması da durumu bir kat daha zorlaştırmaktaydı.</p>
				<p>Komutanlar, akıllarından geçen <em>ridicule </em>sözünü söylemeye cesaret edemeyerek omuzlarını silkip, “<em>Mais c’est impossible...”</em><a class="si-noteref epub-type_noteref" href="#f262" id="ref_f262">262</a> diyorlardı.</p>
				<p>Bu sırada, boşu boşuna beklemekten yorulan imparator, buluşmanın gecikmesi yüzünden cazibesini kaybetmeye başladığını hissederek eliyle bir işaret yaptı. Bir tek işaret topu atıldı; şehre dört bir yandan yaklaşmış olan kıtalar Tverskaya’dan, Kaluga şosesinden, Dorogomilov Surları’ndan Moskova’ya doğru yürüdüler. Kıtalar, kaldırdıkları toz bulutları içinde kaybolarak, havayı haykırışlarının uğultusuyla doldurup gitgide daha hızla, birbirlerini geçerek, koşar adım, dörtnala ilerliyorlardı.</p>
				<p>Askerlerinin hareketine kendini kaptıran Napoléon, kıtalarla birlikte Dorogomilov Surları’na kadar geldi ama orada durdu, atından indi, Kamerkolejskaya Tabyası’nın üstünde uzun zaman temsilcileri bekleyerek dolaştı.</p>
				
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f251"><a class="si-backref" href="#ref_f251">251</a><span class="si-footnote-text"> İşte nihayet, hadsiz hesapsız kiliseleriyle o dillere destan Asya şehri, kutsal Moskova! Zamanı geldi.</span></div>
					
						<div class="si-footnote html5_aside epub-type_footnote" id="f252"><a class="si-backref" href="#ref_f252">252</a><span class="si-footnote-text"> Düşman tarafından işgal dilen bir şehir, ırzına geçilmiş bir kıza benzer.</span></div>
					
						<div class="si-footnote html5_aside epub-type_footnote" id="f253"><a class="si-backref" href="#ref_f253">253</a><span class="si-footnote-text"> Fakat benim merhamet ve şefkatim, yenilmişlere kadar inmeye her zaman hazırdır.</span></div>
					
						<div class="si-footnote html5_aside epub-type_footnote" id="f254"><a class="si-backref" href="#ref_f254">254</a><span class="si-footnote-text"> Boyarlar getirilsin bana.</span></div>
					
						<div class="si-footnote html5_aside epub-type_footnote" id="f255"><a class="si-backref" href="#ref_f255">255</a><span class="si-footnote-text"> Çarların sarayında toplantı günlerini.</span></div>
					
						<div class="si-footnote html5_aside epub-type_footnote" id="f256"><a class="si-backref" href="#ref_f256">256</a><span class="si-footnote-text"> Sevgili, şefkatli, zavallı anneciğim.</span></div>
					
						<div class="si-footnote html5_aside epub-type_footnote" id="f257"><a class="si-backref" href="#ref_f257">257</a><span class="si-footnote-text"> Sevgili anneciğim adına kurulmuş müessesedir.</span></div>
					
						<div class="si-footnote html5_aside epub-type_footnote" id="f258"><a class="si-backref" href="#ref_f258">258</a><span class="si-footnote-text"> Annemin evi.</span></div>
					
						<div class="si-footnote html5_aside epub-type_footnote" id="f259"><a class="si-backref" href="#ref_f259">259</a><span class="si-footnote-text"> Gülünç.</span></div>
					
						<div class="si-footnote html5_aside epub-type_footnote" id="f260"><a class="si-backref" href="#ref_f260">260</a><span class="si-footnote-text"> Ne olursa olsun kendisine söylemek lazım.</span></div>
					
						<div class="si-footnote html5_aside epub-type_footnote" id="f261"><a class="si-backref" href="#ref_f261">261</a><span class="si-footnote-text"> Fakat beyler.</span></div>
					
						<div class="si-footnote html5_aside epub-type_footnote" id="f262"><a class="si-backref" href="#ref_f262">262</a><span class="si-footnote-text"> Fakat bu imkânsız...</span></div>
					
				</div>
  </body>
</html>