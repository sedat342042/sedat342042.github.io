<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-5">
<div class="html5_section">
				<h1 class="subchapter">V</h1>
				
				<p class="margin">Boris Petersburg’da zengin bir kızla evlenememiş, böyle bir düşünceyle Moskova’ya gelmişti. En zengin iki kız; Jüli ile Prenses Mariya arasında kararsızlık içindeydi. Her ne kadar Prenses Mariya, güzel olmamasına rağmen ona Jüli’den daha çekici görünüyorsa da nedense ona kur yapmak kendisine zor geliyordu. Onunla yaşlı Prens’in isim günündeki son görüşmesinde aşktan konuşmak için yaptığı girişimlere yersiz yanıtlar vermiş, belli ki onu dinlememişti.</p>
				<p>Jüli, tersine olarak, onun kur yapmasını, özel, kendine özgü bir tarzda ama memnuniyetle karşılamıştı.</p>
				<p>Jüli yirmi yedi yaşındaydı. Kardeşlerinin ölümünden sonra çok zengin olmuştu. Artık büsbütün çirkinleşmişti ama kendisi, yalnızca eskisi kadar güzel değil, aynı zamanda eskisinden daha çekici olduğunu düşünüyordu. Bu yanlışa düşmesine neden olan şuydu: Birincisi, zengin bir kız olmuştu; ikincisi yaşı ilerledikçe erkekler için tehlikeli olmaktan çıkmış, ona karşı iyi davranmak, hiçbir zorunluluk yüklenmeden onun akşam yemeklerinden, gece davetlerinden, evinde toplanan ateşli sosyeteden yararlanmak kolaylaşmıştı. On yıl önce on yedi yaşında bir kızın bulunduğu eve, onu lekelememek ve kendisini bağlamamak için gitmekten çekinen bir erkek şimdi her gün rahatça gidiyor, ona karşı gelinlik bir kıza değil, bir tanıdığa davranır gibi davranıyordu.</p>
				<p>Karaginlerin evi bu kış Moskova’nın en hoş, en konuksever eviydi. Gece davetlerinden, ziyafetlerden başka Karaginlerde her gün büyük bir sosyete, özellikle erkekler toplanıyor, gece saat on ikilere kadar yemek yeniyor, üçlere kadar oturuluyordu. Jüli, hiçbir baloyu, gezintiyi, tiyatroyu kaçırmıyordu; tuvaletleri her zaman son modaya uygundu. Buna rağmen Jüli her alanda ümitsizliğe düşmüş görünüyordu; hiç kimseye, dostluğa da, aşka da, hayatta hiçbir mutluluğa da inanmadığını, huzuru ancak “orada” beklediğini söylüyordu. Büyük bir ümitsizliğe düşmüş, sanki sevdiği adamı kaybetmiş ya da bu adam tarafından merhametsizce aldatılmış bir kız edasını takınmıştı. Böyle bir şey yoktu ama yine de kendisine bu gözle baktıklarına, bu nedenle hayatta çok büyük acılar çektiğine inanıyordu. Eğlenmesine engel olmayan bu melankoli, ona gelen gençlerin hoş vakit geçirmesine de engel olmuyordu. Davetliler önce ev sahibi kızın melankolik ruh haline karşı ödevini yerine getirir, sonra sosyete dedikodularıyla, danslarla, zekâ oyunlarıyla ve Karaginlerde moda olan kafiye oyunu turnuvalarıyla meşgul olurdu. Yalnız, aralarında Boris’in de bulunduğu bazı gençler Jüli’nin melankolik ruh halinin iyice derinliklerine girer, o bu gençlerle dünyada her şeyin boş olduğuna dair uzun ve baş başa konuşmalara dalar, hüzünlü resimlerle, vecizelerle, şiirlerle dolu albümünü gösterirdi.</p>
				<p>Jüli, Boris’e karşı özellikle güler yüzlüydü. Hayatta onun erken ümitsizliğe düşmesine acır, kendisi de çok çekmiş biri olarak ona bol bol teselli verir, albümünü ona açardı. Boris onun albümüne iki ağaç resmi yapmış, altlarına şöyle yazmıştı:</p>
				
				<blockquote class="noindent">
				<p class="margin-low"><em>Arbres rustiques, vos sombres rameaux, secouent sur moi les ténèbres et la mélancolie</em>.<a class="si-noteref epub-type_noteref" href="#f583" id="ref_f583">583</a> </p>
				</blockquote>
				
				<p class="margin-low">Başka bir yerde bir mezar resmi yapmış, altına şu satırları yazmıştı:</p>
				
				<blockquote>
				<p class="verse">La mort est secourable et la mort est tranquille; </p>
				<p class="verse">Ah! Contre les douleurs il n’est pas d’autre asile.<a class="si-noteref epub-type_noteref" href="#f584" id="ref_f584">584</a></p>
				</blockquote>
				
				<p class="margin-low">Jüli bunun harika olduğunu söyledi: </p>
				<p>“<em>Il y a quelque chose de si ravissant dans le sourire de la mélancolie.</em>”<a class="si-noteref epub-type_noteref" href="#f585" id="ref_f585">585</a> </p>
				<p>Boris, bir kitaptan alınan bu parçayı kelime kelime yineledi:</p>
				<p>“<em>C’est un rayon de lumière dans l’ombre, une nuance entre la douleur et le désespoir, qui montre la consolation possible.”</em><a class="si-noteref epub-type_noteref" href="#f586" id="ref_f586">586</a></p>
				<p>Sonra, yanıt olarak ona şu şiiri yazdı:</p>
				
				<blockquote>
				<p class="verse">Aliment de poison d’une âme trop sensible, </p>
				<p class="verse">Toi, sans qui le bonheur me serait impossible, </p>
				<p class="verse">Tendre mélancolie, ah! Viens me consoler,</p>
				<p class="verse">Viens calmer les tourments de ma sombre retraite</p>
				<p class="verse">Et mêle douceur secrète</p>
				<p class="verse">A ces pleurs, que je sens couler<a class="si-noteref epub-type_noteref" href="#f587" id="ref_f587">587</a></p>
				</blockquote>

				<p class="margin-low">Jüli, arple Boris’e en hüzünlü noktrünleri çaldı. Boris ona yüksek sesle <em>Zavallı Liza</em>’yı okudu, soluğunu tıkayan heyecan onu birkaç kez durdurdu. Jüli ile Boris büyük davetlerde karşılaşınca birbirlerine dünyada her şeye karşı ilgisiz, birbirini anlayan biricik insanlar gibi bakarlardı.</p>
				<p>Karaginlere sık sık giden Anna Mihailovna, bir erkek çocuk annesi olma sıfatıyla Jüli’nin drahoması hakkında (Penza vilayetindeki iki malikâne ile Nijni-Novgorod ormanları) doğru bilgi edinmeye çalışırdı. Anna Mihailovna kaderin iradesine boyun eğer, oğlunu zengin Jüli’ye bağlayan ince kadere sevecenlikle bakardı.</p>
				<p>Kızın kendisine, “<em>Toujours charmante et mélancolique, cette chère Julie,”</em><a class="si-noteref epub-type_noteref" href="#f588" id="ref_f588">588</a> derdi. </p>
				<p>Annesine de, “Boris evinizde ruhunun dinlendiğini söylüyor. O kadar hayal kırıklığına uğradı, o kadar hisli ki...” derdi.</p>
				<p>Kendi oğluna, “Ah yavrum, son zamanlarda Jüli’ye ne kadar bağlandım,” derdi, “sana tarif edemem! Hem onu sevmeyecek kim var? Öyle melek gibi bir mahluk ki o! Ah Boris, Boris!” Bir an susardı. “Annesine ne kadar acıyorum,” diye devam ederdi, “bugün Penza’dan gelen hesapları, mektupları gösterdi bana, koskoca arazi, zavallı tek başına... öyle aldatıyorlar ki onu!”</p>
				<p>Boris annesini dinlerken hafifçe gülümsedi. Onun safça kurnazlığına tatlı tatlı gülerdi ama dinler, ara sıra Penza ve Nijni-Novgorod arazileri hakkında sorular sorardı.</p>
				<p>Jüli, ondan çoktan teklif bekliyordu ve bu teklifi kabul etmeye hazırdı ama ona ve onun evlenme konusundaki hırslı arzusuna karşı duyduğu gizli bir tiksinti, bundan böyle asıl aşka veda etmek korkusu, Boris’i hâlâ düşündürüyordu. İzin süresi dolmuştu. Her gün sabahtan akşama kadar zamanını Karaginlerde geçiriyor, her gün kendi kendine düşünerek ertesi gün teklifte bulunmaya karar veriyordu. Ama Jüli’nin yanında kırmızı yüzüne ve hemen her zaman pudra ile örtülü çenesine, nemli gözlerine, melankoliden bir evlilik heyecanına hemen geçmeye hazır olduğunu açığa vuran yüzündeki ifadeye bakarak Boris, hayalinde kendini çoktan Penza ve Nijni-Novgorod malikânelerinin sahibi saymasına, onların gelirlerinden yararlanmasına rağmen, kesin bir söz söyleyemiyordu. Jüli, Boris’in tereddüdünü görüyordu; bazen onun kendisinden hoşlanmadığı düşüncesi zihnine girer, ama hemen kadın yanı onu teselli eder, Boris’in yalnızca aşkından ötürü utangaç olduğunu söylerdi. Bununla birlikte melankolisi hırçınlığa dönüşmeye başlamıştı ve Boris gitmeden az önce kesin bir plan hazırladı. Tam Boris’in izninin bittiği zaman Moskova’da ve dolayısıyla Karaginlerin misafir salonunda Anatol Kuragin göründü, Jüli birden melankoliyi bırakıp çok neşeli ve Kuragin’e karşı çok dikkatli bir tavır aldı.</p>
				<p>Anna Mihailovna oğluna, “<em>Mon cher,</em>”<a class="si-noteref epub-type_noteref" href="#f589" id="ref_f589">589</a> dedi, “<em>Je sais de bonne source que le prince Basile envoie son fils à Moscou pour lui faire épouser Julie</em><a class="si-noteref epub-type_noteref" href="#f590" id="ref_f590">590</a><em>. </em>Jüli’ye acırım, onu o kadar severim ki. Sen ne düşünüyorsun, dostum?”</p>
				<p>Açıkta kalmak ve bütün bu ağır melankoli ile geçen hizmet ayını Jüli’nin yanında boşuna geçirmiş olmak, Penza malikânesinin hayalinde saydığı ve gerektiği gibi kullandığı gelirlerini başkasının, özellikle aptal Anatol’un ellerinde görmek düşüncesi Boris’in onuruna dokunuyordu. Evlenme teklifi için kesin bir niyetle Karaginlere yollandı. Jüli onu neşeli ve kaygısız bir tavırla karşıladı, kayıtsız bir eda ile bir önceki baloda nasıl eğlendiğini anlattı, ne zaman gideceğini sordu. Boris aşkından söz etmek niyetiyle gelmesine ve bunun için de sakin olmaya niyetlenmesine rağmen öfkeyle, kadınların hercailiğinden, hüzünden neşeye nasıl kolay geçebildiklerinden, keyiflerinin kendilerine kur yapanların şanslarına göre değiştiğinden söz etmeye başladı. Jüli alındı, bunun doğru olduğunu, kadınların değişiklik istediğini, tekdüzeliğin herkese bıkkınlık vereceğini söyledi.</p>
				<p>“Bunun için size tavsiye etmek isterim ki...” diye başladı Boris, ona dokunaklı bir şeyler söylemek arzusuyla. Ama o sırada aklına Moskova’dan amacına ulaşmadan, emeğini boşa harcayarak (ki bu hiç başına gelmiş bir şey değildi) gidebileceği gibi kötü bir düşünce geldi. Sözün ortasında durdu, onun hoş olmayan öfkeli, kararsız yüzünü görmemek için gözlerini yere indirdi ve dedi ki:</p>
				<p>“Ben hiç de sizinle kavga etmek için buraya gelmedim. Tersine...” </p>
				<p>Sözüne devam edip edemeyeceğini anlamak için ona baktı. Jüli’nin bütün öfkesi birden yok oldu, kaygılı, yalvaran gözleri hırslı bir bekleyişle ona dikilmişti. Boris içinden, “İşimi her zaman, onu seyrek görebilecek bir şekilde yoluna koyarım,” dedi, “bu iş başlamıştır, geri dönüş yok!” Kıpkırmızı kesildi, gözlerini ona kaldırdı,</p>
				<p>“Size olan aşkımı bilirsiniz!” dedi.</p>
				<p>Fazla söze gerek yoktu: Jüli’nin yüzü zafer ve sevinç ışığıyla parlıyordu; ama o Boris’i, bu gibi durumlarda söylenen her şeyi söylemeye, onu sevdiğini, hiçbir kadını bu kadar sevemediğini söylemeye zorluyordu. Biliyordu ki Penza malikâneleri, Nijni-Novgorod ormanları için o bunu isteyebilirdi, isteğini de elde etti.</p>
				<p>Nişanlılar artık üzerlerine karanlık ve melankoli saçan ağaçları hatırlamadan Petersburg’daki muhteşem evin döşenmesi planlarını çiziyor, ziyaretlerde bulunuyor, parlak bir düğün için her şeyi hazırlıyorlardı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f583"><a class="si-backref" href="#ref_f583">583</a><span class="si-footnote-text"> Kırların ağaçları, siyah dalgalarınız üstüme karanlık, hüzün saçıyor. </span></div>
					
						<div class="si-footnote html5_aside epub-type_footnote" id="f584"><a class="si-backref" href="#ref_f584">584</a><span class="si-footnote-text"> Ölüm imdadımıza yetişir, ölüm rahattır, ah! Acılara karşı ondan başka çare yoktur. </span></div>
					
						<div class="si-footnote html5_aside epub-type_footnote" id="f585"><a class="si-backref" href="#ref_f585">585</a><span class="si-footnote-text"> Hüzünlü bir gülümsemede öyle hoş bir şey var ki. </span></div>
					
						<div class="si-footnote html5_aside epub-type_footnote" id="f586"><a class="si-backref" href="#ref_f586">586</a><span class="si-footnote-text"> Bu karanlık içinde bir ışık, teselliyi mümkün gösteren acıyla ümitsizlik arasında ince bir fark. </span></div>
					
						<div class="si-footnote html5_aside epub-type_footnote" id="f587"><a class="si-backref" href="#ref_f587">587</a><span class="si-footnote-text"> <em>Çok hisli bir ruhun zehirli gıdası.</em></span>
						<span class="para"><em>Sensiz saadet benim için imkânsız,</em></span>
						<span class="para"><em>Tatlı hüzün, ak, gel beni teselli et,</em></span>
						<span class="para"><em>Gel dindir acılarını, karanlık yalnızlığımın</em></span>
						<span class="para"><em>Ve gizli bir lezzet kat</em></span>
						<span class="para"><em>Akışlarını duyduğum bu gözyaşlarına.</em> </span></div>
					
						<div class="si-footnote html5_aside epub-type_footnote" id="f588"><a class="si-backref" href="#ref_f588">588</a><span class="si-footnote-text"> Şu sevimli Jüli, her zamanki gibi gönül çelici ve hüzünlüdür. </span></div>
					
						<div class="si-footnote html5_aside epub-type_footnote" id="f589"><a class="si-backref" href="#ref_f589">589</a><span class="si-footnote-text"> Azizim.</span></div>
					
						<div class="si-footnote html5_aside epub-type_footnote" id="f590"><a class="si-backref" href="#ref_f590">590</a><span class="si-footnote-text"> İyi bir kaynaktan öğrendiğime göre, Prens Vasiliy oğlunu Jüli ile evlendirmek için Moskova’ya gönderiyor. </span></div>
				</div>
  </body>
</html>