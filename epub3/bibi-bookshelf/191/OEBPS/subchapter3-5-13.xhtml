<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-13">
<div class="html5_section">
				<h1 class="subchapter">XIII</h1>
				
				<p class="margin">6 Ekim’i 7 Ekim’e bağlayan gece Fransızların geri çekilme hareketi başladı: Mutfaklar, barakalar tahrip edildi, arabalar yüklendi, kollar ve ağırlıklar yola dizildi.</p>
				<p>Sabahın yedisinde bir Fransız muhafız kıtası seferi kıyafetle, tolga, tüfek, çanta ve kocaman torbalarla barakanın önünde duruyor; küfürler, hararetli konuşmalar yol boyunca devam edip gidiyordu.</p>
				<p>Barakada herkes hazırlanmış, elbiselerini, ayakkabılarını giymiş, kayışını takmış, yola çıkma emrini bekliyordu. Yalnız hasta Sokolov, sararmış, zayıf, morarmış gözlerle ayakkabısız ve giyinmemiş olarak yerinde oturuyor, kendisini dikkate almayan arkadaşlarına çökmüş gözlerle bakıyor, durmadan inliyordu. Görünüşe göre acı (kanlı basuru vardı), yalnız kalma korkusu kadar inletmiyordu onu.</p>
				<p>Piyer, pençe yaptırmak için bir Fransız’ın getirdiği çay kutusundan Karatayev’in kendine yaptığı yemenileri giymiş, belini bir iple bağlamış olarak hastaya yaklaştı, önünde çömeldi.</p>
				<p>“Ne var, Sokolov, temelli gitmiyorlar ki! Burada bir hastaneleri var, senin durumun bizimkinden iyi olur belki,” dedi.</p>
				<p>Asker yüksek sesle, “Tanrım! Ey ölüm, neredesin? Tanrım!” diye inledi.</p>
				<p>Piyer, “Şimdi onlara yine sorarım,” dedi, kalkıp barakanın kapısına doğru yürüdü. Bu sırada dışarıdan, bir gün önce Piyer’e pipo ikram eden onbaşı iki erle yaklaştı. Onbaşı da, erler de çantalarıyla, çene kayışları düğümlü, tanıdık yüzlerini değiştirmiş tolgalarıyla seferî kıyafetteydiler.</p>
				<p>Onbaşı, komutanın emriyle kapıyı kapamaya gelmişti. Yola çıkmadan önce esirleri sayması gerekiyordu. Piyer, “<em>Caporal, que fera-t-on du malade?..”</em><a class="si-noteref epub-type_noteref" href="#f487" id="ref_f487">487</a> diye söze başladı; ama o sırada karşısındaki yüzbaşıyı tanıyıp tanımadığı konusunda şüpheye düştü. Piyer’in bunları söylediği anda ansızın trampet sesleri duyuldu. Onbaşı, Piyer’in sözleri üzerine kaşlarını çattı, kaba bir küfür savurarak kapıyı küt diye kapadı. Barakanın içi karardı; trampetler şiddetle gümbürdüyor, hastanın iniltilerini boğuyordu.</p>
				<p>Piyer içinden, “İşte o!.. Yine o!” dedi ve sırtında birden bir ürperme hissetti. Onbaşının değişen yüzünde, sesinde, trampetlerin sağırlaştırıcı gürültüsünde Piyer, insanlara soydaşlarını öldürten esrarengiz, duygusuz kuvveti, etkisini tanık olduğu idam sırasında gördüğü kuvveti tanıdı. Bu kuvvetten korkmak, kaçmak, ricalar veya öğütlerle onun aleti olmuş insanlara seslenmek yararsızdı. Piyer artık bunu biliyordu. Beklemek ve sabretmek gerekiyordu. Piyer hastaya yaklaşmadı, dönüp ona bakmadı. Kaşları çatık, sessizce barakanın kapısında duruyordu.</p>
				<p>Barakanın kapısı açılıp da esirler bir koyun sürüsü gibi kapının ağzında birbirlerini sıkıştırıp ezdikleri sırada Piyer aralarına sokularak, onbaşının söylediğine göre, kendisi için her şeyi yapmaya hazır olan yüzbaşıya doğru ilerledi. Yüzbaşı da seferî kıyafetteydi; onun soğuk yüzünden de, onbaşının sözlerinde ve trampetlerin gürültüsünde Piyer’in tanıdığı şey, hep aynı “şey” bakmaktaydı.</p>
				<p>Yüzbaşı sertçe kaşlarını çatıp yanında toplanan esirlere bakarak, “<em>Filez, filez,”</em><a class="si-noteref epub-type_noteref" href="#f488" id="ref_f488">488</a> dedi.</p>
				<p>Piyer sonuç alamayacağını biliyordu ama yine de ona yaklaştı.</p>
				<p>Subay, tanımamış gibi, soğuk soğuk bakarak, “<em>Eh bien, qu’est-ce quil y a?”</em><a class="si-noteref epub-type_noteref" href="#f489" id="ref_f489">489</a> dedi. Piyer hastadan söz etti.</p>
				<p>“<em>Il pourra marcher, que diable,”</em><a class="si-noteref epub-type_noteref" href="#f490" id="ref_f490">490</a> dedi yüzbaşı. <em>“Filez, filez,”</em> diyerek Piyer’e bakmaksızın devam etti.</p>
				<p>Piyer, <em>“Mais non, il est à l’agonie...”</em><a class="si-noteref epub-type_noteref" href="#f491" id="ref_f491">491</a> deyince öfkeyle kaşlarını çatan yüzbaşı, “<em>Voulez-vous bien?!”</em><a class="si-noteref epub-type_noteref" href="#f492" id="ref_f492">492</a> diye kesti onun sözünü.</p>
				<p>Trampetler gümbürdüyordu: “Dram da da dam, dam, dam.” Piyer, gizemli gücün bu insanlara artık tamamıyla hâkim olduğunu, onunla konuşmanın yararsız olduğunu bir kez daha anladı.</p>
				<p>Esir subaylar erlerden ayrıldı ve onlara ilerlemeleri emredildi. Piyer’in de aralarında bulunduğu subaylar otuz, erler üç yüz kişiydi.</p>
				<p>Diğer barakalardan gelen subayları tanımıyordu Piyer, çok daha iyi giyinmişlerdi; ona ve ayakkabılarına güvensizlikle, yadırgayarak bakıyorlardı. Piyer’in biraz önünde, görünüşe göre esir arkadaşlarının saygısını kazanmış, Kazan hırkası giyen, beline havlu sarılı tombul, sarı ve sert yüzlü şişman bir binbaşı gidiyordu. Bir elini tütün kesesiyle birlikte göğsünde tutmuş, öbürüyle bastonuna yaslanmıştı. Soluyor, oflayıp pufluyor, arkadan itiyorlarmış gibi öfkeli, ortada şaşılacak bir şey olmadığı halde herkesin şaşkınlık içinde olmasından ötürü huysuz, homurdanıp duruyordu. Ufak tefek, zayıf başka bir subay, şimdi götürüldükleri yer ve o gün ne kadar yol alacakları üzerinde tahminler yürüterek herkesle konuşuyordu. Keçe çizmeler ve levazımcı elbisesi giyen bir memur dört bir tarafa koşuyor, yanan Moskova’ya bakıp neresinin yandığı hakkındaki tahminlerini ve Moskova’nın görünen şu veya bu kısmının neresi olduğunu yüksek sesle anlatıyordu. Şivesine bakılırsa Polonyalı olan üçüncü subay Moskova’nın mahallelerini yanlış bildiğini ileri sürerek levazım memuruyla tartışıyordu. </p>
				<p>Binbaşı öfkeyle, “Ne tartışıyorsunuz?” dedi. “Ha Aziz Nikolay, ha Vlas, hepsi bir; görüyorsunuz, hep yanmış, işte o kadar... Ne itiyorsunuz öyle, yol dar mı geliyor!” diye bağırdı arkasındaki birine. </p>
				<p>Yangın yerlerini seyreden esirlerin sesleri duyuluyordu:</p>
				<p>“Vah, vah, vah, ne yaptılar! Zamoskvoreçye de, Zubov da, Kremlin de... Baksanıza, çoğu yanmış. Ben size bütün Zamoskvoreçye demiştim, işte bakın.” </p>
				<p>Binbaşı, “Canım, yandığını görüyorsunuz, e, ne uzatıyorsunuz lafı!” dedi.</p>
				<p>Hamovniki’de (Moskova’nın yanmayan ender mahallelerinden biri) kilisenin yanından geçerken esirler ansızın bir tarafa toplandı; korku ve nefret haykırışları duyuldu.</p>
				<p>“Ah alçaklar! Hıristiyan değil bunlar! Ölü, bir ölü var... Yüzüne bir şey sürmüşler.”</p>
				<p>Piyer, bağırışlara neden olan şeyi görmek için kiliseye ilerledi; parmaklığa yaslanmış bir şey gördü. Bulanık bir şekilde gördüğü şey, öndekilerin sözlerinden anladığı kadarıyla, parmaklığa dikilmiş ve yüzüne is sürülmüş bir cesetti.</p>
				<p>Muhafızların küfürleri duyuldu:</p>
				<p>“<em>Marchez, sacré nom... Filez... trente mille diables...”</em><a class="si-noteref epub-type_noteref" href="#f493" id="ref_f493">493</a></p>
				<p>Fransız askerleri ölüye bakan esirleri kasaturalarla kovaladı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f487"><a class="si-backref" href="#ref_f487">487</a><span class="si-footnote-text"> Onbaşı, hasta ne olacak?..</span></div>
					
						<div class="si-footnote html5_aside epub-type_footnote" id="f488"><a class="si-backref" href="#ref_f488">488</a><span class="si-footnote-text"> Geçin, geçin.</span></div>
					
						<div class="si-footnote html5_aside epub-type_footnote" id="f489"><a class="si-backref" href="#ref_f489">489</a><span class="si-footnote-text"> E, ne var?</span></div>
					
						<div class="si-footnote html5_aside epub-type_footnote" id="f490"><a class="si-backref" href="#ref_f490">490</a><span class="si-footnote-text"> Yürüyebilir, Allah belasını versin.</span></div>
					
						<div class="si-footnote html5_aside epub-type_footnote" id="f491"><a class="si-backref" href="#ref_f491">491</a><span class="si-footnote-text"> Fakat hayır, can çekişiyor.</span></div>
					
						<div class="si-footnote html5_aside epub-type_footnote" id="f492"><a class="si-backref" href="#ref_f492">492</a><span class="si-footnote-text"> Sen de ister misin?</span></div>
					
						<div class="si-footnote html5_aside epub-type_footnote" id="f493"><a class="si-backref" href="#ref_f493">493</a><span class="si-footnote-text"> Yürüyün, Allah belanızı versin... Geçin... otuz bin iblis...</span></div>
				</div>
  </body>
</html>