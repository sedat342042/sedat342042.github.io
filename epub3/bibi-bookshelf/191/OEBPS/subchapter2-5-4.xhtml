<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-4">
<div class="html5_section">
				<h1 class="subchapter">IV</h1>
				
				<p class="margin">Prenses Mariya misafir salonunda oturup yaşlıların konuşmalarını, dedikodularını dinlemiş, duyduklarından bir şey anlamamıştı. O yalnız, babasının ona karşı takındığı düşmanca tavırları bütün misafirlerin fark edip etmeyeceklerini düşünüyordu. Onlara üçüncü kez gelmiş olan Drubetskoy’un bütün bu yemek sırasında ona karşı gösterdiği özel ilgi ve nezaketin bile farkında olmamıştı.</p>
				<p>Prenses Mariya, babası çıktıktan sonra, elinde şapkasıyla gülümseyerek, sonuncu olarak kendisine yaklaşan Piyer’e dalgın ve soran gözlerle baktı, salonda yalnız kaldılar.</p>
				<p>“Biraz daha oturabilir miyiz?” diyen Piyer şişman gövdesiyle Prenses Mariya’nın yanında bir koltuğa çöktü. Prenses Mariya, “A elbette,” dedi. Bakışı, “Bir şey fark etmediniz mi siz?” diye soruyordu.</p>
				<p>Piyer, her öğle yemeğinden sonra olduğu gibi keyifliydi. Önüne bakıyor, hafifçe gülümsüyordu.</p>
				<p>“Bu genci çoktan beri mi tanıyorsunuz, Prenses?” dedi.</p>
				<p>“Hangi genci?”</p>
				<p>“Drubetskoy’u.”</p>
				<p>“Hayır, çoktan beri değil...”</p>
				<p>“Nasıl, hoşunuza gidiyor mu?”</p>
				<p>Prenses Mariya babasıyla sabahki konuşmasını düşünerek, “Evet, hoş bir genç... Niçin bunu soruyorsunuz bana?” diye sordu.</p>
				<p>“Çünkü şunu düşündüm: Bir delikanlı, Petersburg’ dan Moskova’ya çoğu zaman yalnızca zengin bir kızla evlenmek amacıyla gelir.”</p>
				<p>Prenses Mariya: “Siz bunu düşündünüz demek!”</p>
				<p>Piyer gülümseyerek, “Evet,” dedi, “bu delikanlı şimdi öyle davranıyor ki, nerede zengin bir kız varsa o da orada. Onun içini bir kitap gibi okuyorum. Şimdi kararsızlık içinde, kime hücum etse; size mi, <em>Mademoiselle Julie</em> Karagin’e mi? <em>Il est très assidu auprès d’elle.</em>”<a class="si-noteref epub-type_noteref" href="#f580" id="ref_f580">580</a></p>
				<p>“Onlara gidiyor mu?”</p>
				<p>Anlaşılan, günlük hatıra defterinde sık sık şikâyet ettiği hali, o samimi alaycılığı üstünde olan Piyer, “Evet, çok sık gidiyor, hem siz yeni kur yöntemini biliyor musunuz?” dedi.</p>
				<p>“Hayır.” </p>
				<p>Piyer, “Şimdi Moskova kızlarına; insanın kendisini beğendirmesi için <em>il faut être mélancolique. Et il très mélancolique auprès de Mlle Karaguine,</em>”<a class="si-noteref epub-type_noteref" href="#f581" id="ref_f581">581</a> dedi.</p>
				<p>Prenses Mariya, Piyer’in iyilik ifade eden yüzüne bakıp hep kendi acısını düşünerek, “<em>Vraiment,”</em><a class="si-noteref epub-type_noteref" href="#f582" id="ref_f582">582</a> dedi. “Bütün hissettiklerimi birine açmaya cesaret edebilsem rahatlardım,” diye düşünüyordu, “özellikle Piyer’e her şeyi söylemek isterdim, o çok iyi yürekli, çok asil ruhlu... Rahatlardım. Bana öğüt verirdi!”</p>
				<p>Piyer, “Onunla evlenir miydiniz?” diye sordu.</p>
				<p>Prenses Mariya birden, kendisinin de ummadığı şekilde, “Ah, Tanrım, öyle anlar var ki Kont, kim olursa olsun evlenirim,” dedi. “Ah, insanın yakını olan birisini sevmesi, onun için acı çekmekten başka bir şey yapamayacağını (titreyen bir sesle devam ediyordu) hissetmesi, hele bunu değiştiremeyeceğini bildiği zaman, ne kötüdür. O zaman tek çare şu oluyor: Gitmek; nereye gideyim ben?”</p>
				<p>“Ne o, ne oluyorsunuz, Prenses?”</p>
				<p>Ama Prenses sözünü bitiremedi, ağlamaya başladı.</p>
				<p>“Bugün ne oldu bana bilmiyorum. Bana bakmayın, size söylediklerimi unutun.”</p>
				<p>Piyer’in bütün neşesi kaçmıştı. Prensesi kaygıyla sorguya çekmeye başladı. Her şeyi söylemesini, derdini ona açmasını rica etti; ama Prenses, söylediklerini unutmasını, ne söylediğini kendisinin de hatırlamadığını, onun da bildiğinden, yani Prens Andrey’in evlenmesinin baba ile oğlunun arasını açacak diye üzülmekten başka bir derdi olmadığını yineledi. </p>
				<p>Sözü değiştirmek için sordu: </p>
				<p>“Rostovlardan bir haberiniz var mı? Yakında geleceklerini duydum. Andrey’i ben de her gün bekliyorum. İsterdim ki burada buluşsunlar.”</p>
				<p>Piyer, “Bu işe o şimdi nasıl bakıyor?” diye, “o” kelimesiyle yaşlı Prens’i kastederek sordu, Prenses Mariya başını salladı.</p>
				<p>“Peki ne yapmalı? Yılın dolmasına birkaç ay kaldı. Bu olamaz. Ben kardeşimi, geldiğinde korumak isterdim. Onların çabuk gelmelerini arzu ederdim. Onunla birbirimizi sevebileceğimizi umuyorum. Siz onları çoktan beri tanırsınız,” dedi Prenses Mariya, “elinizi kalbinize koyarak gerçeği olduğu gibi söyleyin bana, bu kız nasıl, onu nasıl buluyorsunuz? Ama gerçeği olduğu gibi söyleyin; çünkü, bununla o kadar şeyi göze alıyor ki, bilmek isterdim...”</p>
				<p>Bulanık bir içgüdü, bu ısrarlarda, gerçeği olduğu gibi söylemesi için üstelenen bu ricada Prenses Mariya’nın müstakbel geline karşı bir garezinin saklı olduğunu, Prens Andrey’in seçimini kendisinin onaylamamasının istendiğini söylüyordu Piyer’e; ama Piyer düşündüğünden çok, duyduğunu söylerdi.</p>
				<p>Sebebini kendisi de bilmeksizin kızararak, “Sorunuza nasıl yanıt vereceğimi bilmiyorum,” dedi. “Nasıl kızdır, hiç bilmiyorum. Onu kolay anlatamam, gönül çelici bir kız. Ama neden, bilmiyorum, işte onun hakkında söyleyebileceklerimin hepsi bunlar.”</p>
				<p>Prenses Mariya içini çekti, yüzünün ifadesi şöyle diyordu: “Evet, ben bunu bekliyordum ve korkuyordum.” </p>
				<p>“Akıllı mı?” diye sordu. </p>
				<p>Piyer bir an düşündü.</p>
				<p>“Bana kalırsa hayır, bununla birlikte, evet. Akıllı olmaya kulak astığı yok, evet, gönül çelici, o kadar.”</p>
				<p>Prenses Mariya yine hoşnutsuzlukla başını salladı.</p>
				<p>“Ah, onu sevmeyi o kadar arzu ediyorum ki! Benden önce görürseniz ona söyleyin bunu.”</p>
				<p>Piyer, “Bugünlerde geleceklerini duydum,” dedi.</p>
				<p>Prenses Mariya, Rostovlar gelir gelmez müstakbel geliniyle nasıl dost olacağına, yaşlı Prens’i ona nasıl alıştırmaya çalışacağına dair planını anlattı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f580"><a class="si-backref" href="#ref_f580">580</a><span class="si-footnote-text"> Yanından hiç ayrılmıyor. </span></div>
					
						<div class="si-footnote html5_aside epub-type_footnote" id="f581"><a class="si-backref" href="#ref_f581">581</a><span class="si-footnote-text"> Melankolik olmak lazım. O da Matmazel Karagina’nın yanında çok melankolik görünüyor.</span></div>
					
						<div class="si-footnote html5_aside epub-type_footnote" id="f582"><a class="si-backref" href="#ref_f582">582</a><span class="si-footnote-text"> Sahiden.</span></div>
				</div>
  </body>
</html>