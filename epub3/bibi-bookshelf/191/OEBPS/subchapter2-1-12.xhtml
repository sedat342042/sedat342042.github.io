<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-12">
<div class="html5_section">
				<h1 class="subchapter">XII</h1>
				
				<p class="margin">Moskova’nın en neşeli baloları İogel’de verilirdi. Henüz öğrendikleri <em>pas</em>’ları<a class="si-noteref epub-type_noteref" href="#f459" id="ref_f459">459</a> deneyen <em>adolescentes’</em>larını<a class="si-noteref epub-type_noteref" href="#f460" id="ref_f460">460</a> seyreden anneler böyle derlerdi; bunu, bayılıncaya kadar dans eden <em>adolescentes</em> ve <em>adolescents</em>’ların<a class="si-noteref epub-type_noteref" href="#f461" id="ref_f461">461</a> kendileri de söylerdi; bu balolara lütufta bulunuyorlarmış düşüncesiyle de gelen ve burada müthiş eğlenen büyükçe genç kızlarla delikanlılar da böyle derlerdi. O yıl bu balolarda iki evlilik yapılmıştı. İki şirin Prenses Gorçakovalar kendilerine birer nişanlı bulmuşlar ve evlenmişlerdi, böylece bu baloların ünü bir kat daha artmıştı. Bu baloların özelliği şuydu ki, ev sahipleri yoktu: Burada, öğrencilerinden ders başına ücret alan ve tüy gibi uçan, sanatının bütün kuralların uygun reveranslar yapan iyi yürekli İogel vardı; bu baloların özelliklerinden biri de, buraya ancak on üç, on dört yaşında ve ilk kez uzun elbise giymiş kız çocuklarınınki gibi bir istekle dans etmek, neşelenmek isteyenlerin gelmesiydi. Herkes öyle heyecanla gülümser ve herkesin gözleri öyle parlardı ki, çok az istisnayla, herkes güzeldi ya da herkes güzel görünürdü. En iyi öğrenciler, (ki bunların da en iyisi zarafetiyle ayırt edilen Nataşa’ydı) bazen <em>pas de châle</em> bile oynarlardı; ama bu son baloda ekosez, <em>anglez</em> ve henüz moda olan mazurka oynanıyordu. </p>
				<p>İogel, Bezuhov’un evinde bir salon tutmuştu ve balo, herkesin dediği gibi, çok başarılı olmuştu.</p>
				<p>Güzel kızlar çoktu, en güzelleri de Rostovların küçük bayanlarıydı, ikisi de çok mutlu ve neşeliydiler. Dolohov’un teklifi, kendisinin bunu reddedişi ve Nikolay’la yaptıkları konuşmayla bu akşam gururlanan Sonya daha evdeyken, kıpır kıpır kıpırdanarak hizmetçi kızların saçlarını taramalarına meydan bırakmamıştı. Şimdi de baştan aşağı coşkun bir sevinçle ışıldıyordu.</p>
				<p>İlk kez uzun elbise giydiği ve sahici bir baloda bulunduğu için daha az gururlu olmayan Nataşa ise çok daha mutluydu. İkisi de pembe kurdeleli beyaz, muslin tuvaletler giymişlerdi.</p>
				<p>Nataşa, baloya girdiği an çarpılmıştı. Belirli bir kimseye değil, herkese vurulmuştu. O dakikada kime bakıyorsa ona âşık oluyordu. Sonya’ya koşarak, hep, “Ah, ne güzel,” diyordu.</p>
				<p>Denisov’la Nikolay dans edenleri şefkat ve koruyuculukla süzüp salonda dolaşıyorlardı.</p>
				<p>Denisov, “Ne kadar da şirin, güzeller güzeli olacak,” dedi.</p>
				<p>“Kim?”</p>
				<p>“Kontes Nataşa,” diye yanıt verdi Denisov. Bir süre sustuktan sonra, “hem nasıl da dans ediyor, ne zarafet!” diye devam etti. </p>
				<p>“Yahu, kimden söz ediyorsun?”</p>
				<p>“Senin kız kardeşinden,” diye öfkeyle bağırdı Denisov. Rostov gülümsedi.</p>
				<p>Ufak tefek İogel, Nikolay’a yaklaşarak, <em>“Mon cher comte, vous êtes l’un de mes meilleurs écoliers, il faut que vous dansiez,</em>”<a class="si-noteref epub-type_noteref" href="#f462" id="ref_f462">462</a> dedi. “<em>Voyez combien de jolies demoiselles,”</em><a class="si-noteref epub-type_noteref" href="#f463" id="ref_f463">463</a> diye yine kendisinin eski öğrencisi olan Denisov’a aynı dilekle döndü.</p>
				<p>Denisov, <em>“Non, mon cher, je ferrai tapisserie</em>,”<a class="si-noteref epub-type_noteref" href="#f464" id="ref_f464">464</a> dedi, “hem sizin derslerinizde nasıl beceriksiz olduğumu hatırlamıyor musunuz?” </p>
				<p>“Yoo, hayır,” diye onu hemen teselli etti İogel, “siz sadece dikkatsizdiniz ama yeteneğiniz vardı, evet, yeteneğiniz vardı.”</p>
				<p>Yeni moda mazurkayı çalmaya başladılar, İogel’in dileğine Nikolay dayanamadı ve Sonya’yı dansa davet etti. Denisov, yaşlı kadınların yanına oturmuştu, dans eden gençleri kılıcına abanıp tempo tutarak süzüyor ve yaşlı bayanlara neşeli bir şeyler anlatıyor, onları güldürüyordu. İogel, övündüğü en iyi öğrencisi Nataşa’yla birinci çift olarak dans etmekteydi. Küçücük iskarpinli ayaklarıyla, yumuşakça, zarifçe süzülen İogel, utangaç ama bütün dikkatiyle <em>pas</em>’yı takip eden Nataşa’yla birlikte, ilk olarak salonda dönüyordu. Denisov gözlerini Nataşa’dan ayırmıyor, kendisinin beceremediği için değil de sadece istemediği için dans etmediğini açıkça anlatan bir eda takınarak kılıcıyla tempo tutuyordu. Figürün ortalarında yanından geçen Rostov’u çağırdı.</p>
				<p>“Bu, hiç de o değil,” dedi, “bu da mı Leh mazurkası? Ama Nataşa mükemmel dans ediyor.”</p>
				<p>Denisov’un mazurkadaki ustalığıyla Lehistan’da bile ün kazandığını bilen Nikolay, Nataşa’ya koştu.</p>
				<p>“Git, Denisov’u angaje et. Öyle bir dans eder ki! Harika!” dedi. </p>
				<p>Nataşa sırası gelince kalktı, kurdeleli patikleriyle kayarak yürüdü, Denisov’un bulunduğu köşeye doğru, utanarak, hızla salonu geçti. Gözlerin kendisinde olduğunu fark ediyordu, Denisov’la Nataşa’nın gülümseyerek tartıştıklarını, Denisov’un dansı reddettiğini ama yine de neşeyle gülümsediğini Nikolay gördü, yanlarına koştu.</p>
				<p>Nataşa, “Rica ederim Vasiliy Dimitriç,” diyordu, “hadi, rica ederim.”</p>
				<p>“Beni bağışlayın, Kontes,” diye yanıtlıyordu onu Denisov.</p>
				<p>Nikolay, “Yeter artık, Vasya,” dedi.</p>
				<p>“Vaska’yı tıpkı bir tekir kedi gibi kandırıyorlar,” diye şakayla yanıtladı Denisov. </p>
				<p>Nataşa, “Bütün gece size şarkı söylerim,” dedi,</p>
				<p>Denisov, “İstediğini yapıyor bana sihirbaz kız,” dedi ve kılıcını çıkardı. İskemlelerin arasından sıyrıldı, damını sıkıca elinden tutu, başını dikti, tempoyu bekleyerek bacağını gerdi. Atın üstünde ve mazurkada Denisov kısa boylu görünmezdi; çünkü kendini hiç öyle hissetmezdi. Tempoyu bekleyerek damına yan gözle, zafer kazanmışçasına ve alaycı alaycı bakıyordu, ansızın bir ayağını yere vurdu, döşemenin üstünde lastik bir top gibi sıçradı ve damını peşinde sürükleyerek dans edenlerin halkası içinde uçtu. Salonun yarısını tek ayak üzerinde geçecek sanılırken ansızın mahmuzlarını şakırdatıp bacaklarını açarak topukları üstünde durdu, bir saniye böyle kaldı, olduğu yerde mahmuz şakırdatıp tepindi, hızla döndü, sol ayağını sağına çarparak dans edenlerin halkası içinde tekrar uçtu. Nataşa onun ne yapmak niyetinde olduğunu önceden seziyor ve nasıl olduğunu bilmeden kendini bırakmış ona uyuyordu. O kâh sağ, kâh sol eliyle Nataşa’yı fır döndürüyor, kâh önünde diz çöküp kendi çevresinde dolandırıyor ve yeniden sıçrayarak ileriye doğru öyle bir hızla atılıyordu ki sanki bütün odaları soluk almadan aşmak istiyordu, sonra yine ansızın duruyor, yeni ve beklenmedik bir figür yapıyordu. Damını yerine getirip orada hızla döndürerek, mahmuzlarını şakırdatıp önünde eğildiği zaman Nataşa ona reverans yapmayı bile unuttu. Gülümseyerek, sanki onu tanımıyormuş gibi gözlerini şaşkın şaşkın ona dikmişti. “Bu da neydi böyle?” diye düşünüyordu.</p>
				<p>Gerçi İogel bu mazurkayı gerçek mazurka olarak kabul etmiyordu ama yine de herkes Denisov’un ustalığına hayran kalmıştı. Boyuna onu angaje etmeye başladılar, yaşlılar gülümseyerek Lehistan’a, eski iyi zamanlara dair konuşmaya başlamışlardı. Denisov mazurkadan yorulmuş, terini silerek Nataşa’nın yanına oturdu ve balo bitene dek ondan ayrılmadı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f459"><a class="si-backref" href="#ref_f459">459</a><span class="si-footnote-text"> Figürleri.</span></div>
					
						<div class="si-footnote html5_aside epub-type_footnote" id="f460"><a class="si-backref" href="#ref_f460">460</a><span class="si-footnote-text"> Yeniyetmelerini.</span></div>
					
						<div class="si-footnote html5_aside epub-type_footnote" id="f461"><a class="si-backref" href="#ref_f461">461</a><span class="si-footnote-text"> Kız ve erkek yeniyetmeler.</span></div>
					
						<div class="si-footnote html5_aside epub-type_footnote" id="f462"><a class="si-backref" href="#ref_f462">462</a><span class="si-footnote-text"> Azizim Kont, siz benim en iyi öğrencilerimden birisiniz, dans etmeniz gerekir.</span></div>
					
						<div class="si-footnote html5_aside epub-type_footnote" id="f463"><a class="si-backref" href="#ref_f463">463</a><span class="si-footnote-text"> Bakın ne güzel küçük bayanlar var.</span></div>
					
						<div class="si-footnote html5_aside epub-type_footnote" id="f464"><a class="si-backref" href="#ref_f464">464</a><span class="si-footnote-text"> Hayır, azizim, ben duvarın dibinde oturacağım.</span></div>
				</div>
  </body>
</html>