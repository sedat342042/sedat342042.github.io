<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-7">
<div class="html5_section">
				<h1 class="subchapter">VII</h1>
				
				<p class="margin">Petersburg’da bunlar olurken Fransızlar Smolensk’i geçmiş, Moskova’ya ilerliyorlardı. Napoléon’un tarihçisi Thiérs, başka tarihçiler gibi, kahramanını mazur göstermek gayretiyle onun Moskova varoşlarına elinde olmayarak çekilip götürüldüğünü söyler. O da tarihî olayların açıklamasını bir kişinin iradesinde arayan bütün diğer tarihçiler gibi haklıdır. Napoléon’un Moskova’ya Rus komutanlarının maharetiyle çekilip götürüldüğünü söylenen Rus tarihçileri gibi o da haklıdır. Burada, bütün geçmişin olup bitenlere bir hazırlık oluşturduğunu düşüncesini sağlayan retrospektiflik (rucu) yasasından başka, işleri karıştıran bir de karşılıklı ilişki vardır. Satrançta kaybeden iyi bir oyuncu kaybının kendi hatasından ileri geldiğine içtenlikle inanır; bu hatayı oyununun başlangıcında arar ama her hamlesinde, oyun süresince böyle hatalar yaptığını, hiçbir oyununun mükemmel olmadığını unutur. Dikkatini çeken hatayı ancak düşman bundan yararlandığı anda fark eder. Oysa belli bir zamanın şartları içinde gelişen savaş oyunu pek çok şeyin birleşmesinden meydana gelir; burada cansız makineleri idare eden, bir tek irade değildir, savaş, pek çok hareketin sayısız çarpışmasınından doğar.</p>
				<p>Smolensk’ten sonra Napoléon, Vyazma’ya yakın Dorogobuj’un ötesinde sonra Tsarevo-Zaymişçe önlerinde savaşmak için fırsat kolladı ama öyle oldu ki, çeşitli nedenlerden dolayı Ruslar, Moskova’dan yüz on iki verst uzakta bulunan Borodino’ya kadar savaşı kabul etmediler. Vyazma’dan sonra Napoléon, doğrudan doğruya Moskova üzerine yürüme emrini verdi. </p>
				<p><em>Moscou la capitale asiatique de ce grand empire, la ville sacrée des peuples d’Alexandre, Moscou avec ses innombrables églises en forme de pagodes chinoises.</em><a class="si-noteref epub-type_noteref" href="#f93" id="ref_f93">93</a> Bu <em>Moscou, </em>Napoléon’un düş gücünü rahatsız ediyordu, Vyazma’dan Tsarevo-Zaymişçe’ye geçerken İngiliz kan kırmızı yorgası üstünde, muhafızları, nöbetçileri, pajları ve yaverleriyle ilerliyordu. Kurmay başkanı Berthiér süvariler tarafından esir edilen Rusları sorguya çekmek için geride kalmıştı. Yanında tercüman <em>Lelorgne d’Ideville</em> olduğu halde dörtnala Napoléon’a yetişerek neşeli bir yüzle atını durdurdu.</p>
				<p>Napoléon, “<em>Eh bien?”</em><a class="si-noteref epub-type_noteref" href="#f94" id="ref_f94">94</a> diye sordu.</p>
				<p>“<em>Un cosaque de Platow</em><a class="si-noteref epub-type_noteref" href="#f95" id="ref_f95">95</a> Platov kolordusunun büyük orduyla birleşmek üzere olduğunu, Kutuzov’un başkomutanlığa atandığını söylüyor. <em>Très intelligent et bavard!”</em><a class="si-noteref epub-type_noteref" href="#f96" id="ref_f96">96</a></p>
				<p>Napoléon gülümsedi, bu Kazak’a bir at verilmesini ve yanına getirilmesini emretti. Onunla bizzat konuşmak istiyordu. Birkaç yaver atlarını dörtnala kaldırdılar, bir saat sonra Denisov’un Rostov’a bıraktığı toprak kölesi Lavruşka emir eri mintanıyla Fransız süvari eyeri üstünde, hilekâr, sarhoş bir tavırla, neşeli bir yüzle Napoléon’a yaklaştı. Napoléon kendisiyle yan yana at sürmesini emretti ve sormaya başladı: </p>
				<p>“Kazak mısınız?”</p>
				<p>“Kazak’ım, Asaletlu.”<a class="si-noteref epub-type_noteref" href="#f97" id="ref_f97">97</a></p>
				<p>Thiérs bu olayı anlatırken,<em> “Le cosaque ignorant la compagnie dans laquelle il se trouvait, car la simplicité de Napoléon n’avait rien qui put révéler à une imagination orientale la présence d’un souverain, s’entretient avec la plus extrême familiarité des affaires de la guerre actuelle,”</em><a class="si-noteref epub-type_noteref" href="#f98" id="ref_f98">98</a> diyor. Gerçekten de körkütük oluncaya kadar içerek efendisini yemeksiz bırakan Lavruşka bir gün önce kırbaçlanmış ve tavuk bulmak için köye gönderilmişti; burada kendini çapulculuğa vermiş, Fransızlar tarafından esir edilmişti. Lavruşka çok şeyler görmüş, her şeyi alçakça, hilekârlıkla yapmayı görev sayan, efendilerine her türlü hizmete hazır, onların kötü düşüncelerini sezen, zayıf ve bayağı taraflarını bilen terbiyesiz, küstah uşaklardandı.</p>
				<p>Lavruşka, kim olduğunu çok iyi ve kolaylıkla anladığı Napoléon’un ortamında hiç şaşırmadı, bütün ruhuyla yeni efendilerine hizmet etmeye çalıştı yalnızca.</p>
				<p>Karşısındakinin Napoléon olduğunu çok iyi biliyordu; onun yanında Rostov’un ya da eli değnekli bölük emininin yanında olduğundan daha çok sıkılmıyordu. Çünkü onu bölük emini de, Napoléon da hiçbir şeyden mahrum edemezdi.</p>
				<p>Emir erleri arasında neler konuşulmuşsa anlattı. Söylediklerinin çoğu doğruydu. Ama Napoléon Rusların Bonaparte’ı yenip yenemeyecekleri hakkında ne düşündüklerini sorunca Lavruşka gözlerini kırpıştırdı ve düşündü.</p>
				<p>Burada o (Lavruşka gibiler her şeyde daima hile sezerler) ince bir hile seziyordu, kendini tutup sustu.</p>
				<p>Dalgınca, “Yani sizin anlayacağımız, eğer hemen savaş olursa,” dedi, “ne güzel, ama eğer üç gün geçerse o zaman iş uzar.”</p>
				<p>Lelorgne d’Ideville gülümseyerek, Napoléon’a bunu şöyle tercüme etti: “<em>Si la bataille est donnée avant trois jours, les Français la gagneraient, mais que si elle serait donnée plus tard, Dieu seul sait ce qui en arriverait.”</em><a class="si-noteref epub-type_noteref" href="#f99" id="ref_f99">99</a></p>
				<p>Napoléon, görünüşte çok keyifli olmasına rağmen gülümsemedi, bu sözlerin kendisine tekrar edilmesini emretti.</p>
				<p>Lavruşka, bunu fark etti, onu keyiflendirmek için kim olduğunu bilmiyormuş gibi davranarak konuştu:</p>
				<p>“Biliyoruz, sizde bir Bonaparte var ki bütün dünyayı alt etmiştir, ama bizimle iş başka...” Bu övünçlü vatanseverliğin ağzından nasıl ve neden çıktığını kendisi de bilmiyordu. Tercüman bu sözleri <em>Napoléon</em>’a son kısmını çıkararak tercüme etti; Bonaparte gülümsedi. Thiérs “<em>Le jeune cosaque fit son puissant interlocuteur,”</em><a class="si-noteref epub-type_noteref" href="#f100" id="ref_f100">100</a> diyor. Napoléon, sessizce birkaç adım atarak Berthiér’ye döndü ve konuştuğu adamın imparatorun kendisi, ölümsüz ve muzaffer adını anıtlara kazıyan imparatorun kendisi olduğunu söylemesinin <em>sur cet enfant du Don</em><a class="si-noteref epub-type_noteref" href="#f101" id="ref_f101">101</a> yapacağı etkiyi görmek istediğini söyledi.</p>
				<p>Lavruşka, bunun onu şaşırtmak için yapıldığını, Napoléon’un, onun korkacağını sandığını anlayarak yeni efendilerine yaranmak için birden hayret etmiş gibi yaptı, gözlerini açtı, yüzüne, kırbaçlanmaya götürüldüğü zaman vermeye alışmış olduğu şekli verdi. <em>“A peine l’interprète de Napoléon, (</em>diye yazıyor Thiérs) <em>avait-il parlé que le cosaque saisi d’une sorte d’ébahissement ne proféra plus une parole et marcha les yeux constamment attachés sur ce conquérant, dont le nom avait pénétré jusqu’à lui, à travers les steppes de l’orient. Toute sa loquacité s’était subitement arretée, pour faire place à un sentiment d’admiration naive et silencieuse. Napoléon, après l’avoir récompensé, lui fit donner la liberté, comme à un oiseau qu’on rend aux champs qui l’ont vu naître.”</em><a class="si-noteref epub-type_noteref" href="#f102" id="ref_f102">102</a></p>
				<p>Napoléon, zihnini meşgul eden <em>Moscou’</em>ye dair hayaller kurarak yoluna devam etti, <em>à l’oiseau qu’on rendit aux champs qui l’ont vu naître</em><a class="si-noteref epub-type_noteref" href="#f103" id="ref_f103">103</a> ise arkadaşlarına anlatacağı olmamış şeyleri önceden düşünerek atını dörtnala ileri karakollara sürdü. Gerçekten başından geçenleri ise anlatılmaya değer görmediği için anlatmak istemiyordu. Kazaklara yetişti. Platov kolordusuna bağlı alayının nerede olduğunu soruşturup öğrendi; akşama doğru Yankov’da bulunan ve İlyin’le birlikte yakın köylere bir gezinti yapmak için atına daha yeni binen efendisi Nikolay Rostov’u buldu. Rostov Lavruşka’ya başka bir hayvan vererek onu da yanına aldı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f93"><a class="si-backref" href="#ref_f93">93</a><span class="si-footnote-text"> Moskova, bu büyük imparatorluğun Asya başkenti, Aleksandr’ın halklarının kutsal şehri, Çin pagodaları biçimindeki sayısız kiliseleriyle Moskova.</span></div>
					
						<div class="si-footnote html5_aside epub-type_footnote" id="f94"><a class="si-backref" href="#ref_f94">94</a><span class="si-footnote-text"> E?</span></div>
					
						<div class="si-footnote html5_aside epub-type_footnote" id="f95"><a class="si-backref" href="#ref_f95">95</a><span class="si-footnote-text"> Platov’un Kazaklarından biri.</span></div>
					
						<div class="si-footnote html5_aside epub-type_footnote" id="f96"><a class="si-backref" href="#ref_f96">96</a><span class="si-footnote-text"> Çok zeki ve geveze.</span></div>
					
						<div class="si-footnote html5_aside epub-type_footnote" id="f97"><a class="si-backref" href="#ref_f97">97</a><span class="si-footnote-text"> Erler, yüzbaşı rütbesine kadar olan subaylara Asaletlu diye hitap ederlerdi.</span></div>
					
						<div class="si-footnote html5_aside epub-type_footnote" id="f98"><a class="si-backref" href="#ref_f98">98</a><span class="si-footnote-text"> Kimler arasında bulunduğunu bilmeyen Kazak (çünkü Napoléon’un sade görünüşünde bir Şarklı’ya bir hükümdarın varlığını hissettirebilecek hiçbir şey yoktu) büyük bir teklifsizlikle savaş hakkında konuşuyordu.</span></div>
					
						<div class="si-footnote html5_aside epub-type_footnote" id="f99"><a class="si-backref" href="#ref_f99">99</a><span class="si-footnote-text"> Savaş üç gün önce olursa Fransızlar kazanır, ama daha geç olursa neler olacağını Tanrı bilir.</span></div>
					
						<div class="si-footnote html5_aside epub-type_footnote" id="f100"><a class="si-backref" href="#ref_f100">100</a><span class="si-footnote-text"> Genç Kazak, kudretli muhatabını güldürdü.</span></div>
					
						<div class="si-footnote html5_aside epub-type_footnote" id="f101"><a class="si-backref" href="#ref_f101">101</a><span class="si-footnote-text"> Bu Don çocuğunun üzerinde.</span></div>
					
						<div class="si-footnote html5_aside epub-type_footnote" id="f102"><a class="si-backref" href="#ref_f102">102</a><span class="si-footnote-text"> Napoléon’un tercümanı bunu Kazak’a söyler söylemez şaşkınlığa uğrayan Kazak bir söz söyleyemedi, adı Doğu’nun bozkırlarını aşarak ona kadar gelen imparatordan gözlerini ayırmadan ilerledi. Bütün gevezeliği birden kesilmiş, yerini saf ve sessiz bir hayranlık almıştı. Napoléon, onu taltif ettikten sonra doğaya salınan bir kuş gibi serbest bırakıldı.</span></div>
					
						<div class="si-footnote html5_aside epub-type_footnote" id="f103"><a class="si-backref" href="#ref_f103">103</a><span class="si-footnote-text"> Doğaya salınan kuş.</span></div>
				</div>
  </body>
</html>