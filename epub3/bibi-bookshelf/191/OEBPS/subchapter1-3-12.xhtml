<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-12">
<div class="html5_section">
				<h1 class="subchapter">XII</h1>
				
				<p class="margin">Weierother, gece saat onda planlarıyla savaş şûrasının toplanacağı Kutuzov’un dairesine geldi. Bütün kol komutanları başkomutanlığa çağrılmış, gelmeyi reddeden Bagration dışında hepsi belirlenen saatte orada olmuşlardı.</p>
				<p>Tasarlanan savaşın tam tertipçisi olan Weierother heyecanlı, telaşlı haliyle savaş şûrasının başkanlığını istemeye istemeye kabul eden hoşnutsuz, uykulu Kutuzov’la zıtlık içindeydi. Weierother, belli ki kendini artık önüne geçilmez bir hale gelen hareketin başında hissediyordu. Yüküyle bayır aşağı koşan arabaya koşulu bir at gibiydi. O mu çekiyordu, yoksa onu itiyorlar mıydı, bilmiyordu ama bu hareketin nasıl sona ereceğini düşünmeye bile fırsat bulamamış, büyük bir hızla sürüklenmekteydi. Bizzat gözden geçirmek üzere iki kez düşman hatlarında, rapor ve bilgi vermek için iki kez de Rus ve Avusturya imparatorlarının yanında bulunmuş, sonra da planın Almancasını yazdırmak için kendi bürosuna gitmişti. Şimdi de bitkin bir halde Kutuzov’a gelmişti.</p>
				<p>Zihni o kadar meşguldü ki, başkomutana gösterilmesi gereken nezaketi bile unutuyordu: Onun sözünü kesiyor, hızlı hızlı, muğlak ifadelerle, konuştuğu kişinin yüzüne bakmayarak, kendine sorulan sorulara yanıt vermeksizin konuşuyordu. Çamura saplanmıştı, bitik, zavallı, dalgın, aynı zamanda da kendi kendinden emin, kibirli bir hali vardı.</p>
				<p>Kutuzov, Austerlitz dolaylarında küçük bir şatoya yerleşmişti. Başkomutana yazı odası diye ayrılan büyük misafir salonunda, Kutuzov, Weierother ve savaş şûrası üyeleri toplanmıştı. Çay içiyorlardı. Toplantıya başlamak için Bagration’u bekliyorlardı. Saat sekizde, Bagration’un bir emir subayı Prens’in toplantıda hazır bulunamayacağı haberini getirdi. Bu haberi başkomutana bildirmek için Prens Andrey içeri girmiş, Kutuzov’un eskiden kendisine şûrada bulunmak iznini vermiş olmasından da yararlanarak odada kalmıştı.</p>
				<p>Weierother yerinden acele acele kalkıp üzerine Brünn dolaylarının kocaman bir haritası yayılmış olan masaya yaklaşarak, “Mademki Prens Bagration bulunamayacak, o halde biz başlayabiliriz,” dedi.</p>
				<p>Kutuzov düğmeleri çözük üniformasından kurtulmuş gibi yağlı ensesi yakasından taşmış, şişkin, yaşlı ellerini iki yanına düzgün bir biçimde yerleştirmiş, bir “volter” koltuğunda oturmakta, uyuklamaktaydı. Weierother’in sesinden çıkan gürültü üzerine biricik gözünü güçlükle açtı.</p>
				<p>“Evet, evet, buyrun, yoksa geç kalırız,” dedi, başını salladı, sarkıttı, yeniden gözlerini kapadı.</p>
				<p>Kutuzov’un uyku taklidi yaptığını zanneden olmuşsa yanılırdı; okuma sırasında burnunun çıkardığı sesler gösteriyordu ki, başkomutan için, plana ya da herhangi bir şeye karşı duyduğu küçümsemeyi göstermek isteğinden çok daha önemli bir şey vardı bunda: Önüne geçilmez, insani bir gereksinimini karşılıyor, gerçekten uyuyordu. Weierother, başını kaşıyacak vakti olmadığından, Kutuzov’a baktı, onun uyuduğuna emin olunca kâğıdı aldı, savaşın planını, başlığı da dahil olmak üzere, tekdüze, yüksek bir sesle okumaya başladı:</p>
				<p>“20 Kasım 1805’te Kobelnitz ve Lokobutz açıklarındaki düşman mevzilerine taarruz planı.”</p>
				<p>Plan çok karışık, çok zordu. Aslı şöyleydi:</p>
				<p>“<em>Da der Feind mit seinem linken Flügel an die mit Wald bedeckten Berge lehnt und sich mit seinem rechten Flügel längs Kobelnitz und Sokolnitz hinter die dort befindlichen Teiche zieht, wir Gegenteil mit unserem linken Flügel seinen rechten sehr debordieren, so ist es vortleilhaft letzteren Flügel des Feindes zu attakieren, besonders wenn wir die Dörfer Sokolnitz und Kobelnitz im Besitze haben, wodurch wir dem Feind zugleich in die Flanke fallen und ihn auf der Fläche zwischen Schlapanitz und dem Thuerassa – Walde verfolgen können, indem wir dem Defileen von Schlapanitz und Bellowitz ausweichen, welche die feindliche Front decken. Zu diesem Endzwecke ist es nötig... Die erste Kolonne marschiert... die zweite Kolonne marschiert... die dritte Kolonne marschiert.</em>..<a class="si-noteref epub-type_noteref" href="#f412" id="ref_f412">412</a> vs.” Weierother okuyordu. Generaller bu zor planı istemeye istemeye dinliyorlardı. Uzun boylu, sarışın General Buxheuden sırtını duvara dayamış, gözlerini yanan mumlara dikmiş ayakta duruyor, dinlemiyor, hatta dinlediğini sanmalarını bile istemiyor gibi görünüyordu. Tam Weierother’in karşısında, pırıldayan, açık gözlerini ona dikmiş, bir savaşçı tavrı takınmış, dirsekleri ileride, elleri dizlerinde, kalkık bıyıkları ve omuzlarıyla kırmızı çehreli Miloradoviç oturmaktaydı. Gözlerini Weierother’in yüzüne dikmiş ısrarla susuyordu, ancak Avusturya kurmay başkanı sustuğu zaman gözlerini ondan ayırıyordu. Bu arada öteki generallere de ters ters bakıyordu. Ama bu bakışlardan onun planı kabul edip etmediğini, onu beğenip beğenmediğini anlamak mümkün değildi. Üstü resimli altın enfiye kutusunu köşelerinden hızla çeviren ince parmaklarını, okuma süresince yüzünden kaybolmayan, güneyli Fransızlara özgü ince gülümsemesiyle süzmekteydi. Uzun bölümlerden birinin ortasında enfiye kutusunun hareketini durdurdu, başını kaldırdı, ince dudaklarının kenarlarında görünen tatsız bir nezaketle Weierother’in sözünü kesmek, bir şeyler söylemek istedi, ama Avusturya generali okumasını kesmeden öfkeyle suratını astı; düşüncelerinizi bana sonra söyleyiniz, sonra; siz şimdi lütfen haritaya bakın, dinleyin, der gibi dirseklerini oynattı. Langeron şaşkın bir ifadeyle gözlerini havaya kaldırdı, açıklama bekliyormuş gibi Miloradoviç’in yüzüne baktı; onun ifadesiz bakışlarıyla karşılaşınca gözlerini indirdi, yine enfiye kutusunu çevirmeye başladı.</p>
				<p>Kendi kendine söylenir gibi, ama herkesin işitebileceği kadar yüksek sesle, “<em>Une leçon de géographie</em>,”<a class="si-noteref epub-type_noteref" href="#f413" id="ref_f413">413</a> dedi. </p>
				<p>Przhebyshevsky dikkat kesilmiş, saygılı ama ağırbaşlı bir nezaketle kulağını eliyle eğip Weierother’den yana çevirmişti. Kısa boylu Dohturov alçakgönüllü bir tavırla Weierother’in tam karşısında oturmuş, açık haritanın üzerine eğilerek, planı, kendisi için yabancı olan araziyi dikkatle inceliyordu. İyi anlamadığı sözcüklerle zor köy isimlerini yinelemesini Weierother’e birkaç kez rica etti. Weierother onun isteğini yerine getirdi, Dohturov kaydetti.</p>
				<p>Bir saatten fazla süren okuma bitince Langeron, enfiye kutusu elinde, Weierother’e de, kimseye de bakmaksızın böyle bir planı gerçekleştirmenin güç olduğunu anlattı: Burada, düşmanın durumunun açık farz edildiğini, halbuki bu durumun bizim için belirsiz olabileceğini, çünkü düşmanın hareket halinde bulunduğunu söyledi. Langeron’un itirazları esaslıydı ama belliydi ki bu itirazların amacı, planını okullu çocuklara okur gibi öyle kendinden emin okuyan General Weierother’e yalnızca budalalarla değil de savaş konularını ona bile öğretebilecek insanlarla çalıştığını hissettirmek isteğiydi. Weierother’in tekdüze sesi kesilir kesilmez Kutuzov değirmen çarklarının uyutucu gürültüsünün kesilmesiyle uyanan bir değirmenci gibi gözünü açtı, Langeron’un söylediklerine kulak verdi, sonra, sanki, “Ha, hâlâ siz o saçma sapan şeylerden konuşuyorsunuz!” der gibi hemen gözlerini kapadı, başını daha aşağı düşürdü.</p>
				<p>Langeron, Weierother’in askerî konulardaki güvenini olabildiğince kırmaya çalışarak, Bonaparte’ın saldırıya uğramayacağını, tersine saldırıya geçeceğini, bu yüzden de bütün bu planı boşa çıkaracağını kanıtlamaya çalışıyordu. Bu tür karşı çıkışlara önceden hazırlanmış olan Weierother, ne söylerse söylesinler bunlara sert, küçümseyici bir gülümsemeyle yanıt veriyordu.</p>
				<p>“Eğer bize karşı saldırıya geçebilseydi, bunu bugün yapardı,” dedi.</p>
				<p>Langeron, “Demek ki, siz onun güçsüz olduğunu sanıyorsunuz?” dedi.</p>
				<p>Weierother, kendisine kocakarı ilaçları tavsiye edilen bir doktor gülümsemesiyle, “Eğer kırk bin askeri varsa, çoktur,” diye yanıt verdi.</p>
				<p>Langeron ince, alaycı bir gülümsemeyle, “Şu halde o bizim saldırımızı bekleyerek kendi sonuna doğru yürüyor,” dedi, yanındaki Miloradoviç’e onay beklercesine baktı.</p>
				<p>Fakat belli ki, Miloradoviç’in o sırada en az düşündüğü şey, generallerin tartıştıkları şeydi.</p>
				<p>“<em>Ma foi</em>,”<a class="si-noteref epub-type_noteref" href="#f414" id="ref_f414">414</a> dedi, “ne olup biteceğini yarın savaş meydanında görürüz.”</p>
				<p>Weierother gülümsedi; bu karşı çıkışlar anlamsız geliyordu ona, ne de olsa yalnız kendisi değil, imparator hükümdar da plandan emindiler. </p>
				<p>“Düşman ateşlerini söndürdü, karargâhından artsız arasız bir gürültü işitiliyor,” dedi, “bu ne demek? Ya çekiliyor, ki yegâne korkacağımız şey de budur, yahut da mevzi değiştiriyor (gülümsedi). Hatta Turas’ta mevzi tutmasa bile bizi sadece bir yığın külfetten kurtarmış olur. Aldığımız bütün önlemler, en küçük ayrıntılarına kadar, olduğu gibi aynen kalır.”</p>
				<p>Kuşkularını anlatabilmeyi çoktandır bekleyen Prens Andrey, “Nasıl olacak bu?” diye sordu.</p>
				<p>Kutuzov uyandı, ağdalı ağdalı öksürdü, generallere göz gezdirdi.</p>
				<p>“Baylar, yarın için, hatta bugün için (çünkü saat bire geliyor) yapılan plan değişemez,” dedi. “Siz bunu dinlediniz, biz hepimiz görevimizi yapacağız. Hem bir savaştan önce... (bir an sustu) iyice bir uyku çekmekten daha önemli bir şey yoktur.”</p>
				<p>Kalkacak oldu. Generaller eğilerek selamlaşıp ayrıldılar. Gece yarısını geçmişti. Prens Andrey dışarı çıktı.</p>
				<p>Düşüncelerini anlatma fırsatını bulamadığı savaş şûrası, Prens Andrey’de bulanık, endişeli bir izlenim bırakmıştı. Haksız olan kimdi? Weierother’le Dolgorukov mu, yoksa saldırı planını doğru bulmayan Langeron ve ötekilerle Kutuzov mu; bilmiyordu. “Fakat Kutuzov’un kendi düşüncelerini hükümdara doğrudan doğruya söyleyebilmesi mümkün değil miydi? Başka türlü de yapılamaz mıydı? Saray adamları ve onların kişisel düşünceleri yüzünden on binlerce insanın hayatı benim, benim hayatım tehlikeye mi düşmeli?” diye düşündü.</p>
				<p>“Evet, yarın beni öldürebilirler,” diye devam etti. Bu ölüm düşüncesiyle anılar, tanıdıklar canlandı gözünde, babası ve karısıyla ayrıldıkları anı hatırladı, karısıyla ilk seviştikleri günleri, onun gebeliğini hatırladı, hem ona, hem kendine acıdı. Nesvitski ile birlikte oturduğu köy evinden sinirli, yumuşamış ve heyecanlı bir halde çıktı, evin önünde dolaşmaya başladı. </p>
				<p>Gece sisliydi, sisin arasından ay ışığı gizemli bir şekilde sızıyordu. “Evet, yarın, yarın!” diye düşünüyordu. “Yarın belki, her şey bitecek benim için; bütün bu anılar yok olacak, bütün bu anıların artık benim için hiçbir anlamı kalmayacak. Yarın belki, hatta kesin, bunu hissediyorum, neler yapabileceğimi göstermeye, sonunda, ilk kez, fırsat bulacağım.” Savaşı, onun kaybedilişini, savaşın bir noktaya toplanışını, bütün komutanların şaşkınlığını aklından geçirdi. İşte o mutlu an, o kadar uzun zamandır beklediği Toulon,<a class="si-noteref epub-type_noteref" href="#f415" id="ref_f415">415</a> sonunda, kendini ona gösteriyor. Düşüncelerini hem Kutuzov’a, hem Weierother’e, hem de imparatorlara, açık, kesin olarak söylüyor. Hepsi onun düşüncelerinin doğruluğu karşısında şaşıp kalıyor, ama hiç kimse bunları gerçekleştirmeye yanaşmıyor ve işte o bir alay, bir tümen alıyor, planına kimsenin karışmamasını şart koşuyor, tümenini kesin sonuç alacağı noktaya sürüyor ve zaferi tek başına kazanıyor. “İyi ama ya ölüm ve acılar?” diye başka bir ses soruyor. Ama Prens Andrey bu sese yanıt vermiyor, başarılarına devam ediyor: “İkinci çarpışmanın planı yalnız kendisi tarafından yapılıyor. Kutuzov’un yanında ordu mülhakı unvanını taşıyor ama bütün işleri tek başına yapıyor. Sonraki savaşı tek başına kendisi kazanmış. Kutuzov değiştiriliyor, kendisi tayin ediliyor... “Peki, ya sonra?” diye öteki ses tekrar soruyor. “Peki, ya sonra, eğer bütün bunları yapmadan önce on kere yaralanmaz, ölmez yahut aldatılmazsam, bütün bunlardan sonra ne olacak?” “Eh, sonra...” diye Prens Andrey kendi kendine yanıt veriyor, “ne olacağını bilmiyorum, bilmek istemiyorum, bilemem de; ama bunu istiyorsam, şan, şeref istiyorsam, ünlü olmak, herkesin sevgilisi olmak istiyorsam, bunu istediğim için, yalnız bunu istiyorum, yalnız bunun için yaşıyorum diye, suçlu değilim. Evet, bir bunun için! Bunu hiçbir zaman, hiçbir kimseye söyleyemem ama Tanrım! Şeref, şan kadar, insanların beni sevmesi kadar, hiçbir şeyi sevmiyorsam ne yapayım? Ölüm, yara, ailemi kaybetmek, hiçbir şey beni korkutmuyor. Pek çok insan, benim için ne kadar değerli olurlarsa olsunlar (baba, kız kardeş, eş, benim için en değerli insanlardır) ve bu ne kadar korkunç, doğaya aykırı görünürse görünsün, ben onların hepsini, insanlar üzerindeki zaferin uğruna, tanımadığım, tanıyamayacağım insanların beni sevmeleri, işte bu insanların aşkı, bir dakikalık şan ve şeref uğruna şimdi feda ederim,” diye Kutuzov’un avlusunda geçen konuşmalara kulak kulak vererek düşünüyordu. Ortalığı toplayan emir erlerinin sesleri geliyordu. Bir ses (herhalde arabacının sesi) Prens Andrey’in tanıdığı ve Kutuzov’un Tit diye çağrılan yaşlı aşçısını kızdırıyor, “Tit, hey, Tit!” diyordu.</p>
				<p>“Eeeh,” diye yanıt verdi ihtiyar.</p>
				<p>Alaycı, “Tit, buğday döv git!” dedi.</p>
				<p>“Tuh, canın cehenneme”” diye hizmetçilerin, emir erlerinin kahkahalarıyla bastırılan bir ses yükseldi.</p>
				<p>“Hem ne olursa olsun, ben, yalnızca, bütün insanlar üzerinde zafer kazanmış olmayı seviyorum, buna değer veriyorum, ben, işte şurada, üstümde bu sisin arasından yükselen o gizemli güce, o şan ve şerefe bağlıyım.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f412"><a class="si-backref" href="#ref_f412">412</a><span class="si-footnote-text"> (Alm.) Düşman sol kanadıyla ağaçlık tepelere dayandığı, sağ kanadıyla da Kobelnitz-Sokolnitz boyunca oradaki bataklıkların gerisine yayıldığı, biz de özellikle sol kanadımızla onun sağ kanadından üstün olduğumuz için, aynı zamanda düşman cephesini, Schlapanitz-Bellowitz arasında örten dar boğazlardan da sakınarak bize düşman koltuk hattına düşmek, onu Schlapanitz ile Tihueratsa ormanı arasındaki ovada kovalamak olanağını verecek olan Sokolnitz ve Kobelnitz köylerini de özellikle işgal ederek düşmanın bu kanadına taarruz etmek bizim için uygundur. Bu amaçla zaruri olan... Birinci kol ilerler... İkinci kol ilerler... Üçüncü kol ilerler...</span></div>
					
						<div class="si-footnote html5_aside epub-type_footnote" id="f413"><a class="si-backref" href="#ref_f413">413</a><span class="si-footnote-text"> Bir coğrafya dersi.</span></div>
					
						<div class="si-footnote html5_aside epub-type_footnote" id="f414"><a class="si-backref" href="#ref_f414">414</a><span class="si-footnote-text"> Gerçekten...</span></div>
					
						<div class="si-footnote html5_aside epub-type_footnote" id="f415"><a class="si-backref" href="#ref_f415">415</a><span class="si-footnote-text"> Bonaparte’ın yıldızı Toulon’da parlamaya başlamıştı. (Ç.N.)</span></div>
				</div>
  </body>
</html>