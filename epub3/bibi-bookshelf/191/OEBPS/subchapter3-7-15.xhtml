<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-15">
<div class="html5_section">
				<h1 class="subchapter">XV</h1>
				
				<p class="margin">Ocak ayı sonunda Piyer Moskova’ya geldi, konağının sağlam kalan bir dairesine yerleşti. Kont Rastopçin’i, Moskova’ya dönmüş olan bazı tanıdıkları ziyaret etti, iki gün sonra Petersburg’a gitmeye hazırlanıyordu. Herkes zaferi kutluyordu; canlanmakta olan başkentte her yer hayat kaynıyordu. Piyer’i herkes sevinçle karşılıyordu; herkes onu görmek istiyor, neler gördüğünü soruyordu. Piyer rastladığı herkese karşı içinde özel bir sevgi duyuyordu. Yine de, herhangi bir şeye bağlanmamak için, elinde olmadan, herkesin yanında ihtiyatlı davranıyordu. Ona, nerede oturacağı, ev yaptırıp yaptırmayacağı, Petersburg’a ne zaman gideceği, küçük kutuyu götürmeyi üzerine alıp almayacağı yolunda sorulan önemli veya önemsiz tüm sorulara şöyle yanıt veriyordu: Evet, belki, zannederim... </p>
				<p>Rostovların Kostroma’da olduklarını duymuştu. Nataşa arada bir geliyordu aklına. Gelse de ancak eski bir geçmişe ait hoş bir hatıra gibi geliyordu. O, kendini yalnız sıradan hayat şartlarından değil, isteyerek taşıdığı bu duygudan da kurtulmuş hissediyordu.</p>
				<p>Moskova’ya gelişinin üçüncü günü, Prenses Mariya’nın Moskova’da olduğunu, Drubetskoylardan öğrendi. Ölüm, acılar, Prens Andrey’in son günleri, zihnini oyalıyordu Piyer’in; şimdi bunlar tazelenmişti. Öğle yemeğinde Prenses Mariya’nın Moskova’da olduğunu, bir kısmı yanan Vozdvijenka’daki evinde oturduğunu öğrenince hemen o akşam ona gitti.</p>
				<p>Piyer, Prenses Mariya’ya giderken yolda hep Prens Andrey’i, onunla olan dostluğunu, pek çok karşılaşmalarını, özellikle Borodino’daki son karşılaşmayı düşündü.</p>
				<p>İçinden, “O günlerdeki o kinci ruh haleti içinde mi öldü? Ölmeden önce yaşamın anlamı ona açıklanmadı mı?’’ dedi. Karatayev’i, onun ölümünü hatırladı, birbirinden onca farklı, aynı zamanda her ikisine karşı beslediği sevgi bakımından ve ikisi de yaşadığı, öldüğü için birbirine onca benzeyen bu iki insanı elinde olmadan karşılaştırmaya koyuldu.</p>
				<p>Çok ciddi bir ruh haleti içinde yaşlı Prens’in evine yaklaştı Piyer. Bu ev yangından kurtulmuştu, yıkıntı izleri belliydi ama evin şekli aynıydı. Prensin yokluğunda evin düzeninin bozulmadığını anlatmak ister gibi Piyer’i sert bir yüzle karşılayan yaşlı oda uşağı, Prenses’in odasına çekildiğini, ancak pazar günleri ziyaret kabul ettiğini söyledi.</p>
				<p>Piyer, “Haber ver, belki kabul eder,” dedi. </p>
				<p>Oda uşağı, “Baş üstüne,” diye yanıt verdi. “Portreli salona buyurun.” </p>
				<p>Birkaç dakika sonra oda uşağı ile Dessallés Piyer’in yanına geldiler. Dessallés, Prenses’in onu görmekten çok memnun olacağını, teklifsizliği affederse yukarıya, odasına gelmesini rica ettiğini Prenses adına rica etti.</p>
				<p>Prenses tek bir mumla aydınlanan alçak duvarlı bir odada siyah elbiseli biriyle oturuyordu. Piyer, Prenses’in yanında daima kadın arkadaşları bulunduğunu hatırlıyordu ama bu arkadaşların kimler olduğunu bilmiyordu. Siyah elbiseli kadına bir göz atarak, “Arkadaşlarından biri,” diye düşündü.</p>
				<p>Prenses hemen kalkıp elini uzattı, elini öpen Piyer’in yüzüne dikkatle bakarak, “Ya,” dedi, “işte bakın nasıl karşılaşıyoruz sizinle. Son zamanlarında sizden sık sık söz ederdi,” diyerek, gözlerini Piyer’den, utangaçlığı ile onu bir an hayrete düşüren kadın arkadaşına çevirdi.</p>
				<p>“Kurtulduğunuzu öğrenince o kadar sevindim ki. Bu çoktan beri aldığımız biricik sevinçli haberdi.”</p>
				<p>Prenses daha kaygılı bir edayla kadın arkadaşına yeniden baktı, bir şey söylemek istedi ama Piyer onun sözünü kesti.</p>
				<p>“Onun hakkında bir şey bilmiyordum,” dedi. “Ben onu vurulmuş sanıyordum. Ne biliyorsam başkalarından, üçüncü şahıslardan öğrendim. Yalnız onun Rostovlara rastladığını biliyorum... Ne garip tesadüf!”</p>
				<p>Piyer hızlı hızlı, heyecanla konuşuyordu. Siyah elbiseli kadına bir baktı. Onun kendisine dikilmiş dikkatli, okşayıcı, meraklı bakışlarını gördü ve konuşurken her zaman olduğu gibi, nedense bu siyah elbiseli kadının Prenses Mariya’yla özel konuşmalarına engel olmayacak, sevimli, iyi, temiz biri olduğunu hissetti.</p>
				<p>Ama Rostovların adı geçince Prenses Mariya’nın yüzündeki şaşkınlık ifadesi arttı. Bakışlarını yine Piyer’in yüzünden siyah elbiseli kadının yüzüne kaydırdı.</p>
				<p>“Tanımadınız mı?” dedi.</p>
				<p>Piyer siyah elbiseli kadının kara gözlü, garip ağızlı, solgun ince yüzüne bir daha baktı. Kendisine bakan bu keskin gözlerde sıcak, çoktandır unutulmuş, sevimlilikten öte bir şeyler vardı.</p>
				<p>“Yok, yok, bu olamaz,” diye düşündü. “Bu sert, zayıf, soluk, yaşlanmış yüz! O olamaz. Bu ancak onun bir hatırası!”</p>
				<p>Ama tam bu sırada Prenses Mariya, “Nataşa,” dedi. Keskin gözlü yüz, paslı bir kapının açılması gibi, zorla, güçlükle gülümsedi ve bu açık kapıdan Piyer’e ansızın çoktan unuttuğu, şimdi hiç beklemediği bir mutluluk kokusu hücum etti. Bu koku onun tüm varlığını sardı, yuttu. Gülümseyince artık kuşkusu kalmamıştı: Nataşa’ydı bu ve Piyer onu seviyordu. </p>
				<p>Daha ilk anda Piyer, elinde olmadan ona, Prenses Mariya’ya ve sonra kendi kendine, kendisinin de bilmediği bir sırrı açıyordu. Sevinç ve acıyla kızardı. Heyecanını saklamak istiyordu. Ama saklamak istedikçe de onu sevdiğini kendi kendisine de, ona da, Prenses Mariya’ya da o kadar daha açık (belli sözlerden daha açık) anlatıyordu.</p>
				<p>Piyer içinden, “Hayır, ansızın karşılaşınca oldu bu,” dedi. Tam Prenses Mariya ile başlayan konuşmaya devam etmek isterken yine Nataşa’ya baktı, daha şiddetli bir kırmızılık yüzünü kapladı, ruhunu daha şiddetli bir sevinç ve korku sardı. Ne söyleyeceğini şaşırdı, sözün ortasında durdu.</p>
				<p>Piyer, Nataşa’yı fark etmemişti, çünkü onu orada göreceğini hiç ummuyordu ama onu tanımamıştı da, çünkü onu görmeyeli ruhunda çok büyük değişiklikler olmuştu. Nataşa zayıflamış, sararmıştı. Ama onu tanınmaz hale sokan bu değildi: Piyer içeri girer girmez, o anda, onu tanıması imkânsızdı, çünkü eskiden gözleri her zaman gizli bir gülümseme, bir hayat neşesiyle parıldayan bu yüzde şimdi, içeri girdiği, ona ilk baktığı zaman gülümsemenin gölgesi bile yoktu; yalnız gözleri, dikkatle bakan, iyi, kederli bir merakla dolu gözleri vardı.</p>
				<p>Piyer’in şaşkınlığı Nataşa’ya bir şaşkınlık gibi değil, yalnızca tüm yüzünü hafiften aydınlatan bir memnuniyet şeklinde yansımıştı. </p>
				
				
				</div>
  </body>
</html>