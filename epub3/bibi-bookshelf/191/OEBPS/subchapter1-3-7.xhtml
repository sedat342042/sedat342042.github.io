<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-3-7">
<div class="html5_section">
				<h1 class="subchapter">VII</h1>
				
				<p class="margin">Karargâhını Olmütz yakınında kurmuş olan faal Kutuzov Ordusu, 12 Kasım’da iki imparatorun, Rus ve Avusturya imparatorlarının ertesi gün yapacakları teftişe hazırlanıyordu. Rusya’dan henüz gelmiş bulunan muhafızlar Olmütz’ün on beş verst uzağında gecelemiş, hemen teftiş vermek için de ertesi gün sabahın saat 10’unda Olmütz teftiş alanına girmişlerdi.</p>
				<p>Nikolay Rostov o gün Boris’ten, İsmailiye Alayı’nın Olmütz’e varmadan on beş verstlik uzaklıkta gecelediğine, parayla mektubu vermek üzere kendisini beklediğine dair bir pusula aldı. Nikolay’a para tam da şimdi, seferden dönen kıtalar Olmütz eteklerinde bulundukları, malı bol kantinlerle Avusturya Çıfıtlarının her çeşit çekici şeyi satmak için karargâhı doldurdukları bu sırada gerekiyordu. Pavlogradlılarda cümbüş üstüne cümbüşler, seferde kazanılan taltifleri kutlamalar, Olmütz’e yeni gelip kadın garsonlarla çalışan bir lokanta açan Macar Karolin’i ziyaretler oluyordu. Rostov süvari teğmenliğine atanmasını henüz kutlamıştı. Denisov’un atını, Bedevi’yi satın almış, arkadaşlarıyla kantincilere gırtlağa kadar borçlanmıştı. Boris’in pusulasını alır almaz arkadaşlarıyla Olmütz’e gitti, yemek yedi, bir şişe şarap içti, sonra çocukluk arkadaşını aramak için tek başına Muhafızlar Karargâhı’na yollandı. Rostov henüz teçhizat edinememişti. Üzerinde asker nişanıyla havı dökülmüş bir junker ceketi, yine öyle meşini büzülmüş bir süvari pantolonu, bir dragon subayı kılıcı vardı; bindiği at seferde bir Kazak’tan satın aldığı bir Don atıydı; başındaki <em>hussar</em> kalpağı arkaya ve yana doğru mağrurca eğilmişti. İsmailiye Alayı’nın karargâhına girerken Boris’i de, bütün muhafız arkadaşlarını da bu savaşçı <em>hussar</em> kıyafetiyle nasıl şaşırtacağını düşünüyordu.</p>
				<p>Muhafızlar bütün sefer boyunca, gezintideymişler gibi, temizlikleri, disiplinleriyle övünerek yol almışlardı. Menziller kısaydı, torbalar nakliye arabalarından taşınmıştı, bütün menzillerde Avusturya makamları subaylara mükemmel yemekler hazırlamışlardı. Alaylar, şehirlere mızıkayla girmiş, mızıkayla çıkmış, bütün seferde Büyük Dük’ün emriyle erler uygun adım, subaylarsa kıtaları başında yaya yürümüşlerdi (muhafızlar bununla övünüyorlardı). Boris sefer boyunca, şimdi artık bölük komutanı olan Berg’in yanındaydı. Bölüğü sefer sırasında alan Berg dikkat ve özeni sayesinde şeflerinin güvenini kazanmayı başarmış, mali işleri yoluna koymuştu; sefer sırasında Boris kendisine yararlı olabilecek pek çok kişiyle tanışmış, Piyer’den getirdiği tavsiye mektubu yoluyla Prens Andrey Bolkonski’yle görüşmüştü ki onun aracılığıyla başkomutanlık genelkurmayında bir yer bulmayı umuyordu. Berg’le Boris, temiz, özene bezene giyinmişler, son günkü yürüyüşün yorgunluğunu çıkardıktan sonra kendilerine ayrılan yerde, yuvarlak bir masanın başında oturmuş satranç oynuyorlardı. Berg yanan piposunu dizleri arasında tutuyordu. Berg’in hamle yapmasını bekleyen Boris kendine özgü dikkati ve ince beyaz elleriyle taşlardan bir piramit yapmış, hep yaptığı işe yoğunlaştığından, şimdi de oyunu düşünerek arkadaşının yüzüne bakıyordu.</p>
				<p>“Peki, siz bu işin içinden nasıl çıkacaksınız?”</p>
				<p>Bir piyona dokunan, sonra hemen elini çeken Berg, “Çalışırız,” diye yanıt verdi.</p>
				<p>Bu sırada kapı açıldı.</p>
				<p>Rostov bağırdı:</p>
				<p>“İşte, nihayet buldum! Berg de burada!” Sonra bir zamanlar Boris’le birlikte alay ettikleri dadılarının sözlerini yineleyerek haykırdı: “Ah, sen, <em>pötizanfan ale kuşe dormir</em>.”<a class="si-noteref epub-type_noteref" href="#f400" id="ref_f400">400</a> </p>
				<p>“Vay canına! Amma da değişmişsin!” </p>
				<p>Boris, Rostov’u karşılamak için kalktı, kalkarken düşen satrancı tutup yerine koymayı unutmadı, dostunu kucaklamak istedi, fakat Nikolay ondan uzaklaştı. Nikolay, arkadaşıyla buluşma sırasında, herkesin geçtiği yoldan geçmekten çekinen, duygularını başkalarını taklit etmeyerek ve yaşlılar gibi yapmacıklı değil, yeni bir tarzda, kendine göre ifade etmek isteyen gençliğin o kendine has duygusuyla, kimsenin yapmadığı bir şeyi yapmak istedi: Boris’i hiç olmazsa çimdiklemek, tartaklamak istiyordu, fakat herkesin yaptığı gibi asla onunla öpüşmek değil. Boris ise, tersine, sakin, dostça Rostov’u kucakladı, üç defa öptü.</p>
				<p>Neredeyse altı aydır görüşmemişlerdi, gençlik çağlarındaydılar; birbirlerinde büyük değişiklikler, hayata ilk adımlarını attıkları yerlerin üzerlerindeki yepyeni yansımalarını gördüler. Son buluşmalarından beri çok zaman geçmişti, kendilerinde meydana gelen değişimleri birbirlerine hemen göstermek istiyorlardı.</p>
				<p>Rostov, Boris için yeni olan bariton bir sesle, “Ah siz, döşeme parlatıcıları, şeytanlar! Tertemiz, taptaze, sanki gezintiden geliyorsunuz, öyle bizim gibi orducu günahkârlardan değilsiniz,” diye askerce bir babayanilikle, çamurlu pantolonunu göstererek bağırdı.</p>
				<p>Rostov’un yüksek sesi üzerine ev sahibi Alman kadın kapıdan başını uzattı.</p>
				<p>Rostov gözünü kapayarak, “Nasıl, güzel mi?” dedi.</p>
				<p>Boris, “Niye böyle bağırıyorsun? Ürküteceksin,” dedi. “Ben bugün seni beklemiyordum,” diye ekledi: “Sana pusulayı Kutuzov’un yaverlerinden tanıdığım Bolkonski’yle ancak dün yollayabilmiştim. Seni bu kadar çabuk bulacağını sanmamıştım. Eh, ne var ne yok? Nasılsın? Çatışmaya katıldın mı?” </p>
				<p>Rostov yanıt vermedi, üniformasının kaytanlarına asılı asker nişanını sarstı, sarılı elini gösterip gülümseyerek Berg’e baktı.</p>
				<p>“Gördüğün gibi,” dedi.</p>
				<p>“Demek böyle ha, peki, peki!” diye gülümsedi Boris. “Biz mükemmel bir sefer yaptık. Elbette biliyorsun, Tsesareviç<a class="si-noteref epub-type_noteref" href="#f401" id="ref_f401">401</a> alayımızın yanından ayrılmadı, böylece, biz de çok rahat ettik, çok faydasını gördük. Lehistan’da o ne kabul resimleriydi, ne ziyafetlerdi, ne balolardı, sana anlatamam. Tsesareviç de bütün subaylara karşı çok iyiydi.”</p>
				<p>Biri <em>hussar</em> içki âlemlerini, muharebe hayatını, öteki yüksek rütbelilerin komutası altında hizmet etmenin keyfini, yararlarını vs. anlattı.</p>
				<p>Rostov, “Ah, muhafızlar!” dedi. “Yahu, bana bak, gönder de şarap alsınlar.”</p>
				<p>Boris kaşlarını çattı.</p>
				<p>“İlle de istiyorsan,” dedi.</p>
				<p>Karyolaya giderek temiz yastıkların altından para çantasını çıkardı, şarap almalarını emretti.</p>
				<p>“Ha, sana da mektupla parayı vermeli,” diye ekledi.</p>
				<p>Rostov mektubu aldı, parayı divanın üstüne atarak dirseklerini masaya dayadı, okumaya başladı. Birkaç satır okudu, sonra öfkeyle Berg’e göz attı. Onun bakışlarıyla karşılaşınca Rostov yüzünü mektupla kapattı.</p>
				<p>Berg divana gömülü ağır çantaya bakarak, “Size herhalde yüklüce para göndermişler,” dedi.</p>
				<p>“Biz de böyle maaşla çabalayıp duralım. Sana kendim için diyebilirim ki...”</p>
				<p>Rostov, “Bakın, ne diyeceğim. Berg, aziz dostum,” dedi. “Evden bir mektup aldığınız ve kendisine birçok şey sormak istediğiniz bir adamınıza rastladığınız zaman ben orada bulunursam, sizi rahatsız etmemek için hemen dışarı çıkarım. Bana bakın, bir yere gidin rica ederim, bir yere... Cehennemin dibine!” diye bağırdı, sonra onu omuzlarından yakalayıp sözlerinin kabalığını yumuşatmaya çalışarak yüzüne sevgiyle baktı, ekledi: “Biliyorsunuz, kızmayın, yavrum, kuzum, sizinle eski bir dostunuz gibi yürekten konuşuyorum.”</p>
				<p>Berg ayağa kalkıp gırtlaktan gelen bir sesle homurdanarak, “Ah, bağışlayın Kont, çok iyi anlıyorum,” dedi.</p>
				<p>“Ev sahiplerinin yanına gidin, sizi çağırmışlardı!” diye ekledi Boris.</p>
				<p>Berg, tertemiz, lekesiz, tozsuz redingotunu giydi, aynanın karşısında saçlarını Aleksandr Pavloviç’inki gibi şakaklarının üzerinden yukarıya doğru taradı, Rostov’un bakışından, redingotunun göze çarptığına emin olarak hoş bir gülümsemeyle odadan çıktı.</p>
				<p>Rostov mektubu okuyarak, “Ah, ben de ne hayvanım!” dedi.</p>
				<p>“Ne oldu?”</p>
				<p>“Ah, ben ne domuzum, bir tek mektup olsun yazmadım da onları böyle korkuttum. Ah, ben ne domuzum!” diye kızararak tekrarladı. “Ne oluyor, Gavrilo şarap almaya gönderilmedi mi? Hadi öyle olsun, daha iyi!” dedi.</p>
				<p>Ana babasından gelen mektubun içinde Prens Bagration’a yazılmış bir tavsiye mektubu da vardı ki Anna Mihailovna’nın tavsiyesiyle yaşlı Kontes bunu ahbaplarından temin etmiş, sahibine götürüp yararlanmasını rica ederek oğluna göndermişti.</p>
				<p>Rostov mektubu masanın altına atıp, “Amma da saçma şey! Sanki ihtiyacım varmış,” dedi.</p>
				<p>Boris sordu:</p>
				<p>“Niye attın onu?”</p>
				<p>“Bir tavsiye mektubu, şeytan görsün, sanki buna ihtiyacım varmış.”</p>
				<p>Boris mektubu kaldırıp başlığı okuyarak, “Mektubu şeytan görsün olur mu?” dedi. “Bu mektup sana gerekli.”</p>
				<p>“Bana hiçbir şey lazım değil, hem ben kimseye yaver gitmem.”</p>
				<p>Boris sordu:</p>
				<p>“Niçin?”</p>
				<p>“Uşaklık.”</p>
				<p>Boris başını salladı.</p>
				<p>“Hâlâ eskisi gibi hayalperestsin.”</p>
				<p>“Sen de hep öyle diplomat... Neyse, konu bu değil şimdi... Eh, sen ne yapıyorsun?” diye sordu Rostov.</p>
				<p>“Ben işte böyle, gördüğün gibi. Şimdiye kadar işler yolunda gitti. Ama itiraf edeyim ki bir yaverlik yakalamayı, cephede kalmamayı çok isterdim.”</p>
				<p>“Niçin?”</p>
				<p>“Bir kere, askerliğe girdikten sonra elden geldiği kadar bu meslekte ilerlemek gerek.”</p>
				<p>Rostov görünüşe göre başka bir şeyler düşünerek, “Ha, demek böyle!” dedi.</p>
				<p>Yine de dikkatle, merakla arkadaşının gözlerine bakıyordu.</p>
				<p>Yaşlı Gavrilo şarabı getirdi.</p>
				<p>Boris, “Alfons Karliç’e haber göndermeyelim mi?” dedi. “Seninle içer de, ben içemem.”</p>
				<p>Rostov küçümseyici bir gülümsemeyle, “Gönder, gönder! Bu Alman da ne biçim bir şey?” dedi.</p>
				<p>Boris, “Çok iyi çok, namuslu ve hoş bir adam,” dedi.</p>
				<p>Rostov bir kez daha dikkatle Boris’in gözlerine baktı, içini çekti. Berg döndü, şarap şişesinin çevresindeki üç subay arasında konuşma kızıştı. Muhafızlar Rostov’a kendi seferlerini, Rusya’da, Lehistan’da, sınır dışında kendilerinin nasıl ağırlandıklarını anlattılar: Komutanları Büyük Dük’ün sözlerine, hareketlerine dair hikâyeler, iyi yürekliliğine, çabuk öfkelenişine dair fıkralar anlattılar. Berg, anlatılanlar kendisini şahsen ilgilendirmedikçe, hep olduğu gibi, susuyordu ama Büyük Dük’ün çabuk öfkelenmesiyle ilgili söz açılınca Galiçya’da alayları teftiş edip de hareketlerin yanlışlığı dolayısıyla küplere bindiği zaman, kendisinin onunla konuşmayı nasıl başardığını keyifle anlattı. Çok öfkelenmiş olan Büyük Dük’ün kendisine yaklaşarak, “Arnavutlar!” diye nasıl bağırıp (Tsesareviç’in, öfkeli zamanlarında en sevdiği sözcük, Arnavutlardı) bölük komutanını istediğini, tatlı bir gülümsemeyle anlattı.</p>
				<p>“İnanır mısınız, Kont, kesinlikle korkmadım, çünkü haklı olduğumu biliyordum. Ben, biliyor musunuz Kont, övünmeksizin söyleyebilirim ki, alaya verilen günlük emirleri ezbere bilirim, Babamız gökyüzündedir ilahisini nasıl bilirsem talimatnameyi de öyle bilirim, bu yüzden Kont, benim bölükte ihmal olmaz. İşte böyle, vicdanım rahattır. Neyse, karşısına çıktım. (Berg ayağa kalktı, eli kasketinde, onun karşısına nasıl çıktığını gösterdi. Gerçekten de bir yüzde saygılılığı, kendine güveni bundan iyi göstermek pek kolay değildir.) Artık o beni, hani nasıl derler, ha babam kalaylıyor; yüzüme gözüme veriştiriyordu, ‘Arnavutlar’ mı, ‘iblisler’ mi, ‘Sibiryalar’ mı kaldı.” Berg ince, anlayışlı bir gülümsemeyle konuşuyordu. “Ben haklı olduğumu biliyorum, bunun için susuyorum, öyle değil mi Kont? ‘Dilsiz misin ne?’ diye bağırıyor. Ben hep susuyorum. Ne sanırsınız Kont? Ertesi gün, günlük emirde bundan söz edilmedi. İşte soğukkanlılığı korumanın yararları. Ya, Kont!” Berg piposunu çekip halkalar çıkararak sözünü bitirdi.</p>
				<p>Rostov gülümsedi.</p>
				<p>“Evet, mükemmel!” dedi.</p>
				<p>Rostov’un Berg’le alay etmeye hazırlandığını sezen Boris, konuyu ustaca değiştirdi. Yarayı nerede, nasıl aldığını anlatmasını Rostov’dan rica etti. Bu Rostov’un hoşuna gitmişti, gitgide daha çok heyecanlanarak anlatmaya başladı. Onlara Schöngaben çatışmasını, bir savaşa katılanlar bunu nasıl anlatırlarsa tam öyle, yani olduğu gibi değil, olmasını istedikleri, başkalarından dinledikleri gibi, en güzel anlatılacak şekilde anlattı. Rostov dürüst bir delikanlıydı, doğru olmayan bir şeyi bilerek, isteyerek katiyen söylemezdi. Olup bitenleri aynen olup bittikleri gibi anlatmak niyetiyle anlatmaya başladı ama farkına varmadan, elinde olmadan, ister istemez gerçekten ayrıldı. Eğer o, kendisi gibi pek çok kez hücum hikâyesi dinlemiş, hücumun ne demek olduğu hakkında belli bir fikir edinmiş olan, şimdi de kendisinden tıpkı böyle bir hikâye bekleyen bu dinleyicilere doğruyu söyleseydi, ya inanmayacaklar ya da daha kötüsü, genellikle süvari hücumlarını anlatanların başlarından geçenler onun da başından geçmediyse kabahat Rostov’dadır, diye düşüneceklerdi. O yalnızca hücuma kalktıkları sırada attan düştüğünü, kolunun çıktığını, Fransızlardan kurtulmak için tüm gücüyle ormana kaçtığını düpedüz anlatamazdı. Ayrıca, her şeyi olduğu gibi anlatması için kendini epey zorlaması gerekirdi. Doğruyu anlatmak çok güçtür, bu konuda gençler pek yetenekli sayılmazlar. Onlar kendisinden, tepeden tırnağa ateşle nasıl yandığının, kendini bilmeksizin bir bora gibi kale nizamına nasıl saldırdığının, içeriye nasıl daldığının, sağı solu nasıl biçtiğinin, kılıcıyla etleri nasıl doğradığının, sonra bitkin bir halde nasıl düştüğünün, buna benzer şeylerin hikâyesini bekliyorlardı. O da onlara bütün bunları anlattı.</p>
				<p>Hikâyesinin ortasında, tam, “Hücumda insanın nasıl acayip bir kudurganlık hissi duyduğunu tasavvur edemezsin,” derken odaya Boris’in beklediği Prens Andrey Bolkonski girdi. Genç adamları korumayı seven, kendi himayesinin istenilmiş olmasıyla da koltukları kabaran Prens Andrey bir gün önce gözüne girmeyi başaran Boris’e karşı da iyi niyetler beslediği için delikanlının arzusunu yerine getirmek istiyordu. Kutuzov’dan Tsesareviç’e evrak götürmeye memur edilince genç adam onu yalnız yakalarım düşüncesi ile uğramıştı. Odaya girip de bir ordu <em>hussar’</em>ının (Prens Andrey’in tahammül edemediği bir insan çeşidi), savaş maceralarını anlatmakta olduğunu görünce Boris’e sevgiyle gülümsedi, Rostov’dan yana kaşlarını çatıp gözlerini kırpıştırdı, hafifçe eğilip selam vererek kanepeye yorgunca, tembel tembel oturdu. Böyle bir sohbetin içine düşmüş olması hoşuna gitmemişti. Bunu anlayan Rostov kıpkırmızı kesildi. Ama aldırmadı: Adamı tanımıyordu. Ama Boris’e bakınca ordu <em>hussar’</em>ı yüzünden onun da sanki utandığını gördü. Prens Andrey’in sevimsiz, alaycı edasına, onun da dahil olduğu bütün kurmay yaverlerine karşı beslenen küçümseyici faal ordu görüşüyle düşünmesine karşın Rostov, sıkılıp utandı, kızardı, sustu. Boris, kurmayda ne haberler olduğunu, söylemekte sakınca yoksa, hazırlıklar hakkında neler duyduğunu sordu.</p>
				<p>Görünüşe göre yabancıların yanında daha fazlasını söylemek istemeyen Bolkonski, “Galiba ileriye doğru yürüyüş var,” dedi. </p>
				<p>Fırsattan istifade eden Berg, söylenildiği gibi artık ordu bölük komutanlarına eskisinin iki katı saman tayını verilip verilmeyeceğini belli bir nezaketle sordu. Prens Andrey gülümseyerek, bu kadar ciddi bir devlet işi hakkında fikir yürütemeyeceği yanıtını verdi, Berg neşeyle güldü.</p>
				<p>Prens Andrey, Boris’e döndü, “Sizin işinize gelince, bunu sonra konuşuruz,” diyerek Rostov’dan yana bir göz attı, “bana teftişten sonra uğrayın, elimizden gelen her şeyi yaparız.”</p>
				<p>Sonra odaya göz gezdirip önüne geçilmez çocukça utangaçlığı öfkeye çevirmekte olan Rostov’a döndü, onu önemsemediğini açıkça göstererek, “Galiba Schöngraben Savaşı’nı anlatıyordunuz?” dedi. “Orada bulundunuz mu?”</p>
				<p>Rostov öfkeyle, “Orada bulundum,” dedi. Bununla yaverin onurunu kırmak ister gibiydi.</p>
				<p>Bolkonski <em>hussar’</em>ın bu halini fark etmiş, bu ona eğlenceli gelmişti. Hafif bir küçümsemeyle gülümsedi.</p>
				<p>“Evet! Bu günlerde bu savaşla ilgili pek çok hikâye anlatılıyor.”</p>
				<p>Rostov birdenbire kuduran gözlerle bir Bolkonski’ye, bir Boris’e bakarak yüksek sesle, “Evet, hikâyeler!” dedi. “Birçok hikâye var ama, bizim hikâyelerimiz, düşmanın ateşi altında bulunanların hikâyeleridir. Ağır basan, bizim hikâyelerimizdir, yoksa o hiçbir şey yapmadan rütbe alan kurmay delikanlılarının hikâyeleri değil.”</p>
				<p>Prens Andrey rahatça ve çok hoş bir gülümsemeyle, “Onların arasında benim de bulunduğumu sanıyorsunuz öyle mi?” dedi.</p>
				<p>Bu sırada Rostov’un ruhunda, bu adamın sakinliğine karşı, öfkeyle karışık tuhaf bir saygı duygusu birbirine karışmıştı.</p>
				<p>“Sizin için söylemiyorum,” dedi. “Sizi tanımıyorum, ben, itiraf edeyim ki tanımak da istemiyorum. Ben genel olarak kurmaydakilerden söz ediyorum.”</p>
				<p>Prens Andrey, sakin ama güçlü bir sesle onun sözünü kesti:</p>
				<p>“Bakın size ne söyleyeceğim: Siz bana hakaret etmek istiyorsunuz, kendinize yeter derecede saygınız yoksa, bunu yapmanız çok kolay olduğunda ben de sizi dinlemeye hazırım. Ama siz de kabul ediniz ki bunun için zaman ve yer gayet kötü seçilmiştir. Bugünlerde hepimiz büyük, daha ciddi bir düello yapacağız, bundan başka, suratım hoşunuza gitmemek felaketine uğradıysa bunda eski dostunuz olduğunu söyleyen Drubetskoy’un suçu yok. Bununla birlikte,” diye ayağa kalktı, “soyadımı biliyorsunuz, beni nerede bulacağınızı da biliyorsunuz ama unutmayın ki,” diye ekledi, “ben ne kendimi ne de sizi hakarete uğramış sayıyorum, hem, bir büyüğünüz olarak tavsiyem şu: Bu işi bir sonuca vardırmadan bırakın. Eh, cuma günü, teftişten sonra sizi beklerim, Drubetskoy. Allahaısmarladık.” Prens Andrey sözünü bitirdikten sonra ikisini de selamlayarak dışarı çıktı.</p>
				<p>Rostov, Prens’e verilmesi gereken yanıtı ancak o dışarı çıktıktan sonra akıl edebildi. Bunu söyleyemediği için de, daha çok öfkelendi. Sonra atının hemen hazırlanmasını emretti, Boris’le soğukça vedalaşarak yerine döndü. Yarın genel karargâha gidip bu cakalı yaveri kavgaya çağırsa mı, yoksa gerçekten de bu işi olduğu yerde mi bıraksa? Yol boyunca bu düşünceler aklından çıkmadı. Kâh öfkeyle tabancası karşısında bu küçük, zayıf, kibirli adamın korkusunu nasıl memnuniyetle seyredeceğini düşündü, kâh nefret ettiği bu küçük yaverle olduğu kadar kimseyle dost olmayı istemediğini hayretle fark etti. </p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f400"><a class="si-backref" href="#ref_f400">400</a><span class="si-footnote-text"> Çocuklar, hadi yatağa. (Asıl metinde Rus harfleriyle, okunuşuyla yazılmıştır.) (Ç.N.)</span></div>
					
						<div class="si-footnote html5_aside epub-type_footnote" id="f401"><a class="si-backref" href="#ref_f401">401</a><span class="si-footnote-text"> Eski Rus veliahtı.</span></div>
				</div>
  </body>
</html>