<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-11">
<div class="html5_section">
				<h1 class="subchapter">XI</h1>
				
				<p class="margin">Bir saat sonra Dunyaşa, Prenses’in yanına girerek Dron’un geldiğini ve bütün mujiklerin, ambarın önünde toplandıklarını, kendisiyle konuşmak istediklerini haber verdi.</p>
				<p>Prenses Mariya, “Fakat ben onları çağırmadım,” dedi, “ben sadece Dronuşka’ya onlara buğday dağıtmasını söyledim.”</p>
				<p>Dunyaşa, “Tanrı aşkına Prensesim, emredin de onları kovsunlar, oraya gitmeyin. Bütün bunlar yalnızca bir hile,” dedi, “Yakov Alpatıç gelince gideceğiz... Sakın çıkmayın...”</p>
				<p>“Ne hilesi?” diye sordu Prenses. </p>
				<p>“Sormayın, biliyorum ben, beni dinleyin, Tanrı aşkına. İşte, dadıya da sorun. Emrinizin dinlemedikleri, gitmeye razı olmadıkları söyleniyor.”</p>
				<p>Prenses Mariya, “Sen ne söylediğini bilmiyorsun. Ben hiçbir zaman gitmeleri için emir vermedim ki...” dedi. “Dronuşka’yı çağır.”</p>
				<p>İçeri giren Dron, Dunyaşa’nın sözlerini doğruladı: Köylüler Prenses’in emriyle gelmişlerdi.</p>
				<p>Prenses, “Ama ben onları hiçbir zaman çağırmadım,” dedi, “sen herhalde emirlerimi onlara yanlış bildirdin, ben sadece onlara buğday vermeni söyledim.”</p>
				<p>Dron yanıt vermedi, içini çekti, “Emrederseniz giderler,” dedi.</p>
				<p> “Hayır, hayır, onları göreceğim.”</p>
				<p>Dunyaşa ile dadının yalvarmalarına rağmen Prenses Mariya dışarı çıktı. Dronuşka, Dunyaşa, dadı ve Mihail İvanoviç onu takip ediyorlardı.</p>
				<p>Prenses Mariya içinden, “Herhalde yerlerinde kalsınlar diye buğday teklif ettiğimi, onları Fransızların eline bırakıp gideceğimi düşünüyorlar,” dedi, “Moskova yakınındaki malikânede aylık zahire ve ev vaat edeceğim; eminim <em>André</em> benim yerimde olsa daha çoğunu yapardı.”</p>
				<p>Prenses Mariya, karanlıkta ambarın önündeki çimenlikte duran kalabalığa yaklaşırken böyle düşünüyordu.</p>
				<p>Kalabalık sıkışarak dalgalandı, şapkalar hızla çıkarıldı, Prenses Mariya, gözlerini indirip ayaklarını eteğine dolayarak onlara yaklaştı. Gözler ona dikilmişti, karşısında o kadar çeşitli yüz vardı ki birini bile görmüyor, hepsiyle birden konuşması gerektiğini hissederek ne yapacağını bilmiyordu. Babasının ve kardeşinin temsilcisi olduğunu düşünmek on güç verdi yine, cesaretle söylevine başladı.</p>
				<p>“Gelmenize çok sevindim,” diye söze başladı; gözlerini kaldırmıyor, kalbinin nasıl hızla ve şiddetle çarptığını hissediyordu, “Dronuşka, bana savaşın sizi perişan ettiğini söyledi, bu bizim ortak felaketimizdir; size yardım etmek için hiçbir şey esirgemeyeceğim. Ben de gideceğim, çünkü burada kalmamız tehlikeli... Düşman yakında... Çünkü size her şeyi vereceğim, dostlarım; rica ederim her şeyi, yoksulluk çekmemek için bütün buğdayımızı alın, buğdayı burada kalın diye veriyorum demişlerse size, bu doğru değil. Ben, tersine, bütün mallarınızla Moskova yakınındaki malikânemize gitmenizi rica ediyorum; orada, size söz veriyorum yoksulluk çekmeyeceksiniz. Size ev de, buğday da verilecek.”</p>
				<p>Prenses durdu, kalabalıktan yalnız derin nefesler duyuluyordu.</p>
				<p>“Bunu kendiliğimden yapmıyorum,” diye devam etti Prenses, “bunu, size iyi bir efendi olan rahmetli babamın, kardeşimin ve onun oğlunun adına yapıyorum.” </p>
				<p>Yine durdu, kimse sessizliği bozmadı.</p>
				<p>“Felaketimiz ortak, her şeyi yarı yarıya bölüşeceğiz, benim neyim varsa sizindir,” diyerek karşısındakilere baktı.</p>
				<p>Herkes ona bakıyordu, ne düşündüklerini anlayamıyordu Prenses. Bu bir merak, bağlılık, minnettarlık yahut korku ve güvensizlik ifadesi miydi, anlaşılmıyordu; ama hepsi aynı ifadeyle bakıyordu. </p>
				<p>Arkadan bir ses, “Lütuflarınıza çok teşekkür ederiz, ama efendilerin buğdayını almak işimize gelmez,” dedi.</p>
				<p>“Peki, niçin?” diye sordu Prenses.</p>
				<p>Kimse yanıt vermedi. Prenses Mariya kalabalığa baktı, karşılaştığı bütün gözlerin şimdi hemen yere indiğini fark etti. </p>
				<p>“Peki, niçin istemiyorsunuz?” diye tekrar sordu, kimse yanıt vermedi. Bu susuş Prenses Mariya’nın canını sıktı, birisiyle göz göze gelmeye çalışıyordu.</p>
				<p>Değneğine dayanmış duran bir ihtiyara, “Niçin konuşmuyorsunuz?” diye sordu. Sonra onun bakışlarını yakalayarak ekledi: “Daha başka bir şey lazım diye düşünüyorsan söyle. Her şeyi yaparım.” Ama ihtiyar buna kızmış gibi başını büsbütün yere eğerek mırıldandı:</p>
				<p>“Neye razı olacağız, buğday gerekmez bize.”</p>
				<p>“Ne diye hepimiz bırakıp gidelim, istemiyoruz... Sana acıyoruz; istemiyoruz. Kendin yalnız git...” diye sesler yükseldi. Yüzlerde yine tek bir ifade belirdi; merak ve minnettarlık değil, öfkeydi bu. </p>
				<p>Prenses Mariya hüzünlü bir gülümsemeyle, “Anlamadınız herhalde,” dedi, “niçin gitmek istemiyorsunuz? Sizi yerleştirmeye, beslemeye söz veriyorum. Oysa burada düşman sizi perişan eder...”</p>
				<p>Ama kalabalık onun sesini gürültüye boğdu.</p>
				<p>“Rızamız yok, varsın perişan etsin! Buğdayını almayacağız, rızamız yok!”</p>
				<p>Prenses Mariya, yine kalabalıktan birisiyle göz göze gelmeye çalıştı, ama hiç kimse ona bakmadı; belli ki çekiniyorlardı ondan; tuhafına gitti, kendini güç bir durumda hissetti.</p>
				<p>Kalabalığın içinden, “Şuna bak, ne güzel konuşuyor, peşinden kaleye gideceğiz! Evlerimiz harap olsun, boyunduruk peşine git. Bak sen! Bize buğday verecekmiş!” diye sesler duyuldu.</p>
				<p>Prenses Mariya, başını yere indirerek halkadan çıktı, eve girdi. Ertesi gün için atların hazırlanmasını emretti Dron’a yeniden, sonra düşünceleriyle baş başa kaldı.</p>
				
				
				
				</div>
  </body>
</html>