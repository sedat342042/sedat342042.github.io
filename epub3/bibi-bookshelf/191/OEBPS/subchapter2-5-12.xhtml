<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-12">
<div class="html5_section">
				<h1 class="subchapter">XII</h1>
				
				<p class="margin">Tiyatroya gittiklerinin ertesi günü Rostovlar bir yere çıkmadılar, kimse de onlara gelmedi. Mariya Dimitriyevna, Nataşa’dan gizleyerek babasıyla bir şeyler konuşuyordu. Nataşa, onların yaşlı Prens hakkında konuştuklarını ve bir şeyler tasarladıklarını anladı, bu onu kaygılandırdı, gücendirdi. Prens Andrey’i her an bekliyordu, gelip gelmediğini öğrenmek için o gün kapıcıyı iki kez Vozdvijenka’ya yolladı, gelmemişti. Nataşa’nın hali şimdi ilk geldiği günlerden daha perişandı. Onun için duyduğu sabırsızlığa, üzüntüye Prenses Mariya ve yaşlı Prens’le buluşmanın kötü anısıyla nedenini bilmediği bir korku ve endişe katılmıştı. Ona hep öyle geliyordu ki, ya o hiçbir zaman gelmeyecek ya da o gelmeden kendisinin başına bir iş gelecek. Eskisi gibi sürekli rahat, tek başına onu düşünemiyordu. Düşünmeye başlar başlamaz yaşlı Prens, Prenses Mariya, son oyun ve Kuragin canlanıyordu gözünün önünde. Hatalı olup olmadığı, Prens Andrey’e olan bağlılığına zarar gelip gelmediği meselesi yine önüne çıktı; kendini yine, onda anlaşılmaz ve korkunç bir duygu uyandırmasını bilen bu adamın sözlerini, hareketlerini, yüzündeki imaları hatırlatan en küçük ayrıntıların üzerinde buldu. Nataşa, ev halkının gözüne her zamankinden daha canlı görünüyordu ama o eskisi gibi mutlu ve huzurlu olmaktan uzaktı.</p>
				<p>Pazar sabahı Mariya Dimitriyevna misafirlerini Mogiltsi’deki Uspeniye ruhani çevresi ayinine davet etti.</p>
				<p>Besbelli kendi özgür düşünceliliğiyle övünerek, “Bu yeni moda kiliseleri sevmem,” dedi, “Tanrı her yerde birdir. Papazımız çok iyi; mükemmel, asilce ayin yapar; diyakoz da öyle. <em>Kliros</em>’ta<a class="si-noteref epub-type_noteref" href="#f602" id="ref_f602">602</a> konser vermelerinin kutsallığı nerede kalıyor? Sevmem böyle şeyi, şımarıklık, başka bir şey değil!”</p>
				<p>Mariya Dimitriyevna pazar günlerini sever, bu günleri kutlamasını bilirdi. Evi daha cumartesinden baştan aşağı yıkanır, temizlenirdi; adamları da, kendisi de çalışmaz, hep giyinip kuşanır, ayine giderlerdi. Efendilerin öğle yemeğine ilaveler yapılır, hizmetçilere votka, kızartılmış kaz ve domuz yavrusu verilirdi. Ama bayram bütün evde, en çok Mariya Dimitriyevna’nın görkemli, geniş ve sert yüzünden anlaşılırdı.</p>
				<p>Ayinden sonra harmaniyelerini çıkarıp misafir salonunda kahvelerini içtikleri sırada Mariya Dimitriyevna’ya arabasının hazır olduğu bildirildi; ziyaret zamanlarında örtündüğü resmî şalıyla ve sert bir tavırla kalktı, Nataşa hakkında konuşmak üzere Prens Nikolay Andreyiç Bolkonski’ye gideceğini söyledi.</p>
				<p>Mariya Dimitriyevna gittikten sonra Rostovlara Madam Chalmé’den bir kadın terzi geldi; Nataşa, misafir salonuna bitişik odanın kapısını kapayarak, çok memnun bir halde yeni elbiselerinin provasına koyuldu. Teyellenmiş korsajını giydi, başını çevirip arkasının nasıl durduğunu görmek için aynaya baktığı sırada misafir salonundan babasının sesiyle yüzünü kızartan bir başka ses, bir kadın sesi duydu. Bu, Elen’in sesiydi. Nataşa prova edilen korsajını çıkarmaya vakit bulamadan kapı açıldı, odaya koyu leylak renkli ve yüksek yakalı kadife elbisesiyle sevimli ve tatlı bir tebessüm saçan Kontes Bezuhova girdi. </p>
				<p>Kızaran Nataşa’ya, “<em>Ah, ma délicieuse!”</em><a class="si-noteref epub-type_noteref" href="#f603" id="ref_f603">603</a> dedi, “<em>Charmante!</em><a class="si-noteref epub-type_noteref" href="#f604" id="ref_f604">604</a> Hayır, bu hiçbir şeye benzemiyor, aziz Kontum,” diyerek peşinden içeri giren İlya Andreyiç’e döndü. “Moskova’da yaşayıp da hiçbir yere gitmemek olur mu? Hayır, yakanızı bırakmam! Bu akşam bende Matmazel Georges şiir okuyacak, başkaları da gelecek; eğer Matmazel Georges’dan daha iyi olan güzel kızlarınızı getirmezseniz konuşmam sizinle. Kocam burada yok, Tver’e gitti, yoksa onu peşinize yollardım. Mutlaka gelin, mutlaka; saat dokuzda.” Önünde saygıyla eğilen tanıdık terziyi başıyla selamladı; kadife elbisesinin kıvrımlarını zarif bir edayla açarak aynanın yanındaki koltuğa oturdu. Durmadan Nataşa’nın güzelliği karşısında hayranlık göstererek samimi ve neşeli bir edayla gevezelik etmekten geri durmuyordu. Nataşa’nın elbiselerini gözden geçirdi, onları övdü, Paris’ten aldığı kendi yeni <em>en gaze à reflets métallique</em><a class="si-noteref epub-type_noteref" href="#f605" id="ref_f605">605</a> elbiseleriyle de övündü ve Nataşa’ya bunlardan yaptırmayı tavsiye etti.</p>
				<p>“Ama zaten size her şey yakışıyor güzelim,” dedi.</p>
				<p>Memnun gülümsemesi Nataşa’nın yüzünden silinmiyordu.</p>
				<p>Önceleri yanına varılmaz, kurumlu bir bayan gibi görünen sevimli Kontes Bezuhova’nın övgüleri karşısında kendini mutlu, serpilmiş hissediyordu. Nataşa neşelenmişti, bu kadar güzel, bu kadar iyi yürekli olan bu kadına kendini adeta tutkun hissediyordu. Diğer taraftan Elen de Nataşa’ya içtenlikle hayranlık gösteriyor, onu eğlendirmek istiyordu. Anatol, Nataşa ile kendisini buluşturmasını rica etmiş, o da bunun için Rostovlara gelmişti. Kardeşini Nataşa ile buluşturmak düşüncesi onun hoşuna gidiyordu.</p>
				<p>Petersburg’da Boris’i elinden kaptığı için daha önce Nataşa’ya gücenmiş olmasına rağmen şimdi bunu düşünmüyordu bile; bütün kalbiyle, kendine göre, Nataşa’nın iyiliğini istiyordu. Rostovlardan ayrılırken <em>protégée</em>’sini yanına çağırdı.</p>
				<p>“Dün kardeşim öğle yemeğini bende yedi, gülmekten katıldık, bir şey yemiyor, sizin için ah çekiyor, güzelim. <em>İl est fou, mais fou amoureux de vous, ma chère.”</em><a class="si-noteref epub-type_noteref" href="#f606" id="ref_f606">606</a></p>
				<p>Nataşa kıpkırmızı oldu. </p>
				<p>Elen, “Nasıl kızarıyor, nasıl kızarıyor, <em>ma délicieuse!”</em> dedi, “Mutlaka gelin. <em>Si vous aimez quelqu’un ma délicieuse, ce n’est pas une raison pour se cloîtrer. Si même vous êtes promise, je suis sûre que votre promis aurait désiré que vous alliez dans le monde en son absence plutôt que de dépérir d’ennui.”</em><a class="si-noteref epub-type_noteref" href="#f607" id="ref_f607">607</a></p>
				<p>Nataşa içinden, “Bu durumda,” diyordu, “benim nişanlı olduğumu biliyor, öyleyse kocasıyla, Piyer’le, o dürüst Piyer’le bundan söz edip gülmüşlerdir, bu durumda önemli değil.” Yine Elen’in etkisi altında önce korktuğu şey şimdi ona basit ve doğal görünüyordu. “O kadar <em>grande dame</em><a class="si-noteref epub-type_noteref" href="#f608" id="ref_f608">608</a> ki o, o kadar sevimli ki, beni bütün ruhuyla sevdiği o kadar belli ki. Neden eğlenmeyeyim?” diye düşünüyordu Nataşa, şaşkın, kocaman gözleriyle Elen’e bakarak. </p>
				<p>Öğleye doğru Mariya Dimitriyevna geldi, sessiz ve ciddiydi; belli ki yaşlı Prens’in evinde bozguna uğramıştı. İşi sükûnetle anlatacak halde değildi, olup bitenlerden dolayı henüz çok heyecanlıydı. Kont’un sorularına yanıt olarak her şeyin iyi gittiğini, yarın anlatacağını söyledi, Kontes Bezuhova’nın ziyaretini ve gece davetini öğrenince Mariya Dimitriyevna dedi ki:</p>
				<p>“Bezuhova ile düşüp kalkmayı sevmem ve tavsiye etmem: Eh ama mademki söz verdin git, açılırsın!” </p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f602"><a class="si-backref" href="#ref_f602">602</a><span class="si-footnote-text"> Kilisede ilahi söylenen yer. (Ç,N.)</span></div>
					
						<div class="si-footnote html5_aside epub-type_footnote" id="f603"><a class="si-backref" href="#ref_f603">603</a><span class="si-footnote-text"> Ah, benim tatlım!..</span></div>
					
						<div class="si-footnote html5_aside epub-type_footnote" id="f604"><a class="si-backref" href="#ref_f604">604</a><span class="si-footnote-text"> Enfes! </span></div>
					
						<div class="si-footnote html5_aside epub-type_footnote" id="f605"><a class="si-backref" href="#ref_f605">605</a><span class="si-footnote-text"> Madenî parıltılı tül.</span></div>
					
						<div class="si-footnote html5_aside epub-type_footnote" id="f606"><a class="si-backref" href="#ref_f606">606</a><span class="si-footnote-text"> O çılgın, ama size âşık olduğu için çılgın.</span></div>
					
						<div class="si-footnote html5_aside epub-type_footnote" id="f607"><a class="si-backref" href="#ref_f607">607</a><span class="si-footnote-text"> Eğer birini seviyorsanız güzelim, bu, uzlete çekilmek için bir sebep teşkil etmez. Hatta söz bile vermiş olsanız, bu söz, onun bulunmadığı sıralarda can sıkıntısından harap olacak yerde sosyeteye girmenizi daha çok gerektirir. </span></div>
					
						<div class="si-footnote html5_aside epub-type_footnote" id="f608"><a class="si-backref" href="#ref_f608">608</a><span class="si-footnote-text"> Önemli bir kadın. </span></div>
				</div>
  </body>
</html>