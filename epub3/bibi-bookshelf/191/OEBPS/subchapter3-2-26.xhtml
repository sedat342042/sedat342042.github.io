<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-26">
<div class="html5_section">
				<h1 class="subchapter">XXVI</h1>
				
				<p class="margin">25 Ağustos’ta Borodino Savaşı’ndan bir gün önce Fransa imparatorunun saray bakanı M. de Beausset ile Albay Fabvier, ilki Paris’ten, ötekisi Madrid’den, Napoléon’un yanına, Valuyeva’daki konak yerine geldiler.</p>
				<p>Saray üniformasını giyen M. de Beausset, imparatora getirdiği emanetin önden götürülmesini emretti, sonra kendisi Napoléon’un çadırının birinci bölmesine girdi, orada çevresini saran yaverlerle konuşarak emaneti açmaya başladı.</p>
				<p>Fabvier içeri girmedi, çadırın önünde durup tanıdığı generallerle konuştu. </p>
				<p>İmparator Napoléon henüz yatak odasından çıkmamıştı, tuvaletini bitirmek üzereydi. Aksırıp tıksırarak oda uşağının tuttuğu fırçaya etli sırtını, tombul, kıllı göğsünü çeviriyordu. Başka bir oda uşağı da bir şişenin ağzını parmağıyla bastırıp, sanki nereye, ne kadar serpileceğini bir kendisi bilebilirmiş gibi bir tavırla imparatorun bakımlı vücuduna kolonya serpiyordu. Napoléon’un ıslak kısa saçları alnının üzerine dağılmıştı. Yuvarlak, sarı yüzünde bir rahatlık ifadesi vardı. Fırçanın altında büzülüp aksırarak oda uşağına, <em>“Allez ferme, allez toujours,”</em><a class="si-noteref epub-type_noteref" href="#f143" id="ref_f143">143</a> diyordu. Dünkü savaşta ne kadar esir alındığını imparatora arz etmek üzere çadırın yatak odası bölmesine girmiş olan yaver, gereken bilgileri vermiş, çekilmek için izin bekleyerek kapının yanında duruyordu. Napoléon kaşlarını çatıp göz ucuyla yavere baktı.</p>
				<p>“<em>Point de prisonniers,”</em><a class="si-noteref epub-type_noteref" href="#f144" id="ref_f144">144</a> diye tekrarladı yaverin söylediklerini. Sonra, “<em>Ils se font démolir. Tant pis pour l’armée russe. Allez toujours; allez ferme,”</em><a class="si-noteref epub-type_noteref" href="#f145" id="ref_f145">145</a> diye kamburunu çıkararak söylendi. Başıyla yavere işaret edip, “<em>C’est bien. Faites entrer M. de Beausset, ainsi que Fabvier,”</em><a class="si-noteref epub-type_noteref" href="#f146" id="ref_f146">146</a> dedi.</p>
				<p> “<em>Oui, Sire,”</em><a class="si-noteref epub-type_noteref" href="#f147" id="ref_f147">147</a> diyen yaver çadırın arka kapısından çıkıp kayboldu. </p>
				<p>İki oda uşağının yardımıyla çarçabuk giyinen Napoléon, mavi muhafız üniformasıyla, sert, hızlı adımlarla çadırın kabul salonuna geçti.</p>
				<p>Bu sırada Beausset, imparatoriçeden getirdiği hediyeyi, imparatorun gireceği yerin tam karşısında, iki iskemlenin üstüne yerleştirmenin telaşı içindeydi. Ama imparator o kadar çabuk giyinmiş, öyle ansızın çıkagelmişti ki, Beausset sürprizini gereği gibi hazırlamaya vakit bulamamıştı.</p>
				<p>Bir şeyler yapıldığını hemen fark eden imparator, hazırlığın henüz bitmediğini de sezmiş, onları kendisine sürpriz yapmak zevkinden mahrum etmek istemişti, Bay Beausset’yi görmezlikten geldi, Fabvier’i yanına çağırdı. Avrupa’nın öbür ucunda, Salamanka’da dövüşüp imparatorlarına layık olmaktan başka düşünceleri, onu memnun edememekten başka korkuları olmayan askerlerinin yiğitliği, sadakati hakkında Fabvier’in anlattıklarını, kaşları çatık, yüzü asık dinledi. Savaş felaketle sonuçlanmıştı. Fabvier anlatırken, Napoléon, kendi yokluğunda işin başka türlü olabileceğini de zaten ummamış olduğunu belirten alaylı sözler söyledi.</p>
				<p>“Bunun acısını Moskova’da çıkarırım,” dedi “<em>A tantôt,”</em><a class="si-noteref epub-type_noteref" href="#f148" id="ref_f148">148</a> diye ekledi; sonra, sandalyelerin üstüne koyduğu şeyi artık bir örtüyle örtüp sürprizi hazırlamış olan de Beausset’yi çağırdı.</p>
				<p>De Beausset Fransız sarayı usulünce ve ancak Bourbonların eski emektarlarının becerebildikleri derin bir reveransla eğildi, bir zarf uzatarak yaklaştı.</p>
				<p>Napoléon onu neşeyle karşıladı, kulağını çekti. Yüzündeki ciddi ifade birden yumuşamıştı, </p>
				<p>“Çabuk geldiniz, çok memnun oldum,” dedi. “Paris ne durumda?”</p>
				<p>De Beausset, “<em>Sire, tout Paris regrette votre absence,”</em><a class="si-noteref epub-type_noteref" href="#f149" id="ref_f149">149</a> diyerek karşılık verdi. Napoléon, de Beausset’nin bunun gibi, ya da buna benzer bir şey söylemek zorunda olduğunun farkındaydı ve soğukkanlılıkla düşündüğü zamanlarda bunun doğru olmadığını da bilirdi ama yine de bu sözleri onun ağzından duymak hoşuna gitti. Kulağına tekrar dokunarak ona şeref verdi.</p>
				<p>“<em>Je suis fâché de vous avoir fait faire tant de chemin,”</em><a class="si-noteref epub-type_noteref" href="#f150" id="ref_f150">150</a> dedi.</p>
				<p>Beausset, “<em>Sire! Je ne m’attendais pas à moins qu’à vous trouver aux portes de Moscou,”</em><a class="si-noteref epub-type_noteref" href="#f151" id="ref_f151">151</a> diye karşılık verdi.</p>
				<p>Napoléon gülümsedi. Başını dalgın dalgın kaldırarak sağa doğru şöyle bir baktı. Bir yaver kayar gibi yürüyerek yaklaştı, altın bir enfiye kutusunu Napoléon’a sundu. Napoléon açık kutuyu burnuna yaklaştırarak, “Talihiniz varmış,” dedi, “siz ki yolculuk etmeyi seversiniz, üç gün sonra Moskova’yı göreceksiniz. Asya başkentini göreceğinizi herhalde aklınızdan bile geçirmemişsinizdir. Hoş bir yolculuk yapacaksınız.” Beausset şimdiye kadar kendisinde varlığını bile fark etmediği bu yolculuk merakına karşı gösterilen ilgiden dolayı minnetle eğildi.</p>
				<p>Herkesin örtüyle kapatılmış şeye baktığını fark eden Napoléon, “A, o da ne?” dedi. Beausset arkasını dönmeden, bir saray adamı ustalığıyla yan yan geri çekilip iki adım attı, örtüyü kaldırırken de, “Efendimize, imparatoriçenin armağanı,” diye yanıt verdi.</p>
				<p>Bu, Napoléon’la Avusturya imparatorunun kızından doğma, her nedense herkesin Roma Kralı diye adlandırdığı çocuğun Gérard tarafından parlak renklerle yapılmış bir portresiydi. Bakışları <em>Sixtine’deki </em>Madonna ve İsa’nın bakışlarına benzeyen, bu kıvır kıvır, çok güzel çocuk <em>bilboke</em><a class="si-noteref epub-type_noteref" href="#f152" id="ref_f152">152</a> oynuyordu. Oyuncağın yuvarlağı yer yuvarlağını temsil ediyordu, çocuğun öteki elindeki değnekse hükümdarlık asası biçimindeydi. Ressamın, sözde Roma kralını bir değnekle yer yuvarlağını delerken göstererek özellikle neyi ifade etmek istediği pek de belli değildi ama bu alegori, tabloyu Paris’te görenler için olduğu kadar, Napoléon için de kolayca anlaşılan bir şey sayılmış, çok da hoşa gitmişti.</p>
				<p>“<em>Le Roi de Rome,”</em><a class="si-noteref epub-type_noteref" href="#f153" id="ref_f153">153</a> diyerek şık bir el hareketiyle portreyi gösterdi. “<em>Admirable.”</em><a class="si-noteref epub-type_noteref" href="#f154" id="ref_f154">154</a></p>
				<p>Portreye yaklaştı, yüzlerinin ifadesini istedikleri zaman değiştirmekte İtalyanlara özgü o rahatlıkla düşünceli, şefkatli bir tavır takındı. Şimdi söyleyeceği her sözün, yapacağı her hareketin tarihe geçeceğini hissediyordu. Oğlu, onun yüceliği sayesinde yer yuvarlağıyla <em>bilboke</em> oynayabiliyordu; işte bu yüceliğe rağmen en sade bir babalık şefkati göstermeyi o sırada yapabileceği en uygun iş saydı. Gözleri sulandı, bakışlarıyla bir iskemle aradı, hemen getirdiler, portrenin karşısına oturdu. Tek bir hareket yaptı, herkes ayaklarının ucuna basarak dışarı çıktı, büyük adamı düşünceleriyle baş başa bıraktılar.</p>
				<p>Napoléon, bir süre sessizce, dalgın dalgın resmi seyrettikten ve bu sırada niçin yaptığını da bilmeden elini boyaların kabarıklıklarında dolaştırdıktan sonra kalktı, de Beausset’yi ve nöbetçi subayı çağırdı. Roma Kralı’nı, tapındıkları imparatorlarının oğlunu, veliahtını görme mutluluğundan hassa askerlerini mahrum bırakmamak için portreyi çadırın önüne koymalarını emretti.</p>
				<p>M. de Beausset ile kahvaltı ettiği sırada da (Beausset bu iltifattan büyük bir zevk duyuyordu) çadırın önünde, oraya yaklaşmış olan hassa erleriyle subaylarının coşkun haykırışları yükseldi.</p>
				<p>“<em>Vive, l’Empereur! Vive le Roi de Rome! Vive l’Empereur!”</em><a class="si-noteref epub-type_noteref" href="#f155" id="ref_f155">155</a></p>
				<p>Napoléon, kahvaltıdan sonra de Beausset’nin yanında ordu emrini yazdırdı. Düzeltmeden, bir solukta yazdırılmış olan beyannameyi kendisi de alıp okuyunca, “<em>Court et énergique!”</em><a class="si-noteref epub-type_noteref" href="#f156" id="ref_f156">156</a> dedi<em>.</em> </p>
				<p>Bu ordu emri şöyleydi:</p>
				<p>“Askerler! İşte onca arzuladığınız savaş. Bundan böyle zafer size bağlı. O bize gerekiyor, o bize bolluk, rahat kışlaklar ve yurda bir an önce dönüşü sağlayacak. Austerlitz’de, Friedland’da, Vitelsk’te ve Smolensk’te davrandığınız gibi davranın; gelecek nesiller bugünkü zaferinizi ansın. Sizler için, o, Moskova kapılarındaki büyük savaşta bulunmuştu; denilsin.”</p>
				<p>“<em>De la Moscou!”</em><a class="si-noteref epub-type_noteref" href="#f157" id="ref_f157">157</a> diye yineledi Napoléon ve yolculuk etmeyi seven de Beausset’yi gezintisine çağırarak çadırdan çıkıp eyerli atlara doğru yürüdü, imparatorun daveti karşısında Beausset, “<em>Votre majesté a trop de bonté,”</em><a class="si-noteref epub-type_noteref" href="#f158" id="ref_f158">158</a> dedi, oysa uykusu vardı, ata binmeyi de bilmezdi, korkardı.</p>
				<p>Ama Napoléon bu gezgine başıyla bir kez işaret edince, zavallı adam yola koyulmak zorunda kalmıştı. Napoléon çadırdan çıkınca oğlunun portresi önündeki hassa askerlerinin haykırışmaları bir kat daha artmıştı. İmparator kaşlarını çattı, güzel, gurur dolu bir jestle portreyi göstererek, “Kaldırın oradan onu,” dedi, “savaş alanını görecek çağda değil henüz.” </p>
				<p>Beausset gözlerini yumup başını eğerek derin derin içini çekti, imparatorun sözlerini ne kadar takdir edebildiğini, anladığını bu hareketiyle belirtmiş oluyordu.</p>
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f143"><a class="si-backref" href="#ref_f143">143</a><span class="si-footnote-text"> Hadi, durma, hadi daha güçlü.</span></div>
					
						<div class="si-footnote html5_aside epub-type_footnote" id="f144"><a class="si-backref" href="#ref_f144">144</a><span class="si-footnote-text"> Esir yok.</span></div>
					
						<div class="si-footnote html5_aside epub-type_footnote" id="f145"><a class="si-backref" href="#ref_f145">145</a><span class="si-footnote-text"> Kendilerini mahvettiriyorlar. Rus Ordusu için daha kötü. Hadi durma, hadi daha güçlü.</span></div>
					
						<div class="si-footnote html5_aside epub-type_footnote" id="f146"><a class="si-backref" href="#ref_f146">146</a><span class="si-footnote-text"> Pekâlâ. De Beausset ile Fabvier gelsinler.</span></div>
					
						<div class="si-footnote html5_aside epub-type_footnote" id="f147"><a class="si-backref" href="#ref_f147">147</a><span class="si-footnote-text"> Peki, haşmetlim...</span></div>
					
						<div class="si-footnote html5_aside epub-type_footnote" id="f148"><a class="si-backref" href="#ref_f148">148</a><span class="si-footnote-text"> Yine görüşelim.</span></div>
					
						<div class="si-footnote html5_aside epub-type_footnote" id="f149"><a class="si-backref" href="#ref_f149">149</a><span class="si-footnote-text"> Bütün Paris yokluğunuzun üzüntüsünü duyuyor.</span></div>
					
						<div class="si-footnote html5_aside epub-type_footnote" id="f150"><a class="si-backref" href="#ref_f150">150</a><span class="si-footnote-text"> Sizi böyle uzun yollara düşürdüğümden dolayı müteessirim.</span></div>
					
						<div class="si-footnote html5_aside epub-type_footnote" id="f151"><a class="si-backref" href="#ref_f151">151</a><span class="si-footnote-text"> Haşmetlim, sizi hiç olmazsa Moskova kapılarında bulacağımı ummuştum.</span></div>
					
						<div class="si-footnote html5_aside epub-type_footnote" id="f152"><a class="si-backref" href="#ref_f152">152</a><span class="si-footnote-text"> Tahtadan ya da fildişinden küçük bir yuvarlakla bir değnekçikten ibaret bir oyuncak.</span></div>
					
						<div class="si-footnote html5_aside epub-type_footnote" id="f153"><a class="si-backref" href="#ref_f153">153</a><span class="si-footnote-text"> Roma Kralı.</span></div>
					
						<div class="si-footnote html5_aside epub-type_footnote" id="f154"><a class="si-backref" href="#ref_f154">154</a><span class="si-footnote-text"> Fevkalade.</span></div>
					
						<div class="si-footnote html5_aside epub-type_footnote" id="f155"><a class="si-backref" href="#ref_f155">155</a><span class="si-footnote-text"> Yaşasın İmparator! Yaşasın Roma Kralı! Yaşasın İmparator!</span></div>
					
						<div class="si-footnote html5_aside epub-type_footnote" id="f156"><a class="si-backref" href="#ref_f156">156</a><span class="si-footnote-text"> Kısa ve sert.</span></div>
					
						<div class="si-footnote html5_aside epub-type_footnote" id="f157"><a class="si-backref" href="#ref_f157">157</a><span class="si-footnote-text"> Moskova’nın.</span></div>

						<div class="si-footnote html5_aside epub-type_footnote" id="f158"><a class="si-backref" href="#ref_f158">158</a><span class="si-footnote-text"> Çok lütufkârsınız haşmetlim.</span></div>
				</div>
  </body>
</html>