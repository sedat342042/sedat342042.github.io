<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-1-6">
<div class="html5_section">
				<h1 class="subchapter">VI</h1>
				
				<p class="margin">Son zamanlarda Piyer karısıyla çok az baş başa kalıyordu. Gerek Petersburg’da, gerekse Moskova’da evleri konuklarla dolup taşıyordu. Düellodan sonraki gece, çok defa yaptığı gibi yatak odasına gitmedi, Kont Bezuhov’un öldüğü odada, babasının büyük yazı odasında kaldı.</p>
				<p>Divana uzandı, başından geçenleri unutmak için uyumak istiyor ama bunu yapamıyordu. Ruhunu, ansızın öyle bir duygular, düşünceler, anılar fırtınası doldurmuştu ki yalnız uyuyamamakla kalmıyor, yerinde oturamıyordu da, divandan sıçrayıp kalkarak hızlı adımlarla odada dolaşmak zorunda kalıyordu. Karısı, evliliklerinin ilk günlerindeki gibi, çıplak omuzları, yorgun, ihtiraslı bakışlarıyla gözünün önüne geliyordu ve hemen ardından Dolohov’ un, ziyafetteki güzel, küstah, sert ve alaycı yüzüyle yine aynı Dolohov’un, dönüp karın üstüne düştüğü zamanki, titreyen, eziyet çeken yüzü beliriyordu.</p>
				<p>“Ne oldu?” diye soruyordu kendi kendine, “Ben ‘âşık’ı öldürdüm, evet, karımın aşkını öldürdüm. Evet, olan bu. Ama niçin? Ben bu hale niçin düştüm?” “Onunla evlendin de ondan,” diye yanıt veriyordu içindeki ses.</p>
				<p>Ama bunda benim suçum ne, diye soruyordu. Şu ki; onunla, onu sevmeyerek evlendin, şu ki, hem onu, hem kendini aldattın ve gözünün önüne Prens Vasiliy’de, akşam yemeğinden sonra içinden gelmeyen şu <em>Je vous aime </em>sözünü söylediği canlandı. Hep bu yüzden! Ben daha o zaman hissetmiştim ki, diye düşünüyordu, ben o zaman hissetmiştim ki, bunu söylememek gerek. Bunu söylemeye hakkım yok. Ama öyle, ağzımdan kaçıverdi. Balaylarını hatırladı ve bu hatırlayış yüzünü kızarttı. Evlenmesinden az sonra bir gün, gündüz saat on ikide, ipek robdöşambrı ile yatak odasından yazı odasına gelip orada, karşısında saygıyla eğilen, yüzüne, robdöşambrına göz atan, gülümseyen ve sanki bu gülümsemeyle de efendinin mutluluğunu saygıyla paylaştığını belirten baş kâhyasını buluşu özellikle canlı, güce gidici ve utandırıcıydı.</p>
				<p>Oysa kim bilir kaç kez ben onun şahane güzelliği, davetlerdeki tutumuyla övülmüştüm, diye düşündü; onun bütün Petersburg’u içine doldurduğu evimle, onun yanaşılmaz oluşuyla, güzelliğiyle övünmüşüm, işte ben böyle şeylerle övünmüşüm! O zamanlar, onu anlayamıyorum, diye düşünüyordum. Onun karakteri hakkında kaç kez düşünüp taşınarak suçun bende olduğunu, onu anlamadığımı, onun bu her zamanki sükûnetini, memnuniyetini, her çeşit ihtiras ve istek yoksuzluğunu anlamadığımı kendi kendime söylemiştim, oysa anahtar, onun şu korkunç sözleriydi: O, baştan çıkmış bir kadındır: Kendi kendime bu korkunç sözcükleri söyledim ve her şey apaçık oldu!</p>
				<p>Anatol borç para istemek için ona gelir, çıplak omuzlarını öperdi. O para vermezdi ama kendisini öpmesine izin verirdi. Babası şakayla onun kıskançlığını harekete geçirmek isterdi, oysa, kıskançlığa düşecek kadar sersem olmadığını sakin bir gülümsemeyle söylerdi. Benim için, “Canının istediğini yapsın,” derdi. Bir gün ona, kendinde gebelik belirtileri duyup duymadığını sormuştum. Alayla gülmüş ve çocuk isteyecek kadar budala olmadığını, “benden” çocuk yapmayacağını söylemişti.</p>
				<p>Sonra onun düşüncelerinin kabalığını, çıplaklığını, yüksek, aristokrat bir çevrede yetişmiş olmasına karşın kendine özgü konuşmasının bayağılığını hatırladı. “Ben öyle enayilerden değilim... Git kendin dene... <em>Allez-vous promener</em>,”<a class="si-noteref epub-type_noteref" href="#f444" id="ref_f444">444</a> derdi. Yaşlı, genç erkek ve kadınların gözünde kazandığı öneme bakarak, Piyer onu neden sevmediğini anlayamıyordu. Evet, ben onu hiçbir zaman sevmedim, diye söylendi kendi kendine Piyer, onun baştan çıkmış bir kadın olduğunu biliyordum, diye yineledi, ama bunu itiraf etmaya cesaret edemiyordum.</p>
				<p>Şimdi de Dolohov, işte karın üstünde oturmuş zoraki gülümsüyor, belki pişmanlığıma, yapma bir yiğitlikle karşılık vererek ölüyor.</p>
				<p>Piyer, hani o dış yüzüne bakılınca zayıf karakterlidir denilmesine karşın, derdine ortak aramayan insanlardan biriydi. Derdini kendi içine dökerdi.</p>
				<p>Bütün suç o kadının, bütün suç yalnız onun, diye söylendi ama ne çıkar bundan?</p>
				<p>Ben ne diye kendimi ona bağladım, ne diye ona bir yalan, hatta yalandan beter olan şu: <em>Je vous aime </em>lafını söyledim ki, suçlu benim, çekmeliyim... Ne? Adımın lekelenmesi hayatımın bedbaht olması mı? Eh, hepsi boş şey, diye düşündü, adın lekelenmesi de, şeref de, hepsi şarta bağlı, bütün bunlar bana bağlı olmayan şeyler.</p>
				<p>XVI. Louis’yi öldürdüler, çünkü onlar, onun namussuz bir cani olduğunu söylüyorlardı ve kendi görüşlerine göre de haklıydılar, nasıl ki onun uğruna birer din şehidi gibi ölenler ve onu azizler katına çıkaranlar da haklıydı. Sonra zorbadır diye, Robespierre’in kafasını kestiler. Haklı olan kim, suçlu olan kim? Hiç kimse. Yaşıyorsun, yaşamana bak; yarın öleceksin, benim bir saat önce ölmüş olabileceğim gibi. Hem, sonsuzlukla ölçülünce yaşanacak ancak bir saniyemiz kaldığına göre, onu da zehir etmeye değer mi? Kendisini bu düşüncelerle rahatlamış saydığı sırada ansızın gözlerinin önüne <em>o </em>geldi, hem de içten, olmayan aşkını ona her şeyden güçlü gösterdiği dakikalardaki haliyle. Kanının yüreğine hücum ettiğini duydu, yine kalkmalı, hareket etmeli, eline geçen şeyleri kırmalı, parçalamalıydı. Ne diye ben ona, <em>Je vous aime, </em>dedim; bunu kendi kendine yineleyip duruyordu. Sonra aklına Molière’ in: <em>Mais que diable allait-il faire dans cette galère?’</em>i<a class="si-noteref epub-type_noteref" href="#f445" id="ref_f445">445</a> geldi, kendi haline güldü.</p>
				<p>Geceleyin oda uşağını çağırdı, Petersburg’a gideceğinden, eşyalarının toplanmasını emretti. O kadınla aynı evde kalamazdı. Artık onunla nasıl konuşabilirdi? Ertesi gün yola çıkmaya ve ona, kendisinden sonsuza dek ayrılmak istediğini bildiren bir mektup bırakmaya karar verdi.</p>
				<p>Sabah, oda uşağı kahveyi getirerek yazı odasına girdiği zaman Piyer elinde açık bir kitapla sedire uzanmış, uyumaktaydı. </p>
				<p>Silkindi ve nerede olduğunu uzun zaman anlayamadan, korkuyla bakındı. Oda uşağı, “Kontes, Ekselansınızın evde bulunup bulunmadığınızı sormamı emir buyurdular,” dedi.</p>
				<p>Piyer ne yanıt vereceğini düşünürken, Kontes gümüş işlemeli, beyaz, atlas sabahlığıyla başı açık (iki kalın saç örgüsü, güzel başına <em>en diadème</em><a class="si-noteref epub-type_noteref" href="#f446" id="ref_f446">446</a> iki kez dolamıştı), sakin ve şahane bir tavırla odaya girdi, yalnız biraz kabarıkça, mermer alnında bir öfke kırışığı vardı. Her şeye karşı koyan sessizliğiyle, oda uşağının yanında konuşmak istemiyordu. Düelloyu duymuş ve bunu konuşmaya gelmişti. Oda uşağının kahveyi bırakıp çıkmasını bekledi. Piyer gözlüğünün arkasından ona ürkekçe bakıyordu. Etrafın köpeklerle çevrilmiş bir tavşan kulaklarını kısarak düşmanlarının karşısında sinerse o da öyle okumaya devam etmeye çalıştı; ama bunun anlamsız ve imkânsız olduğunu hissetti, ona yeniden ürkekçe bir göz attı. Kadın oturmadı, hor görücü bir gülümsemeyle ona bakarak oda uşağının dışarı çıkmasını bekledi.</p>
				<p>“Yine ne oluyor? Bu yaptığınız nedir, soruyorum size?” diye sertçe sordu.</p>
				<p>Piyer, “Ben? Ben mi ne yapmışım?” dedi.</p>
				<p>“Şu kabadayıya bakın! Hadi yanıt verin, bu düello da ne demek oluyor? Siz bununla neyi ispat etmek istediniz? Neyi? Soruyorum size.” </p>
				<p>Piyer divanın üstünde ağır ağır döndü, ağzını açtı, ama yanıt veremedi. </p>
				<p>“Mademki siz yanıt veremiyorsunuz, öyleyse ben size söyleyeyim,” diye devam etti Elen, “size ne söylenirse, hepsine inanıyorsunuz, size dediler ki...” Elen güldü, “Dolohov benim aşkımdır,” konuşma tarzının kaba kesinliğiyle “âşık” sözünü herhangi bir söz gibi söyleyerek Fransızca ekledi. “Siz de inandınız! Ama siz bununla neyi kanıtladınız? Bu düelloyla neyi kanıtladınız? Kendi aptallığınızı, <em>que vous êtes un sot,</em><a class="si-noteref epub-type_noteref" href="#f447" id="ref_f447">447</a> zaten bunu herkes biliyordu! Bu işin sonu neye varacak? Şuna ki, ben bütün Moskova’ya maskara olacağım, şuna ki, herkes nedensizce kıskandığınız bir adamı, kendinizi bilmez, sarhoş bir halde düelloya çağırdığınızı söyleyecek.” Elen gitgide sesini yükseltiyor ve heyecanlanıyordu: “Her bakımdan sizden iyi olan bir adamı...”</p>
				<p>Piyer suratını asarak, onun yüzüne bakmaksızın ve kılını kıpırdatmadan homurdandı.</p>
				<p>“Hem, onun benim aşkım olduğuna nasıl inanabildiniz? Nasıl? Onun bulunduğu toplantılardan hoşlanıyorum diye mi? Eğer siz daha akıllı ve sevimli olsaydınız, sizinkini tercih ederdim.”</p>
				<p>Piyer boğuk bir sesle, “Benimle konuşmayın.... yalvarırım,” diye fısıldadı. </p>
				<p>“Niçin konuşmayacakmışım! Diyebilirim ki ve cesaretle söylüyorum ki sizin gibi bir kocası olup da <em>des amants</em><a class="si-noteref epub-type_noteref" href="#f448" id="ref_f448">448</a> peydahlamayacak çok az kadın vardır ama ben bunu yapmadım.”</p>
				<p>Piyer bir şeyler söylemek istedi, Elen’in ifadelerini anlamadığı acayip gözlerle ona baktı ve yeniden uzandı. Acı çekiyordu; göğsü sıkışıyor, nefes alamıyordu. Bu işkenceye son vermek için bir şeyler yapması gerektiğini biliyordu ama yapmak istediği şey çok korkunçtu.</p>
				<p>“Daha iyisi, ayrılalım,” diye kesik kesik konuştu.</p>
				<p>Elen, “Ayrılmak, pekâlâ ama bana varlık vermek şartıyla,” dedi, “ayrılmak, bakın beni neyle korkuttunuz!”</p>
				<p>Piyer divandan fırladı, sallanarak onun üstüne atıldı.</p>
				<p>“Seni gebertirim!” diye haykırdı kendisinden beklemediği bir güçle masanın mermerini kapıp ona doğru sallayarak bir adım yürüdü.</p>
				<p>Elen’in yüzü korkunç bir hal aldı: Çığlığı bastı, geriye sıçradı. Piyer’in içindeki baba soyu harekete geçmişti. Kızgınlığın coşkunluğunu ve cazibesini duyuyordu. Mermeri fırlattı, parçaladı ve açık elleriyle Elen’in üstüne yürüyerek, “Defol!” diye öyle korkunç bir sesle haykırdı ki ev çınladı. Elen odadan kaçmasaydı Piyer o anda kim bilir ne yapardı. </p>
				<p>Bir hafta sonra Piyer servetinin yarısından çoğunu Büyük Rusya’daki bütün mülklerinin yönetimi için karısına bir vekâletnameyle verdi ve tek başına Petersburg’a gitti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f444"><a class="si-backref" href="#ref_f444">444</a><span class="si-footnote-text"> Def ol, bas...</span></div>
					
						<div class="si-footnote html5_aside epub-type_footnote" id="f445"><a class="si-backref" href="#ref_f445">445</a><span class="si-footnote-text"> İyi ama hangi şeytana uydu da bu belaya çattı? (Fakat bu kadırgada işi ne?)</span></div>
					
						<div class="si-footnote html5_aside epub-type_footnote" id="f446"><a class="si-backref" href="#ref_f446">446</a><span class="si-footnote-text"> Taç şeklinde.</span></div>
					
						<div class="si-footnote html5_aside epub-type_footnote" id="f447"><a class="si-backref" href="#ref_f447">447</a><span class="si-footnote-text"> Bir aptal olduğunuzu.</span></div>
					
						<div class="si-footnote html5_aside epub-type_footnote" id="f448"><a class="si-backref" href="#ref_f448">448</a><span class="si-footnote-text"> Âşıklar.</span></div>
				</div>
  </body>
</html>