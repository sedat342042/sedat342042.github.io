<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-34">
<div class="html5_section">
				<h1 class="subchapter">XXXIV</h1>
				
				<p class="margin">Napoléon’un generalleri, ateş hattının yakınlarında bulunan, hatta bazen içine giren Davout, Ney, Murat, düzenli, yığın yığın asker kıtalarını birkaç kez ateş hattına sokmuşlardı. Ama bundan sonra daha önceki savaşlarda olduğu gibi düşmanın kaçtığı haberi gelmemiş, tersine bu düzenli kıtalar darmadağın bir halde geri dönmüşlerdi. Onlar da bu kıtaları yeniden düzenlemişlerdi ama sayı da gitgide azalıyordu. Murat, öğleye doğru takviye istemek için yaverini Napoléon’a gönderdi.</p>
				<p>Murat’nın yaveri, bir tümen daha gönderilirse Rusların ezileceği teminatıyla dörtnala Napoléon’un yanına geldiği zaman imparator höyüğün dibinde oturmuş punç içiyordu.</p>
				<p>Napoléon, tıpkı Murat’nın saçları gibi kıvırcık, siyah, uzun saçları olan bu çocuk denecek kadar genç, yakışıklı yaveri süzüp sanki onun söylediklerini anlamıyormuş gibi katı, şaşkınlıkla, “Takviye mi?” dedi, sonra, “Takviye!” diye düşündü, “Rusların en zayıf, tahkimatsız kanatlarına yöneltilen koca ordu ellerindeyken nasıl olur da hâlâ takviye isterler!”</p>
				<p>Sert sert, “<em>Dites au Roi de Naples,”</em><a class="si-noteref epub-type_noteref" href="#f182" id="ref_f182">182</a> dedi, “<em>qu’il n’est pas midi et que je ne vois pas encore clair sur mon échiquier. Allez...”</em><a class="si-noteref epub-type_noteref" href="#f183" id="ref_f183">183</a></p>
				<p>Uzun saçlı, yakışıklı, küçük yaver; elini şapkasından indirmeden; derin derin içini çekti, tekrar oraya, insanların öldürüldükleri yere doğru atını dörtnala sürdü.</p>
				<p>Napoléon ayağa kalktı, Caulaincourt ile Berthiér’yi çağırtıp onlara savaşla hiçbir ilgisi olmayan şeylerden söz etti.</p>
				<p>Napoléon’u ilgilendirmeye başlayan bu konuşma sırasında Berthiér’nin gözleri, kan ter içindeki atının üstünde höyüğe doğru yanındakilerle birlikte dörtnala gelen bir generale takıldı. Bu, Belliard’dı. Atından inerek hızla Napoléon’a yaklaştı, takviye gönderilmesi gerektiğini cesaretle ve yüksek sesle anlatmaya koyuldu. Bir tümen daha gönderilirse Rusların dağıtılacağına namusu üzerine yemin ediyordu.</p>
				<p>Napoléon omuz silkti, karşılık vermeden gezintisine devam etti. Belliard, etrafında toplanan generallerle yüksek sesle, heyecanlı heyecanlı konuşmaya başladı.</p>
				<p>Napoléon, generale yaklaşarak, “Çok ateşlisiniz, Belliard,” dedi. “Coşkunun ateşi, insanı yanıltır. Gidin, durumu gözden geçirin, sonra gelip beni görün.”</p>
				<p>Belliard henüz gözden kaybolmamıştı ki, savaş alanından dörtnala gelen başka bir haberci belirdi. Napoléon öfkeyle, “<em>Eh bien qu’est ce qu’il y a?”</em><a class="si-noteref epub-type_noteref" href="#f184" id="ref_f184">184</a> dedi. </p>
				<p>Yaver, “<em>Sire, le prince</em> ...”<a class="si-noteref epub-type_noteref" href="#f185" id="ref_f185">185</a> diye lafa başlarken Napoléon öfkeli bir hareketle, “Takviye mi istiyor?” dedi. Yaver evet demeye getirerek başını eğdi, rapor vermeye koyuldu, ama imparator ona arkasını dönerek iki adım attı, durdu, geri döndü. Berthiér’yi çağırttı. Kollarını hafifçe açıp “Takviye göndermeli,” dedi. Sonraları <em>oison que j’ai fait aigle</em><a class="si-noteref epub-type_noteref" href="#f186" id="ref_f186">186</a> diye adlandırdığı Berthiér’ye döndü, “Oraya kimi göndermeli dersiniz?”</p>
				<p>Bütün tümenleri, alayları, taburları ezbere bilen Berthiér, “Efendim, Claparéde’in tümenini gönderelim,” dedi. </p>
				<p>Napoléon onaylayarak başını salladı.</p>
				<p>Bir yaver, Claparéde’in tümenine doğru atını dörtnala sürdü. Birkaç dakika sonra da höyüğün arkasında duran genç hassalar hareket etti, Napoléon, sessizce o yana baktı, birden Berthiér’ye döndü.</p>
				<p>“Hayır, Claparéde’i gönderemem. Friand’nın tümenini yollayın,” dedi.</p>
				<p>Claparéde’in yerine Friant’ın tümenini göndermenin farkı yoktu; hatta şimdi Claparéde’i durdurmak, onun yerine Friand’ı yollamak herhalde zorluklar doğuracak, zaman kaybettirecekti ama yine de emir yerine getirildi. Napoléon, kıtalarına karşı, hastalığı ilaçlarla iyice ağırlaştıran bir doktor gibi davrandığını görmüyordu, oysa bu tür kararların kötülüğünü çok iyi anlar ve eleştirirdi. </p>
				<p>Friand tümeni de, tıpkı ötekiler gibi, savaş alanının dumanı içinde kayboldu. Dört bir yandan yaverler dörtnala gelmeye devam ediyor, ağız birliği etmiş gibi hep aynı şeyi söylüyorlardı. Takviye gönderilmesini rica ediyor, Rusların yerlerinde tutunduklarını, Fransız kıtalarını eriten bir <em>feu d’enfer</em><a class="si-noteref epub-type_noteref" href="#f187" id="ref_f187">187</a> açtıklarını söylüyorlardı.</p>
				<p>Napoléon, portatif iskemlesinin üstünde düşünceye dalmış oturuyordu.</p>
				<p>Yolculuğa meraklı (sabahtan beri bir şey yememişti) de Beausset, imparatora yaklaştı, ona öğle yemeği yemelerini saygıyla önermek cesaretinde bulundu.</p>
				<p>“Zaferinizi şimdiden kutlayabileceğimi ümit ediyorum, efendim,” dedi.</p>
				<p>Napoléon başını hayır demeye getirerek salladı. Bu “hayır”ın öğle yemeğiyle değil de zaferle ilgili olduğunu tahmin eden de Beausset, yemek yemek mümkünken buna dünyada hiçbir şeyin engel olamayacağını neşeyle, saygıyla işaret etmek cesaretinde bulundu.</p>
				<p>Napoléon birden hüzünle, “<em>Allez vous...”</em><a class="si-noteref epub-type_noteref" href="#f188" id="ref_f188">188</a> dedi ve arkasını döndü. </p>
				<p>De Beausset’nin yüzünde bir acıma, pişmanlık ve hayranlık gülümsemesi ışıldadı, kayar gibi yürüyerek öteki generallerin yanına gitti.</p>
				<p>Napoléon, sürekli kazandığı için parasını delicesine süren ama birden, tam oyunun bütün olasılıklarını hesaba kattığı bir sırada, yapacağı hamle ne kadar inceden inceye düşünülmüş olursa, kaybının da o kadar kesin olacağını sezen talihli bir kumarbaz gibi hissediyordu kendini. </p>
				<p>Kıtalar, hep aynı kıtalardı; generaller de öyle, hazırlıklar da öyle; aynı savaş planı, aynı <em>proclamation courte et énergique;</em><a class="si-noteref epub-type_noteref" href="#f189" id="ref_f189">189</a> kendisi de değişmemişti, bunu biliyordu, hatta eskisine göre şimdi daha deneyimli, daha usta olduğunu da biliyordu: düşman da Austerlitz’deki, Friedland’ daki aynı düşmandı, ama işte bütün bunlara rağmen, düşmana savurduğu yumruğun korkunç hamlesi sanki büyülenmiş gibi güçsüz, kırılıyordu.</p>
				<p>Hiç şaşmadan hep başarı kazanan bütün o eski yöntemler; bataryaları bir noktaya toplama, hatları yarmak için ihtiyatları hücuma kaldırma, <em>des hommes de fer</em><a class="si-noteref epub-type_noteref" href="#f190" id="ref_f190">190</a> süvarileri saldırtma ve her şey yine uygulanmıştı ama zaferin elde edilmesi şöyle dursun, her yandan, ölü ya da yaralı generallere, takviye isteklerine, Rusları ezmenin imkânsızlığına, kıtalardaki kargaşalıklara dair, hep aynı kötü haberler geliyordu.</p>
				<p>Eskiden, iki üç emir, iki üç cümleden sonra, mareşaller, yaverler, yüzleri sevinç içinde ve tebriklerle gelir; savaş ganimetleri diye de sürü sürü esirler, <em>des faisceaux de drapeaux et d’aigles ennemis</em>,<a class="si-noteref epub-type_noteref" href="#f191" id="ref_f191">191</a> top nakliye arabaları alındığını bildirirlerdi; ve Murat yalnızca nakliye kollarını çevirip devşirmek için süvarilerin harekete geçirilmeleri için izin isterdi. Lodi’de, Murengo’da, Acole’de, Austerlitz’de, Jena’ da, Wagram’da, daha bir sürü yerde bu hep böyle olmuştu. Oysa şimdi kıtalarının başından acayip bir iş geçiyordu.</p>
				<p>Siperlerin alındığı haberine rağmen Napoléon bunun önceki savaşlarda olup biten şeylere benzemediğini ama hiç benzemediğini görüyordu. Bu hissi çevresinde bulunan ve savaşlarda yetişmiş öbür insanların da aynen duyduklarını anlıyordu. Yüzler kederliydi, gözler birbirleriyle karşılaşmaktan çekiniyordu; olup biten şeylerin önemini ancak Beausset anlamayabilirdi. Napoléon’sa, sekiz saat boyunca, büyük çabadan sonra hücum eden tarafın hâlâ savaşı kazanamamasının ne demek olduğunu savaş deneyimleri sayesinde çok iyi biliyordu. Bunun, hemen hemen kaybedilmiş bir savaş demek olduğunu, artık en ufak bir tesadüfün, bu gergin, kararsız durumda kendisini ve ordusunu mahvedebileceğini de biliyordu. </p>
				<p>Bir tek savaşın bile kazanılmadığı ve iki ay içinde ne bayrak ne top ne de kolorduların ele geçirildiği bu tuhaf Rusya seferini hatırladıkça; etrafındakilerin üzüntüsünü görüp Rusların hâlâ direndikleri haberini duydukça ürkütücü rüyaların verdiğine benzer korkunç bir duyguya kapılıyor, aklına kendini mahvedebilecek bütün kötü ihtimaller geliyordu. Ruslar, sol kanada girebilir, merkezi yarabilir, kör bir mermi bizzat kendisini öldürebilirdi. Bütün bunlar olabilirdi. Bundan önceki savaşlarında o yalnız savaş planlarını düşünürdü, şimdiyse yalnız kötü olasılıklar geliyordu gözlerinin önüne. Evet, hani insan rüyasında bir caninin hücumuna uğradığını görür de ona vurmak için saldırdığı bir sırada kolunun bir paçavra gibi yumuşak, güçsüz sarkıverdiğini hissedince karşı konulmaz bir ölüm korkusuna kapılır ya, işte bu böyle bir rüyaya benziyordu.</p>
				<p>Rusların Fransız Ordusu’nun sol kanadına saldırdıkları haberi Napoléon’u böyle bir korkuya sürüklemişti. Höyüğün dibinde, başı sarkmış, dirsekleri dizlerinde, portatif iskemlesinde konuşmadan oturuyordu. Berthiér yanına yaklaştı, savaşın gidişatını anlamak için hatları dolaşmayı teklif etti. Napoléon, “Ne? Ne dediniz?” dedi. “Ha, bana bir at getirmelerini emredin.”</p>
				<p>Ata bindi, Semyonovskoye’ye doğru yola çıktı. </p>
				<p>Ağır ağır dağılan barut dumanları arasında, yol boyunca, beygirlerle insanlar, teker teker ve küme küme serilmiş, kanlar içinde yatıyorlardı. Napoléon da, öbür generaller de böyle bir dehşeti, bu kadar dar bir alanda bu kadar çok ölüyü hiç görmemişlerdi. On saattir ardı arkası kesilmeyen, kulakları sağır eden top gürültüleri de görkemli bir müzik gibi heybet veriyordu bu manzaraya. Napoléon Semyonovskoye Tepesi’ne ulaştı, dumanın arasından üniformalarının renkleri yabancı gelen sıra sıra insanlar gördü. Bunlar Ruslardı.</p>
				<p>Ruslar, Semyonovskoye köyünün ve höyüğün arkasında sıkışık saflar halinde yer almışlardı; topları durmadan patlıyor, hatlarını dumana boğuyordu. Artık bu bir savaş değildi. Artık bu, ne Ruslara ne Fransızlara kazanç sağlayacak bir boğuşmaydı. Napoléon atını durdurdu: Berthiér’nin kestiği yerden devam etti; düşünceye daldı; önünde, dört bir yanında olup biten ve kendisi tarafından yönetildiği, kendisine bağlı bulunduğu zannedilen işi durdurmaya gücü yetmiyor; başarısızlığı yüzünden de bu iş ona ilk kez gereksiz, korkunç bir şeymiş gibi görünüyordu.</p>
				<p>Napoléon’a yaklaşan generallerden biri, eski hassaların harekete geçirilmesini teklif etme cesaretini gösterdi, Napoléon’un yanı başında duran Ney’le Berthiér bakıştılar, generalin bu saçma teklifine küçümseyen bir tavırla gülümsediler.</p>
				<p>Napoléon başını eğdi, uzun zaman konuşmadı. Sonra, “<em>A huit cent lieux de France je ne ferai pas démolir ma garde!”</em><a class="si-noteref epub-type_noteref" href="#f192" id="ref_f192">192</a> diyerek atını çevirip geriye, Şevardino’ya yöneldi. </p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f182"><a class="si-backref" href="#ref_f182">182</a><span class="si-footnote-text"> Napoli Kralı’na söyleyin.</span></div>
					
						<div class="si-footnote html5_aside epub-type_footnote" id="f183"><a class="si-backref" href="#ref_f183">183</a><span class="si-footnote-text"> Henüz öğle vakti bile değil. Ben de henüz satranç tahtamın üstündeki durumu iyice kavramış değilim. Hadi...</span></div>
					
						<div class="si-footnote html5_aside epub-type_footnote" id="f184"><a class="si-backref" href="#ref_f184">184</a><span class="si-footnote-text"> Peki, yine ne var?</span></div>
					
						<div class="si-footnote html5_aside epub-type_footnote" id="f185"><a class="si-backref" href="#ref_f185">185</a><span class="si-footnote-text"> Efendim; Prens.</span></div>
					
						<div class="si-footnote html5_aside epub-type_footnote" id="f186"><a class="si-backref" href="#ref_f186">186</a><span class="si-footnote-text"> Kartallaştırdığım kaz palazı.</span></div>
					
						<div class="si-footnote html5_aside epub-type_footnote" id="f187"><a class="si-backref" href="#ref_f187">187</a><span class="si-footnote-text"> Cehennem ateşi.</span></div>
					
						<div class="si-footnote html5_aside epub-type_footnote" id="f188"><a class="si-backref" href="#ref_f188">188</a><span class="si-footnote-text"> Hadi gidin.</span></div>
					
						<div class="si-footnote html5_aside epub-type_footnote" id="f189"><a class="si-backref" href="#ref_f189">189</a><span class="si-footnote-text"> Kısa ve coşkulu bir bildiri.</span></div>
					
						<div class="si-footnote html5_aside epub-type_footnote" id="f190"><a class="si-backref" href="#ref_f190">190</a><span class="si-footnote-text"> Demir gibi adamlardan oluşmuş...</span></div>
					
						<div class="si-footnote html5_aside epub-type_footnote" id="f191"><a class="si-backref" href="#ref_f191">191</a><span class="si-footnote-text"> Deste deste düşman bayrak ve kartallı armalar...</span></div>
					
						<div class="si-footnote html5_aside epub-type_footnote" id="f192"><a class="si-backref" href="#ref_f192">192</a><span class="si-footnote-text"> Fransa’dan 800 fersahlık bir yerde hassalarımı ezdiremem.</span></div>
				</div>
  </body>
</html>