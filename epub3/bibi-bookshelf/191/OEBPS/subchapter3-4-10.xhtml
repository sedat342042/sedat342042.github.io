<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-10">
<div class="html5_section">
				<h1 class="subchapter">X</h1>
				
				<p class="margin">8 Eylül’de hangardaki esirlerin yanına, nöbetçilerin gösterdikleri saygıdan anlaşıldığına göre çok önemli bir subay girdi. Herhalde bir kurmay olan bu subay, elinde bir listeyle Rusların yoklamasını yaparak Piyer’in adını da <em>Celui qui n’avoue pas son nom</em><a class="si-noteref epub-type_noteref" href="#f443" id="ref_f443">443</a> diye okudu. Kayıtsız ve gevşek bir tavırla esirleri süzerek mareşalin huzuruna çıkarmadan önce uygun bir kıyafete sokulmalarını emretti nöbetçi subayına. Bir saat sonra bir bölük asker geldi, Piyer diğer on üç kişi ile Bakireler Meydanı’na sevk edildi. Hava açıktı, yağmurdan sonra güneş çıkmıştı. Gökyüzünde olağanüstü bir berraklık vardı. Duman, Zubov Tabyası askerî cezaevinden Piyer’in sevk edildiği zamanki gibi yere doğru yayılmıyor, açık havada sütun halinde yükseliyordu. Yangın alevleri görünmüyordu, ama her taraftan duman sütunları yükseliyordu, Moskova, Piyer’in görebildiği her yer, bir yangın yerinden ibaretti. Her tarafta, ocakları ve bacalarıyla boş arsalar ve kâgir binaların etrafı yanmış duvarları görünüyordu. Piyer yangın yerlerine dikkatle bakıyor, şehrini iyi bildiği mahallelerini tanımıyordu. Şurada burada yangından kurtulmuş kiliseler görünüyordu. Harap olmayan Kremlin, kuleleri ve Büyük İvan’ı ile uzaktan parlıyordu. Novodeviçi Manastırı’nın kubbesi parıldıyor ve oradan gelen çan sesleri sanki başka bir şekilde çınlıyordu. Bu çan sesleri Piyer’e pazar gününü, İsa’nın doğum yortusunu hatırlattı. Fakat bu bayramı kutlayacak kimse görünmüyordu ortalıkta. Her yer harabe ve yangın yeriydi; Rus halkından, Fransızları görünce saklanan, üstü başı yırtık, ürkek kimselere rastlanıyordu yalnız. </p>
				<p>Belli ki, Rus yuvası bozulmuş, yok edilmişti ama yok edilen bu Rus düzeninin arkasından, bu harap yuvanın üstünde büsbütün başka ama sert bir Fransız düzeninin kurulduğunu hissediyordu Piyer. Bunu, düzgün saflar halinde ilerleyerek ona ve diğer tutuklulara muhafızlık eden güler yüzlü, neşeli askerlerin yüzünde hissediyordu; bunu, bir askerin idare ettiği iki atlı bir kaleska ile karşıdan gelen önemli bir Fransız memurunun tavrında hissediyordu. Bunu, bir alay bandosunun meydanın sol yanından gelen neşeli sesinde hissediyordu; bunu özellikle, bu sabah gelen Fransız subayının yüksek sesle esirlerin adlarını okuduğu listede hissetmiş ve anlamıştı. Piyer, basit erler tarafından yakalanmış, önce kalabalık bir yere sonra başka bir yere nakledilmişti. Onu unutabilir, başkalarıyla karıştırabilirlerdi. Ama hayır: Sorguda verdiği yanıtlar <em>Celui qui n’avoue pas son nom </em>adıyla ona geri verilmişti. Kendisine korkunç gelen bu adla şimdi bir yere götürülmekte, öbür esirlerle birlikte ciddiye alındığını muhafızların yüzlerinden anlamaktaydı. Kendini, iyi çalışan bir makinenin çarkları arasına düşmüş önemsiz bir yonga gibi hissediyordu.</p>
				<p>Onu diğer suçlularla birlikte Bakireler Meydanı’nın sağ tarafında manastıra yakın, geniş bir bahçesi olan, büyük ve beyaz bir eve götürdüler. Burası, eskiden Piyer’in sık sık gittiği bir yerdi, Prens Şçerbatov’un eviydi; askerlerin konuşmalarından öğrendiğine göre şimdi burada Mareşal Dük Ekmühl oturuyordu.</p>
				<p>Onları dış kapıya doğru götürdüler ve birer birer içeri almaya başladılar. Piyer’i altıncı olarak içeri aldılar. Yabancısı olmadığı camlı galeriden, sofadan, dış odadan geçirip kapısında yaver duran alçak tavanlı, uzun bir çalışma odasına götürdüler.</p>
				<p>Davout, burnunun üstünde gözlükle odanın sonundaki bir masanın başında oturuyordu. Piyer onun yanına yaklaştı. Davout gözlerini indirmiş, önünde duran bir kâğıdı inceliyordu. Başını kaldırmadan, yavaşça sordu: <em>“Qui êtes-vous?”</em><a class="si-noteref epub-type_noteref" href="#f444" id="ref_f444">444</a></p>
				<p>Piyer, söz söylemeye takatı olmadığı için susuyordu. Davout, Piyer için herhangi bir Fransız generali değildi; onun için Davout gaddarlığıyla tanınmış bir adamdı. Bir süre sabretmeye, beklemeye karar vermiş sert bir öğretmeni andıran Davout’nun soğuk yüzüne bakarken Piyer, geciktiği her saniyenin hayatına mal olabileceğini hissediyordu; ama ne söyleyeceğini bilmiyordu. İlk sorguda söylediği şeyi söylemeye cesareti yoktu. Adını, sanını açığa vurması hem tehlikeli, hem utanılacak bir şeydi. Piyer susuyordu. Ama onun bir karar vermesine vakit kalmadan Davout başını doğrulttu, gözlüğünü alnına kaldırdı, gözlerini kırpıştırdı, dikkatle Piyer’e baktı.</p>
				<p>Besbelli Piyer’i korkutmak için ölçülü, soğuk bir sesle, “Bu adamı ben tanıyorum,” dedi.</p>
				<p>Önce Piyer’in sırtında dolaşan bir soğukluk, bir mengene gibi başını kavradı.</p>
				<p>“<em>Mon général, vous ne pouvez pas me connaître, je ne vous ai jamais vu...”</em><a class="si-noteref epub-type_noteref" href="#f445" id="ref_f445">445</a></p>
				<p>Davout, Piyer’in odada fark etmediği başka bir generale dönerek, “<em>C’est un espion russe,”</em><a class="si-noteref epub-type_noteref" href="#f446" id="ref_f446">446</a> diyerek Piyer’in sözünü kesti. </p>
				<p>Davout, başını öteye çevirdi. Piyer birden gürleyen bir sesle söze başladı:</p>
				<p>“<em>Non, monseigneur.” </em>Davout’nun dük olduğunu hatırlamıştı birden. <em>“Non, monseigneur, vous n’avez pas pu me connaître. Je suis un officier de la milice et je n’ai pas quitté Moscou...”</em><a class="si-noteref epub-type_noteref" href="#f447" id="ref_f447">447</a></p>
				<p>Davout, “<em>Votre nom?”</em><a class="si-noteref epub-type_noteref" href="#f448" id="ref_f448">448</a> diye tekrarladı.</p>
				<p><em>“Besouhof.”</em><a class="si-noteref epub-type_noteref" href="#f449" id="ref_f449">449</a></p>
				<p>“<em>Qu’est ce qui me prouvera que vous ne mentez pas?”</em><a class="si-noteref epub-type_noteref" href="#f450" id="ref_f450">450</a> </p>
				<p>Piyer güceniklik ifade etmeyen, ama yalvaran bir sesle, “<em>Monseigneur!” </em>diye bağırdı.</p>
				<p>Davout gözlerini kaldırdı, dikkatle Piyer’e baktı. Birkaç saniye birbirlerine bakıştılar ve işte bu bakışma Piyer’i kurtardı. Bu bakışlarla, bütün savaş ve mahkeme şartlarına rağmen, bu iki adam arasında insanca bir ilişki kuruldu. Bu bir an içinde ikisi de sayısız bulanık şey hissetmiş, insanlığın çocukları, kardeş olduklarını anlamışlardı.</p>
				<p>İnsanlarla ilgili işlerin, hayatın numaralarla adlandırdığı listesinden başını kaldıran Davout için ilk bakışta Piyer yalnızca önemsiz bir noktaydı; en küçük bir vicdani rahatsızlık hissetmeden onu kurşuna dizdirebilirdi ama şimdi onu bir insan olarak görüyordu. Bir an düşündü.</p>
				<p>Soğuk bir tavırla, “<em>Comment me prouverez-vous la vérité de ce que vous me dites?”</em><a class="si-noteref epub-type_noteref" href="#f451" id="ref_f451">451</a> dedi.</p>
				<p>Piyer Ramball’i hatırladı, onun alayını, soyadını, evin bulunduğu sokağı söyledi.</p>
				<p>“<em>Vous n’êtes pas que vous dites,”</em><a class="si-noteref epub-type_noteref" href="#f452" id="ref_f452">452</a> dedi Davout.</p>
				<p>Piyer kesik ve titrek bir sesle iddiasının doğruluğunu kanıtlamak için deliller ileri sürmeye başladı.</p>
				<p>Ama bu sırada yaver içeri girdi, Davout’ya bir şeyler söyledi.</p>
				<p>Yaverin verdiği haber üzerine birden Davout’nun yüzü ışıldadı, ceketini iliklemeye koyuldu. Piyer’i büsbütün unutmuşa benziyordu.</p>
				<p>Yaver ona esiri hatırlatınca kaşlarını çattı, başıyla Piyer’i işaret ederek götürülmesini söyledi. Ama nereye götürülecekti? Yeniden barakaya mı, yoksa Bakireler Meydanı’ndan geçerlerken arkadaşlarının ona gösterdiği idam yerine mi? Piyer bunu bilmiyordu.</p>
				<p>Başını çevirdi, yaverin bir şeyler sorduğunu gördü.</p>
				<p>“<em>Oui, sans doute!”</em><a class="si-noteref epub-type_noteref" href="#f453" id="ref_f453">453</a> dedi Davout. Ama bu “evet” niçindi? Piyer bilmiyordu.</p>
				<p>Piyer ne kadar gittiğini ve nereye gittiğini hatırlamıyordu. Tamamıyla bilinçsiz, aptallaşmış bir halde, çevresinde hiçbir şey görmeden, başkalarıyla birlikte ayaklarını hareket ettirdi, herkes durunca o da durdu. Bütün bu süre içinde zihinde bir tek düşünce vardı: Onu idama mahkûm eden kimdi peki? Komisyonda onu sorguya çekenler değildi; onlardan hiçbiri bunu istemez ve görünüşe göre bunu yapamazdı. Bu, ona öyle insanca bakışlarla bakan Davout da değildi. Bir dakika daha geçse yanlış bir şey yaptıklarını Davout anlayacaktı; ama içeri giren yaver bu bir dakikaya engel olmuştu. Bu yaver de herhalde kötü bir şey istememişti. Ama içeri girmeyebilirdi. Onu bütün hatıralarıyla, arzularıyla, emelleriyle, düşünceleriyle birlikte idam etmek, öldürmek, hayattan mahrum etmek isteyen kimdi peki? Bunu yapan kimdi? Bunun kimse olmadığını hissediyordu Piyer.</p>
				<p>Suç düzende, durumun şeklindeydi.</p>
				<p>Düzen onu öldürüyor, yaşamdan, her şeyden mahrum ediyor, onu yok ediyordu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f443"><a class="si-backref" href="#ref_f443">443</a><span class="si-footnote-text"> İsmini söylemeyen.</span></div>
					
						<div class="si-footnote html5_aside epub-type_footnote" id="f444"><a class="si-backref" href="#ref_f444">444</a><span class="si-footnote-text"> Kimsiniz?</span></div>
					
						<div class="si-footnote html5_aside epub-type_footnote" id="f445"><a class="si-backref" href="#ref_f445">445</a><span class="si-footnote-text"> Generalim, beni tanıyamazsınız, ben sizi hiç görmedim...</span></div>
					
						<div class="si-footnote html5_aside epub-type_footnote" id="f446"><a class="si-backref" href="#ref_f446">446</a><span class="si-footnote-text"> Bu bir Rus casusu.</span></div>
					
						<div class="si-footnote html5_aside epub-type_footnote" id="f447"><a class="si-backref" href="#ref_f447">447</a><span class="si-footnote-text"> Hayır, efendim, beni tanımış olamazsınız. Ben bir milis subayıyım ve Moskova’yı terk etmedim.</span></div>
					
						<div class="si-footnote html5_aside epub-type_footnote" id="f448"><a class="si-backref" href="#ref_f448">448</a><span class="si-footnote-text"> Adınız?</span></div>
					
						<div class="si-footnote html5_aside epub-type_footnote" id="f449"><a class="si-backref" href="#ref_f449">449</a><span class="si-footnote-text"> Bezuhov.</span></div>
					
						<div class="si-footnote html5_aside epub-type_footnote" id="f450"><a class="si-backref" href="#ref_f450">450</a><span class="si-footnote-text"> Yalan söylemediğinizi bana kim ispat edecek?</span></div>
					
						<div class="si-footnote html5_aside epub-type_footnote" id="f451"><a class="si-backref" href="#ref_f451">451</a><span class="si-footnote-text"> Doğru söylediğinizi bana nasıl kanıtlarsınız?</span></div>
					
						<div class="si-footnote html5_aside epub-type_footnote" id="f452"><a class="si-backref" href="#ref_f452">452</a><span class="si-footnote-text"> Siz söylediğiniz adam değilsiniz.</span></div>
					
						<div class="si-footnote html5_aside epub-type_footnote" id="f453"><a class="si-backref" href="#ref_f453">453</a><span class="si-footnote-text"> Evet, şüphesiz!</span></div>
				</div>
  </body>
</html>