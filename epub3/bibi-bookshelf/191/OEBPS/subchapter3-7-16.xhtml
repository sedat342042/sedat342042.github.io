<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-16">
<div class="html5_section">
				<h1 class="subchapter">XVI</h1>
				
				<p class="margin">“Bana misafir geldi,” dedi Prenses Mariya. “Kontla Kontes de bugünlerde gelecekler. Kontes, korkunç bir halde. Ama Nataşa’nın kendisinin de doktorlara görünmesi lazım. Onu zorla alıp geldim.”</p>
				<p>Piyer, Nataşa’ya dönerek, “Evet, kedersiz aile var mı?” dedi. “Biliyorsunuz tam bizi serbest bıraktıkları gündü. Onu görmüştüm: Ne mükemmel çocuktu!”</p>
				<p>Nataşa ona baktı; sözlerine karşılık yalnızca gözleri daha çok açıldı, yaşla dolup ışıldadı.</p>
				<p>Piyer, “Teselli için ne söylenebilir, ne düşünülebilir?” dedi. “Hiç. Böyle mükemmel, hayat dolu bir genç niçin ölsün?”</p>
				<p>Prenses Mariya, “Evet, bu zamanda inançsız yaşamak zor olurdu...” dedi.</p>
				<p>Piyer hemen sözü kesti:</p>
				<p>“Ya, evet, işte gerçek bu.” </p>
				<p>Nataşa dikkatle Piyer’in gözlerine bakarak sordu:</p>
				<p>“Niçin?” </p>
				<p>Prenses Mariya, “Nasıl niçin?” dedi. “Orada ne olacağı düşüncesi...” </p>
				<p>Nataşa Prenses Mariya’yı sonuna kadar dinlemedi, yine soran gözlerle Piyer’e baktı. </p>
				<p>Piyer, “Ve şunun için ki, onunki... Ve sizinki gibi bir felakete ancak bizi yaratan Tanrı’nın varlığına inanan biri dayanabilir,” dedi.</p>
				<p>Nataşa bir şey söylemek için ağzını açmıştı ama birden durdu. Piyer hemen öteye döndü, yine Prenses Mariya’ya seslenerek, dostunun son günleri hakkında sorular sordu. Hemen hemen yatışmıştı heyecanı; fakat az önceki özgürlüğünün de tamamıyla yok olduğunu hissediyordu. Şimdi her sözü, her hareketi hakkında, vereceği hüküm onun için dünyanın tüm insanlarının vereceği hükümden daha değerli olan bir yargıcın varlığını hissediyordu. O şimdi konuşuyor, aynı zamanda da sözlerinin Nataşa üzerindeki etkisini düşünüyordu. Onun hoşuna gidebilecek şeyleri özellikle söylemiyordu; fakat ne söylerse söylesin kendini onun gözüyle yargılıyordu.</p>
				<p>Prenses Mariya her zaman olduğu gibi isteksizce, Prens Andrey’le nasıl karşılaştığını anlatmaya başladı. Ama Piyer’in soruları, kaygılı bakışları, heyecandan titreyen yüzü yavaş yavaş onu, aklına getirmekten korktuğu ayrıntılara girişmeye zorluyordu.</p>
				<p>Piyer bütün gövdesiyle öne, Prenses Mariya’ya doğru eğilip can kulağı ile dinleyerek, “Evet evet, öyle...” dedi. “Evet evet; nasıl, sakinleşti mi? Biraz rahatladı mı? Ruhunun bütün gücüyle o her zaman bir şey arardı: ölümden korkmamak için tamamıyla iyi olmak. Ondaki eksikler (eğer varsa) kendisinden gelmiyordu. Yani biraz rahatladı mı?” Ansızın Nataşa’ya dönüp onun yaşla dolu gözlerine bakarak ekledi: “Sizinle karşılaşması ne bahtiyarlık.”</p>
				<p>Nataşa’nın yüzü ürperdi. Kaşlarını çattı. Hemen gözlerini yere indirdi. Bir an tereddüt geçirdi: Söylemeli mi, söylememeli miydi?</p>
				<p>Sakin ve soğuk bir sesle, “Evet, bu bir bahtiyarlıktı,” dedi, “benim için şüphesiz bu bir bahtiyarlıktı.” Sustu. “Yanına gittiğim zaman o... o... o da bunu arzu ettiğini söylemişti...”</p>
				<p>Nataşa’nın sesi kesildi. Kızardı, ellerini dizlerine bastırdı, birden kendini zorlayarak başını kaldırdı, hızlı hızlı konuşmaya başladı: </p>
				<p>“Moskova’dan ayrılırken bir şey bilmiyorduk. Onun hakkında birilerine bir şey sormaya cesaret edemiyordum. Birden Sonya, onun bizimle birlikte olduğunu söyledi bana. Aklıma bir şey gelmedi, onun ne halde olduğunu tasavvur edemezdim; ben yalnızca onu görmek, onunla beraber olmak istiyordum.” Titreyerek ve soluyarak konuşuyordu. Sözünün kesilmesine meydan vermeden, henüz kimseye anlatmadığı şeyleri; üç haftalık yolculukları sırasında, Yaroslav’da kaldıkları sırada yaşadıklarını anlattı.</p>
				<p>Piyer yaşla dolu gözlerini ondan ayırmaksızın, ağzı açık dinliyordu. Onu dinlerken ne Prens Andrey’i ne ölümü, ne de onun anlattığı şeyleri düşünüyordu. Onu dinliyor ve yalnızca onun şimdi anlatırken duyduğu acıdan ötürü ona acıyordu.</p>
				<p>Gözyaşlarını tutmak için yüzünü buruşturan Prenses, Nataşa’nın yanında oturuyor, kardeşiyle Nataşa arasındaki aşkın bu son günlerinin hikâyesini ilk kez dinliyordu.</p>
				<p>Bu acılı ama aynı zamanda duygulu hikâye, anlaşılan Nataşa için zorunluydu. Önemsiz ayrıntıları en mahrem sırlarla karıştırarak anlatıyor ve hiç bitireceğe benzemiyordu. Birkaç kez hep aynı şeyi tekrarladı.</p>
				<p>Kapının ötesinden Dessallés’nin sesi duyuldu. Vedalaşmak için Nikoluşka’nın içeri girip giremeyeceğini soruyordu.</p>
				<p>Nataşa, “Evet, işte hepsi, hepsi bu...” dedi. Nikoluşka içeri girerken o hızla kalktı, adeta koşar gibi kapıya doğru yürüdü, başını kapı perdesiyle örtülü kapıya çarptı, acıdan mı, kederden mi olduğu belli olmayan bir iniltiyle dışarı fırladı.</p>
				<p>Piyer onun çıktığı kapıya bakıyor, neden yeryüzünde ansızın yalnız kaldığını anlamıyordu.</p>
				<p>Prenses Mariya, dikkatini odaya giren yeğenine çekerek onu dalgınlıktan ayırdı.</p>
				<p>Nikoluşka’nın, babasına benzeyen yüzü o duygulu anında Piyer’i çok etkiledi, Nikoluşka’yı öptü, aceleyle kalktı, mendilini çıkarıp pencereye doğru yürüdü. Prenses Mariya’yla vedalaşmak istedi ama Prenses onu alıkoydu:</p>
				<p>“Hayır, biz Nataşa’yla bazen saat üçlere kadar uyumayız; otururuz, rica ederim. Akşam yemeği hazırlatayım. Aşağı inin, biz şimdi geliriz.”</p>
				<p>Piyer çıkarken Prenses ona, “Ondan ilk kez söz diyor,” dedi.</p>
				
				
				
				</div>
  </body>
</html>