<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-9">
<div class="html5_section">
				<h1 class="subchapter">IX</h1>
				
				<p class="margin">Misafir salonunda Kontes’in, küçük kız kardeşinden dört yaş büyük olan ve kendisini artık büyümüş sayan büyük kızıyla misafir kızdan başka, gençlerden Nikolay’la yeğen Sonya kalmıştı. Sonya, incecik, narin, uzun kirpiklerinin gölgelediği bakışları baygın, başını iki defa dolayan saç örgüsü sık ve siyah, yüzünün ve özellikle çıplak, zayıf, ama adaleli kollarının ve boynunun cildi, esmer bir kızdı. Edalı yürüyüşü, el ve ayak hareketlerinin zarifliği, oynaklığı, biraz şeytanca ve çekingen tavırlarıyla mükemmel bir dişi kedi olacağa benzeyen, güzel ama daha gelişmemiş bir kedi yavrusunu andırıyordu. Konuşmalara gülümsemesiyle katılmayı uygun gördüğü anlaşılıyordu. Ama gözleri, orduya katılan <em>cousin</em>’e uzun ve sık kirpiklerinin altından elinde olmadan öyle tutkuyla bakıyordu ki, gülümsemesi kimseyi bir an bile aldatamazdı. Belli ki dişi kedi sadece Boris’le Nataşa gibi bu salondan kendilerini dışarı atar almaz daha hızla sıçramak, <em>cousin</em>’i ile oynamak için sinmişti.</p>
				<p>İhtiyar Kont misafir hanıma döndü, oğlu Nikolay’ı göstererek, “<em>Ma chère</em>,” dedi, “işte arkadaşı Boris, subay oldu. Arkadaşlık dolayısıyla o da ondan ayrılmak istemiyor; üniversiteyi de, benim gibi bir ihtiyarı da bırakıyor; asker oluyor, <em>ma chère</em>. Oysa arşivde yeri hazırdı, her şey hazırdı.” Soran gözlerle ekledi: “Arkadaşlığı görüyor musun?”</p>
				<p>Misafir hanım, “Ya, evet. Savaş başladı diyorlar,” dedi.</p>
				<p>Kont, “Bunu çoktandır söylüyorlar,” dedi. “Söylüyorlar, söylüyorlar ama bir şey de olduğu yok. <em>Ma chère</em>, arkadaşlığı görüyor musun? <em>Hussar</em><a class="si-noteref epub-type_noteref" href="#f126" id="ref_f126">126</a> alayına gidiyor,” diye yineledi.</p>
				<p>Misafir ne diyeceğini bilemiyordu, başını salladı.</p>
				<p>Nikolay, kendisini utanılacak bir iftiradan saklar gibi, “Hiç de arkadaşlıktan değil. Hiç de değil, sadece askerliğe olan sevgiden,” diye yanıt verdi. Kuzenine ve misafir kıza baktı, ikisi de takdir dolu gülümsemelerle ona bakıyorlardı.</p>
				<p>Kont, “Bugün Pavlograd <em>Hussar</em> Alayı’nın Komutanı Chobert bize yemeğe gelecek. İzinli olarak burada bulunuyor. Nikolay’ı da alıp götürecek, ne yaparsın?” diye omuzlarını silkerek ona çok üzüntü verdiği anlaşılan bu sorunu şaka yollu açtı.</p>
				<p>Nikolay, “Size söylemiştim baba,” dedi. “Eğer bana izin vermiyorsanız kalırım. Ama biliyorum ki, ben askerlikten başka hiçbir işe yaramam, diplomat olamam, memur olamam, duygularımı gizlemeyi beceremem.”</p>
				<p>Güzel gençliğinin verdiği nazlılıkla, hep Sonya’ya ve genç misafir kıza göz ucuyla bakarak konuşuyordu.</p>
				<p>Kedi yavrusu, onu gözleriyle tırmalıyor, her an oynamaya, kediliğini göstermeye hazır görünüyordu.</p>
				<p>Kont, “Peki peki!” dedi. “Hep öfkelenir. Bonaparte hepsinin başını döndürdü; teğmenken nasıl imparator oldu diye düşünüyorlar. Eh, Allah versin,” diye misafirin alaylı gülümsemesini fark etmeden ekledi.</p>
				<p>Büyükler Bonaparte’tan söz açtılar. Karagin’in kızı Jüli genç Rostov’a döndü.</p>
				<p>“Ne yazık ki perşembe günü Arharovlarda yoktunuz. Sizsiz orada canım sıkıldı,” diye zarifçe gülümsedi.</p>
				<p>Koltukları kabaran delikanlı, gülümseyerek kalkıp kızın yanına oturdu. Bu gülümsemenin zorlukla gülümseyen ve öfkeyle kızaran Sonya’nın kalbini kıskançlık hançerleriyle doğradığının hiç farkında olmadan Jüli ile baş başa konuşmaya başladı. Konuşma arasında dönüp ona baktı. Sonya müthiş bir öfkeyle onu süzdü, gözlerinde gözyaşlarını, dudaklarında gülümseyişini saklayarak odadan çıktı. Nikolay bütün neşesini yitirmişti. Konuşma arasında ilk fırsatı bekledi, sonra Sonya’yı aramak için kaygılı bir yüzle odadan çıktı.</p>
				<p>Anna Mihailovna dışarı çıkan Nikolay’ı işaret ederek, “Şu gençlerde sır öyle sırıtır ki,” dedi ve ekledi: “<em>Cousinage, dangereux voisinage</em>.”<a class="si-noteref epub-type_noteref" href="#f127" id="ref_f127">127</a></p>
				<p>Odaya gençlerle birlikte giren güneş ışığı kaybolunca Kontes ona kimsenin sormadığı ama kafasını hep kurcalayan bir şeye yanıt verir gibi, “Evet,” dedi, “onlara bakıp sevinç duymak için ne zahmetler, ne üzüntüler çekilmiştir! Oysa şimdi bile, doğrusu sevinçten çok, korkumuz var. İnsan hep korkuyor, hep korkuyor! Hele tehlikelerle dolu şu yaşlarında...”</p>
				<p>Misafir hanım, “Her şey verilen terbiyeye bağlı,” dedi.</p>
				<p>Kontes devam etti, “Evet haklısınız,” dedi. “Tanrı’ya şükür, şimdiye kadar çocuklarımla hep arkadaş oldum, bana tam bir güvenleri var,” (Kontes, çocuklarının kendilerinden gizli bir şeyleri olmadığını sanan birçok ana baba gibi yanılıyordu) “her zaman kızlarımın birinci <em>confidente</em>’ı<a class="si-noteref epub-type_noteref" href="#f128" id="ref_f128">128</a> olacağımı, Nikolaycığım ateşli yapısıyla yaramazlık etse de (erkek çocuk bunsuz olmaz) onlara şu Petersburg beyleri gibi davranmayacağımı biliyorum.”</p>
				<p>Karışık konuların içinden hep “Mükemmel, mükemmel,” diyerek çıkan Kont hemen onayladı:</p>
				<p>“Evet, mükemmel, mükemmel çocuklar. Düşünün! <em>Hussar</em> alayına girmek istiyor! İşte, daha ne istiyorsunuz <em>ma chère</em>!”</p>
				<p>Misafir hanım: </p>
				<p>“Küçük kızınız ne sevimli şey! Barut!”</p>
				<p>“Evet, Barut. Bana çekti! Ama ne sesi var...” </p>
				<p>“Kızım ama, doğrusu yaman bir şarkıcı, ikinci bir Solomni olacak. Ona ders vermek için bir İtalyan tuttuk,” dedi Kont.</p>
				<p>“Erken değil mi? Bu yaşta ders almak sesi için zararlıdır, derler.”</p>
				<p>“Yok canım, ne erkeni? Analarımız on iki on üç yaşında evlenirlerdi.”</p>
				<p>“Ne dersiniz, daha şimdiden Boris’e tutkun!” diyen Kontes, Boris’in annesine bakarak için için güldü, böylece onu hep düşündüren bir şeye yanıt verdi. Sonra devam etti: “İşte bakın; onu sıkı tutsaydım, engelleseydim... Gizli gizli neler yapacaklardı kim bilir (öpüşeceklerdi demek istiyordu). Halbuki şimdi ne konuşmuşsa biliyorum. Gece kendisi gelir, her şeyi anlatır bana. Belki onu şımartıyorum ama bence bu daha iyi. Büyük kızımı sıkı tutmuştum.”</p>
				<p>Büyük kız, güzel Kontes Vera gülümseyerek, “Evet, beni tamamıyla başka bir biçimde büyüttüler,” dedi.</p>
				<p>Ama gülümsemesi Vera’nın yüzünü güzelleştirememişti. Tersine, yüzü biçimsiz, dolayısıyla, hoşa gitmeyen bir hal almıştı. Büyük kız Vera güzeldi, zekiydi; mükemmel bir tahsil, iyi bir terbiye görmüştü. Sesi hoştu. Söyledikleri doğru ve yerindeydi; ama tuhaf şey, herkes dönüp ona baktı. Misafir hanım da, Kontes de. Bunu neden söyledi diye hayret etmiş, sıkılmışlardı.</p>
				<p>Misafir hanım, “İlk çocuklara her zaman fazla özenilir, görülmedik bir şey yapmak istenir,” dedi.</p>
				<p>Kont, “Niye inkâr etmeli, <em>ma chère</em>!” dedi. “Kontesçiğim Vera’ya çok özendi doğrusu.” Vera’ya babacan bir tavırla göz kırparak ekledi: “Eh! Ne de olsa mükemmel bir kız çıktı.”</p>
				<p>Misafirler yemeğe geleceklerine söz vererek kalkıp gittiler.</p>
				<p>Kontes onları uğurladıktan sonra, “Ne biçim iş!” dedi. “Oturdular da oturdular!”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f126"><a class="si-backref" href="#ref_f126">126</a><span class="si-footnote-text"> Başta Macaristan olmak üzere pek çok Avrupa ülkesinin ordusunda hafif süvari. (Y.N.)</span></div>
					
						<div class="si-footnote html5_aside epub-type_footnote" id="f127"><a class="si-backref" href="#ref_f127">127</a><span class="si-footnote-text"> Kuzenlik, tehlikeli yakınlık.</span></div>
					
						<div class="si-footnote html5_aside epub-type_footnote" id="f128"><a class="si-backref" href="#ref_f128">128</a><span class="si-footnote-text"> Sırdaş.</span></div>
				</div>
  </body>
</html>