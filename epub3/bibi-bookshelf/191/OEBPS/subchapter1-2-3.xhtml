<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-3">
<div class="html5_section">
				<h1 class="subchapter">III</h1>
				
				<p class="margin">Teftişten dönen Kutuzov, Avusturyalı General’le birlikte çalışma odasına girdi, yavere seslenerek kıtaların durumlarıyla ilgili bazı kâğıtlarla öncü ordu komutanı Arşidük Ferdinand’dan gelen mektupların getirilmesini emretti. Prens Andrey Bolkonski istenen kâğıtlarla başkomutanın çalışma odasına girdi. Masanın üzerine serilmiş bir haritanın önünde Kutuzov’la Avusturya Yüksek Askerî Şûrası üyesi oturuyorlardı.</p>
				<p>“Ha!..” diyerek Kutuzov beklemesini emreder gibi Bolkonski’ye baktı. Başladığı söze Fransızca devam etti.</p>
				<p>“Yalnız, bir şey söyleyeceğim, General...” </p>
				<p>Kutuzov, ağır ağır, söylediği her sözü dinleten hoş bir incelikle konuşuyordu. Belliydi ki kendisi de hoşlanıyordu konuşmasından: </p>
				<p>“Yalnız şunu söyleyeceğim ki General, eğer sorun yalnızca benim kişisel isteklerime bağlı olsaydı, İmparator François’nın söyledikleri çoktan yerine getirilmiş olurdu. Ben çoktan arşidüke katılmış olurdum. Ama inanın, ordu başkomutanlığını benden daha deneyimli, daha yetenekli birine vermek, bu ağır sorumluluktan kurtulmak benim için büyük bir mutluluk olurdu. Avusturya’da bu görevi daha iyi yapacak çok insan var. Ama şartlar bizi zorluyor, General.”</p>
				<p>Kutuzov gülümsedi, bu gülümsemede öyle bir hava vardı ki, sanki şunu söylüyordu: “Bana inanmamakta tamamıyla serbestsiniz, hatta bana inanmışsınız ya da inanmamışsınız benim için birdir. Ama bunu bana söylemeniz için fırsat vermem. İşte bütün mesele burada.”</p>
				<p>Avusturyalı General’in yüzünden hoşnutsuzluk okunuyordu, ama Kutuzov’a aynı tonla yanıt vermezlik edemezdi. Sözlerinin övücü ruhuna büsbütün aykırı düşen homurtulu ve öfkeli bir tonla, “Tersine,” dedi, “tam tersine. Ekselansınızın bu beraberliğe katılmanıza imparator hazretleri çok değer veriyor; ama öyle sanıyoruz ki bu gecikme şanlı Rus ordularını ve onların başkomutanlarının savaş meydanlarında devşirmeye alışık oldukları zaferlerden mahrum ediyor.” Bu cümle önceden hazırlanmışa benziyordu. </p>
				<p>Kutuzov gülümseyen ifadesini bozmadan eğildi.</p>
				<p>“Ben bu kanıda değilim, Arşidük Ferdinand’ın bana şeref veren son mektubuna dayanarak tahmin ediyorum ki Avusturya orduları General Mack gibi yetenekli bir çalışma arkadaşının kumandasında daha şimdiden kesin bir zafer kazanmıştır; bizim yardımımıza gereksinimi yoktur,” dedi.</p>
				<p>General yüzünü ekşitti. Gerçi Avusturyalıların hezimetine dair inanılır bir haber yoktu ama her tarafta dolaşan uygunsuz söylentileri doğrular pek çok belirti vardı. Bunun için, Kutuzov’un Avusturyalıların zaferi hakkındaki tahmini alaya çok benziyordu. Ama Kutuzov, hep haklı olduğunu düşündüğünü gösterircesine gülüyordu. Gerçekten, Mack Ordusu’ndan aldığı son mektup ona zaferden ve ordunun çok elverişli stratejik durumundan söz ediyordu.</p>
				<p>Kutuzov Prens Andrey’e dönerek, “Versene şu mektubu,” dedi. “Lütfen, bir bakın.”</p>
				<p>Ve Kutuzov dudaklarının kenarındaki alaycı gülümsemeyle Arşidük Ferdinand’dan gelen mektubun şu parçasını Almanca olarak General’e okudu:</p>
				
				<div class="letter html5_article">
				<p>“Wir haben vollkommen zusammengehaltene Kräfte, nahe an 70 000 Mann, um den Feind, wenn er den Lech passierte, angreifen und schlagen zu können. Wir können, da wir Meister von Ulm sind, den Vortheil, auch von beiden Uferien der Donau Meister zu bleiben, nicht verlieren; mithin auch jeden Augenblick, wenn der Feind den Lech nicht passierte, die Donau übersetzen, uns auf seine Kommunikations-Linie werfen, die Donau unterhalb repassiren und dem Feinde, wenn er sich gegen unsere treue Allirte mit ganzer Macht wenden wollte, seine Absicht alsbald vereitelen. Wir werden auf solche Weise dem Zeitpunkt, wo die Kaiserlich-Rusische Armée ausgerüstet sein wird, muthig entgegenharren, und sodann leicht gemeinschaftlich die Möglichkeit finden, dem Feinde das Schicksal zuzubereiten, so er verdient.”<a class="si-noteref epub-type_noteref" href="#f271" id="ref_f271">271</a></p>
				</div>

				<p class="margin-low">Kutuzov bu parçayı bitirerek derin bir nefes aldı. Dikkatli ve güler yüzle Avusturya Yüksek Harp Şûrası üyesine baktı.</p>
				<p>Avusturya generali, şakayı bırakıp işe geçmeyi ister gibi, “Daha beteri düşünmeyi emreden hâkimce kaideyi bilirsiniz, Ekselans,” dedi.</p>
				<p>“Affedersiniz, General,” diye Kutuzov sözünü keserek Prens Andrey’e döndü. “Baksana kuzum, Kozlovski’den casuslarımızın bütün raporlarını al getir. İşte Kont Nostits’ten iki mektup, işte büyük Arşidük Ferdinand’ın bir mektubu, işte bir tane daha,” diyerek ona birkaç kâğıt daha verdi. “Bütün bunların içinde, Avusturya ordusunun harekâtı hakkında bütün bildiklerimizi gösteren bir not ve Fransızca bir memorandum metni var. Evet, hadi onu Ekselans’a sun.”</p>
				<p>Prens Andrey, Kutuzov’un ilk sözlerinden beri yalnız söylediklerini değil, söylemek istediklerini de anladığını gösterir bir tavırla eğildi. Kâğıtları topladı ve toptan bir selam vererek halının üzerinde yavaş adımlarla yürüdü, kabul salonuna çıktı.</p>
				<p>Prens Andrey Rusya’dan ayrılalı henüz çok bir zaman geçmediği halde çok değişmişti. Yüzünün ifadesinde, hareketlerinde, yürüyüşünde eski yorgunluk, gevşeklik hemen hemen fark edilmez olmuştu. Onda başkaları üzerinde bırakacağı etkiyi düşünmeye vakti olmayan, hoş, ilginç bir işle meşgul bir insan hali vardı. Yüzü, kendisinden, çevresindekilerden çok memnun olduğunu gösteriyordu. Gülümsemesi, bakışları daha neşeli, daha çekiciydi.</p>
				<p>Daha Polonya’da yetiştiği Kutuzov onu çok iyi karşılamış, kendisini unutmayacağına, öteki yaverlerden ayrı tutacağına söz vermişti. Viyana’dan Prens Andrey’in babasına, bu eski arkadaşına şöyle yazmıştı:</p>
				<p>“Oğlunuz işleriyle, sağlamlığıyla, çalışkanlığıyla seçkin bir subay olacağını müjdeliyor. Yanımda böyle bir genç bulunduğu için kendimi şanslı sayarım.”</p>
				<p>Kutuzov’un karargâhında, Prens Andrey hakkında meslek arkadaşları arasında ve orduda, Petersburg sosyetesinde olduğu olduğu gibi, büsbütün aykırı iki görüş vardı. Bir kısmı Prens Andrey’de, onu kendilerinden ve herkesten ayıran özellikler bulunduğunu kabul eder, onu dinler, ona karşı hayranlık duyar, onu taklit ederlerdi. Bunlara karşı Prens Andrey alçakgönüllü, güler yüzlüydü. Çoğunluğu oluşturan öbür kısım ise onu sevmez, burnu havada, soğuk, sevimsiz bir insan sayarlardı. Ama bunlara karşı Prens Andrey öyle bir tavır takınmasını bilirdi ki ona saygı duyar, hatta ondan korkarlardı.</p>
				<p>Prens Andrey, Kutuzov’un çalışma odasından kabul salonuna çıkınca kâğıtlarla, elinde bir kitapla pencerenin yanında oturan nöbetçi yaveri Kozlovski’ye yaklaştı.</p>
				<p>“E, ne var Prens?”</p>
				<p>“Niçin ileri gitmediğimize dair bir tezkere yazılması emredildi.”</p>
				<p>“Peki, niçin gitmiyoruz?”</p>
				<p>Prens Andrey omuzlarını silkti ve “Mack’tan bir haber yok mu?” diye sordu.</p>
				<p>“Yok. Bozguna uğratıldığı doğru olsaydı bir haber gelirdi.”</p>
				<p>“Tabii,” diyerek Prens Andrey kapıya yöneldi; ama o sırada kapı sertçe açıldı, karşısına çıkan uzun boylu, herhalde yoldan gelmiş, redingotlu, başı siyah bir mendille sarılı, boynunda Maria Theresia nişanı bulunan bir Avusturya generali, hızla içeri girdi. Prens Andrey durdu.</p>
				<p>General çevresine bakınarak ve çalışma odasının kapısına doğru yürüyerek, sert bir Alman şivesiyle sordu:</p>
				<p>“General Kutuzov burada mı?” </p>
				<p>Kozlovski telaşla meçhul generale yaklaşıp kapının yolunu keserek, “General Anşef meşgul,” dedi, “ne istiyorsanız ben arz edeyim.”</p>
				<p>General, kendisini tanıyamamalarına hayret etti ve kısa boylu Kozlovski’yi yukarıdan aşağı küçümseyerek süzdü.</p>
				<p>Kozlovski sakin bir biçimde yineledi: </p>
				<p>“General meşgul.” </p>
				<p>Generalin kaşları çatıldı, dudakları büzüldü, titredi. Cep defterini çıkardı, kurşunkalemiyle bir şeyler karaladı; sayfayı kopardı, verdi; hızlı adımlarla pencereye yaklaştı; kendini sandalyeye attı, niçin ona baktıklarını sorar gibi gözlerini odada bulunanlara çevirdi; sonra başını kaldırdı, bir şey söylemeye niyetlenmiş gibi boynunu uzattı ama o anda, kayıtsız bir tavırla şarkı mırıldanmaya başlar gibi, acayip bir ses çıkardı ve hemen sustu. Çalışma odasının kapısı açıldı, Kutuzov eşikte göründü; başı sarılı general bir tehlikeden kaçar gibi, kamburlanarak kuru bacaklarının geniş ve hızlı adımlarıyla Kutuzov’a yaklaştı.</p>
				<p>Çatlak bir sesle, “<em>Vous voyez le malheureux Mack</em>,”<a class="si-noteref epub-type_noteref" href="#f272" id="ref_f272">272</a> dedi.</p>
				<p>Çalışma odasının kapısında duran Kutuzov’un yüzü birkaç saniye büsbütün hareketsiz kaldı. Sonra kırışıklar bir dalga gibi yüzüne yayıldı; alnının buruşukları düzeldi; saygıyla başını eğdi, gözlerini kapadı, sessizce önünden Mack’a yol verdi, arkasından kapıyı kapadı.</p>
				<p>Avusturyalıların Ulm önlerinde bozguna uğradığı, bütün ordunun teslim olduğu yolunda evvelce dolaşan söylenti doğru çıkıyordu. Yarım saat sonra, şimdiye kadar harekâtta bulunmayan Rus kıtalarının da yakında düşmanla karşılaşması gerektiği yolunda emirlerle, türlü istikametlere emir subayları gönderilmiş bulunuyordu.</p>
				<p>Prens Andrey karargâhta, başlıca ilgisini savaşın genel gidişi üzerinde toplayan pek az subaydan biriydi. Mack’ı görünce ve felaketin ayrıntılarını öğrenince savaşın yarısının kaybedildiğini, Rus kıtalarının çok zor bir durumda bulunduğunu anlamış, orduyu bekleyen şeyi, burada kendisinin oynayacağı rolü açıkça gözlerinin önüne getirmişti. Kendini beğenmiş Avusturya’nın havasının söndüğünü ve büyük olasılıkla bir haftaya kadar Rusların Fransızlarla Suvorov’dan sonraki ilk çarpışmaya gireceğini, kendisinin de buna katılacağını düşündükçe elinde olmadan heyecanlanıyordu. Ama Napoléon’un, Rus ordularının her türlü kahramanlığıyla başa çıkabilecek ve yüz karası olabilecek bir olaya meydan vermeyecek dehasından da korkuyordu.</p>
				<p>Bu düşüncelerle heyecanlanan, sinirleri altüst olan Prens Andrey, babasına günlük mektubunu yazmak üzere odasına gitti. Koridorda, beraber kaldıkları Nesvitski ile şakacı Jerkov’a rastladı. Her zamanki gibi yine bir şeye gülüyorlardı.</p>
				<p>Nesvitski Prens Andrey’in uçuk benzini, parlayan gözlerini fark ederek, “Niye böyle düşüncelisin?” diye sordu.</p>
				<p>Bolkonski, “Neşelenecek bir şey yok ki,” diye yanıt verdi. </p>
				<p>Prens Andrey, Nesvitski ve Jerkov’la karşılaştığı sırada koridorun öbür ucundan Rus ordusunun yemek işlerini denetlemek üzere Kutuzov’un karargâhında görevli bulunan Avusturya Generali Schtroch’la bir gün önce gelen Avusturya Yüksek Askerî Şûrası üyesi, onlara doğru geliyorlardı. Geniş koridorda, generaller için, üç subayın yanından serbestçe geçecek kadar yer vardı; ama Jerkov Nesvitski’yi eliyle iterek soluyan bir sesle fısıldadı:</p>
				<p>“Geliyorlar!.. Geliyorlar!.. Çekilin, yol verin! Lütfen yol verin.”</p>
				<p>Generaller, sıkıcı saygı gösterilerinden kurtulmak isteyen tavırlarıyla geçiyorlardı. Alaycı Jerkov’un yüzünde, ansızın, zaptedemediği aptalca bir sevinç gülümsemesi belirdi. İleri yürüdü, Avusturya generallerine seslenerek, Almanca, “Ekselans,” dedi, “sizi tebrik etmekten şeref duyarım.”</p>
				<p>Başını önüne eğdi, acemice, dans öğrenen çocuklar gibi kâh bir ayağını, kâh öteki ayağını sürtmeye başladı.</p>
				<p>Avusturya Yüksek Harp Şûrası üyesi olan general ona sert sert baktı ama aptalca gülümsemesindeki ciddiliği görerek onunla bir an ilgilenmekten kendini alamadı. Dinlediğini göstererek gözlerini kırpıştırdı.</p>
				<p>“Sizi tebrik etmekle müşerrefim, General. Mack sağ salim geldi. Yalnız şurası biraz berelenmiş,” diye taşkın bir gülümsemeyle kendi başını göstererek ekledi. </p>
				<p>General kaşlarını çattı, döndü ve yürüdü, “<em>Gott, wie naiv</em>!<a class="si-noteref epub-type_noteref" href="#f273" id="ref_f273">273</a>” diye birkaç adım giderek öfkeyle söylendi.</p>
				<p>Nesvitski kahkahalarla gülerek Prens Andrey’e sarıldı. Ama Bolkonski daha çok sarardı, onu öfkeyle itti, Jerkov’a döndü. Mack’ın hali, onun bozgun haberinin sinirlerine yaptığı etki, Rus ordusunu bekleyen sonun kaygısı Jerkov’un bu yersiz şakasıyla içinden taştı.</p>
				<p>Acı bir sesle ve alt çenesi hafifçe titreyerek, “Eğer siz, bayım,” dedi, “alaycı olmak istiyorsanız size engel olamam ama şimdiden söyleyeyim, bir daha benim yanımda soytarılık etmeye kalkışırsanız, nasıl hareket edileceğini size öğretirim.”</p>
				<p>Nesvitski ile Jerkov bu harekete öyle hayret etmişlerdi ki susmuş, gözlerini açmış, Bolkonski’ye bakıyorlardı.</p>
				<p>“Ne olmuş, ben tebrik ettim, başka bir şey yapmadım ki,” dedi Jerkov.</p>
				<p>Bolkonski, “Ben sizinle şaka etmiyorum, kesin sesinizi!” diye bağırarak Nesvitski’nin kolundan tuttu, söyleyecek bir şey bulamayan Jerkov’dan uzaklaştı.</p>
				<p>Nesvitski onu yatıştırmak için, “Ne oluyorsun be!” dedi.</p>
				<p>“Nasıl ne oluyorum?” diyen Prens Andrey, heyecandan olduğu yerde durarak söze başladı. “Şunu artık anlaman gerek: Biz ya Çarımıza, vatanımıza hizmet eden, ortak başarısızlıktan kederlenen subaylarız ya da efendisinin işini umursamayan uşaklarız. <em>Quarante milles hommes massacrés et l’armée de nos alliés détruite, et vous trouvez là le mot pour rire</em>.”<a class="si-noteref epub-type_noteref" href="#f274" id="ref_f274">274</a> Bunu Fransızca söyleyerek düşüncesini sanki daha güçlü kılıyordu. “<em>C’est bien pour un garçon de rien, comme cet individu, dont vous avez fait un ami, mais pas pour vous, pas pour vous</em>,”<a class="si-noteref epub-type_noteref" href="#f275" id="ref_f275">275</a> dedi ve Jerkov’un kendisini hâlâ işitilebileceğini fark ettiği için, “çocuklar” sözünü Fransız şivesiyle söyleyerek, Rusça, “Ancak çocuklar böyle eğlenebilirler,” diye ekledi. </p>
				<p>Kornet yanıt verecek mi diye bekledi ama kornet döndü, koridordan çıkıp gitti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f271"><a class="si-backref" href="#ref_f271">271</a><span class="si-footnote-text"> Düşman Lech Nehri’ni geçecek olursa, saldırarak onu bozguna uğratabilmek için yetmiş bin kişilik bir ordumuz var. Ulm’a hâkim olduğumuz için, Tuna’nın her iki kıyısına da hâkim durumdayız ve bunu koruyabiliriz. Ancak, eğer düşman Lech Nehri’ni geçmemişse istediğimiz zaman Tuna’yı aşar, onun ulaşım yollarını kapatır, Tuna’yı daha aşağıda bir kez daha aşarız. Bundan sonra düşman bütün gücünü toplayarak müttefiklerimize saldıracak olursa bu saldırıyı da boşa çıkarabiliriz. Bunun nedenle Rus İmparatorluk Ordusu’nun silah kuşanacağı zamanı cesaretle bekleyeceğiz, sonra hep birlikte düşmana hak ettiği sonu hazırlamak olanağını kolayca elde edeceğiz!</span></div>
					
						<div class="si-footnote html5_aside epub-type_footnote" id="f272"><a class="si-backref" href="#ref_f272">272</a><span class="si-footnote-text"> Talihsiz Mack’ı görüyorsunuz.</span></div>
					
						<div class="si-footnote html5_aside epub-type_footnote" id="f273"><a class="si-backref" href="#ref_f273">273</a><span class="si-footnote-text"> (Alm.) Tanrım, ne saflık!</span></div>
					
						<div class="si-footnote html5_aside epub-type_footnote" id="f274"><a class="si-backref" href="#ref_f274">274</a><span class="si-footnote-text"> Kırk bin kişi kırıldı, müttefiklerimizin ordusu dağıldı, siz bunu alaya alıyorsunuz.</span></div>
					
						<div class="si-footnote html5_aside epub-type_footnote" id="f275"><a class="si-backref" href="#ref_f275">275</a><span class="si-footnote-text"> Bunu yapmak size değil, arkadaş edindiğiniz herife, o kafasız çocuğa yakışır.</span></div>
				</div>
  </body>
</html>