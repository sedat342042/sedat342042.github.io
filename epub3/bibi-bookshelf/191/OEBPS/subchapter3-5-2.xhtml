<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-5-2">
<div class="html5_section">
				<h1 class="subchapter">II</h1>
				
				<p class="margin">Meşhur yan hareketi, Rus Ordusu’nun, taarruzun ters yönünde çekilirken Fransız Ordusu’nun taarruzu durduktan sonra daha önce izlediği istikametten sapmasından, takip edilmediğini görünce doğal olarak erzak bolluğunun çektiği yöne girmesinden ibaretti.</p>
				<p>Rus Ordusu, başında dâhi kumandanlar olduğu düşünülmese, komutansız basit bir ordu tasavvur edilse bile, açık ki bu ordu erzakın çok olduğu taraftan, her şeyi bol mıntıkadan bir kavis çizerek Moskova’ya doğru bir gerileme hareketinden başka bir şey yapamazdı.</p>
				<p>Nijni-Novgorod yolundan Riyazan, Tula, Kaluga yollarına geçiş o kadar doğaldı ki Rus Ordusu’nun çapulcuları bu istikameti izliyor, Kutuzov’un orduyu bu yöne sevk etmesi isteniyordu Petersburg’dan. Tarutino’da Kutuzov, orduyu Riyazan yolundan sevk ettiği için hükümdardan epey takdir aldı. Hükümdarın mektubunu aldığı zaman kendisinin o sırada Kaluga karşısında almış olduğu durum işaret edilmekteydi</p>
				<p>Sefer süresince ve Borodino Savaşı sırasında itici gücünün önünde yuvarlanan Rus Ordusu, itici güç tükenince ve yeni hamleler alamayınca kendisi için doğal, zorunlu olan durumu aldı.</p>
				<p>Kutuzov’un hizmeti söylendiği gibi herhangi bir dâhice stratejik manevrada değil, ortaya çıkan durumu yalnız onun anlamış olmasındadır. Daha o zaman Fransız Ordusu’ndaki hareketsizliğin önemini yalnız o anlamış, yalnız o, Borodino Savaşı’nın bir zafer olduğunu iddia etmekte devam etmişti; yalnız o (başkomutan sıfatıyla herhalde taarruza eğilimli olması gerekirken) bütün gücünü Rus Ordusu’nu gereksiz çatışmalardan alıkoymak yolunda kullanmıştı.</p>
				<p>Borodino’da yaralanan canavar, kovalayan avcının onu bıraktığı yerde yatıyordu ama yaşıyor muydu, gücü yerinde miydi, yoksa yalnızca oyun mu oynuyordu? Avcı bunu bilmiyordu. Ansızın bu canavarın iniltisi duyuldu. Bu yaralı Fransız Ordusu canavarının hezimetini açığa vuran inilti, Lauriston tarafından Kutuzov’un karargâhına gönderilen barış teklifiydi.</p>
				<p>İyi olan şeyin değil, aklına esen şeyin iyi olduğuna inanan Napoléon, Kutuzov’a aklına ilk gelen ve hiç anlamı olmayan şeyler yazıyordu.</p>
				<p>“<em>Monsieur le prince Koutouzov</em>,” diye yazıyordu, “<em>J’envoie près de vous un de mes aides de camps généraux pour vous entretenir de plusieurs objets intéressants. Je désire que votre Altesse ajoute foi à ce qu’il lui dira</em>, <em>surtout lorsqu’il exprimera les sentiments d’estime et de particulière considération que j’ai depuis longtemps pour sa personne. Cette lettre n’étant à autre fin, je prie Dieu, monsieur le prince Koutouzov, qu’il vous ait en sa sainte et digne garde.</em></p>
				
				<p class="margin-double align-right"><em>Moscou, le 30 Octobre, 1812</em>. </p>
				<p class="align-right"><em>(Signé) Napoléon”</em><a class="si-noteref epub-type_noteref" href="#f462" id="ref_f462">462</a></p>
				
				
				<p class="margin-double">Kutuzov, “<em>Je serais maudit par la postérité si l’on me regardait comme le premier moteur d’un accommodement quelconque</em>. <em>Tel est l’esprit actuel de ma nation,”</em><a class="si-noteref epub-type_noteref" href="#f463" id="ref_f463">463</a> diye yanıt verdi ve orduyu taarruzdan alıkoymak için bütün gücünü kullanmaya devam etti.</p>
				<p>Fransız Ordusu’nun Moskova’da yağmacılık, Rus Ordusu’nun Tarutino’da istirahat ettiği ayda, iki ordu kuvvetleri arasındaki oranda (hem manevi bakımdan hem sayıca) bir değişiklik oldu ve sonuçta üstünlük Rus Ordusu’na geçti. Fransız Ordusu’nun durumu ve sayısı Ruslarca bilinmiyordu ama oranlar değişir değişmez taarruz zorunluluğunun işaretleri belirdi. Bu işaretler; Lauriston’un gönderilmesi, Tarutino’da erzakın bol oluşu, Fransızların hareketsizliği ve düzensizliği konusunda gelen haberler, alaylarımızın yeni kura erleriyle tamamlanması, havaların iyi gitmesi, Rus askerlerinin dinlenmiş olmaları, başladıkları işi bitirmek için dinlenmiş askerlerde görülen sabırsızlık, çoktan beri ortadan kaybolan Fransız Ordusu’nda neler olduğu merakı, Rus ileri karakollarına şimdi Tarutino yakınındaki Fransızların etrafında cirit oynatan cesaret, köylülerin ve çetelerin Fransızlara karşı kazandıkları kolay zaferler hakkında duyulan haberler, bunun uyandırdığı kıskançlık, Fransızların Moskova’da bulunmalarından dolayı herkesin intikam duygusuyla dolu bulunması ve (özellikle) artık üstünlüğün şimdi bizim tarafımızda olduğu duygusunun belirsiz bir şekilde ama her askerin ruhunda doğmuş bulunmasıydı. Güç dengesi değişmişti; taarruz bir zorunluluk olmuştu. Yelkovan tam bir devir yapar yapmaz çalmaya başlayan bir çalar saat gibi şaşmadan, güç dengelerindeki esaslı değişmeye uygun olarak, artan bir canlılık görüldü yüksek çevrelerde; bir cızıldama oldu ve saatin sesi yansımaya başladı.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f462"><a class="si-backref" href="#ref_f462">462</a><span class="si-footnote-text"> Bay Prens Kutuzov, bazı konular üzerinde görüşmek üzere general yaverlerimden birini yanınıza gönderiyorum. Bütün söyleyeceklerine, özellikle size karşı öteden beri beslediğim takdir ve özel saygıyı ifade edeceği zaman Altesinizin itimat etmelerini arzu ederim. Bununla; sizi kutsal ve güçlü koruyuculuğu altında tutmasını Tanrı’dan dilerim. Moskova, 30 Ekim, 1812. İmza: Napoléon.</span></div>
					
						<div class="si-footnote html5_aside epub-type_footnote" id="f463"><a class="si-backref" href="#ref_f463">463</a><span class="si-footnote-text"> Bana herhangi bir uzlaşmanın ilk tahrikçisi olarak bakılsaydı gelecek nesil lanet okurdu. Milletimin bugünkü arzusu budur.</span></div>
				</div>
  </body>
</html>