<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-7-8">
<div class="html5_section">
				<h1 class="subchapter">VIII</h1>
				
				<p class="margin">Rus askerlerinin, içinde bulundukları bu akıl almaz koşullarda (kışlık ayakkabısız, gocuksuz, açıkta, eksi 18 derece soğukta, karda, erzaksız) çok acıklı, perişan göründükleri sanılırdı. </p>
				<p>Tersine, ordu hiçbir zaman, en iyi koşullar içinde bile, bundan daha neşeli, daha canlı bir manzara göstermemişti. Bu, sızlanmaya, güç yitirmeye başlayan tüm unsurların atılmasından ileri geliyordu. Fiziksel ve ruhsal bakımdan zayıf kim varsa çoktan geride bırakılmış, geriye bu bakımlardan en sağlam kişiler kalmıştı.</p>
				<p>Tahta perdeyi kuran sekizinci bölükte her yerden daha çok kalabalık toplanmıştı. Yanlarında iki başçavuş oturuyordu; ateşleri başkalarınkilerden daha parlak yanıyordu. Tahta perdenin altında oturmaya hak kazanmak için odun getirmek şart koşulmuştu.</p>
				<p>Dumandan gözlerini kırpıştıran, fakat ateşin yanından kıpırdamayan kırmızı suratlı, kızıl saçlı bir asker, “Hey Makeyev, neredesin sen... Kayıplara mı karıştın? Yoksa kurtlar mı yedi seni? Odun getirsene!” diye bağırdı. Sonra, “Sen git bari, karga, odun getir,” diyerek başka birine döndü.</p>
				<p>Kızıl saçlı, bir gedikli erbaş değildi, onbaşı da değildi, ama sağlam yapılı bir askerdi; onun için kendisinden zayıf olanlara emrederdi. Karga diye çağrılan zayıf, ufak tefek, küçücük sivri burunlu er, itaatle kalktı, emri yerine getirecekti; ama bu sırada bir kucak odun taşıyan genç bir askerin ince, güzel silueti girdi ateşin ışık alanına:</p>
				<p>“Ver buraya. Önemli kişi!”</p>
				<p>Odunları kırdılar, parçaladılar, ateşe koydular, üflediler, kaputlarının etekleriyle yellediler; alev cızıldamaya, çıtırdamaya başladı. Askerler yanaştı, pipolarını yakıp tüttürmeye koyuldular.</p>
				<p>Odun getiren genç, yakışıklı asker, ellerini kalçalarına dayadı, soğuktan donan ayaklarıyla hızlı hızlı yerinde zıplamaya başladı.</p>
				<p>“Ah, anacığım, soğuk, kırağı, ama iyi, silahşor...” diye sanki hıçkırığı tutmuş gibi her hecede duralayarak bir şarkı tutturdu.</p>
				<p>Kızıl saçlı asker dans eden askerin ayakkabılarının altının sarktığını görünce, “Hey, ayakkabılarının tabanları sarkıyor!” diye bağırdı. “Şuna bakın, dans ediyor!”</p>
				<p>Dans eden asker durdu, sarkan köseleyi koparıp ateşe attı, “Ya, ya kardeş,” dedi; oturup çantasından bir parça mavi Fransız çuhası çıkardı, ayağını sarmaya başladı. Sonra ayaklarını ateşe uzatarak ekledi: “İkisi de hapı yuttu.”</p>
				<p>“Yakında yenilerini verecekler. İşlerini tamamıyla bitirelim, herkese ikişer takım, diyorlar.”</p>
				<p>“Bak şu Petrov köpeğine, geri kaldı,” dedi başçavuş. </p>
				<p>Başka biri, “Ben çoktandır bunun farkındaydım,” dedi.</p>
				<p>“Eh ne olacak, asker müsveddesi...”</p>
				<p>“Üçüncü bölükte dün dokuz kişi yoklamada yok diyorlardı.”</p>
				<p>“Ama düşün, ayaklar donunca nasıl yürürsün?”</p>
				<p>“E, bırak gevezeliği!” dedi başçavuş.</p>
				<p>Yaşlı bir asker, ayaklarının donduğunu söyleyen askere dönerek, azarlayıcı bir tavırla, “Yoksa senin canın da öyle mi istiyor?” dedi.</p>
				<p>Karga diye çağrılan sivri burunlu asker birden ateşin yanından kalkarak ince ve titreyen bir sesle, “Ne sanıyorsun ya?” dedi. “Biraz şişman olan böyle zayıflıyor, zayıf da ölüyor. Bakın bana. Takım kalmadı.” Ansızın kararlılıkla başçavuşa dönerek ekledi: “Beni hastaneye gönder; romatizma beni bitirdi. Yoksa ben de ötekiler gibi yolda kalacağım...”</p>
				<p>Başçavuş sakin, “E, yeter, yeter,” dedi.</p>
				<p>Asker sustu; konuşma devam etti. Askerlerden biri, “Bugün şu Fransızlardan az mı ele geçirdik; ama hiçbirinde adamakıllı bir çizme yok, adı çizme,” diyerek değiştirdi sözü. </p>
				<p>Dans eden asker, “Hepsini Kazaklar çıkarıp aldı. Albay için evi temizlediler, onları dışarı çıkardılar. İnsan görünce acıyor, çocuklar,” dedi. “Perişan ettiler onları; biri canlıydı daha inanır mısın, kendi dilinden bir şeyler mırıldanıyordu.”</p>
				<p>Birinci asker, “Ama, temiz insanlar ha, çocuklar,” dedi. “Beyaz, kayın ağacı gibi beyaz, yiğitleri de var, sonra soyluları da var.”</p>
				<p>“Ne sanıyorsun ya? Her sınıftan almışlar.”</p>
				<p>Dans eden asker hayret ifade eden bir gülümsemeyle, “Rusça hiç bilmiyorlar,” dedi. “‘Hangi krallıktansın?’ diye soruyorum ona, kendi dilinden bir şeyler mırıldanıp duruyor. Hayret edilecek insanlar!”</p>
				<p>Fransızların beyazlığına şaşan asker, “Evet, kardeşler, garip şey bu,” diye devam etti. “Mojaisk köylüleri, savaşın olduğu yerde ölüleri toplamaktan nasıl yorulduklarını anlattılar. Ölüler, aşağı yukarı, bir ay yatmışlar orada. Kâğıt gibi bembeyaz, tertemizmişler, koku diye bir şey yokmuş.”</p>
				<p>“E, soğuktan mı acaba?” diye sordu biri.</p>
				<p>“Şuna bak! Soğuktan mı, diyor! Ortalık sıcaktı be yahu! Soğuktan olsa bizimkiler de kokmaz. Ama bizimkiler hep çürüyüp kurtlanmış. Çenelerini mendillerle bağlayıp başlarını yana çevirerek sürüklemişler; dayanamıyormuş insan. Ama onlarınkiler kâğıt gibi beyazmış; koku diye bir şey yokmuş.”</p>
				<p>Herkes susmuştu. Başçavuş, “Yemeklerden olacak herhalde,” dedi. “Bey yemeği yiyorlardı.”</p>
				<p>Kimse itiraz etmedi.</p>
				<p>“Savaşın geçtiği yerden olan bu Mojaisk köylüsü, on köyden onları kovduklarını, yirmi gün ölü taşıdıklarını, yine de hepsini çıkaramadıklarını söyledi, şu kurtların,” dedi...</p>
				<p>Yaşlı asker, “O savaş tam savaştı,” dedi. “Hatırlanacak şeyler var ama onun dışında hepsi... Millete eziyetten başka bir şey değil.”</p>
				<p>“Ya, ya, evet. Önceki gün onları kovalayıp sıkıştırmıştık. Yanlarına bırakmıyorlardı yalnız. Hemen silahlarını fırlatıp atıyor ve diz çöküyorlardı. Pardon, diyorlardı. Bu yalnız bir örnek. Polyon’un<a class="si-noteref epub-type_noteref" href="#f545" id="ref_f545">545</a> kendisine Platov iki kez yaklaşmış, diyorlar. Söz bilmiyor ki söylesin. Yakalıyor, yakalıyor ama o kendini çantada keklik gibi gösteriyor, uçup gidiyor. Yeri de değil ki, öldüresin.”</p>
				<p>“Amma da palavra atıyorsun ha, Kiselev; bakıyorum da sana.”</p>
				<p>“Ne palavrası be, gerçeğin ta kendisi.”</p>
				<p>“Ben olsam onu yakaladıktan sonra diri diri toprağa gömerdim. Hem de akçakavak kazığına vurarak. Halkı mahvetti.”</p>
				<p>Yaşlı asker esneyerek, “Hepsi aynı kapıya çıkar, kaçamayacak,” dedi.</p>
				<p>Konuşma kesildi, askerler yatmaya başladı. Bir asker, samanyolunu seyrederek, “Yıldızlara bak, ne kadar çok, hep böyle parıldıyorlar! Bak, kadınlar yatak çarşaflarını sermişler,” dedi.</p>
				<p>“Bereketli bir yıla işarettir, çocuklar.”</p>
				<p>“Daha odun gerekecek.”</p>
				<p>“Sırtını ısıtıyorsun, karnın donuyor. Tuhaf şey.”</p>
				<p>“Hey, Tanrım!”</p>
				<p>“Ne itiyorsun, ateş yalnız senin mi? Bak... Devrildi.”</p>
				<p>Çöken sessizlik içinde uyuyan birkaç kişinin horultusu duyuldu; geri kalanlar sağa sola dönüp ara sıra konuşarak ısınıyorlardı. Ateşin yüz adım kadar ötesinden coşkun ve neşeli kahkahalar geliyordu.</p>
				<p>Bir asker, “Bak beşinci bölükte cümbüş var,” dedi. “Aman ne kalabalık!”</p>
				<p>Bir asker kalkıp beşinci bölüğe gitti. Biraz sonra dönerek, “Ama ne gülüyorlar,” dedi. “İki <em>hıransız</em> getirdiler. Biri büsbütün donmuş, ama öbürü öyle rahat ki sormayın! Şarkı söylüyor.”</p>
				<p>“Vay canına! Sahi mi? Hadi gidip bakalım...” </p>
				<p>Birkaç asker beşinci bölüğe doğru gitti.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f545"><a class="si-backref" href="#ref_f545">545</a><span class="si-footnote-text"> Napoléon demek istiyor.</span></div>
				</div>
  </body>
</html>