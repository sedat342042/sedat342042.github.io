<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-14">
<div class="html5_section">
				<h1 class="subchapter">XIV</h1>
				
				<p class="margin">“E, nasıl, hoş mu? Ama benim pembeli enfes, adı da Dunyaşa...”</p>
				<p>İlyin Rostov’un yüzüne bakarak sustu, komutanının aklı belli ki başka yerdeydi. </p>
				<p>Rostov, öfkeyle baktı İlyin’e, yanıt vermedi, hızla köye yöneldi. </p>
				<p>“Onlara göstereceğim, ağızlarının payını vereceğim o haydutların!” diye söylendi.</p>
				<p>Alpatıç, kaygılı adımlarla Rostov’un peşinden koşuyordu. </p>
				<p>Ona yetişince, “Neye karar verdiniz efendim?” dedi.</p>
				<p>Rostov durdu, yumruklarını sıkarak birden tehdit edici bir tavırla Alpatıç’ın üstüne yürüdü.</p>
				<p>“Karar ha? Neye karar verdik ha? Yaşlı bunak!” diye bağırdı. “Sen ne diye durup baktın? Ha? Köylüler isyan ediyor da sen ne yapacağını bilmiyorsun ha? Sen de hainsin. Sizi bilirim ben, derinizi yüzeceğim hepinizin...” Ve öfkesini boş yere harcamaktan korkuyormuş gibi Alpatıç’ı bırakarak hızla ilerledi. Alpatıç, duyduğu alınganlık hisini yenerek kaygılı adımlarla Rostov’a yetişti, kendi düşüncelerini ona anlatmaya devam etti. Köylülerin taşkın bir halde bulunduklarını, o anda askerî bir müfreze olmadan onlara karşı koymanın tedbirli bir hareket olmayacağını, önce bir müfreze getirtmenin daha doğru olacağını söyledi.</p>
				<p>Nikolay, ne söylediğini düşünmeden bilinçsiz, yabani bir öfkeyle soluyarak, “Askerî müfrezeyi onlara gösteririm... Ben onlara karşı duruyorum işte,” dedi.</p>
				<p>Ne yapacağını düşünmeden, bilinçsizce, hızlı, kararlı adımlarla kalabalığa doğru yürüdü. Kalabalığa yaklaştıkça Alpatıç, onun bu tedbirsiz hareketinin iyi sonuçlar vereceğini hissediyordu, köylüler de onun hızlı, metin yürüyüşüne, kararlı, çatık kaşlı yüzüne bakarak aynı şeyi hissetmişlerdi.</p>
				<p><em>Hussar’</em>lar köye girdikten ve Rostov Prenses’in yanına gittikten sonra kalabalıkta şaşkınlık ve bozgun baş göstermişti, bazı köylüler, gelenlerin Rus olduğunu, Prenses’i alıkoydukları için kendilerine çok kızacaklarını ileri sürmeye başladılar. Dron da böyle düşünüyordu; ama bu düşüncesini söyler söylemez Karp ve öbür mujikler eski muhtara saldırdılar.</p>
				<p>“Kaç yıldır cemaati sömürdün!” diye bağırdı ona Karp. “Vız gelir sana, gömülü küpünü çıkarır, götürürsün, sana bir şey olmaz, bizim evlerimiz harap olacak.”</p>
				<p>Başka birisi, “Dedik ya, düzeni korumalı, kimse evinden çıkmamalı, tek bir iğne çıkarmamalı, işte bu kadar!” diye bağırdı.</p>
				<p>Ufak tefek bir ihtiyar Dron’a saldırarak, “Sıra senin oğlundaydı, anlaşılan kendi oğluna acıdın,” diye söylemeye başladı, “ama benim Vanka’mı askere gönderdin. Ah, öleceğiz, öleceğiz!” </p>
				<p>“Öyle, evet, öleceğiz!”</p>
				<p>“Ben sizin temsilciniz değilim,” dedi Dron.</p>
				<p>“Öyle, evet, temsilci değilsin ama göbek saldın...” </p>
				<p>Uzun boylu iki mujik de kendi düşüncelerini söylediler. Rostov, yanında İlyin, Lavruşka ve Alpatıç olduğu halde kalabalığa yaklaşınca Karp parmaklarını kuşağının arasına sokup hafifçe gülümseyerek öne doğru çıktı. Dron tersine, arkadaki sıraya çekildi; kalabalık sıklaştı. Rostov, hızla kalabalığa yaklaşarak bağırdı:</p>
				<p>“Muhtarınız kim burada?”</p>
				<p>“Muhtar mı? Ne yapacaksınız?” diye sordu Karp. </p>
				<p>Ama sözünü bitiremedi, şapkası havaya uçtu, başı şiddetli bir darbe ile yana düştü.</p>
				<p>Rostov, öfkeyle haykırdı:</p>
				<p>“Şapkalar aşağı, hainler! Nerede muhtar?” </p>
				<p>“Muhtarı çağırıyor, muhtarı... Dron Zahariç, sizi çağırıyor,” sesleri duyuldu, şapkalar çıkarılmaya başladı.</p>
				<p>Karp, “İsyan etmek olmaz bizim için, düzeni korumalıyız,” dedi.</p>
				<p>Arkadan birkaç ses birden duyuldu:</p>
				<p>“Yaşlıların kararlaştırdığı gibi, sizde amirler çok...”</p>
				<p>“İtiraz ha? Bu bir isyan! Dağılın! Haydutlar! Hainler!” diye Karp’ın yakasına yapışarak bağırmaya devam etti Rostov. “Bağla onu, bağla!” diye seslendi Lavruşka ile Alpatıç’a. Zaten bu emri dinleyecek ikisinden başka kimse yoktu. Lavruşka, Karp’ın yanına koştu, arkadan ellerini yakaladı.</p>
				<p>“Emrederseniz sırtın ötesinden bizimkileri çağırayım,” dedi. </p>
				<p>Alpatıç köylülere döndü, Karp’ı bağlamaları için iki kişiyi adlarıyla çağırdı. Köylüler uysal uysal kalabalıktan ayrılıp ileri çıktılar, kuşaklarını çözmeye koyuldular. </p>
				<p>Rostov, “Nerede muhtar?” diye bağırdı.</p>
				<p>Dron yüzü asık, benzi uçuk bir halde kalabalıktan ayrılıp ileri çıktı.</p>
				<p>“Sen muhtar mısın? Bağla, Lavruşka,” dedi Rostov; hiçbir engelle karşılaşmayacağından emin ve kararlıydı, gerçekten, iki mujik, Dron’u bağlamaya koyuldular.</p>
				<p>“Siz de, hepiniz beni dinleyin,” diye köylülere döndü Rostov: “Şimdi herkes evine! Sesinizi duymayacağım.”</p>
				<p>“Biz bir kötülük yapmadık. Yalnız, nasıl derler, bir akılsızlıktır ettik, bir aptallıktır ettik... Bunun düzensizlik olduğunu söylemiştim ben,” diye birbirine sitem eden sesler duyuldu.</p>
				<p>Alpatıç otoritesini ele alarak, “Ben size söylemiştim,” dedi, “bu hareket iyi değil çocuklar!”</p>
				<p>“Akılsızlığımıza ver, Yakov Alpatıç,” diye sesler duyuldu; kalabalık hemen köyün içine dağılmaya, uzaklaşmaya başladı.</p>
				<p>Bağlı iki mujik, konağın avlusuna götürüldü. İki sarhoş mujik de arkalarından gitmişti. </p>
				<p>Bunlardan biri Karp’a seslenerek, “Vah, vah, bakıyorum da sana!” dedi.</p>
				<p>“Efendilerle böyle konuşulur mu hiç? Ne sandın, aptal!” diye onayladı öbürü, “Sahiden aptal!”</p>
				<p>İki saat sonra köylüler Boguçarovo konağının avlusundaki arabalara efendilerinin eşyalarını taşıyıp neşeyle yerleştirmeye başladılar. Dron, Prenses’in isteğiyle kapatıldığı odunluktan çıkarılmış, avluda duruyor, köylülere emirleri veriyordu.</p>
				<p>Köylülerden uzun boylu, ablak, gülümser yüzlü biri bir oda hizmetçisinin elindeki kutuyu alarak, “Öyle biçimsiz koyma onu,” dedi, “ona para verildi. Neden onu böyle fırlatıyorsun, sicimle bağlasana, düşer sonra. Böyle şeyi sevmem, her şey namusluca, düzenli şekilde yapılmalı, hah şöyle, hasırla veya ot demetiyle örtüver, işte o kadar.” </p>
				<p>Prens Andrey’in kitap dolaplarını taşıyan başka bir mujik, “Amma da çok kitap ha!” dedi, “Değmesin! Ağır be çocuklar! Adamakıllı kitap!”</p>
				<p>Uzun boylu, ablak yüzlü mujik dikine duran lugatları gösterip anlamlı anlamlı göz kırparak, “Evet, herifler yazmış, boşuna gezmemişler!” dedi.</p>
				
				
				<p class="margin-double">Rostov, Prenses Mariya ile ahbaplığı ilerletmek istemediğinden yanına gitmedi, köyde kalarak onun yola çıkmasını bekledi. Prenses Mariya hareket edince o da atına bindi, kıtalarımızın işgal ettiği Boguçarovo’ya on iki verst uzaklıktaki yola kadar ona eşlik etti. Yankovo’da, handa, ona saygıyla veda etti; elini öpme cesaretini gösterdi.</p>
				<p>Kendisini kurtardığı için teşekkür eden Prenses Mariya’ya, “Beni mahcup ediyorsunuz,” diye yanıt verdi, “bir güvenlik komiserinin yapacağı şey de buydu. Eğer yalnız köylülerle savaşmamız gerekseydi düşmanın bu kadar ilerlemesine, izin vermezdik,” diye lafı değiştirmeye çalışarak ekledi. “Ama sizinle tanışmak fırsatını bulduğum için mutluyum. Tanrı sizinle olsun Prenses, size mutluluklar, teselliler dilerim; sizinle daha iyi şartlar içinde karşılaşmak isterim. Eğer beni mahcup etmek istemezseniz rica ederim teşekkür etmeyiniz.”</p>
				<p>Prenses sözle değilse de yüzüyle, yüzündeki minnettarlık ve şefkatle ışıldayan görünümüyle teşekkür ediyordu. Teşekkür edecek bir şey olmadığını söyleyen Rostov’a inanamıyordu. Tersine, eğer o olmasaydı isyancıların ve Fransızların elinde mahvolacağını düşünüyordu. Kendisini kurtarmak için Rostov çok açık ve korkunç bir tehlikeye atılmıştı; onun, Prenses’in durumunu ve acısını anlayabilen yüksek ve asil ruhlu bir insan olduğu da kesindi. Ona babasının ölümünü gözyaşları içinde anlattığı zaman yaşlarla dolan onun iyi ve temiz gözlerini unutamıyordu.</p>
				<p>Yalnız kaldıktan sonra Prenses Mariya birden gözlerinin yaşardığını hissetti ve orada ilk kez aklına tuhaf bir soru geldi: Onu seviyor muydu acaba?</p>
				<p>Moskova’ya doğru ilerlerken, arabada Prenses’in yanında oturan Dunyaşa, arabanın penceresinden başını uzatıp neşeyle, hüzünle gülümsediğini fark etti onun.</p>
				<p>Prenses Mariya, “E, onu sevsem de ne olur sanki?” diye düşündü.</p>
				<p>Belki de hiçbir zaman kendisini sevmeyecek olan bir adamı sevdiğini kendi kendine itiraf etmekten utanç duymakla beraber bunu hiçbir zaman kimsenin bilmeyeceği, bunu hayatının sonuna kadar kimseye söylemezse suçlu olmayacağı düşüncesi onu teselli ediyordu.</p>
				<p>Arada bir Rostov’un bakışlarını, kendisiyle ilgilenişini, sözlerini hatırladı, böylece mutluluk ona imkânsız görünmedi ve o zaman Dunyaşa, onun gülümseyerek arabanın penceresinden dışarı baktığını fark etti. </p>
				<p>Prenses Mariya içinden, “Boguçarovo’ya yolu düşmüş, hem de tam bu anda!” diyordu, “Kız kardeşinin de Prens Andrey’i reddetmesi...” Bütün bunlarda Prenses Mariya kaderin parmağını görüyordu.</p>
				<p>Prenses Mariya, Rostov’un üzerinde çok iyi bir etki bırakmıştı. Onu hatırladığı zaman neşeleniyordu; arkadaşları, Boguçarovo’da başından geçenleri öğrenince ot için gidip Rusya’nın en zengin kızlarından birine rastladığını söyleyerek onunla şakalaştıkları zaman kızıyordu. Kızıyordu, çünkü muazzam bir servetin sahibi olan bu hoş, iyi huylu Prenses’le evlenme düşüncesi, bunu aklından çıkarmaya çalışsa da, birçok kez zihninden geçmişti. Şahsen Prenses Mariya’dan daha iyi bir eş isteyemezdi; onunla evlenmesi Kontes’i, annesini memnun eder, babasının işlerini düzeltirdi, hatta (Nikolay bunu hissediyordu) Prenses Mariya’yı da mutlu ederdi.</p>
				<p>Ama ya Sonya? Ya verdiği söz? İşte bu nedenle Rostov, arkadaşları Prenses Bolkonski’den söz ederek onunla şakalaştıkları zaman kızıyordu.</p>
				</div>
  </body>
</html>