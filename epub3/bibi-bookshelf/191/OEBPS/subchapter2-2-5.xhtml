<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-5">
<div class="html5_section">
				<h1 class="subchapter">V</h1>
				
				<p class="margin">Locaya kabulünün ertesi günü Piyer evinde oturmuş kitap okuyor, bir yanıyla Tanrı, ötekisiyle ruh, üçüncü yanıyla madde, dördüncüsüyle de hepsinin karışımını temsil eden dörtgenin sırrına erişmeye çalışıyordu. Kitaptan ve dörtgenden ara sıra başını kaldırıyor, hayalinde kendine yeni bir yaşam kuruyordu. Dün locada ona, düello dedikodularının hükümdarın kulağına kadar gittiğini, Petersburg’dan uzaklaşmasının akıllıca bir hareket olacağını söylemişlerdi. Piyer, güneydeki malikânelerine gitmeyi, orada köylüleriyle meşgul olmayı tasarlıyordu.</p>
				<p>Prens Vasiliy ansızın odaya girdiği zaman Piyer bu yeni yaşamını sevinçle hayalinden geçirmekteydi.</p>
				<p>Odaya giren Prens Vasiliy, “Dostum,” dedi, “sen Moskova’da neler yapmışsın? Liolia’yla ne diye kavga ettin <em>mon cher</em>? Yanılıyorsun, ben her şeyi öğrendim, hatta seni temin edebilirim, ki Hristos Çıfıtlara karşı ne kadar suçsuzsa Elen de sana karşı o kadar suçsuzdur.”</p>
				<p>Piyer yanıt vermek istedi ama Prens Vasiliy onun sözünü kesti:</p>
				<p>“Hem sen niçin doğrudan doğruya ve yalnızca bir dostun olarak bana başvurmadın? Ben her şeyi biliyorum, her şeyi anlıyorum,” dedi, “sen onurunu yücelten tutarlı bir insan gibi davrandın ama biraz fazla acele ettin, neyse, artık bundan söz etmeyelim. Yalnız, bir şeyi unutma: Onu ve beni, bütün toplumun, hatta sarayın gözünde ne duruma sokuyorsun,” diye sesini alçaltarak devam etti. “O Moskova’da yaşıyor, sen burada. Düşün azizim,” Piyer’in elini tutup aşağı doğru çekti, “ortada bir anlaşmazlıktan başka bir şey yok, sen kendin de, sanırsam, bunu hissediyorsun. Hemen benimle bir mektup yaz, buraya gelir, her şey aydınlanır, yoksa sana şunu söyleyeyim ki bu işten çok kolay zarar görebilirsin, azizim.”</p>
				<p>Prens Vasiliy, yönlendirici bir bakışla, “Güvenilir kaynaklardan öğrendiğime göre dul imparatoriçe bu konuyla çok ilgileniyormuş. Bilirsin ya, Elen’e yakınlık duyuyor,” dedi.</p>
				<p>Piyer birkaç kez konuşmaya hazırlandı ama bir yandan Prens Vasiliy buna fırsat vermedi, bir yandan da bizzat Piyer kayınpederine vereceği yanıtta kullanmayı iyice kararlaştırdığı o kesin ret ve itiraz edasıyla söze başlamaktan çekiniyordu. Bundan başka, mason yasasının “Şefkatli ve güler yüzlü ol” sözleri geliyordu aklına. İnsanın yüzüne karşı, kim olursa olsun, kötü bir şey, onun beklemediği bir şey söylemek zor geliyordu, kendini zorlayarak yüzünü buruşturdu, kızardı ve kalkıp kalkıp yerine oturdu.</p>
				<p>Piyer, Prens Vasiliy’in o kayıtsız ve kendinden emin tavrına boyun eğmeye o kadar alışmıştı ki, buna karşı koymaya gücünün yetmeyeceğini şimdi de hissediyordu; ama yine hissediyordu ki bütün geleceği şimdi söyleyeceği söze bağlı: eski yolunda mı yürüyecek, yoksa, masonların o cazibeli ve hayata yeniden doğacağına iyice inandığı yeni yolunda mı?</p>
				<p>Prens Vasiliy şakacı bir edayla, “Hadi azizim,” dedi, “bana ‘evet’ de, ben de kendimden ona yazayım, bir de yağlı danayı keseriz.” Ama Prens Vasiliy daha sözünü bitirmemişti ki Piyer, yüzünde başka, yabancı birini anımsatan bir gazapla ve karşısındakinin gözlerine bakmaksızın fısıldadı:</p>
				<p>“Prens, ben sizi evime çağırmadım, gidin, rica ederim gidin!” Kalktı ve ona kapıyı açtı, “Gitsenize,” diye kendi de kendine inanmayarak ve Prens Vasiliy’in yüzünde beliren korku ve şaşkınlık ifadesine sevinerek tekrarladı.</p>
				<p>“Neyin var? Hasta mısın?”</p>
				<p>“Gidin!” diye titreyen bir sesle bir kez daha tekrarladı.</p>
				<p>Ve Prens Vasiliy hiçbir açıklama alamadan gitmek zorunda kaldı. </p>
				<p>Bir hafta sonra Piyer, yeni mason dostlarıyla vedalaşıp onlara sadaka için büyük bir para bırakarak malikânesine doğru yola çıktı. Yeni kardeşleri ona Kiev ve Odesa masonları için mektuplar vermiş, kendisine mektup yazmayı, yeni yaşamında ona rehberlik etmeyi vaat etmişlerdi.</p>
				</div>
  </body>
</html>