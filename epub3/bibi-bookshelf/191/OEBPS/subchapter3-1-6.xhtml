<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-1-6">
<div class="html5_section">
				<h1 class="subchapter">VI</h1>
				
				<p class="margin">Saray ihtişamına alışık olmasına rağmen Napoléon’un debdebesi Balaşev’i hayrete düşürmüştü.</p>
				<p>Kont Turenne onu büyük bekleme salonuna götürdü, burada generaller, mabeyinciler ve Balaşev’in pek çoğunu Rus imparatorunun sarayında gördüğü Leh asilzadeleri beklemekteydi. Duroc, İmparator Napoléon’un Rus generalini gezintiden önce kabul edeceğini söyledi.</p>
				<p>Birkaç dakikalık bir beklemeden sonra nöbetçi mabeynci büyük bekleme salonuna geldi, önünde saygıyla eğilerek Balaşev’i kendisini takip etmeye davet etti.</p>
				<p>Balaşev, bir kapısı Rus imparatorunun onu yolcu ettiği çalışma odasına çıkan küçük bir salona girdi. Ayakta iki dakika bekledi. Kapının arkasında telaşlı ayak sesleri duyuldu. Neden sonra kapı hızla açıldı, sesler kesildi; çalışma odasından tok, azimli adımlar, başka ayak sesleri gelmeye başladı: Gelen, Napoléon’du. At gezintisi için tuvaletini yeni bitirmişti. Yuvarlak karnına inen beyaz bir yelek üstüne önü açık mavi bir üniforma, kısa bacaklarına, dolgun kaba etine yapışmış beyaz sığır derisinden bir pantolon, konçları geniş çizmeler giymişti. Kısa saçları belli ki yeni taranmış, ama bir tutam saç geniş alnına düşmüştü. Beyaz, kalın boynu üniformasının siyah yakasıyla keskin bir tezat teşkil ediyordu; kolonya kokuyordu. Onu genç gösteren çenesi sivri, dolgun yüzünde imparatorca bir kabulün iltifatlı, haşmetli ifadesi vardı.</p>
				<p>Hızla, her adımda titreyerek, başını biraz arkaya atmış ilerliyordu. Geniş omuzları, elinde olmayarak ileride tuttuğu karnı ve göğsüyle biraz şişmanlamış olan kısa vücudunun bütününde kırkına yaklaşan insanların gösterişli, heybetli hali vardı. Bundan başka, o gün çok keyifli olduğu belliydi.</p>
				<p>Balaşev’in saygıyla yerlere eğilmesine başıyla karşılık verdi ve ona yaklaşarak, zamanının her dakikasına değer veren, söyleyeceği sözü önceden hazırlamaya gerek görmeyen, her zaman iyi konuşacağından, gerekeni söyleyeceğinden emin biri olarak hemen söze başladı.</p>
				<p>“Merhaba, General!” dedi. “İmparator Aleksandr’dan getirdiğiniz mektubu aldım, sizi gördüğüme de çok memnun oldum.” </p>
				<p>İri gözleriyle Balaşev’in yüzüne baktı, sonra birden yana doğru bakmaya başladı.</p>
				<p>Balaşev’in onu hiç ilgilendirmediği belliydi. Görünüyordu ki sadece kendi ruhunda olup bitenler onda ilgi uyandırıyordu. Onun dışında hiçbir şeyin onun için önemi yoktu, çünkü ona öyle geliyordu ki, dünyada her şey sadece kendi bağlıdır.</p>
				<p>“Ben savaş istemiyorum ve istemedim,” dedi, “ama beni zorladılar. Bana açıklayacağınız şeyleri şimdi de (bunu üzerine basarak söylemişti) dinlemeye hazırım.”</p>
				<p>Ve Rus hükümetine karşı olan hoşnutsuzluğunun nedenlerini açık açık ve kısaca anlatmaya başladı.</p>
				<p>Balaşev, Fransız imparatorunun, sakin ve dostça bir dil kullanmasından, onun barışı arzu ettiğine, görüşmelerde bulunmaya niyetli olduğuna inanmıştı. </p>
				<p>Napoléon sözünü bitirip kendisine bakınca Balaşev, çoktandır hazırladığı söyleve, “<em>Sire! L’Empereur, mon maître,”</em><a class="si-noteref epub-type_noteref" href="#f25" id="ref_f25">25</a> diyerek başladı ama imparatorun gözlerine dikilen bakışları onu şaşırttı. Napoléon Balaşev’in üniformasını, kılıcını süzerek güç fark edilir bir gülümsemeyle sanki, “Şaşırdınız, kendinize gelin,” diyordu. Balaşev kendini topladı ve konuşmaya başladı. Kurakin’in pasaportları istemesini savaş için yeterli bir neden saymadığını, Kurakin’in kendi başına, hükümdarın onayını almadan hareket ettiğini, İmparator Aleksandr’ın savaş istemediğini, İngiltere ile hiçbir anlaşma yapılmadığını söyledi. </p>
				<p>Napoléon, <em>“‘Henüz’</em> yok,” diye ekledi ve sanki hissine kapılmaktan korkuyormuş gibi kaşlarını çattı, hafifçe başını sallayarak devam edebileceğini Balaşev’e anlattı.</p>
				<p>Söylenmesi emredilenlerin hepsini bitirdikten sonra Balaşev, İmparator Aleksandr’ın barışı arzu ettiğini ama görüşmeye... burada Balaşev ne söyleyeceğini şaşırmıştı: İmparator Aleksandr’ın mektupta yazmadığı ama Saltikov’a fermana mutlaka konmasını ve Balaşev’e Napoléon’a söylemesini emrettiği söz aklına geldi: “Rus toprağında tek bir silahlı düşman kaldıkça” müzakereye girişmeyeceği yolundaki sözleri hatırladı. Ama anlayamadığı bir duygu onu bunu söylemekten alıkoydu. Bu sözleri söylemek istediği halde söyleyemedi. Ne söyleyeceğini şaşırdı: Görüşmeye, Fransız kıtalarının Neman Nehri’nin ötesine çekilmesi şartıyla girişebileceğini ekledi.</p>
				<p>Napoléon, son sözleri söylerken Balaşev’in gösterdiği şaşkınlığı fark etmişti: Yüzü titredi, sol baldırı ölçülü bir hareketle oynadı. Yerinden ayrılmadan eskisinden daha yüksek ve aceleci bir sesle konuşmaya başladı. Devam eden konuşmalar sırasında Balaşev gözlerini birkaç defa yere indirerek Napoléon’un, sesini yükselttikçe sol baldırının şiddetlenen titreyişini elinde olmayarak seyretti...</p>
				<p>“Ben barışı İmparator Aleksandr’dan daha az istemiyorum,” dedi, “on sekiz aydır onu elde etmek için her şeyi yapan ben değil miyim? On sekiz aydır açıklama bekliyorum. Ama görüşmelere başlamak için benden istedikleri nedir?” diye kaşlarını çatıp küçük, beyaz ve tombul eliyle jestler yaparak devam etti. </p>
				<p>Balaşev, “Neman’ın ötesine çekilmek, efendim,” dedi. </p>
				<p>Napoléon, “Neman’ın ötesine mi?” diye yineledi. “Demek siz şimdi Neman’ın ötesine, sadece Neman’ın ötesine mi çekilmemi istiyorsunuz?” Balaşev’in gözlerinin içine bakarak tekrarlıyordu.</p>
				<p>Balaşev, saygıyla başını eğdi.</p>
				<p>Dört ay önce Pomeranya’dan çekilmesi istenirken şimdi sadece Neman’ın ötesine çekilmesi isteniyordu. Napoléon hızla döndü, odada gezinmeye başladı.</p>
				<p>“Görüşmelere başlamak için Neman’ın ötesine çekilmemin istendiğini söylüyorsunuz ama iki ay önce de yine aynı şekilde Oder’in, Vistül’ün ötesine çekilmem istenmişti; buna rağmen görüşmeye razısınız.”</p>
				<p>Sessizce bir köşeden öbür köşeye gidip geldi, yine Balaşev’in karşısında durdu. Yüzü sert ifadesiyle adeta taş kesilmişti, sol bacağı eskisinden daha hızlı oynuyordu. Napoléon kendisinin bu âdetini bilirdi. Soranlara, <em>“La vibration de mon mollet gauche est grand signe chez moi,”</em><a class="si-noteref epub-type_noteref" href="#f26" id="ref_f26">26</a> derdi. Napoléon, kendisinin de hiç ummadığı bir sesle, haykırır gibi, “Oder’in, Vistül’ün ötesine çekilmek gibi bir teklif Bade Prensi’ne yapılabilir, bana değil,” dedi. “Bana Petersburg’u da, Moskova’yı da verseniz bu şartları kabul etmem. Bu savaşa benim başladığımı söylüyorsunuz; ilk olarak orduya katılan kim? İmparator Aleksandr, ben değil. Milyonlar harcadığım bir zamanda ve siz İngiltere ile ittifak halinde iken bana görüşme teklif ediyorsunuz, durumunuz kötüyken teklif ediyorsunuz! Peki İngiltere ile anlaşmanızın amacı ne? Size ne verdi o?”</p>
				<p>Hızlı hızlı konuşuyordu, anlaşılıyordu ki sözlerini artık barışın yararlarını anlatmak ve bu imkânları incelemek değil, sadece kendi haklılığını, gücünü, Aleksandr’ın haksızlığını, hatasını göstermek isteğiyle söylüyordu.</p>
				<p>Söylevinin başında kendi durumunun üstünlüğünü anlatmak ve buna rağmen görüşmeyi kabul ettiğini göstermek amacını güttüğü belliydi. Ama artık konuşmaya başlamıştı ve konuştukça kendine hâkim olamaz hale geliyordu.</p>
				<p>Şimdi artık belliydi ki, konuşmasının amacı yalnızca kendini yükseltmek, Aleksandr’ı alçaltmak, yani tam görüşmenin başlangıcında istemediği şeyi yapmaktı.</p>
				<p>“Türklerle barış yaptınız diyorlar, öyle mi?”</p>
				<p>Balaşev, başıyla onayladı.</p>
				<p>“Barış yapıldı...” diye başladı. Ama Napoléon onu konuşturmadı. Yalnızca kendisi konuşmak istiyordu; şımarık insanların sinirli hali ve pervasızlığıyla devam etti. </p>
				<p>“Evet, biliyorum, Moldavya’yı, Valaşi’yi almadan Türklerle barış yaptınız. Finlandiya’yı verdiğim gibi bu eyaletleri de hükümdarınıza verebilirdim. Evet, Moldavya’yı, Valaşi’yi İmparator Aleksandr’a vaat etmiştim, verecektim de ama şimdi o, bu güzel eyaletlere sahip olmayacak. Oysa onları imparatorluğuna katabilir, Rusya’yı Botni Körfezi’nden Tuna ağzına kadar genişletebilirdi. Büyük Yekaterina daha fazlasını yapamazdı.” Napoléon gittikçe hararetlenerek odada geziniyor, aşağı yukarı Tilsit’te bizzat Aleksandr’a söylediği sözleri Balaşev’e tekrarlıyordu. “<em>Tout cela il l’aurait dû à mon amitié. Ah! Quel beau règne, quel beau règne,</em>”<a class="si-noteref epub-type_noteref" href="#f27" id="ref_f27">27</a> diye birkaç defa tekrar etti durdu, cebinden bir altın enfiye kutusu çıkardı, içinden bir tutam alıp hırsla burnuna götürdü. “<em>Quel beau règne </em>aurait pu<em> être celui de l’Empereur Alexandre!”</em><a class="si-noteref epub-type_noteref" href="#f28" id="ref_f28">28</a></p>
				<p>Sonra esefle Balaşev’e baktı ve tam Balaşev bir şey söylemek üzereyken hemen yine sözünü kesti.</p>
				<p>Napoléon, “Arzu ettiği, aradığı ne olabilir ki benim dostluğumda bunu bulmuş olmasın?..” diyerek hayretle omuzlarını silkti. “Hayır, etrafının düşmanlarımla sarılmasını daha iyi buldu. Hem kiminle? Stein’leri, Armfeld’leri, Bennigsen’leri Wintzengerode’leri yanına çağırdı. Stein, vatanından kovulmuş bir hain, Armfeld, bir sefih, bir entrikacı, Wintzengerode Fransa’nın kaçak bir tebaası, Bennigsen ötekilerden biraz daha asker, böyle olmakla birlikte o da 1807 yılında hiçbir şey yapamayan, İmparator Aleksandr’da korkunç izlenimler uyandırması gereken bir aciz. Güçlü olsalar onları kullanmak mümkündü diyelim...” Napoléon, ona haklılığını, gücünü gösteren (ona göre bunlar aynı şeylerdi) ardı arkası kesilmeyen düşüncelerine güçlükle söz yetiştirerek devam ediyordu: “Ama o da yok: Ne savaşta ne de barışta bir işe yararlar! Barclay hepsinden becerikli diyorlar, ama ben onun ilk hareketlerine bakarak bunu kabul etmeyeceğim. Peki ne yapıyorlar, bütün bu saray mensupları ne yapıyor! Pfuhl teklif ediyor, Armfeld tartışıyor, Bennigsen gözden geçiriyor, harekete geçmeye davet olunan Barclay ise neye karar vereceğini bilmiyor, zaman da geçiyor. Asker yalnız Bagration. Kalın kafalıdır, ama tecrübesi, göz tahmini, azmi var... Genç hükümdarınızın bu renksiz güruh içinde oynadığı rol ne? Onu lekeliyorlar, bütün olup bitenlerin sorumluluğunu onun üzerine yüklüyorlar. <em>Un souverain ne doit être à l’armée que quand il est général.”</em><a class="si-noteref epub-type_noteref" href="#f29" id="ref_f29">29</a></p>
				<p>Bu sözleri, bir meydan okuma gibi, doğrudan doğruyu hükümdarın adına yolladığı belliydi. Napoléon, İmparator Aleksandr’ın bir komutan olmayı ne kadar arzu ettiğini bilirdi.</p>
				<p>“Sefer başlayalı bir hafta oldu, Vilnius’u savunamadınız. İkiye ayrılmış, Polonya eyaletinden de atılmış bulunuyorsunuz. Ordunuz sızlanıyor.”</p>
				<p>Kendisine söylenenleri kavramada güçlük çeken ve bu söz fişeklerini güçlükle takip eden Balaşev, “Bilakis, Majesteleri,” dedi, “ordunun içi içine sığmıyor...” </p>
				<p>Napoléon sözünü kesti:</p>
				<p>“Her şeyi biliyorum, her şeyi biliyorum; taburlarınızın sayısını da benimkiler kadar doğru biliyorum. İki yüz bin askeriniz yok, oysa benim ordum, bunun üç katı: Şerefim üzerine söylüyorum.” Napoléon, şerefi üzerine verdiği bu sözün hiçbir önemi olmayacağını unutarak konuşuyordu: “Size <em>je donne ma parole d’honneur que j’ai cinq cent trente mille hommes de ce côté de la Vistule.</em><a class="si-noteref epub-type_noteref" href="#f30" id="ref_f30">30</a> Türklerden size fayda yok; hiçbir işe yaramazlar, bunu sizinle barışmakla gösterdiler. Çılgın krallar tarafından idare edilmek İsveçlilerin nasibidir. Onların kralları deliydi; onu değiştirip başkasını, Bernadotter’i getirdiler, o da hemen çıldırdı, çünkü bir İsveçli’nin Rusya’yla ortaklık kurabilmesi için deli olması gerekir.”</p>
				<p>Napoléon öfkeyle gülümsedi, yine enfiye kutusunu burnuna götürdü.</p>
				<p>Balaşev, Napoléon’un her cümlesine itiraz etmek istiyor ama Napoléon durmadan onun sözünü kesiyordu. İsveçlilerin deli olduğu sözüne karşı Balaşev, arkasında Rusya olduğu zaman İsveç’in bir ada olduğunu söylemek istedi ama Napoléon onun sesini gürültüye boğmak için öfkeyle haykırdı. Napoléon’da, haklı olduğunu kendi kendine kanıtlamak için konuşmak, durmadan konuşmak ihtiyacı duyan bir insanın sinirli hali vardı. Balaşev zor bir durumdaydı: Bir elçi olarak onuruna zarar verilmesinden korkuyor, söylenenlere itiraz etme gereğini duyuyordu; ama insan olarak Napoléon’un nedensiz öfkesinin taşkınlığı karşısında geri çekilmek zorunda kalıyordu. Napoléon’un şimdi söylediği hiçbir şeyin önemi olmadığını, kendine gelince bunlardan utanacağını biliyordu. Onun titreyen kalın bacaklarına bakıyor, bakışlarından kaçınmaya çalışıyordu. </p>
				<p>Napoléon, “Sizin bu müttefiklerinizin bence ne önemi var?” dedi. “Benim müttefiklerim Polonyalılardır: Seksen bin kişi; aslanlar gibi dövüşüyorlar. İki yüz bin olacaklar.”</p>
				<p>Bunu söylemekle açık bir yalan söylemiş olmaktan ve Balaşev’in, hep o kadere boyun eğmiş halde sessizce karşısında durmasından olacak, iyice öfkelenerek geri döndü, Balaşev’in yüzüne sokuldu, beyaz elleriyle canlı, hızlı hareketler yaparak adeta haykırdı:</p>
				<p>“Bilin ki Prusya’yı bana karşı ayaklandırırsanız, onu Avrupa haritasından silerim.” Sararmış, biçimsizleşmiş, öfkeli bir yüzle ve küçücük ellerinin birini canlı bir hareketle öbürünün üstüne vurarak konuşuyordu. “Evet, sizi Dvina’nın, Dinyeper’in ötesine atacağım ve Avrupa’nın canicesine, körcesine tahrip edilmesine izin verdiği hattı size karşı yeniden kuracağım, evet, işte başınıza gelecek olanlar, işte benden uzaklaşmakla kazandığınız şey.” Ve kalın omuzlarını sarsarak sessiz odayı adımladı. Enfiye kutusunu yeleğinin cebine koydu, tekrar çıkardı, birkaç kez burnuna götürdü, Balaşev’in karşısında durdu. Susuyordu, alaycı bir tavırla Balaşev’in gözünün içine bakıyordu, yavaşça, “<em>Et cependant quel beau règne aurait pu avoir votre maître!”</em><a class="si-noteref epub-type_noteref" href="#f31" id="ref_f31">31</a> dedi.</p>
				<p>Balaşev itiraz etme gereği duyarak Rusya tarafından işin böyle karanlık görülmediğini söyledi. Napoléon, bir şey söylemeden alaycı bir eda ile ona bakmaya devam ediyor ama onu dinlemiyordu. Balaşev, Rusya’da savaştan iyi sonuçlar beklendiğini söyledi. Napoléon, hoşgörülü bir tavırla, biliyorum, bunu söylemek göreviniz ama buna siz de inanmıyorsunuz, sizi ikna ettim, der gibi başını salladı.</p>
				<p>Balaşev sözünü bitirince Napoléon, yine enfiye kutusunu çıkardı, içinden bir tutam aldı, bir işaret olarak ayağını iki defa yere vurdu. Kapı açıldı; saygıyla eğilen bir mabeyinci şapkasını ve eldivenlerini hükümdara verdi, bir başkası el mendilini getirdi. Napoléon onlara bakmıyordu, Balaşev’e döndü:</p>
				<p>“İmparator Aleksandr’ı benim adıma temin ediniz ki,” şapkasını aldı, “ben ona eskisi gibi sadığım, onu çok iyi tanırım, yüksek değerini çok takdir ederim. <em>Je ne vous retiens plus, général, vous recevrez ma lettre à l’Empereur</em>.”<a class="si-noteref epub-type_noteref" href="#f32" id="ref_f32">32</a></p>
				<p>Napoléon hızla kapıya doğru yürüdü. Bekleme salonunda bulunanlar ayağa kalkıp merdivenlerden aşağı koştular.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text"> Sir! İmparator, hükümdarım.</span></div>
					
						<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text"> Sol baldırımın titremesi benim için bir işarettir.</span></div>
					
						<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text"> Bütün bunları benim dostluğuma borçlu olacaktı. Ah! Ne saltanat, ne saltanat!</span></div>
					
						<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text"> İmparator Aleksandr’ın saltanatı ne güzel bir saltanat olurdu.</span></div>
					
						<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text"> Bir hükümdar ancak generalse orduda bulunmalıdır.</span></div>
					
						<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text"> Şerefim üzerine söylüyorum ki Vistül’ün bu tarafında beş yüz otuz bin kişilik kuvvetim var.</span></div>
					
						<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text"> Oysa hükümdarınızın olabilirdi.</span></div>
					
						<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text"> Sizi daha fazla alıkoyacağım General, İmparator’a mektubumu alacaksınız.</span></div>
				</div>
  </body>
</html>