<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-2-4">
<div class="html5_section">
				<h1 class="subchapter">IV</h1>
				
				<p class="margin">Lısiye Gori, Prens Nikolay Andreyiç Bolkonski’nin malikânesi Smolensk’ten 60 verst uzakta, onun arkasında, Moskova yolunun üç verst ötesinde bulunuyordu.</p>
				<p>Prens’in Alpatıç’a emirler verdiği gece Dessallés, Prenses Mariya ile görüşmek istemiş, Prens’in sağlığı yerinde olmadığından, güvenliği için hiçbir tedbir almadığına ama Prens Andrey’in mektubundan Lısiye Gori’de kalmanın tehlikeli olduğu anlaşıldığına göre, gerçek durum ve Lısiye Gori’nin karşılaştığı tehlikenin derecesi hakkında bilgi verilmesi ricasıyla Smolensk valisine Alpatıç’la kendisinin bir mektup göndermesini saygıyla tavsiye etmişti. Prenses Mariya kendi ağzından Dessallés’nin valiye yazdığı mektubu imzaladı, onu valiye götürmesini ve tehlike varsa mümkün olduğu kadar çabuk dönmesini emrederek Alpatıç’a verdi.</p>
				<p>Alpatıç, bütün emirleri aldıktan sonra kendisini uğurlayan ev halkıyla birlikte başında beyaz tüylü şapkası (Prens’in hediyesi) elinde tıpkı Prens gibi, bir bastonla, üç besili kır at koşulmuş meşin körüklü arabaya binmek üzere çıktı.</p>
				<p>Büyük zil bağlıydı, küçük zillerse kâğıtlarla tıkanmıştı. Prens Lısiye Gori’de zille gezilmesine izin vermezdi. Ama Alpatıç uzun yolculuklarda büyük ve küçük zilleri severdi. Herkes, güvenlik komiseri, hesap memuru, iki kadın aşçı, iki kocakarı, bir Kazak çocuk, arabacılar, çeşitli hizmetçiler onu uğurluyorlardı.</p>
				<p>Kızın sırtına ve altına basma kaplı kuştüyü yastıklar, minderler yerleştirdi. Yaşlı baldızı, gizlice arabaya bir paket soktu. Aşçılardan biri onu koltuklayarak arabaya bindirdi.</p>
				<p>Alpatıç soluyarak tıpkı Prens gibi çabuk çabuk, “Ah, şu kadın hazırlıkları! Şu kadınlar, şu kadınlar!” dedi ve arabaya oturdu, işler için güvenlik komiserine son emirleri verdi ve burada artık Prens’i taklit etmeyerek dazlak başından şapkasını aldı, üç kere haç çıkardı.</p>
				<p>Savaş haberlerini ima ederek karısı ona bağırdı:</p>
				<p>“Siz, eğer bir şey olursa... Geri dönün, Yakov Alpatıç; Tanrı aşkına, bize acıyın.”</p>
				<p>“Şu kadınlar, şu kadınlar, kadın hazırlıkları!” diye mırıldandı Alpatıç, kimi yeri sararmış çavdar, kimi yeri sık ve henüz yeşil yulaf, kimi yeri yeni yeşermeye başlamış siyah tarlada etrafı süzerek ilerlemeye başladı.</p>
				<p>Alpatıç, bu yılın yeni yaz mahsulünü seyrederek, yer yer biçilmiş çavdar tarlalarının çizgilerine bakarak ilerliyor, ekim ve hasat için idari programını ve Prens’in unutulmuş bir emri olup olmadığını düşünüyordu.</p>
				<p>Yolda hayvanları iki kez yemledikten sonra, Alpatıç, 4 Ağustos’ta akşama doğru şehre vardı.</p>
				<p>Yolda ağırlıklara ve askerî kıtalara rastlamıştı. Smolensk’e yaklaşırken uzaktan top sesleri duydu, ama bu sesler onu şaşırtmadı. Onu en çok şaşırtan şey, Smolensk’e yaklaşırken birtakım askerlerin yem için biçtikleri anlaşılan, üzerinde ordugâh kurulmuş çok iyi bir yulaf tarlası görmüş olmasıydı. Bu durum Alpatıç’ı şaşırttı ama kendi işini düşünerek bunu çabuk unuttu.</p>
				<p>Otuz yıldan fazla oluyordu ki Alpatıç’ın merakları Prens’in arzusuyla sınırlıydı; hiçbir zaman bu dairenin içinden çıkmamıştı. Prens’in emrini yerine getirmekle ilgili olmayan hiçbir şey Alpatıç’ı ilgilendirmediği gibi onun için mevcut da değildi.</p>
				<p>Alpatıç, 4 Ağustos akşamı Smolensk’e gelerek Dinyeper’in ötesinde Gaça varoşunda bir hanın önünde, otuz yıldır alıştığı Ferapontov’un hanında durdu. Ferapontov, on iki yıl önce Alpatıç’ın uğurlu aracılığıyla Prens’ten bir koru satın almış, ticarete başlamıştı; şimdi ilde bir evi, bir hanı, bir uncu dükkânı vardı. Ferapontov, kalın dudaklı, iri burnunda, siyah, çatık kaşlarının üstünde urlar bulunan şişman, siyah saçlı, kırmızı yüzlü, koca göbekli kırk yaşlarında bir mujikti.</p>
				<p>Ferapontov, sırtında yelek ve basma bir gömlekle sokağa bakan dükkânının önünde duruyordu. Alpatıç’ı görerek ona yaklaştı.</p>
				<p>“Hoş geldin, Yakov Alpatıç, halk şehirden çıkıyor, sen şehre geliyorsun.” </p>
				<p>Alpatıç, “Nasıl şey bu, şehirden mi çıkıyorlar?” dedi. </p>
				<p>“Ben de söylüyorum, halk aptal, Fransız’dan hep korkuyorlar.”</p>
				<p>Alpatıç, “Kadın masalları, kadın masalları!” dedi. </p>
				<p>“Ben de böyle düşünüyorum, Yakov Alpatıç. Ben diyorum, onu şehre bırakmamak için emir var, iş emniyette demek. Köylüler de araba başına üç ruble istiyorlar, insaf kalmamış.”</p>
				<p>Yakov Alpatıç dikkatsizce dinliyordu. Semaver, hayvanlar için kuru ot istedi, çay içtikten sonra yattı.</p>
				<p>Hanın önünden bütün gece askerî kıtalar geçti. Ertesi gün Alpatıç, yalnız şehirde giydiği elbisesini giydi, işlerini takip için çıktı. Sabah güneşliydi, daha saat sekizde ortalık sıcaktı: “Hasat için bulunmaz bir gün,” diye düşündü. Şehrin ötesinden, sabahın erken saatlerinden beri tüfek sesleri duyuluyordu.</p>
				<p>Saat sekizden sonra tüfek seslerine top sesleri eklendi. Sokaklarda acele acele bir tarafa doğru giden kalabalık bir halk, askerler vardı ama her zamanki gibi arabacılar arabalarıyla geziyor, tacirler dükkânlarının önünde duruyor, kiliselerde ayin yapılıyordu. Alpatıç, dükkânlara, hükümet dairelerine, postaneye, valiye gitti. Hükümet dairelerinde, dükkânlarda, postanede herkes ordudan ve artık şehre hücum etmeye başlayan düşmandan söz ediyordu; herkes birbirine ne yapmak gerektiğini soruyor, birbirini yatıştırmaya çalışıyordu.</p>
				<p>Alpatıç, valilik binasının önünde bir kalabalık, Kazaklar, valiye ait bir yol arabası gördü. Peronda iki asilzadeye rastladı ki birini tanıyordu. Eski ilçe polis komiseri olan tanıdık asilzade heyecanla, </p>
				<p>“Şakaya gelmez bu,” diyordu, “yalnız olan için iyi. Tek kişinin derdi de tek olur. Ama on üç kişilik bir aile, sonrada bütün mal, mülk... Her şeyi mahvettiler. Yönetim neyi bekliyor?.. Ah, bu haydutları asardım...”</p>
				<p>Öteki, “Hadi, yeter,” dedi. </p>
				<p>Eski komiser, “Ne olacakmış, varsın duysunlar! E, biz köpek değiliz,” dedi ve bakınca Alpatıç’ı gördü. “Hey, Yakov Alpatıç, burada ne işin var senin?”</p>
				<p>Alpatıç, Prens’i andığı zamanlar yaptığı gibi başını gururla kaldırıp elini yakasının arasına sokarak, “Ekselansların emirleriyle valiye geldim,” diye yanıt verdi, “durum hakkında bilgi almamı emrettiler.”</p>
				<p>Derebeyi, “İşte gör, öğren!” diye bağırdı. “İşi o hale soktular ki ne, araba var ne bir şey!.. Bak, duyuyor musun?” diyerek tüfek seslerinin geldiği tarafı işaret etti: “İşi o hale soktular ki yandık... Haydutlar!” diye tekrarladı ve yükseltiden indi.</p>
				<p>Alpatıç, başını salladı ve merdivenleri çıktı, kabul salonunda sessizce birbiriyle bakışan tacirler, kadınlar, memurlar vardı. Çalışma odasının kapısı açıldı, herkes ayağa kalktı. Kapıdan bir memur koştu, bir tacirle bir şeyler konuştu, boynu istavrozlu şişman bir memura arkadan seslendi ve kendisine çevrilen bakışlardan, sorulardan kaçarak kapıda yine kayboldu. Alpatıç, ilerledi, memurun ikinci çıkışında elini ilikli redingotunun yakasına soktu, memura iki mektup vererek, “<em>General Anşef</em> Bolkonski’den Sayın Baron Aş’e,” dedi.</p>
				<p>Öyle gösterişle, azametle söyledi ki memur ona doğru döndü, mektubu aldı, birkaç dakika sonra vali Alpatıç’ı kabul etti ve acele acele ona dedi ki:</p>
				<p>“Prense ve Prenses’e benim hiçbir şey bilmediğimi söyle: Ben aldığım yüksek emirlere göre hareket ettim, işte al...”</p>
				<p>Alpatıç’a bir kâğıt verdi.</p>
				<p>“Bununla birlikte, Prens hasta olduğuna göre Moskova’ya gitmelerini tavsiye ederim, kendim de şimdi gidiyorum. Böylece arz et...”</p>
				<p>Vali sözünü bitirmeden, toz toprak ve ter içinde bir albay koşarak kapıdan içeriye girdi, Fransızca bir şeyler söylemeye başladı, valinin yüzünde dehşet ifadesi belirdi.</p>
				<p>Alpatıç’a başıyla işaret ederek, “Git,” dedi ve subaya bir şeyler sormaya başladı, Alpatıç, valinin odasından çıkınca açgözlü, korkak, aciz bakışlar ona çevrildi. Gittikçe yaklaşan silah seslerine elinde olmayarak kulak kabartan Alpatıç aceleyle hana gitti.</p>
				<p>Valinin Alpatıç’a verdiği kâğıtta şöyle yazıyordu: </p>
				
				<div class="letter normal noindent html5_article">
				<p class="margin-double">“Sizi temin ederim ki Smolensk şehri hiçbir tehlike karşısında değildir; hiçbir tehlike ihtimali de yoktur. Bir taraftan ben, öbür taraftan Prens Bagration ayın yirmi ikisinde Smolensk önlerinde gerçekleşecek olan birleşme için hareket halinde bulunuyoruz; ordumuz düşmanı püskürtünceye ya da son er ölünceye kadar, size emanet edilen ildeki yurttaşları koruyacaktır. Görüyorsunuz ki Smolensk halkını yatıştırmada yerden göğe kadar haklısınız. Zira böyle kahraman iki ordu ile savunulan edilen kimse, zaferden emin olabilir.” (Barclay de Tolly’nin Smolensk Sivil Valisi Baron Aş’a günlük emri, 1812 yılı)</p>
				</div>
				
				<p class="margin-double">Halk sokaklarda kaygıyla dolaşıyordu.</p>
				<p>Ağzına kadar kap kaçakla, sandalyelerle, küçük dolaplarla yüklü arabalar, evlerin avlu kapılarından boyuna çıkıp sokaklarda ilerliyorlardı. Ferapontov’a komşu olan evin önünde arabalar duruyor, kadınlar vedalaşarak ağlaşıyorlardı. Bir ev köpeği havlayarak koşulu hayvanların önünde dört dönüyordu.</p>
				<p>Alpatıç, her zamankinden hızlı adımlarla avluya girdi ve doğru odunluğa, atlarının, arabasının yanına gitti. Arabacı uyuyordu; onu uyandırdı, atları arabaya koşmasını emrederek evin sofasına girdi. Ev sahibinin odasından çocuk ağlaması, yürek parçalayıcı kadın hıçkırıkları ve Ferapontov’un öfkeli, boğuk sesi duyuluyordu. Alpatıç içeri girince aşçı kadın, ürken bir tavuk gibi çırpınarak kaçtı.</p>
				<p>“Öldüresiye dövdü, karısını dövdü!.. Öyle dövdü, öyle çekip sürükledi ki!..”</p>
				<p>Alpatıç sordu:</p>
				<p>“Ne diye?”</p>
				<p>“Gitmek istedi, kadın bu! Götür beni, dedi, küçük çocuklarımla beni mahvetme; herkes gitti, dedi, biz ne duruyoruz? Sonra dövmeye başladı, öyle dövdü, öyle çekip sürükledi ki!”</p>
				<p>Alpatıç, bu sözler üzerine başını “doğru” der gibi salladı, başka bir şey öğrenmek istemeden satın aldığı şeylerin olduğu yere, ev sahibinin odasının karşısındaki odaya yaklaştı.</p>
				<p>Bu sırada kollarının arasında bir çocuk, başında parçalanmış bir örtüyle zayıf, sapsarı bir kadın kapıdan fırladı, merdivenlerden avluya kaçarak haykırdı: </p>
				<p>“Alçak, katil!”</p>
				<p>Ferapontov, arkasından çıktı, Alpatıç’ı görünce yeleğini, saçlarını düzeltti, esnedi ve Alpatıç’ın arkasından odaya girdi.</p>
				<p>“Ne o, gidiyor musun?” diye sordu.</p>
				<p>Alpatıç, soruya yanıt vermedi, ev sahibine bakmadan, satın aldığı şeyleri toplayarak oda için ne kadar borcu olduğunu sordu.</p>
				<p>“Hesaplarız! E, valinin yanında ne oldu?” diye sordu Ferapontov, “Neye karar verildi?”</p>
				<p>Alpatıç, valinin kesin hiçbir şey söylemediği yanıtını verdi.</p>
				<p>Ferapontov, “Bizim iş yürür mü ki?” dedi. “Dorogobuj’e kadar her yük arabası için yedi ruble ver. Diyorum ya, insaf kalmamış. Silivanov’un perşembe günü işi yolundaydı; orduya çuvalı dokuz rubleden un sattı. E, çay içecek misiniz?” </p>
				<p>Atlar koşulurken Alpatıç, Ferapontov’la çay içti, bakliyat fiyatları, bereket ve hasat için elverişli havalar üzerinde konuştular.</p>
				<p>Ferpontov, üç bardak çay içtikten sonra kalkarak, “Ama sesler kesildi, herhalde bizimkiler ağır bastılar. Şehre sokmayacaklar dendi ya, demek güçleri var... Geçenlerde anlatıyorlardı; Matvey İvaniç Platov onları Marin Nehri’ne dökmüş, bin on sekizini mi ne bir günde boğmuş.”</p>
				<p>Alpatıç, satın aldığı şeyleri topladı, onları içeriye giren arabacıya verdi, ev sahibiyle hesabını gördü. Avlu kapısından, <em>kibitka</em>’ların tekerlek gürültüleri, nal ve çıngırak sesleri duyuluyordu.</p>
				<p>Öğleyi çok geçmişti; sokağın yarısı gölgede, öbür yarısı güneşin parlak ışığı altındaydı. Alpatıç, pencereden baktı, sonra kapıya doğru yürüdü. Birden uzaktan acayip bir ıslık ve çarpan bir cismin sesi duyuldu, arkasından pencereler zangırdadı; arka arkaya top sesleri yükseldi.</p>
				<p>Alpatıç, sokağa çıktı; iki adam köprüye doğru koşuyorlardı. Her taraftan ıslıklar, şehre düşen güllelerin çatırtısı, humbaraların patlayışı duyuluyordu. Ama bu sesler, şehrin ötesinden gelen top seslerinin yanında hemen hemen işitilmiyor, şehir halkının dikkatini çekmiyordu. Bu, Napoléon’un yüz otuz topla saat beşte başlanmasını emrettiği bombardımandı. Halk ilkin bu bombardımanın ne demek olduğunu anlamamıştı.</p>
				<p>Düşen humbaraların, güllelerin sesi önce yalnız küçük bir merak uyandırdı. O ana kadar odunluğun önünde yüksek sesle ağlayan Ferapontov’un karısı sustu, kollarında çocuğuyla avlu kapısına çıktı, sessizce halka bakıyor, gürültülere kulak kabartıyordu.</p>
				<p>Aşçı kadınla bir dükkâncı da kapıya çıktılar, hepsi de neşeli bir merakla başlarının üstünden geçen gülleleri görmeye çalışıyorlardı. Köşe başından birkaç kişi hararetli hararetli konuşarak çıktı.</p>
				<p>Biri: “Amma güçlü ha! Damı da, tavanı da yongaya çevirdi.” </p>
				<p>Başka biri: “Yeri de domuz gibi eşeledi.”</p>
				<p>Gülerek, “Bak bunu anlarım, cesaret verir bu!” dedi.</p>
				<p>“Bereket versin yana fırladın, yoksa seni benzetirdi.” </p>
				<p>Halk bu adamlara doğru döndü. Onlar durdu. Tam yanlarında güllenin bir eve nasıl düştüğünü anlatıyorlardı, bu sırada başka mermiler, hızlı ve hazin ıslıklarla gülleler, hoş iniltilerle humbaralar halkın başının üstünde uçmaya devam ediyordu; ama yakına düşmüyor, geçip gidiyorlardı. Alpatıç, <em>kibitka</em>’ya bindi. Ev sahibi kapıda duruyordu. Anlatılanları dinlemek için çıplak dirseklerini oynatarak köşeye yaklaşan kolları sıvalı, kırmızı eteklikli aşçı kadına bağırdı:</p>
				<p>“Görmediğin neymiş orada sanki!”</p>
				<p>“Ay, ne garip şey,” diye mırıldandı aşçı kadın, ama ev sahibinin sesini duyunca yukarı kalkık eteğini düzelterek geri döndü.</p>
				<p>Yine, ama bu kez çok yakından bir ıslık duyuldu, bir ateş yukarıdan aşağıya doğru bir kuş gibi süzülerek sokağın ortasında parıldadı, bir patlama oldu, sokağı duman kapladı. </p>
				<p>Ev sahibi aşçı kadına doğru koşarak, “Alçak, ne yapıyorsun orada?” diye haykırdı.</p>
				<p>O sırada her taraftan kadınların çığlıkları yükseldi, küçük bir çocuk korkuyla ağlamaya başladı, halk sararmış yüzlerle aşçı kadının çevresine toplandı. Kalabalığın içinde en çok onun sesi duyuluyordu. </p>
				<p>“Ah, ah, kardeşlerim! Canım kardeşlerim! Ölmeme izin vermeyin! Canım kardeşlerim!..”</p>
				<p>Beş dakika sonra sokakta kimse kalmamıştı. Bir şarapnel parçasıyla kalçası kırılan aşçı kadını mutfağa götürmüşlerdi. Alpatıç, arabacısı, Ferapontov’un karısıyla çocukları ve kapıcı bodrumda oturmuş, etrafı dinliyorlardı. Top uğultusu, mermi vızıltısı ve bütün sesleri bastıran aşçı kadının acıklı iniltisi dinmiyordu. Hancının karısı kâh çocuğu sallıyor, avutuyor, kâh bodruma giren herkese sokakta kalan kocasının nerede olduğunu acıklı bir fısıltı ile soruyordu. Bodruma giren dükkâncı ona kocasının kalabalıkla birlikte Smolensk’in kutsal, mucize sahibi tasvirinin kaldırıldığı katedrale gittiğini söyledi.</p>
				<p>Ortalık kararınca top sesleri kesilmeye başladı, Alpatıç, bodrumdan çıktı, kapının eşiğinde durdu, gökyüzü dumanla kaplıydı. Yeniay tuhaf bir şekilde parlıyordu. Korkunç top gürlemelerinden sonra, şehrin üzerine, ayak seslerinin, iniltilerin, uzak haykırışların ve yangın çatırtılarının bozduğu bir sessizlik çökmüştü. Aşçı kadının iniltileri artık dinmişti. Sağda solda siyah duman sütunları yükseliyor ve dağılıyordu. Sokakta türlü üniformalar giymiş askerler, sıra halinde değil de, bozulan bir yuvanın karıncaları gibi, türlü yönlere koşuyorlardı. Alpatıç’ın gözü önünde bunların birkaçı Ferapontov’un avlusuna kaçıp girdi. Alpatıç, kapıya çıktı, bir alay, sıkışıp itişerek acele acele geriye doğru gidiyor, yolu kapatıyordu.</p>
				<p>Alpatıç’ı fark eden bir subay, “Şehir teslim ediliyor kaçın, kaçın!” dedi ve hemen askerlere dönerek haykırdı: “Evlere girmeyi gösteririm size!” </p>
				<p>Alpatıç eve döndü, arabacıya seslenerek hareket etmesini emretti. Alpatıç’ın ve arabacının arkasından Ferapontov’un evindekiler dışarı çıktı. Alacakaranlıkta iyice beliren dumanı, hatta alevleri görünce o zamana kadar ses çıkarmayan kadınlar yangına bakarak birden feryada başladılar. Sokağın öbür uçlarından aynı ağlamaların, onlara yanıt verir gibi, yinelendiği duyuldu. Alpatıç, arabacı ile çatı saçağı altında dolaşan dizginleri ve atların koşum kayışlarını titreyen elleriyle düzeltiyordu. </p>
				<p>Alpatıç, avlu kapısından hareket ederken Ferapontov’un açık dükkânında on kadar askerin yüksek sesle konuşarak torbalarını, çantalarını buğday unu ve ayçiçeği tohumuyla doldurduklarını gördü. O sırada sokaktan dönen Ferapontov, dükkâna giriyordu. Askerleri görünce bağırmak istedi, fakat birden durdu, saçlarını elleriyle tutarak ağlar gibi bir kahkaha salıverdi.</p>
				<p>“Hepsini götürün çocuklar! İblislere bir şey bırakmayın!” diye haykırdı, çuvalları yakalayarak sokağa fırlattı.</p>
				<p>Bazı askerler korkup kaçtı, bazıları torbalarını, çantalarını doldurmaya devam etti, Ferapontov, Alpetiç’i görerek ona döndü.</p>
				<p> “Rusya mahvoldu!” diye bağırdı. “Alpatıç! Mahvoldu! Kendim yakarım, mahvoldu...” </p>
				<p>Ferapontov, dışarı fırladı.</p>
				<p>Ardı arkası kesilmeyen askerler sokağın her tarafını tutmuşlardı, Alpatıç geçemedi, beklemek zorunda kaldı. Ferapontov’un karısı da çocuklarıyla bir talikaya oturmuş hareket edebilmek için fırsat bekliyordu.</p>
				<p>Artık büsbütün gece olmuştu. Gökte yıldızlar vardı, dumanla örtülü yeniay ara sıra parlıyordu. Askerlerle ve başka arabalarla yan yana ilerleyen Alpatıç’la hancının karısının arabaları Dinyeper’in inişinde durmak zorunda kaldılar. Arabaların durduğu dörtyol ağzının biraz ötesindeki sokakta bir ev ve bazı dükkânlar yanıyordu. Yangın artık sona eriyordu. Alev kâh sönüyor, kâh siyah dumanların içinde kayboluyor, kâh birden parlak bir ışıkla tutuşarak dörtyol ağzında biriken insanların yüzlerini şaşılacak derecede parlak bir şekilde aydınlatıyordu. Yangının önünden siyah insan şekilleri gelip geçiriyordu; kesilmeyen ateş çatırtıları arasından konuşmalar ve bağırmalar işitiliyordu. Yere inmiş olan Alpatıç, arabasına öyle çabuk yol verilemeyeceğini görünce yangını seyretmek için dönerek sokağa girdi. Askerler durmadan yangının çevresinde dolaşıyorlardı; Alpatıç iki askerle <em>friz</em><a class="si-noteref epub-type_noteref" href="#f78" id="ref_f78">78</a> kaputlu bir adamın yanan kütükleri yangından çıkarıp sokaktan yandaki avluya sürüklediklerini, başkalarının kucak kucak kuru ot taşıdıklarını gördü.</p>
				<p>Alpatıç, her tarafını alev sarmış bir ambarın karşısında duran büyük bir kalabalığa yaklaştı. Duvarlar ateş içindeydi, arka duvar yıkılmıştı, ince tahtadan çatı çökmek üzereydi, direkler alev almıştı. Belli ki halk çatının çökeceği anı bekliyordu. Alpatıç da bunu bekliyordu. Ansızın tanıdık bir ses duyuldu:</p>
				<p>“Alpatıç!” </p>
				<p>Alpatıç, genç Prens’in sesini neden sonra tanıdı.</p>
				<p> “Tanrım, Ekselans!” diye yanıt verdi. </p>
				<p>Prens Andrey, pelerinli, yağız bir atın üstünde kalabalığın ortasında durmuş, Alpatıç’a bakıyordu.</p>
				<p>“Burada ne arıyorsun?” diye sordu. </p>
				<p>Alpatıç, “Eks... Ekselans,” dedi ve hüngür hüngür ağlamaya başladı... “Eks... Eks... Mahvolduk mu yoksa? Baba...”</p>
				<p>Prens Andrey, “Ne arıyorsun burada?” diye tekrarladı.</p>
				<p>Bu sırada alev şiddetle parladı, Alpatıç’ın genç efendisinin sararmış, bitkin yüzünü aydınlattı. Alpatıç, nasıl gönderildiğini ve nasıl güçbela yola çıkabildiğini anlattı.</p>
				<p>“Nasıl, Ekselans, mahvolduk mu yoksa?” diye tekrar sordu.</p>
				<p>Prens Andrey yanıt vermedi, cep defterini çıkardı, dizini kaldırıp kopardığı bir kâğıdın üzerine kurşunkalemiyle yazmaya başladı. Kız kardeşine şunları yazdı:</p>
				<p>“Smolensk teslim ediliyor. Bir hafta içinde Lısiye Gori düşman tarafından işgal edilecek. Hemen Moskova’ya hareket edin. Yola çıkar çıkmaz Usviyaj’a bir adam gönderip bana bilgi ver.”</p>
				<p>Kâğıdı yazıp Alpatıç’a vererek Prens’in, Prenses’in ve öğretmeniyle birlikte oğlunun gidişiyle nasıl meşgul olunacağı, kendisine hemen nasıl bilgi verileceği hakkında sözlü emirler verdi. Bu emirleri daha bitirmemişti ki kurmay başkanı atlı olarak, yanındakilerle birlikte dörtnala ona doğru ilerledi.</p>
				<p>Kurmay başkanı bir Alman şivesiyle ve Prens Andrey’e yabancı gelmeyen bir sesle, “Siz albay mısınız?” diye bağırdı. “Yanınızda evleri yakıyorlar da siz duruyorsunuz? Bu ne demek? Siz sorumlusunuz.” Bu bağıran, şimdi birinci ordu piyade kıtaları sol kanat kurmay başkan yardımcısı olan Berg’di. </p>
				<p>Prens Andrey ona baktı, yanıt vermedi ve Alpatıç’a emir vermeye devam etti.</p>
				<p>“Ayın onuna kadar yanıt beklediğimi söyle, eğer ayın onunda hepsinin gittiğine dair haber alamazsam, her şeyi bırakıp kendim Lısiye Gori’ye gelmek zorunda kalacağım.”</p>
				<p>Berg, Prens Andrey’i tanıdı, “Ben, Prens, sadece emirleri yerine getirmek zorunda olduğum için böyle söylüyorum,” dedi, “çünkü aldığım emirleri ben her zaman harfi harfine yerine getiririm... Beni affedin, rica ederim,” diye özür diledi.</p>
				<p>Ateşin içinde bir çatırtı oldu. Sonra bir an içinde söndü; çatının altından siyah duman sütunları çıktı. Ama sonra ateşte daha korkunç bir çatırtı oldu ve yapı çöktü. </p>
				<p>Kalabalık, içindeki yanmış hububattan çörek kokusu gelen ambarın çöküşüyle bir anda, “Hurra!” diye gürledi. Bir alev parladı, yangının çevresindeki insanların heyecanlı, neşeli ve yorgun yüzlerini aydınlattı.</p>
				<p><em>Friz</em> kaputlu adam elini yukarı kaldırarak bağırdı:</p>
				<p>“Çok güzel! Mükemmel iş! Çocuklar, çok güzel.”</p>
				<p>“Bu mal sahibinin kendisi,” diye sesler duyuldu.</p>
				<p>Prens Andrey Alpatıç’a dönerek, “Evet,” dedi, “sana bütün söylediklerimi söyle.” </p>
				<p>Yanı başında sessizce duran Berg’e yanıt vermeksizin atını sürdü, sokağa doğru ilerledi.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f78"><a class="si-backref" href="#ref_f78">78</a><span class="si-footnote-text"> Bir çeşit havlı yün kumaş.</span></div>
				</div>
  </body>
</html>