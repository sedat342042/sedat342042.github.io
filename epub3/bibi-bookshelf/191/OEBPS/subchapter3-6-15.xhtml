<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-6-15">
<div class="html5_section">
				<h1 class="subchapter">XV</h1>
				
				<p class="margin">Depo, esirler ve mareşalin yük arabaları, Şamşevo köyünde durdu. Herkes çoban ateşlerinin etrafına toplatıldı. Piyer bir ateşe yanaştı, bir parça kızarmış et yedi ve sırtını ateşe vererek yatıp hemen uyudu; Borodino’dan sonra Mojaisk’teki gibi uyudu.</p>
				<p>Yine gerçekler rüyalarla karıştı; yine birisi (kendisi mi, başkası mı, her kimse) ona birtakım düşünceler, Mojaisk’te kendisine söylenen düşüncelere benzer düşünceler söyledi. </p>
				<p>“Hayat her şeydir. Hayat Tanrı’dır. Her şey yer değiştirir, hareket eder; bu hareket Tanrı’dır. Hayat var oldukça Tanrı’yı tanıma zevki de olacaktır. Hayatı sevmek Tanrı’yı sevmektir. Asıl güç ve kutsal olan bu hayatı tüm acılarıyla, suçsuz yere çekilen acılarla sevmektir.”</p>
				<p>Piyer, Karatayev’i hatırladı.</p>
				<p>Ansızın İsviçre’de kendisine coğrafya dersi veren, çoktan unuttuğu yumuşak tabiatlı yaşlı öğretmen, bütün canlılığıyla gözünün önüne geldi. “Dur bakalım,” dedi ihtiyar. Küreyi gösterdi Piyer’e. Bu küre, sınırları olmayan, canlı, titreyen bir küreydi. Kürenin bütün yüzü sıkıca birbirine temas eden damlalardan oluşuyordu. Bu damlalar durmadan kıpırdayıp yer değiştiriyordu, kâh birkaçı birleşip tek bir damla haline geliyor, kâh biri bölünüp birkaç damla oluyordu. Her damla yayılmaya, fazla yer kaplamaya çalışıyor ama aynı çabayı gösteren diğer damlalar onu sıkıştırıyor, bazen onu yok ediyor, bazen birleşiyorlardı.</p>
				<p>Yaşlı öğretmen, “İşte hayat,” dedi. </p>
				<p>Piyer, “Ne kadar basit ve açık,” diye düşündü. “Bunu daha önce neden bilmiyordum?”</p>
				<p>“Tanrı ortada; her damla onu mümkün olduğu kadar en büyük ölçülerde yansıtmak için genişlemeye çalışıyor. Yükseliyor, başka damlalarla karışıyor, sıkışıyor, yüzde kayboluyor, derine gömülüyor, sonra tekrar yüze çıkıyor.” İşte Karatayev akıp gitti. “<em>Vous avez compris, mon enfant,”</em><a class="si-noteref epub-type_noteref" href="#f531" id="ref_f531">531</a> dedi öğretmen.</p>
				<p><em>“Vous avez compris, sacré nom!”</em><a class="si-noteref epub-type_noteref" href="#f532" id="ref_f532">532</a> diye bağırdı biri; Piyer uyandı.</p>
				<p>Doğrulup oturdu. Ateşin önünde, az önce bir Rus askerini yerinden iten bir Fransız çömelmiş, harbiye geçirilmiş bir eti kızartıyordu. Sıvanmış kıllı kolları, damarlı, kısa parmaklı kırmızı elleri harbiyi maharetle çevirmekteydi. Kaşları çatıktı, kahverengi asık yüzü korların ışığında aydınlanmıştı. </p>
				<p>Arkasında ayakta duran bir askere dönerek, “<em>Ça lui est bien égal,”</em><a class="si-noteref epub-type_noteref" href="#f533" id="ref_f533">533</a> diye homurdandı...<em> “brigand. Va!”</em><a class="si-noteref epub-type_noteref" href="#f534" id="ref_f534">534</a> </p>
				<p>Asker, harbiyi çevirerek, Piyer’e somurtkanca bir göz attı. Piyer öteye dönerek gölgeli yere baktı. Bir Rus askeri, Fransız’ın itip yerinden attığı esir, ateşin yanında oturuyor, eliyle bir şeyi sıvazlıyordu. Yakından bakınca Piyer, askerin yanında kuyruğunu sallayarak oturan boz köpeği tanıdı.</p>
				<p>Piyer, “A, geldi mi?” dedi. “Ya Pla...”</p>
				<p>Sözünü bitiremedi. Ansızın, ağacın dibinde oturmuş kendisine bakan Platon, duyulan silah sesi, köpek uluması, yanından koşarak geçen Fransızların katı yüzleri, namlusundan duman çıkan tüfek, bu molada Karatayev’in yokluğu birbirine bağlanarak Piyer’in zihninde canlandı; Karatayev’in öldürüldüğünü anlamak üzereydi ama o anda, nereden çıktıysa, bir yaz mevsiminde bir Leh dilberiyle Kiev’deki evin balkonunda geçirdiği bir gecenin anısı canlandı içinde. Piyer, bu anıyı yine de bugünkü izlenimlerine bağlamadı, düşüncelerini izlemedi, bir sonuca varmadı, gözlerini kapadı; yaz tablosu, bir soğuk su banyosunun, titreyen bir mavi kürenin imgesine karıştı, kendini suya attı, su boyunu aştı.</p>
				<p>Güneş doğmadan, bağırış çağırışlarla, tüfek sesleriyle uyandı. Yanındaki Fransızlar kaçıyorlardı. </p>
				<p>İçlerinden biri, “<em>Les cosaques!”</em><a class="si-noteref epub-type_noteref" href="#f535" id="ref_f535">535</a> diye haykırdı, biraz sonra Piyer’in etrafını Rus yüzleri sardı.</p>
				<p>Piyer neler olduğunu anlayamadı uzun süre. Arkadaşları sevinç çığlıkları atıyorlardı. </p>
				<p>Yaşlı askerler Kazakları ve <em>hussar’</em>ları kucaklayıp ağlayarak, “Kardeşlerim! Dostlarım, yavrularım!” diye haykırıyorlardı. <em>Hussar’</em>lar ve Kazaklar esirlerin etrafına toplanmış onlara elbise, çizme, ekmek veriyorlardı. Piyer oturmuş hüngür hüngür ağlıyor, tek kelime konuşamıyordu; yanına ilk yaklaşan askeri kucakladı ve ağlayarak öptü.</p>
				<p>Dolohov harap evin kapısında duruyor, silahsızlandırılmış Fransız kafilelerini önünden geçiriyordu. Olup bitenler karşısında şaşkına dönen Fransızlar yüksek sesle konuşuyorlardı; ama kamçıyla hafifçe çizmelerine vurarak soğuk, cansız, iyi bir şey vaat etmeyen bakışlarla kendilerine bakan Dolohov’un yanından geçerlerken konuşmaları kesiliyordu.</p>
				<p>Öbür tarafta Dolohov’un Kazak’ı duruyor, esirleri sayarak her üç sayıda bir avlu kapısına tebeşirle bir çizgi çiziyordu. Dolohov esirleri sayan Kazak’a sordu:</p>
				<p>“Ne kadar?” </p>
				<p>Kazak cevap verdi:</p>
				<p>“İki yüzdeyim.”</p>
				<p>Dolohov Fransızlardan öğrendiği bir terimle, “<em>Filez, filez,” </em>dedi; geçen esirlerin gözleriyle karşılaşan bakışları müthiş bir parıltıyla yanıyordu.</p>
				<p>Denisov kalpağını çıkarmış, Petya Rostov’un cesedini bahçede kazılan bir çukura götüren Kazakları çatık bir yüzle izliyordu.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f531"><a class="si-backref" href="#ref_f531">531</a><span class="si-footnote-text"> Anladınız mı, çocuğum?</span></div>
					
						<div class="si-footnote html5_aside epub-type_footnote" id="f532"><a class="si-backref" href="#ref_f532">532</a><span class="si-footnote-text"> Anladınız mı kerata...</span></div>
					
						<div class="si-footnote html5_aside epub-type_footnote" id="f533"><a class="si-backref" href="#ref_f533">533</a><span class="si-footnote-text"> Ona göre hepsi bir... </span></div>
					
						<div class="si-footnote html5_aside epub-type_footnote" id="f534"><a class="si-backref" href="#ref_f534">534</a><span class="si-footnote-text"> Haydut... Geç!</span></div>
					
						<div class="si-footnote html5_aside epub-type_footnote" id="f535"><a class="si-backref" href="#ref_f535">535</a><span class="si-footnote-text"> Kazaklar.</span></div>
				</div>
  </body>
</html>