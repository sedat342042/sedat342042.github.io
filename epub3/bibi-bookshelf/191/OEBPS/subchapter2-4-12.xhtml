<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-4-12">
<div class="html5_section">
				<h1 class="subchapter">XII</h1>
				
				<p class="margin">Pelageya Danilovna’dan geri döndükleri zaman daima her şeyi gören, fark eden Nataşa öyle bir düzen kurmuştu ki kendisi Luiza İvanovna ile, Dimmler’le kızağa binmişler, Sonya da Nikolay’la hizmetçilerin bindiği kızağa oturmuştu.</p>
				<p>Nikolay dönüşte artık yarışmıyor, kızağı ölçülü sürüyordu. Bu acayip ay ışığında hep Sonya’yı süzüyor, bu her şeyi değiştiren ışıkta artık hiçbir zaman ayrılmamaya karar verdiği önceki ve şimdiki Sonya’yı kaşlarının ve bıyıklarının altında arıyordu. Ona bakıyor, onu tanıyınca dudaklarında hâlâ mantar kokusuyla karışık bir öpücük duyarak soğuk havayı ciğerlerine dolduruyor, uzaklaşan toprağa, parlak gökyüzüne bakıp kendini yine sihirli bir ülkede hissettiriyordu.</p>
				<p>“Sonya, iyi misin?” diye soruyordu arada.</p>
				<p>“Evet,” diyordu Sonya, “ya sen?”</p>
				<p>Yolun yarısında, dizginleri arabacıya verdi, bir dakika için Nataşa’nın kızağına koştu, dirseğe çıktı. Fısıldayarak Fransızca, “Nataşa,” dedi, “biliyor musun, ben Sonya için karar verdim.”</p>
				<p>Nataşa, yüzü birden sevinçle ışıldayarak, “Söyledin mi ona?” diye sordu. </p>
				<p>“Ah, bu bıyıklarla, bu kaşlarla ne acayipsin Nataşa! Sevindin mi?”</p>
				<p>“O kadar sevindim, o kadar sevindim ki! Sana kızmıştım zaten, sana söylemedim ama ona kötü davrandın sen. Öyle cevher ki o, <em>Nicolas</em>. Ne kadar sevindim! Bazen kötülüğüm tutar ama Sonya’sız mutlu olmaktan utanıyordum,” dedi Nataşa, “şimdi o kadar mutluyum ki, hadi koş onun yanına.”</p>
				<p>Nikolay hep kız kardeşine bakarak ve onda, yeni, çekici, yumuşak bir şey, daha önce hiç görmediği bir şey keşfederek, “Hayır, dur, ah ne gülünçsün,” dedi, “Nataşa, etrafta sihirli bir hal var ha?”</p>
				<p>“Evet,” diye yanıt verdi Nataşa, “çok iyi ettin.”</p>
				<p>Nikolay, “Onu daha önce de şimdi gördüğüm gibi görseydim,” diye düşündü, “ne yapmam gerektiğini çoktan sorar, emredeceği şeyi yapardım, her şey iyi olurdu.”</p>
				<p>“Memnunsun, iyi ettim demek?”</p>
				<p>“Ah, hem de ne kadar iyi! Geçende annemle bu yüzden aramız açıldı. Annem, o, senin üstüne düşüyor, dedi. Bu nasıl söylenir? Az kalsın annemle kavga ediyordum. Onun için kimsenin kötü bir şey söylemesine, düşünmesine izin vermem, çünkü o yalnızca iyidir.”</p>
				<p>Doğru söylediğine emin olmak için Nikolay kız kardeşinin yüzündeki ifadeyi bir kez daha gözden geçirerek, “O kadar iyi mi?” dedi, çizmelerini gıcırdatarak dirsekten atladı, kendi kızağına koştu. Orada hep o bıyıklı, parlak gözlü, samur başlığının altından bakan mutlu, gülümseyen Çerkez oturuyordu; bu Çerkez, Sonya idi, bu Sonya mutlaka onun gelecek mesut ve sevgili karısı olacaktı.</p>
				<p>Eve gelip Melükovlarda nasıl vakit geçirdiklerini Kontes’e anlattıktan sonra genç kızlar odalarına çekildiler. Soyunarak, ama mantar bıyıklarını silmeden, konuşup uzun zaman oturdular. Evlilikte nasıl yaşayacaklarından, kocalarının onlarla nasıl iyi geçineceklerinden, nasıl mutlu olacaklarından söz ettiler. Nataşa’nın masasında Dunyaşa’nın daha akşamdan hazırladığı aynalar duruyordu. </p>
				<p>Nataşa kalkıp aynalara yaklaşarak, “Yalnız, bütün bunlar ne zaman olacak? Korkuyorum ki hiçbir zaman... Ne kadar iyi olurdu, ne kadar!” dedi. </p>
				<p>Sonya, “Otur, Nataşa, belki onu görürsün,” dedi. Nataşa mumu yaktı, oturdu. Kendi yüzünü görünce, “Bıyıklı birini görüyorum,” dedi. </p>
				<p>Dunyaşa, “Gülmemek lazım, küçükhanım,” dedi.</p>
				<p>Nataşa Sonya’nın ve oda hizmetçisinin yardımıyla aynayı ayarladı; sonra ciddi bir yüzle sustu. Aynalarda sıra sıra uzanıp giden mumlara bakıp (dinlediği hikâyelere göre) bu sonuncu, birleşmiş, bulanık karede kâh bir tabut, kâh “onu”, Prens Andrey’i göreceğini sanarak uzun zaman oturdu. Ama en küçük bir lekeyi, bir insan yüzü veya bir tabut olarak yorumlamaya onca hazır olmasına karşın hiçbir şey görmedi. Görmeyince gözlerini kırparak aynadan uzaklaştı.</p>
				<p>“Neden başkaları görüyor da ben göremiyorum?” dedi. “Hadi sen otur Sonya; bugün mutlaka aynalar sana lazım, hiç olmazsa benim için. Bugün o kadar korkuyorum ki!”</p>
				<p>Sonya aynanın önüne oturdu, onu düzeltti ve bakmaya başladı.</p>
				<p>Dunyaşa yavaşça, “Bakın Sofya Aleksandrovna mutlaka görecek,” dedi, “ama siz hep gülüyorsunuz.”</p>
				<p>Sonya bu sözleri duydu, Nataşa’nın yavaşça söylediği şu sözleri de duydu:</p>
				<p>“Onun göreceğini ben de biliyorum; geçen yıl da görmüştü.”</p>
				<p>Üç dakika kadar hepsi sustu. “Muhakkak,” diye fısıldadı Nataşa ama sözünü bitiremedi... Sonya birden tuttuğu aynayı çekti, gözlerini eliyle kapadı.</p>
				<p>“Ah, Nataşa!” dedi.</p>
				<p>Nataşa aynayı tutarak haykırdı:</p>
				<p>“Gördün mü? Gördün mü? Ne gördün?”</p>
				<p>Sonya bir şey görmemiş, Nataşa’nın “muhakkak”ını duyunca kalkmak istemişti... Ne Dunyaşa’yı ne de Nataşa’yı aldatmak istemiş, oturmak ona güç gelmişti. Gözlerini kapadığı zaman nasıl ve niçin bağırdığını kendisi de bilmiyordu.</p>
				<p>Nataşa onun elini tutarak, “Gördün mü onu?” diye sordu.</p>
				<p>Sonya “onu” sözünden Nataşa’nın Nikolay’ı mı, Andrey’i mi kastettiğini daha anlamadan, elinde olmayarak, “Evet, dur... Ben... onu gördüm,” dedi.</p>
				<p>Kafasında şu düşünce parlayıp söndü: “Neden gördüm demeyeyim? Başkaları, görüyor ya! Görüp görmediğimi kim kanıtlayacak sanki?” </p>
				<p>“Evet, onu gördüm,” dedi.</p>
				<p>“Nasıl gördün? Ayakta mı, yatarken mi?”</p>
				<p>“Hayır, gördüm... Önce bir şey yoktu, bir de baktım ki yatıyor.”</p>
				<p>Nataşa gözlerini korkuyla dostuna dikerek, “Andrey yatıyor mu? Hasta mı?” diye sordu.</p>
				<p>“Hayır, tersine, tersine, yüzü neşeli, bana doğru döndü.”</p>
				<p>Bunları söylerken ona, söylediklerini gerçekten görmüş gibi geliyordu.</p>
				<p>“E, sonra Sonya?”</p>
				<p>“İyi göremedim, mavi ve kırmızı bir şey...”</p>
				<p>Nataşa, “Sonya! Ne zaman dönecek? Onu ne zaman göreceğim! Tanrım, onun için, kendim için ne kadar korkuyorum, her şeyden korkuyorum,” dedi ve Sonya’nın teselli edici sözlerine yanıt vermeden yatağa uzandı, mum söndürüldükten sonra uzun zaman gözleri açık, kımıldamadan yatakta ayın soğuk ışığına baktı.</p>
				</div>
  </body>
</html>