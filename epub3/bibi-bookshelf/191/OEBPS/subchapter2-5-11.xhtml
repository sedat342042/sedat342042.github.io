<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-5-11">
<div class="html5_section">
				<h1 class="subchapter">XI</h1>
				
				<p class="margin">Anatol Kuragin Moskova’da yaşıyordu. Çünkü babası yılda yirmi bin rubleden fazla para harcadığı, bir o kadar da borç aldığı (bunu alacaklılar babasından istiyorlardı) Petersburg’dan onu buraya yollamıştı.</p>
				<p>Babası oğluna son kez borcunun yarısını ödeyeceğini söylemişti ama şu şartla: Ona sağladığı başkomutan yaverliğiyle Moskova’ya gidecek ve orada artık kendine zengin bir kız bulmaya çalışacaktı. Oğluna Prenses Mariya’yla Jüli Karagina’yı işaret etmişti.</p>
				<p>Anatol razı olmuş, Moskova’ya gelerek Piyer’i bulmuştu. Piyer Anatol’u önce istemeye istemeye kabul etmiş, sonra ona alışmıştı; ara sıra onunla içki âlemlerine gidiyor, borç diyerek ona para veriyordu.</p>
				<p>Anatol, Şinşin’in onun için haklı olarak söylediği gibi, geldi geleli bütün Moskovalı kadınları, özellikle, onları ihmal ettiği, Çingeneleri ve başlarında yakın ilişki içinde bulunduğu <em>Mademoiselle Georges</em>’un olduğu Fransız aktrislerini onlara tercih ettiği için çıldırtıyordu. Danilov’un ve Moskova’nın diğer keyif adamlarının içki âlemlerini kaçırmaz, bütün gece içer, herkesi sarhoş ettiği halde o içer, sosyetenin bütün gecelerinde, balolarında bulunurdu. Onun Moskovalı kadınlarla birkaç entrikasını anlatırlardı; balolarda birkaçına birden kur yapardı. Ama kızlara, hele çoğu çirkin olan evlenme yaşı gelmiş zengin kızlara yanaşmazdı. Şu da var ki, Anatol (en yakın dostlarından başka hiç kimse bunu bilmezdi) iki yıl önce evlenmişti. İki yıl önce alayı Polonya’da karargâh kurduğu zaman zengin olmayan bir Polonyalı <em>Pomeşçik</em><a class="si-noteref epub-type_noteref" href="#f599" id="ref_f599">599</a> Anatol’u kızıyla evlendirmişti.</p>
				<p>Anatol, karısını çok çabuk bırakmış, kayınpederine göndermeye söz verdiği paraya karşılık kendisini bekâr göstermek hakkını elde etmişti.</p>
				<p>Anatol, durumundan, kendinden ve başkalarından her zaman memnundu. Yaşadığından başka türlü yaşamasına olanak olmadığına ve hayatında hiçbir zaman kötü bir şey yapmadığına bütün varlığıyla inanmıştı. Ne hareketlerinin başkalarını nasıl etkileyebileceğini ne de bu veya şu hareketinin nereye varabileceğini düşünebilecek haldeydi. Nasıl ördek suda yaşamak üzere yaratılmışsa, onu da Tanrı otuz bin rublelik bir gelirle yaşaması ve sosyetede her zaman yüksek bir yer bulması için yaratmıştı. Buna öyle inanmıştı ki ona bakarak başkaları da böyle düşünür olmuştu. Ne sosyetede yüksek yer ne de şüphesiz ki ödememek üzere önüne gelenden (kim olursa olsun) borç aldığı paralar ondan esirgeniyordu.</p>
				<p>Kumarcı değildi; hiç değilse kazanmayı hiçbir zaman istememişti. Onurlu değildi. Onun için ne düşünülürse düşünülsün aldırış etmezdi. Mevki düşkünlüğüyle daha az suçlandırılabilirdi. Birkaç defa kariyerini bozmuş, babasını kızdırmıştı; her türlü şeref ve itibarla alay ederdi. Cimri değildi, kimsenin isteğini geri çevirmezdi. Sevdiği tek şey vardı: eğlence ve kadın. Bu zevklerde, ona göre, bayağı hiçbir şey olmadığına göre onun zevklerinin tatmininden başkalarına ne zarar geleceğini de düşünemediği için içinden kendini kusursuz bir insan sayar, alçakları, kötü insanları yürekten hor görür, vicdanı rahat, başı dik gezerdi.</p>
				<p>Zevkperestlerde, bu erkek Maria Magdalena’larda, tıpkı kadın Magdalena’larda olduğu gibi aynı af ümidine dayanan, masumluklarına inanmaktan gelen içsel bir duygu vardır. “Onun her şeyi affedilecektir, çünkü o çok sevmiştir, ötekinin de her şeyi affedilecektir, çünkü o çok eğlenmiştir.”</p>
				<p>Sürüldükten ve İran maceralarından sonra bu yıl yine Moskova’da görünen, parlak, kumarlı, sefih bir hayat yaşayan Dolohov, eski Petersburg arkadaşı Kuragin’le sıkı fıkı olmuştu, kendi amaçları için ondan yararlanıyordu.</p>
				<p>Anatol, Dolohov’u zekâsı ve yiğitliği dolayısıyla candan severdi. Zengin delikanlıları kendi kumar meclisine çekmek ve yemlemek için ada, asalete, Anatol Kuragin’in tanıdıklarına ihtiyacı olan Dolohov, hissettirmeden ondan yararlanır, onunla eğlenirdi. Anatol hesap işi için ona lüzumlu olmaktan başka, başkalarının iradesine hükmetme işi de Dolohov için bir zevk, bir alışkanlık, bir ihtiyaçtı.</p>
				<p>Nataşa, Kuragin’i çok etkilemişti. Tiyatrodan sonra yemekte işten anlayan bir adam edasıyla Dolohov’un karşısında onun kollarının, omuzlarının, ayaklarının muhteşemliğini uzun uzun anlattı, ona kur yapma kararını açtı. Bu kurun nereye varabileceğini Anatol düşünemiyor, anlayamıyordu. Hiçbir hareketinin nereye varacağını hiçbir zaman düşünmediği gibi.</p>
				<p>“Güzel, kardeşim ama bizim için değil,” dedi Dolohov.</p>
				<p>Anatol, “Kız kardeşime onu öğle yemeğine çağırmasını söyleyeceğim,” dedi, “ha, ne dersin?”</p>
				<p>“Sen iyisi mi evlenmesini bekle...”</p>
				<p>“Biliyor musun,” dedi Anatol, “<em>J’adore les petites filles:</em><a class="si-noteref epub-type_noteref" href="#f600" id="ref_f600">600</a> Neredeyse kendini kaybedecek.”</p>
				<p>Anatol’un evli olduğunu bilen Dolohov, “Sen artık bir kez <em>petite fille</em><a class="si-noteref epub-type_noteref" href="#f601" id="ref_f601">601</a> ele geçirdin,” dedi, “bak!”</p>
				<p>Anatol, “İki defa olmaz demek! Ha?” diyerek tatlı tatlı güldü.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f599"><a class="si-backref" href="#ref_f599">599</a><span class="si-footnote-text"> Toprak sahibi, derebeyi. (Ç.N.)</span></div>
					
						<div class="si-footnote html5_aside epub-type_footnote" id="f600"><a class="si-backref" href="#ref_f600">600</a><span class="si-footnote-text"> Küçük kızlara bayılırım. </span></div>
					
						<div class="si-footnote html5_aside epub-type_footnote" id="f601"><a class="si-backref" href="#ref_f601">601</a><span class="si-footnote-text"> Küçük kız. </span></div>
				</div>
  </body>
</html>