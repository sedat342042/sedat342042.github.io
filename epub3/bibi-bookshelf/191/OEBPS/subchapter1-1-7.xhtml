<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-7">
<div class="html5_section">
				<h1 class="subchapter">VII</h1>
				
				<p class="margin">Prens Vasiliy, biricik oğlu Boris için kendisine ricada bulunan Prenses Drubetskaya’ya Anna Pavlovna’nın davetinde verdiği sözü yerine getirmişti.</p>
				<p>Boris’in işi İmparator’a arz edilmiş ve o asteğmen olarak Semyonovski Muhafız Alayı’na nakledilmişti. Ama, Anna Mihailovna’nın bütün çabasına, entrikalarına rağmen Boris, emir subaylığına ya da Kutuzov’un korumasında bir göreve atanmamıştı. Anna Pavlovna’nın davetinden bir süre sonra Anna Mihailovna Moskova’ya dönmüş, doğruca, Moskova’da yanlarında kaldığı ve daha geçenlerde orduya katılan, çok geçmeden de muhafız asteğmenliğine yükselen, tapınırcasına sevdiği Borisçiğinin büyüdüğü, senelerce yanında yaşadığı zengin akrabaları Rostovların evine inmişti. Muhafız Alayı 10 Ağustos’ta Petersburg’dan artık ayrılmıştı; giyim işi için Moskova’da kalan oğlunun yolda, Radzivilov’da ona yetişmesi gerekiyordu.</p>
				<p>Rostovlarda Natalyaların, Anna ile küçük kızın isim günleri kutlanıyordu. Kontes Rostova’nın bütün Moskova’da bilinen Povarskaya’daki büyük evine ziyaretçi taşıyan altı atlı arabalar sabahtan beri ardı arkası kesilmeden gidip geliyordu.</p>
				<p>Kontes, güzel büyük kızı ve durmadan yenileri gelen misafirleriyle salonda oturuyordu.</p>
				<p>Kontes zayıf yüzlü, Doğulu izlenimi veren, kırk beş yaşlarında, on ikiye varan çocuklarıyla yıpranmış görünen bir kadındı. Güçsüzlüğünün hareketlerine ve konuşmasına verdiği ağırlık saygı uyandırıyordu. Prenses Anna Mihailovna Drubetskaya orada evin kadını gibi oturuyor, misafirleri kabul ediyor, onlarla konuşup ilgileniyordu. Gençler arka odalardaydı, misafirleri karşılamaya gerek duymuyorlardı. Kont misafirleri karşılıyor, uğurluyor, herkesi yemeğe buyur ediyordu.</p>
				<p>“Kendi hesabıma da, isim günleri kutlanan sevgililerin hesabına da size çok, çok minnettarım, <em>ma chère</em>, yahut <em>mon cher</em> (ayrıksız, kendisinden yüksek olsun, aşağı olsun herkese <em>ma chère</em> ya da <em>mon cher</em> derdi) yemeğe gelmezseniz beni gücendirirsiniz, <em>mon cher</em>, bütün aile adına yürekten rica ederim, <em>ma chère</em>.” Bu sözleri dolgun, şen ve iyice tıraş olmuş yüzünde hep aynı ifadeyle, aynı güçlü el sıkışıyla, yinelenen kısa reveranslarla herkese söylüyordu. Kont, bir misafir uğurlayınca salonda bir erkek veya kadının yanına döner, bir koltuk çekip oturur, yaşamayı seven ve bilen bir adam tavrıyla ayaklarını erkekçe açar, ellerini dizlerine koyarak anlamlı anlamlı başını sallar, havaya dair tahminler yürütür, sağlık öğütleri verir, bazen Rusça, bazen çok kötü ama serbest konuştuğu bir Fransızca ile söyler, sonra yorgun, ama ödevini yerine getirmekte sağlam bir adam tavrıyla çıplak başındaki seyrek beyaz saçları düzelterek yine misafir uğurlamaya gider, yine gelenleri yemeğe buyur ederdi. Bazen sofradan dönerken çiçeklikten, hizmetçi dairesinden, seksen kişilik sofra takımıyla donatılan masanın bulunduğu büyük mermer salona geçer, gümüş ve porselen takımları taşıyan, masaları yerleştiren, damasko masa örtülerini yayan hizmetçilere bakar, kâhyası asilzade Dimitri Vasilyeviç’i yanına çağırır ve derdi ki:</p>
				<p>“Aman Mitenka, her şeyin mükemmel olmasına dikkat et.” Açılır kapanır masaya memnun memnun bakarak eklerdi: “Hah şöyle. İşin başı servis. İyi, iyi...”</p>
				<p>Sonra memnun, içini çekerek salona dönerdi.</p>
				<p>Kontes’in iriyarı uşağı salonun kapısından girerek kalın sesiyle haber verdi:</p>
				<p>“Mariya Lvovna Kuragina kızıyla birlikte geldiler.”</p>
				<p>Kontes bir an düşündü. Kocasının resmini taşıyan altın bir enfiye kutusundan bir çekimlik alarak, “Bu ziyaretçiler de canımı sıktı,” dedi. “Neyse, onu son olarak kabul edeceğim; çok kibirli bir şey. Buyursunlar.”</p>
				<p>Bu son sözü hüzünlü sesle, sanki uşağa “Öldürün beni artık” der gibi söylemişti.</p>
				<p>Uzun boylu, şişman, kurumlu bir kadın ablak ve güler yüzlü kızıyla elbiselerini hışırdatarak salona girdi.</p>
				<p>“<em>Chère comtesse, il y a si longtemps... elle a été alitée la pauvre enfant... au bal des Razoumowsky... et la comtesse Apraksine... j’ai été si heureuse...</em>”<a class="si-noteref epub-type_noteref" href="#f118" id="ref_f118">118</a></p>
				<p>Birbirini bastıran, elbise hışırtıları ve sandalye gürültüleriyle karışan hararetli kadın sesleri duyuldu. Tam, ilk fırsatta ayağa kalkmak, elbiseleri hışırdatmak, <em>“Je suis bien charmée; la santé de maman... et la comtesse Apraksine,”</em><a class="si-noteref epub-type_noteref" href="#f119" id="ref_f119">119</a> demek ve tekrar elbiseleri hışırdatıp sofaya çıkmak, kürk ya da pelerini giymek ve çıkıp gitmek zamanlarında girişilecek konuşma başladı. Söz, şehrin o günlerde en çok konuşulan konusu, tanınmış zengin ve Yekaterina devrinin yakışıklı adamı yaşlı Kont Bezuhov’un hastalığı ve Anna Pavlovna Şerer’in davetinde kabalıklar eden oğlu Piyer’den açıldı.</p>
				<p>Misafir hanım, “Zavallı Kont’a çok acıyorum,” dedi, “sağlığı zaten kötü; şimdi bir de oğlunun verdiği üzüntü. Bu onu öldürecek!”</p>
				<p>“Ne olmuş?” diye Kontes, Kont Bezuhov’un üzüntüsünün nedenini on beş defa dinlediği halde ziyaretçinin neden söz ettiğini bilmiyormuş gibi sordu.</p>
				<p>Misafir hanım, “İşte,” dedi, “şimdiki terbiye! Bu delikanlı daha yurtdışındayken kendi havasına bırakılmıştı. Şimdi Petersburg’da öyle çirkin işler yapmış ki diyorlar, oradan onu polis zoruyla çıkarmışlar.”</p>
				<p>“Anlatsanıza!” dedi Kontes.</p>
				<p>“Arkadaşları kötü,” diye Prenses Anna Mihailovna söze karıştı. “Prens Vasiliy’in oğlu, o, bir de Dolohov adında birisi; neler yapmışlar neler. İkisi bunun acısını çekti. Dolohov’un rütbesi alındı, Bezuhov’un oğlu Moskova’ya sürüldü. Anatol Kuragin’e gelince; babası nasılsa işi örtbas etti. Ama onu da Petersburg’dan uzaklaştırdılar.”</p>
				<p>Kontes, “Ne yapabilirlerdi sanki?” dedi.</p>
				<p>Misafir hanım, “Haydut bunlar; hele Dolohov. Mariya İvanovna Dolohova’nın oğludur. Anası saygıdeğer bir kadın, ama ne çare? Düşünün bir; üçü ellerine bir yerden bir ayı geçirmişler, onu arabaya almışlar, aktrislere götürüyorlarmış. Zabıta onları durdurmak için koşmuş. Komiseri yakalamışlar, ayıyla sırt sırta bağlayarak Moyka’ya koyuvermişler; ayı yüzmeye başlamış, komiser de sırtında.”</p>
				<p>“Komiserin hali görülecek şeymiş, <em>ma chère</em>,” diye Kont gülmekten katılarak haykırdı.</p>
				<p>“Ah, ne kötü! Gülünecek şey mi bu, Kont?”</p>
				<p>Ama kadınlar da gülmekten kendilerini alamamışlardı.</p>
				<p>Misafir devam etti:</p>
				<p>“Biçareyi zor kurtardılar. Kont Kiril Vladimiroviç Bezuhov’un oğlu işte böyle akıllıca eğleniyor! Oysa onun için güzel şeyler söylüyorlardı. İşte Batılı terbiyenin sonu. Öyle sanıyorum ki zengin olmasına rağmen, onu burada kimse kabul etmeyecek. Bana takdim etmek istediler. Kesin olarak reddettim; kızlarım var.”</p>
				<p>Kontes, dinlemiyormuş gibi bir tavır takınan genç kızdan misafir hanıma doğru eğilerek sordu:</p>
				<p>“Neden bu delikanlı için o kadar zengindir diyorsunuz? Kont Bezuhov’un bütün çocukları evlilik dışıdır. Sanırım... Piyer de öyle.”</p>
				<p>Misafir elini salladı:</p>
				<p>“Yirmi kadar evlilik dışı çocuğu var sanıyorum.”</p>
				<p>Prenses Anna Mihailovna, belli ki, büyüklerle tanışıklığı olduğunu, sosyetenin içyüzünü bildiğini göstermek için söze karıştı. Anlamlı anlamlı, “Sorun şu,” dedi, “Kont Kiril Vladimiroviç’in ünü malum... Çocuklarının sayısını bile unuttu, ama Piyer’i severdi.”</p>
				<p>Kontes, “Zavallı ihtiyar,” dedi, “daha geçen yıl ne kadar iyiydi. Böyle güzel bir erkek görmedim.”</p>
				<p>Anna Mihailovna, “Şimdi çok bozuldu,” dedi. “Şunu söylemek istiyorum,” diye sözüne devam etti. “Prens Vasiliy karısı tarafından bütün servetin doğrudan doğruya mirasçısıdır. Ama Piyer’i babası çok severdi. Onunla yakından ilgilenmiştir. Hükümdara da yazmıştır... Öyle ki, eğer ölecek olursa (artık bu her an bekleniyor, <em>Lorrain</em> de Petersburg’dan geldi) bu büyük servet Piyer’e mi, Prens Vasiliy’e mi, kime kalacak, bunu kimse bilmiyor. Kırk bin nüfus<a class="si-noteref epub-type_noteref" href="#f120" id="ref_f120">120</a> ve milyonlar. Çok iyi biliyorum bunu, çünkü Prens Vasiliy kendisi söyledi bana. Sonra Kiril Vladimiroviç tarafından küçük kuzenim de olur. Boris’in de vaftiz babasıdır,” diye bunu önemli saymıyormuş gibi ekledi.</p>
				<p>Misafir, “Prens Vasiliy dün Moskova’ya geldi; denetime gidiyormuş, öyle duydum,” dedi.</p>
				<p>“Evet, ama <em>entre nous</em><a class="si-noteref epub-type_noteref" href="#f121" id="ref_f121">121</a> bu bir bahane. Sırf Kiril Vladimiroviç için geldi. Ağır hasta olduğunu duyduğu için,” dedi Prenses.</p>
				<p>Kont, “Ama <em>ma chère</em>,” dedi. “Bu çok hoş bir muziplik (yaşlı misafirin onu dinlemediğini görünce genç kızlara döndü), komiserin hali görülecek şeydi, gözümün önüne getiriyorum da.”</p>
				<p>Polis komiserinin el sallamasını taklit ederek, her zaman iyi yiyen içen insanlar gibi şişman bedenini baştan ayağa sarsan gevrek ve güçlü bir kahkahayla yine gülmeye başladı.</p>
				<p>“E, yemeğe bekleriz,” dedi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f118"><a class="si-backref" href="#ref_f118">118</a><span class="si-footnote-text"> Sevgili Kontes, ne zamandan beri... zavallıcık yataktaydı... Razumovskilerin balosundan... ve Kontes Apraksin... o kadar sevindim ki...</span></div>
					
						<div class="si-footnote html5_aside epub-type_footnote" id="f119"><a class="si-backref" href="#ref_f119">119</a><span class="si-footnote-text"> Çok memnunum, annemin sıhhati... ve Kontes Apraksin.</span></div>
					
						<div class="si-footnote html5_aside epub-type_footnote" id="f120"><a class="si-backref" href="#ref_f120">120</a><span class="si-footnote-text"> Toprağa bağlı köylüler.</span></div>
					
						<div class="si-footnote html5_aside epub-type_footnote" id="f121"><a class="si-backref" href="#ref_f121">121</a><span class="si-footnote-text"> Laf aramızda.</span></div>
				</div>
  </body>
</html>