<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-2-16">
<div class="html5_section">
				<h1 class="subchapter">XVI</h1>
				
				<p class="margin">Nisan ayında kıtalar, imparatorun orduya geleceği haberiyle canlanmışlardı. Hükümdarın Bartenstein’da yaptığı teftişte bulunmak Rostov’a nasip olmadı: Pavlogradlılar Bartenstein’ın çok ilerisinde ileri karakollardaydılar.</p>
				<p>Açık ordugâh kurmuşlardı. Denisov’la Rostov askerlerin onlara kazdıkları, üstleri çalı çırpıyla, çimle örtülü bir oyukta oturuyorlardı. Oyuk, o zamanlar moda olan şu usulle yapılmıştı: Genişliği bir buçuk, derinliği iki ve uzunluğu üç arşın olan bir çukur kazılıyordu. Çukurun bir ucuna basamaklar yapılıyor ve bu bir çıkış yeri, bir sahanlık işlevi görüyordu, çukurun kendisiyse bir oda gibiydi; burada, süvari bölüğü komutanı gibi şanslı olanlarınkinde, basamakların bulunduğu tarafın karşısında, kazıkların üstünde bir tahta dururdu: Bu da masaydı. Çukurun iki yanı boyunca bir arşın uzunluğunda toprak çıkarılmıştı ki, bu da iki karyolayla divanlardı. Dam, ortada ayakta durulabilecek bir şekilde yapılmıştı; karyolalardaysa, masadan yana yaklaşılırsa, oturmak bile mümkündü. Süvari Bölüğü’nün askerleri kendisini sevdikleri için lüks yaşayan Denisov’un oyuğunda damın alınlığına bir de tahta konmuştu, bu tahtada kırık fakat yapıştırılmış bir de cam vardı. Çok soğuk olduğu zaman basamakların üstüne (savaşın bu kısmına Denisov’un taktığı isme göre: salona) askerlerin yaktığı ateşten alınarak bükülmüş sac bir levhada köz getiriliyordu ve öyle sıcak oluyordu ki burada Denisov’la Rostov’u görmeye gelen subaylar bir gömlekle oturuyorlardı.</p>
				<p>Nisan ayında Rostov nöbetçiydi. Uykusuz geçen bir geceden sonra, sabahın saat sekizinde eve dönmüş, ateş getirmelerini emretmiş, yağmurdan ıslanan çamaşırlarını değişmiş, Tanrı’ya dua etmiş, çayını içmiş, ısınmış, köşesindeki eşyaları ve masadakileri düzenlemiş, rüzgârdan kararmış yüzüyle, sırtında bir tek gömlek, elleri başının altında sırtüstü uzanmıştı. Son keşif görevine karşılık bugünlerde terfi ettirilmesi gerektiğini aklından tatlı tatlı geçiriyor, Denisov’u bekliyordu. Canı onunla konuşmak istiyordu.</p>
				<p>Kulübenin arkasından Denisov’un öfkeli haykırışı duyuldu. Rostov onun kime çıkıştığını görmek için pencereye sokuldu, bölük emini Topçeyenko’yu gördü.</p>
				<p>“Ben sana bu ne olduğu belirsiz Meryem kökünü onlara yedirme diye emretmiştim!” diye haykırıyordu Denisov, “Ama Lazarçuk’un tarladan bunları taşıdığını kendim gördüm.”</p>
				<p>Bölük emini yanıt verdi:</p>
				<p>“Ben de emir verdim, komutanım ama dinlemiyorlar.”</p>
				<p>Rostov tekrar karyolasına uzandı, keyifle düşünmeye başladı: “Varsın uğraşıp dursun, ben işimi bitirip uzanmışım, ne âlâ!” Bölük emininkinden başka Lavruşka’nın, Denisov’un bu açıkgöz, hilekâr uşağının sesini de yattığı yerden duyuyordu. Lavruşka erzak almaya gittiğinde gördüğü sığır eti ve peksimet götüren bir nakliye koluna dair bir şeyler anlatıyordu.</p>
				<p>Kulübenin arkasından tekrar Denisov’un uzaklaşan sesi ve şu sözleri geldi: “İkinci takım, at bin!”</p>
				<p>“Nereye gidiyorlar?” diye düşündü Rostov.</p>
				<p>Beş dakika sonra Denisov kulübeye girdi, çamurlu ayaklarıyla karyolanın üstüne çıktı, piposunu öfkeli öfkeli içiyordu, bütün eşyalarını darmadağın etti, kırbacını ve kılıcını aldı, oyuktan çıkmaya başladı. Rostov’un, “Nereye?” sorusuna işi olduğunu söyleyerek öfkeyle ve baştan savma yanıt verdi. Çıkarken, “İşimi Tanrı ve büyük Hükümdar takdir etsin!” dedi ve Rostov birkaç atın kulübenin arkasında çamurda ayak şapırdattıklarını duydu. Rostov, Denisov’un nereye gittiğini öğrenmeyi düşünmedi bile. Köşesinde ısınarak uyudu, kulübeden ancak akşama doğru çıktı. Denisov daha gelmemişti. Akşam almış yürümüştü; komşu oyuğun yanında iki subayla bir junker gülerek yumuşak ve çamurlu yere turplar dikip çelik çomak oynuyorlardı. Rostov onlara katıldı. Oyunun orta yerinde subaylar kendilerine doğru yaklaşan yük arabaları gördüler. Arabaların peşinden zayıf beygirlere binmiş on beş <em>hussar</em> geliyordu. <em>Hussar</em>’ların korumasındaki yük arabaları istinat karakoluna yaklaştılar, bir yığın <em>hussar</em> etraflarını çevirdi. </p>
				<p>Rostov, “Denisov boyuna ne üzülüp duruyordu,” dedi, “işte erzak geldi.”</p>
				<p>Subaylar, “Sahi!” dediler. “Sahi, sahi askerler sevinecek!” <em>Hussar</em>’ların hemen arkasından Denisov geliyordu, yanında bir şeyler konuştuğu iki piyade subayı vardı. Rostov onu karşılamaya gitti. </p>
				<p>Piyade subaylarından biri, öfkelenmiş görünen zayıf, kısa boylu bir adam, “Ben size önceden haber veriyorum, Komutanım,” diyordu.</p>
				<p>“Söyledim ya, geri vermem,” diye yanıt verdi Denisov.</p>
				<p>“Sorumlu olacaksınız Komutanım, bu yağmacılıktır. Kendi ordunuzun nakliyatını kesmek! Bizimkiler iki gündür bir şey yemediler.” </p>
				<p>“Benimkilerin iki haftadır bir şey yedikleri yok,” diye yanıt verdi Denisov.</p>
				<p>“Bu eşkıyalıktır, bunun cezasını ödersiniz bayım!” diye sesini yükseltti piyade subayı.</p>
				<p>Ansızın öfkelenen Denisov, “Ne diye uzatıyorsunuz? Ha?” diye haykırdı, “Cezasını ödeyecek benim, siz değilsiniz, zırlayıp durmayın burada, hadi, başınıza bir iş gelmeden, marş!” </p>
				<p>Ufak tefek subay yılmadan ve uzaklaşmadan, “Pekâlâ!” diye haykırdı, “Eşkıyalık etmek, ben de size...”</p>
				<p>“Cehennemin dibine kadar yolunuz var, canını kurtarmak istiyorsan hemen kalk!” </p>
				<p>Denisov atını subayın üstüne çevirdi.</p>
				<p>“Peki, peki,” diye tehdit edici bir edayla söylendi subay ve atını çevirerek tırısa kaldırdı, eyerin üstünde sarsıla sarsıla uzaklaştı.</p>
				<p>Denisov peşi sıra, “Duvarın üstüne çıkmış köpeğe bakın, duvarın üstüne çıkmış sahici bir köpek,” dedi; süvarilerin ata binmiş piyadelerle en büyük alayıydı bu; Rostov’un yanına gelirken kahkahayı bastı.</p>
				<p>“Piyadelerden kaldırdım, nakliye kolunu zorla alıp getirdim!” dedi, “Ne olacak, asker açlıktan ölecek değildi ya?”</p>
				<p><em>Hussar</em>’lara gelen bu yük arabaları bir piyade alayına tahsis edilmişti ama bu nakliye kolunun korunmasız gittiğini Lavruşka’dan haber alan Denisov onu <em>hussar</em>’larıyla çevirmiş, alıp getirmişti. Askerlere istedikleri kadar peksimet dağıtıldı, hatta erzak, otelci süvari bölükleriyle de bölüşüldü.</p>
				<p>Alay komutanı ertesi gün Denisov’u yanına çağırdı, açık parmaklarının arasından ona bakarak, “Ben bu işe böyle bakıyorum,” dedi, “hiçbir şey bilmiyorum, bir işlem de yapacak değilim ama kurmaya gitmenizi, orada levazım dairesinde bu işi düzeltmenizi, mümkün olursa, şu kadar erzak aldım diye bir senet imzalamanızı tavsiye ederim, yoksa mal piyade alayının hesabına yazılmış olduğu için işleme başlanır ve sonu da iyi gelmez.”</p>
				<p>Denisov, alay komutanının yanından, tavsiyesini yerine getirmek üzere çıkıp doğruca kurmaya gitti. Akşamüzeri oyuğa öyle bir halde döndü ki Rostov dostunu hiç bu halde görmemişti. Konuşamıyor, tıkanıyordu Denisov. Rostov, “Neyin var?” diye sorunca boğuk, anlaşılmaz bir sesle küfürler savuruyordu. </p>
				<p>Denisov’un durumu endişe vericiydi; Rostov ondan soyunup uzanmasını istedi ve doktora haber gönderdi. </p>
				<p>“Beni yağmacılık suçundan mahkemeye veriyorlar... Oh! Biraz daha su ver. Varsın yargılasınlar; asıl ben o rezilleri cezalandıracağım. Hükümdara da söyleyeceğim. Buz verin,” diye söylendi Denisov.</p>
				<p>Alay doktoru kan almak gerektiğini söyledi. Denisov ancak kolundan bir tabak dolusu kan alındıktan sonra konuşabilecek duruma geldi. </p>
				<p>“Gidiyorum,” diye anlatmaya koyuldu sonra, “‘E, sizin amiriniz nerede?’ Gösteriyorlar. ‘Lütfen biraz bekleyin.’ ‘Görev başındayım, 30 verstlik yerden geldim, bekleyecek zamanım yok, git haber ver.’ Güzel; sonunda hırsızların reisi dışarı çıkıyor ve o da bana ders vermeye kalkıyor: ‘Bu eşkıyalıktır.’ ‘Eşkıyalığı,’ diyorum, ‘erzakı askerlerini beslemek için alan değil, onu kendi cebine indiren yapıyor.’ ‘Öyle mi, lütfen susar mısınız.’ Peki. ‘Komisyoncuya gidip imzalayın,’ diyor, ‘işin peşi zaten bırakılmayacaktır.’ Komisyoncuya gidiyorum. İçeri giriyorum, masa başında kimi görsem beğenirsin? Ha? Bil bakalım. Bizi açlıktan geberten kim?” Denisov haykırarak kan alınan kolunun yumruğuyla masaya öyle bir vurdu ki, masa az kalsın yerle bir oluyordu; bardaklar birbirine çarptı. “Telyanin! ‘Demek bizi açlıktan öldüren sensin ha! Suratını daha önce de dağıtmıştık, ucuz kurtuldun.’ Seni gidi bilmem ne, diye indirmeye başladım. Ama rahatladığımı da söyleyebilirim.” Kara bıyıklarının altından beyaz dişlerini göstererek keyifle ve öfkeyle bağırdı: “Hani elimden almasaydılar öldürürdüm.” </p>
				<p>Rostov, “Canım ne diye bağırıyorsun, sakin ol,” dedi, “gördün mü kanamaya başladı; dur biraz, yeniden sarmak gerek.”</p>
				<p>Sargıyı yeniden sarıp Denisov’u yatağa yatırdılar. Ertesi gün sakin ve neşeli uyandı. </p>
				<p>Ama öğleüzeri alay yaveri ciddi ve üzüntülü bir yüzle sipere geldi ve Binbaşı Denisov’a, üzüntülerini bildirerek alay komutanının dünkü olayla ilgili resmî sorgu yazısını verdi. Yaver, işin kötü sonuçlar doğuracağını, bir askerî mahkeme kurulu oluşturulduğunu ve yağmacılığa, disiplinsizliğe karşı bugün alınmış olan önlemlerin ağırlığı göz önünde tutulacak olursa, bu işin, en hafifinden, rütbesinin alınmasıyla sonuçlanacağını söyledi. </p>
				<p>Kendisinden şikâyetçi olanlar, konuyu şöyle gösteriyorlardı: Binbaşı Denisov, nakliye kolunu basıp götürdükten sonra, çağrılmadan, sarhoş bir halde levazım şefinin yanına gitmiş, ona hırsız demiş, onu dayakla tehdit etmiş, kapı dışarı edilince de kaleme girmiş, iki memuru dövmüş, birinin kolunu çıkarmıştı.</p>
				<p>Rostov’un sorularına Denisov gülerek, galiba araya gerçekten de başka birinin girdiğini ama bütün bunların saçma sapan şeyler olduğunu, kendisinin hâkimlerden falan korkmayı aklına bile getirmediğini ve eğer bu reziller kendisine çullanmaya kalkacak olurlarsa akıllarından hiç çıkmayacak bir karşılık vereceğini söyledi.</p>
				<p>Denisov bütün bu olanlardan aldırmazlıkla söz ediyordu ama Rostov içten içe (başkalarından gizlemesine karşın) mahkemeden korktuğunu ve belli ki kötü sonuçlar verecek bu iş yüzünden acı çektiğini fark edecek kadar iyi tanıyordu arkadaşını. Sorgu kâğıtları, mahkeme çağrıları her gün gelmeye başladı, Denisov Süvari Bölüğü’nü en kıdemli subaya bırakarak, 1 Mayıs’ta Levazım Komisyonu’ndaki yağmacılık olayı hakkında bilgi vermek üzere tümen kurmayında bulunma emrini aldı. Bir gün önce Platov, iki Kazak alayı ve iki <em>hussar</em> bölüğüyle düşman içinde bir keşfe çıkmıştı. Denisov her zamanki gibi yiğitliğiyle böbürlenerek kolun önünde gidiyordu. Fransız nişancılarının attığı kurşunlardan biri baldırının kaba etine girdi. Belki başka bir zamanda olsaydı, Denisov böyle hafif bir yara yüzünden alaydan ayrılmazdı ama bu fırsattan yararlanarak tümene gitmeyi reddetti ve hastaneye gitti.</p>
				</div>
  </body>
</html>