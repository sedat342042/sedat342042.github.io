<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-4-1">
<div class="html5_section">
				<h1 class="chapter">DÖRDÜNCÜ BÖLÜM</h1>
				<h1 class="subchapter">I</h1>
				
				<p class="margin">Bu sırada, Rumyantsev’in, Fransızların, Mariya Fedorovna’nın, Tsesareviç’in<a class="si-noteref epub-type_noteref" href="#f380" id="ref_f380">380</a> ve daha başkalarının grupları arasındaki tartışma, Petersburg yüksek çevrelerinde, saraydaki aylak arıların uğultusuna karışarak, her zamankindan daha fazla bir hararetle sürüp gidiyordu. Ama ihtişamlı Petersburg hayatı da kimi zaman kaygılı, kimi zaman sakin, eski akışında devam etmekteydi; sürüp giden hayata bakarak ortada bulunan tehlikeyi ve Rus halkının durumunu kavramak için çok çaba harcamak gerekiyordu. Resmî törenler, balolar, Fransız tiyatrosu, saray, unvan hırsı ve entrikalar hep eskisi gibiydi. Gerçek durumun zorluğunu anlamak için yalnız en yüksek çevrelerde çaba harcanıyordu. Böyle zor durumlarda iki imparatoriçenin nasıl birbirine zıt hareket ettikleri kulaktan kulağa fısıldanıyordu. Himayesi altındaki hayır ve eğitim kurumlarının durumlarını düşünen İmparatoriçe Mariya Fedorovna bütün enstitülerin Kazan’a taşınmasını emretmiş ve bütün bu kurumların eşyası şimdiden taşınıp yerleştirilmişti. İmparatoriçe Elizaveta Aleksiyevna ise, kendine özgü yurtseverliğiyle, devlet kurumları için hiçbir emir veremeyeceğini, çünkü bunun hükümdarın görevi olduğunu söylemişti. Kendisi hakkındaki sorularaysa, Petersburg’ dan çıkacak son kişi olacağı yanıtını vermişti. </p>
				<p>26 Ağustos’ta, tam Borodino Savaşı’nın gerçekleştiği gün Anna Pavlovna’nın konağında bir balo veriliyordu, Aziz Sergey’in kutsal tasviri hükümdara gönderilirken metropolit tarafından gönderilen mektubun okunması, gecenin buketi olacaktı. Mektup yurtseverce, dindarca bir belagat örneği sayılıyordu. Konuşma ustalığıyla tanınmış (imparatoriçenin yanında da okurdu) Prens Vasiliy okuyacaktı mektubu. Prens Vasiliy’in okuyuşunda ustalık sayılan şey, güçlü, ahenkli sesinin, ümitsiz bir çığlıkla şefkatli bir inilti arasında, kelimelerin anlamlarının ötesinde yükselip alçalmasıydı; öyle ki, kelimeler onun ağzından rasgele, biri bir çığlık, öbürü bir inilti halinde dökülürdü. Bu okuma programı da Anna Pavlovna’nın bütün öteki suareleri gibi siyasi bir anlam taşıyordu. Davete önemli kişiler gelecekti ki, Fransız tiyatrosuna gittikleri için onları utandırmak, onların yurtseverlik duygularını uyandırmak gerekiyordu. Epey kalabalık bir davetli kitlesi toplanmıştı ama Anna Pavlovna beklediği kişilerin hepsini salonda görememişti henüz; bu nedenle mektuba başlanmadan önce genel bir konuşma konusu açtı.</p>
				<p>O gün Petersburg’da günün haberi Kontes Bezuhova’nın hastalığıydı. Kontes birkaç gün önce ansızın hastalanmış, varlığıyla süslediği toplantıların birkaçını kaçırmıştı; kimseyi kabul etmediği, onu her zaman tedavi eden ünlü Petersburg doktorları yerine yeni, olağanüstü yöntemleri olan bir İtalyan doktoruna daha çok güvendiği söyleniyordu. </p>
				<p>Güzel Kontes’in hastalığının aynı anda iki kişiyle evli olmak düşüncesinin uygunsuzluğundan kaynaklandığını, İtalyan’ın tedavisinin, bu uygunsuzluğu ortadan kaldırmaktan ibaret olduğunu herkes biliyordu; ama Anna Pavlovna’nın yanında bunu kimse düşünmeye cesaret edemediği gibi, bunu bilmiyormuş gibi davranıyordu herkes. </p>
				<p>“<em>On dit que la pauvre comtesse est très mal. Le médecin dit que c’est l’angine pectorale.”</em><a class="si-noteref epub-type_noteref" href="#f381" id="ref_f381">381</a></p>
				<p>“<em>L’angine? Oh, c’est une maladie terrible!”</em><a class="si-noteref epub-type_noteref" href="#f382" id="ref_f382">382</a></p>
				<p>“<em>On dit que les rivaux se sont reconciliés grâce à l’angine</em>...”<a class="si-noteref epub-type_noteref" href="#f383" id="ref_f383">383</a> </p>
				<p><em>Angine </em>kelimesi büyük bir zevkle tekrar ediliyordu.</p>
				<p>“<em>Le vieux comte est touchant à ce qu’on dit. II a pleuré comme un enfant quand le médecin lui a dit que le cas était dangereux.”</em><a class="si-noteref epub-type_noteref" href="#f384" id="ref_f384">384</a> </p>
				<p>“<em>Oh ce serait une perte terrible. C’est une femme ravissante.”</em><a class="si-noteref epub-type_noteref" href="#f385" id="ref_f385">385</a></p>
				<p>Anna Pavlovna’ya yaklaşarak, “<em>Vous parlez de la pauvre comtesse,”</em><a class="si-noteref epub-type_noteref" href="#f386" id="ref_f386">386</a> dedi, “<em>J’ai envoyé savoir de ses nouvelles. On m’a dit qu’elle allait un peu mieux. Oh, sans doute, c’est la plus charmante femme du monde.”</em><a class="si-noteref epub-type_noteref" href="#f387" id="ref_f387">387</a> (Anna Pavlovna kendi heyecanına gülerek konuşuyordu.) “<em>Nous appartenons à des camps différents, mais cela ne m’empêche pas </em><em>de l’estimer, comme elle le mérite. Elle est bien malheureuse,”</em><a class="si-noteref epub-type_noteref" href="#f388" id="ref_f388">388</a> diye ekledi.</p>
				<p>Dikkatsiz bir delikanlı, Anna Pavlovna’nın, bu sözlerle Kontes’in hastalığının üzerindeki esrar perdesini hafifçe kaldırdığını zannederek, tanınmış doktorların çağrılmaması, tehlikeli bir ilaç verebilecek bir şarlatanın Kontes’i tedavi etmeye kalkışması karşısında şaşkınlığını açığa vurmak cüretini gösterdi.</p>
				<p>“<em>Vos informations peuvent être meilleurs que les miennes,”</em><a class="si-noteref epub-type_noteref" href="#f389" id="ref_f389">389</a> diye birden müthiş bir öfkeyle delikanlıya saldırdı Anna Pavlovna. “<em>Mais je sais de bonne source que ce médecin est un homme très savant et très habile. C’est le médecin intime de la Reine d’Espagne.”</em><a class="si-noteref epub-type_noteref" href="#f390" id="ref_f390">390</a></p>
				<p>Böylece delikanlıyı bir kenara attıktan sonra Anna Pavlovna, başka bir grupta Avusturyalılardan söz ederek kaşlarını kaldırıp görünüşe göre <em>un mot</em><a class="si-noteref epub-type_noteref" href="#f391" id="ref_f391">391</a> söylemek için, onu indirmeye hazırlanan Bilibin’e döndü.</p>
				<p>“<em>Je trouve que c’est charmant.”</em><a class="si-noteref epub-type_noteref" href="#f392" id="ref_f392">392</a></p>
				<p>Wittgenstein, <em>le héros de Pétropol</em><a class="si-noteref epub-type_noteref" href="#f393" id="ref_f393">393</a> (Petersburg’da ona böyle diyorlardı) tarafından ele geçirilmiş olan Avusturya bayraklarıyla Viyana’ya gönderilen diplomatik bir belgeden söz ediyordu.</p>
				<p>Anna Pavlovna kendisinin bildiği bu <em>mot</em>’nun herkes tarafından duyulması için sessizlik yaratmaya çalışarak, “Nasıldı o, nasıldı?” diye sordu.</p>
				<p>Bilibin, kendisinin kaleme aldığı diplomatik yazının aşağıdaki sözlerini tekrarladı:</p>
				<p>“<em>L’Empereur renvoie les drapeaux Autrichiens,” </em>dedi Bilibin, “<em>Drapeaux amis et égarés qu’il a trouvé hors de la route,”</em><a class="si-noteref epub-type_noteref" href="#f394" id="ref_f394">394</a> diye sözünü bitirerek kaşlarını indirdi.</p>
				<p>Prens Vasiliy, “<em>Charmant, charmant,” </em>dedi.</p>
				<p>Prens İppolit ansızın yüksek sesle, “<em>Cest la route de Varsovie peut-être,”</em><a class="si-noteref epub-type_noteref" href="#f395" id="ref_f395">395</a> dedi. Herkes ne söylemek istediğini anlamayarak dönüp ona baktı. Prens İppolit de neşeli, şaşkın, etrafına bakındı. O da diğerleri gibi, söylediği sözlerin ne ifade ettiğini anlamamıştı. Diplomatlık yaptığı zamanlar bu şekilde apansız söylenmiş sözlerin aşırı kaçtığını birçok kez görmüştü; her fırsatta aklına ilk gelen sözü söylerdi. Belki çok iyi düşer, diye düşünürdü, iyi düşmezse onlar uydurmasını bilirler. Gerçekten de, sıkıcı bir sessizlik hüküm sürmeye başladığı bir sırada, açılış için Anna Pavlovna’nın beklediği, yurtseverlikleri yetersiz kişiler içeri girdi; Anna Pavlovna gülümseyerek ve parmağıyla İppolit’i tehdit ederek Prens Vasiliy’i masaya davet etti, ona iki mumla birlikte yazılı kâğıdı getirdi, başlamasını rica etti. Herkes sustu.</p>
				<p>Prens Vasiliy ciddi, yüksek bir sesle, “Çok saygıdeğer hükümdar, imparator!” diye okumaya başladı ve buna karşı kimsenin bir söyleyeceği olup olmadığını sorar gibi dinleyicilere baktı. “İlk başkent Moskova, yeni Kudüs, <em>‘kendi Mesih’ini’, (“kendi” kelimesini vurgulamıştı) sevgi</em>li evlatlarının kollarına atılan bir anne gibi kabul ediyor; belirmekte olan sisin arasından devletinin parlak şan ve şerefini görerek kendinden geçmiş bir biçimde şu duayı okuyor: Şükürler olsun, gelecek olanı Tanrı korusun!”</p>
				<p>Bu son sözleri ağlamaklı bir sesle söyledi Prens Vasiliy.</p>
				<p>Bilibin dikkatle tırnaklarına bakıyordu; çoğu korkmuştu adeta; nerede hata yaptıklarını sorar gibiydiler. Anna Pavlovna, Kudas duası okuyan yaşlı kadınlar gibi, söylenenleri önceden mırıldanıyordu: “Varsın küstah ve hayasız Golyat...”<a class="si-noteref epub-type_noteref" href="#f396" id="ref_f396">396</a></p>
				<p>Prens Vasiliy devam etti:</p>
				<p>“Varsın küstah ve hayasız Golyat Fransa sınırlarından Rusya ülkelerine ölümün dehşetini saçsın. Alçakgönüllü inanç, Rus Davud’unun bu sapanı, kana susamış gururunun başını ansızın uçurur. Yurdumuzun iyiliği uğruna sürdürülen davanın eski savaşçısı Aziz Sergey’in tasviri majesteniz imparatora sunuluyor. Güçsüzlüğüm yüksek huzurunuzda bulunma zevkinden beni mahrum ettiği için üzgünüm. Göklere ateşli dualar yolluyorum, Tanrı inananları yüceltsin ve rahmetiyle siz Majesteleri’nin ümitlerini gerçekleştirsin.”</p>
				<p>“<em>Quelle force! Quelle style!”</em><a class="si-noteref epub-type_noteref" href="#f397" id="ref_f397">397</a> diye övgü sesleri yükseldi hem yazı, hem de onu okuyan için.</p>
				<p>Bu yazının belagatiyle inançları artan davetliler yurdun durumu hakkında uzun uzun konuştular, o günlerde verilmesi gereken savaşın sonucu üzerinde türlü tahminler yürüttüler.</p>
				<p>Anna Pavlovna dedi ki: </p>
				<p>“<em>Vous verrez,</em><a class="si-noteref epub-type_noteref" href="#f398" id="ref_f398">398</a> yarın, hükümdarın doğum günü, iyi haber alacağız. Benim önsezim iyidir.”</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f380"><a class="si-backref" href="#ref_f380">380</a><span class="si-footnote-text"> Eski Rus veliahtlarına verilen ad.</span></div>
					
						<div class="si-footnote html5_aside epub-type_footnote" id="f381"><a class="si-backref" href="#ref_f381">381</a><span class="si-footnote-text"> Zavallı Kontes çok hasta, diyorlar. Doktor göğüs anjini olduğunu söyledi.</span></div>
					
						<div class="si-footnote html5_aside epub-type_footnote" id="f382"><a class="si-backref" href="#ref_f382">382</a><span class="si-footnote-text"> Anjin mi? A, bu korkunç bir hastalık!</span></div>
					
						<div class="si-footnote html5_aside epub-type_footnote" id="f383"><a class="si-backref" href="#ref_f383">383</a><span class="si-footnote-text"> Rakipler bu anjin sayesinde barışmış diyorlar...</span></div>
					
						<div class="si-footnote html5_aside epub-type_footnote" id="f384"><a class="si-backref" href="#ref_f384">384</a><span class="si-footnote-text"> Yaşlı Kont çok üzgünmüş, diyorlar. Doktor durumun tehlikeli olduğunu söylediği zaman bir çocuk gibi ağlamış.</span></div>
					
						<div class="si-footnote html5_aside epub-type_footnote" id="f385"><a class="si-backref" href="#ref_f385">385</a><span class="si-footnote-text"> A, bu müthiş bir kayıp olur. Büyüleyici bir kadın.</span></div>
					
						<div class="si-footnote html5_aside epub-type_footnote" id="f386"><a class="si-backref" href="#ref_f386">386</a><span class="si-footnote-text"> Zavallı Kontes’ten mi söz ediyorsunuz?</span></div>
					
						<div class="si-footnote html5_aside epub-type_footnote" id="f387"><a class="si-backref" href="#ref_f387">387</a><span class="si-footnote-text"> Sağlık durumunu öğrenmek için birini gönderdim. Bana biraz iyi olduğunu söylediler. Ah, şüphe yok ki o, sosyetenin en hoş kadını.</span></div>
					
						<div class="si-footnote html5_aside epub-type_footnote" id="f388"><a class="si-backref" href="#ref_f388">388</a><span class="si-footnote-text"> Biz ayrı ayrı cephelerdeyiz ama bu ona layık olduğu değeri vermeme engel değil. Çok talihsiz bir kadın.</span></div>
					
						<div class="si-footnote html5_aside epub-type_footnote" id="f389"><a class="si-backref" href="#ref_f389">389</a><span class="si-footnote-text"> Sizin istihbaratınız benimkinden iyi olabilir.</span></div>
					
						<div class="si-footnote html5_aside epub-type_footnote" id="f390"><a class="si-backref" href="#ref_f390">390</a><span class="si-footnote-text"> Ama ben iyi kaynaklardan biliyorum ki bu doktor çok bilgili, çok nazik bir doktordur. İspanya Kraliçesi’nin özel doktorudur.</span></div>
					
						<div class="si-footnote html5_aside epub-type_footnote" id="f391"><a class="si-backref" href="#ref_f391">391</a><span class="si-footnote-text"> Bir nükte.</span></div>
					
						<div class="si-footnote html5_aside epub-type_footnote" id="f392"><a class="si-backref" href="#ref_f392">392</a><span class="si-footnote-text"> Ben bunu fevkalade buluyorum.</span></div>

						<div class="si-footnote html5_aside epub-type_footnote" id="f393"><a class="si-backref" href="#ref_f393">393</a><span class="si-footnote-text"> Petropol kahramanı.</span></div>
					
						<div class="si-footnote html5_aside epub-type_footnote" id="f394"><a class="si-backref" href="#ref_f394">394</a><span class="si-footnote-text"> İmparator yolun dışında bulduğu, yollarını şaşırmış dost Avusturya bayraklarını gönderiyor.</span></div>
					
						<div class="si-footnote html5_aside epub-type_footnote" id="f395"><a class="si-backref" href="#ref_f395">395</a><span class="si-footnote-text"> İhtimal Varşova yolu bu.</span></div>
					
						<div class="si-footnote html5_aside epub-type_footnote" id="f396"><a class="si-backref" href="#ref_f396">396</a><span class="si-footnote-text"> Efsanevi bir Filistinli pehlivanın adı.</span></div>
					
						<div class="si-footnote html5_aside epub-type_footnote" id="f397"><a class="si-backref" href="#ref_f397">397</a><span class="si-footnote-text"> Ne kudret, ne üslup!</span></div>
					
						<div class="si-footnote html5_aside epub-type_footnote" id="f398"><a class="si-backref" href="#ref_f398">398</a><span class="si-footnote-text"> Göreceksiniz.</span></div>
				</div>
  </body>
</html>