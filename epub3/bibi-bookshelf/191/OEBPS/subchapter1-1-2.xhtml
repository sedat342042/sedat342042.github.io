<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-2">
<div class="html5_section">
				<h1 class="subchapter">II</h1>
				
				<p class="margin">Anna Pavlovna’nın misafir salonu yavaş yavaş dolmaya başlamıştı. Petersburg’un yüksek asilzadeleri, yaşça, karakterce çok değişik, ama yaşadıkları çevre aynı olan birçok insan geliyordu. Babasıyla birlikte elçilikteki şenliğe gitmek üzere, Prens Vasiliy’in kızı güzel Elen de gelmişti. Bir monogram takmış, balo elbisesini giymişti. <em>La femme la plus séduisante de Pétersbourg</em><a class="si-noteref epub-type_noteref" href="#f32" id="ref_f32">32</a> olarak tanınan genç, Küçük Prenses Bolkonskaya da oradaydı. Geçen kış evlenmişti; gebe olduğu için “büyük” toplantılara katılmıyor, ama küçük davetlere hâlâ geliyordu. Prens Vasiliy’in oğlu Prens İppolit, Mortemar’la geldi, onu herkese tanıştırdı. Rahip Morio ve daha pek çok kişi geldi.</p>
				<p>Anna Pavlovna, “Daha görmediniz mi, yoksa <em>ma tante</em>’la<a class="si-noteref epub-type_noteref" href="#f33" id="ref_f33">33</a> tanışmıyor musunuz?” diyerek gelenleri büyük bir ciddiyetle, başka bir odada kendini gösteren, kocaman kurdelelerle süslü küçük bir ihtiyar kadının yanına götürüyor, gözlerini ağır ağır misafirden <em>la tante</em>’a çevirerek onları isimleriyle takdim ediyor, sonra ayrılıyordu.</p>
				<p>Davetliler de, kimsenin tanımadığı, merak etmediği, aramadığı bu teyzeye yüksek saygılarını sunuyordu. Anna Pavlovna onların hareketlerini sessizce onaylayarak ciddi, gururlu bir ilgiyle olanları takip ediyordu. <em>La tante</em>, karşısındakinin, kendisinin ve çok şükür şimdi iyi olan İmparatoriçe hazretlerinin sağlığı hakkında herkese aynı şeyleri söylüyordu. Yanına gelenler de nezaket gereği acele etmeden, ağır bir görevi yerine getirmenin rahatlığıyla bütün gece bir daha yanına yaklaşmamak üzere ondan ayrılıyordu.</p>
				<p>Genç Prenses Bolkonskaya altın işlemeli bir kadife çanta içindeki elişiyle gelmişti. Üstü tüylerle hafifçe gölgeli güzel üst dudağı dişlerine göre kısaydı. Ama açılışı zarif, alt dudağın üzerine inişi çok hoştu. Bu kusuru (dudağının kısalığı, ağzının yarı açıklığı) gerçekten çekici olan kadınlarda hep görüldüğü gibi, asıl özelliğini, asıl güzelliğini oluşturuyordu. Haline böyle kolaylıkla katlanan bu sağlık ve hayat dolu, güzel anne adayını izlemek herkesin hoşuna gidiyordu. Yaşlılara, canı sıkılanlara, mahzun gençlere, onun yanında bulunmak, onunla konuşmak iyi geliyordu; sanki böylece ona benziyorlardı. Onun o ışıltılı gülümseyişini, ışıldayan ak dişlerini gördükçe kendilerini daha sevimli hissediyorlardı.</p>
				<p>Küçük Prenses, elişi çantası elinde, yalpalayarak, küçük ve hızlı adımlarla masayı dolaştı. Elbisesini topladı, hareketleri hem kendisi, hem de çevresindekiler için bir <em>partie de plaisir</em><a class="si-noteref epub-type_noteref" href="#f34" id="ref_f34">34</a> imiş gibi, gümüş semaverin yanında kanepeye oturdu, ridikülünü<a class="si-noteref epub-type_noteref" href="#f35" id="ref_f35">35</a> açtı, salondakilere seslenerek, “<em>J’ai apporté mon ouvrage</em>,”<a class="si-noteref epub-type_noteref" href="#f36" id="ref_f36">36</a> dedi.</p>
				<p>Sonra ev sahibine döndü.</p>
				<p><em>“Prenez garde, Annette, n’allez pas me jouer quelque méchant tour;</em> <em>vous m’avez écrit que c’était une toute petite soirée; voyez, comme je suis attifée</em>,”<a class="si-noteref epub-type_noteref" href="#f37" id="ref_f37">37</a> dedi.</p>
				<p>Sonra, göğsünün biraz aşağısından geniş bir kurdele ile bağlı dantelli, zarif mavi robunu göstermek için kollarını açtı.</p>
				<p>Anna Pavlovna, <em>“Soyez tranquille, Lise, vous serez toujours la plus jolie,”</em><a class="si-noteref epub-type_noteref" href="#f38" id="ref_f38">38</a> diye yanıt verdi.</p>
				<p>Küçük Prenses generale seslenerek, aynı tonla, <em>“Vous savez, mon mari m’abandonne, il va se faire tuer. Dites moi, pourquoi cette vilaine guerre,”</em><a class="si-noteref epub-type_noteref" href="#f39" id="ref_f39">39</a> dedi.</p>
				<p>Prens Vasiliy’in yanıtını beklemeden, kızı güzel Elen’e döndü.</p>
				<p>Prens Vasiliy Anna Pavlovna’ya yavaşça, “<em>Quelle délicieuse personne, que cette petite princesse!”</em><a class="si-noteref epub-type_noteref" href="#f40" id="ref_f40">40</a> dedi.</p>
				<p>Küçük Prenses’ten biraz sonra içeriye başı tıraşlı, gözlüklü, o zamanın modasına uygun açık renk pantolonlu, yüksek jabolu, koyu renk fraklı iriyarı, şişman bir delikanlı girmişti. Bu şişman delikanlı, geçenlerde Moskova’da ölen, Yekaterina devrinin tanınmış büyüklerinden Kont Bezuhov’un evlilik dışı oğluydu. Henüz bir mesleği yoktu. Okuduğu yabancı ülkeden yeni dönmüş, sosyeteye yeni girmişti. Anna Pavlovna onu, konumları bakımından salonundaki en alttakilere uygun bir biçimde karşılamıştı. Buna rağmen Piyer’in geldiğini görünce Anna Pavlovna’nın yüzünde, sanırsın karşısında devcileyin bir şey var, müthiş bir telaş ve korku belirmişti. Gerçi Piyer, gerçekten de odadaki öbür erkeklerden büyükçeydi ama bu korku ancak onu davetlilerden ayıran zeki, aynı zamanda ürkek, keskin ve samimi bir bakışla ilgili olabilirdi.</p>
				<p>Anna Pavlovna teyzesiyle ürkekçe bakışarak Piyer’e, <em>“C’est bien aimable à vous, Monsieur Pierre, d’être venu voir une pauvre malade,”</em><a class="si-noteref epub-type_noteref" href="#f41" id="ref_f41">41</a> dedi.</p>
				<p>Piyer bir şeyler mırıldanarak çevresine bakındı. Küçük Prenses’i sevecen başıyla selamlayarak neşeyle gülümsedi, teyzeye yaklaştı.</p>
				<p>Anna Pavlovna’nın korkusu yersiz değildi; çünkü Piyer, İmparatoriçe hazretlerinin sağlığı hakkında teyzenin söylediklerini sonuna kadar dinlemeden yürümüştü. Anna Pavlovna onu alıkoymak için telaşla, “Rahip Morio’yu tanıyor musunuz?” dedi. “Çok enteresan biri.”</p>
				<p>“Evet, onun bir evrensel barış planından söz edilir hep ama gerçekleşmesi güç...”</p>
				<p>Anna Pavlovna bir şey söylemiş olmak için ve yine ev sahipliğiyle ilgili işlerine dönmeye davranarak, “Öyle mi sizce,” dedi.</p>
				<p>Ama Piyer, birincinin büsbütün tersi, ikinci bir kabalık etti. Önce kadını sonuna kadar dinlemeden yanından ayrılmıştı. Şimdi de lafa tutuyordu. Başını eğmiş, kocaman bacaklarını germiş, rahibin planını neden bir hayal saydığını Anna Pavlovna’ya kanıtlamaya çalışıyordu.</p>
				<p>Anna Pavlovna gülümseyerek, “Sonra konuşalım,” dedi.</p>
				<p>Sonra yol yordam bilmeyen bu delikanlıdan ayrılarak işlerine döndü. İlginçliğini yitirmeye başlayan konuşmalara yardıma hazır, çevreye göz kulak olmaya başladı. Nasıl bir iplik atölyesi sahibi işçilerini yerine yerleştirip atölye içinde gezinir, iğlerin birinde bir duralama, gıcırtılı ve fazla gürültülü bir ses fark edince hemen koşar, bunu durdurur ya da ona gereken hareketi verirse, Anna Pavlovna da misafir salonunda geziniyor, susan ya da çok fazla konuşan bir gruba yaklaşarak, bir söz ya da bir müdahaleyle yeniden ölçülü, uyumlu bir konuşma makinesi kuruyordu. Ancak bütün bu özene rağmen, Piyer’den ayrı bir korkusu olduğu göze çarpıyordu. Piyer, konuşmaları dinlemek için Mortemar’ın bulunduğu yere sokulduğu ve oradan da rahibi dinleyen gruba geçtiği sırada onu kaygıyla gözlemişti. Anna Pavlovna’nın bu daveti, yabancı bir ülkede terbiye görmüş Piyer’in Rusya’da gördüğü ilk davetti. Burada bütün Petersburg aydınlarının toplandığını biliyor, oyuncakçı dükkânında bir çocuk gibi gözleri öteye beriye kaçıyordu. Konuşmaları kaçıracağım, diye korkuyordu. Burada toplananların güvenli ve zarif yüzlerine bakarak hep öyle dolgun bir söz bekliyordu. Sonunda Morio’ya sokuldu. Konuşma ona ilginç görünüyordu, durdu. Kendi düşüncelerini söyleme fırsatını (gençlerin sevdiği şeyi) bekledi.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text"> Petersburg’un en alımlı kadını.</span></div>
					
						<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text"> Teyzem.</span></div>
					
						<div class="si-footnote html5_aside epub-type_footnote" id="f34"><a class="si-backref" href="#ref_f34">34</a><span class="si-footnote-text"> Eğlence.</span></div>
					
						<div class="si-footnote html5_aside epub-type_footnote" id="f35"><a class="si-backref" href="#ref_f35">35</a><span class="si-footnote-text"> Cep yerini tutmak üzere kadınların omuzlarına astıkları bir çeşit küçük çanta. (Y.N.)</span></div>
					
						<div class="si-footnote html5_aside epub-type_footnote" id="f36"><a class="si-backref" href="#ref_f36">36</a><span class="si-footnote-text"> Elişimi getirdim.</span></div>
					
						<div class="si-footnote html5_aside epub-type_footnote" id="f37"><a class="si-backref" href="#ref_f37">37</a><span class="si-footnote-text"> Anet, dikkat edin, bana kötü bir şaka yapmayasınız. Bana bunun küçük bir davet olduğunu yazmıştınız. Bakın ne kılıkta geldim.</span></div>
					
						<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text"> İçiniz rahat olsun Liza, her zaman herkesten daha güzel olacaksınız.</span></div>
					
						<div class="si-footnote html5_aside epub-type_footnote" id="f39"><a class="si-backref" href="#ref_f39">39</a><span class="si-footnote-text"> Biliyorsunuz kocam beni yalnız bırakıp ölmeye gidiyor. Söyleyin, bu uğursuz savaş niçin?</span></div>
					
						<div class="si-footnote html5_aside epub-type_footnote" id="f40"><a class="si-backref" href="#ref_f40">40</a><span class="si-footnote-text"> Şu Küçük Prenses ne cana yakın şey!</span></div>
					
						<div class="si-footnote html5_aside epub-type_footnote" id="f41"><a class="si-backref" href="#ref_f41">41</a><span class="si-footnote-text"> Zavallı bir hastayı görmeye gelmiş olmanız büyük nezaket, Mösyö Piyer.</span></div>
				</div>
  </body>
</html>