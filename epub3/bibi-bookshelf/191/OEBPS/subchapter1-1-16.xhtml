<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-16">
<div class="html5_section">
				<h1 class="subchapter">XVI</h1>
				
				<p class="margin">Masanın erkekler tarafında konuşma gitgide kızışıyordu. Albay savaş ilanının Petersburg’da yayımlandığını, gözleriyle gördüğü bir kopyanın bugün kuryeyle başkomutanlığa gönderildiğini söylüyordu.</p>
				<p>Şinşin, “Niçin şeytan bizi Napoléon’la savaşmaya sürüklüyor?” dedi. “<em>Il a déjà rabattu le caquet à l’Autriche. Je crains que cette fois ce ne soit notre tour</em>.”<a class="si-noteref epub-type_noteref" href="#f166" id="ref_f166">166</a></p>
				<p>Albay dinç, uzun boylu, kanlı canlı bir adamdı, görünüşe göre iyi ve yurtsever bir askerdi.</p>
				<p>Şinşin’in sözleri ağırına gitti.</p>
				<p>“Niçin bayım?” diye sözcükleri bir yabancı gibi telaffuz ederek söze başladı. “Niçin? İmparator bunu biliyor. Rusya’yı tehdit eden tehlikeye, imparatorluğun güvenliğine, şerefine, müttefiklerin kutsallığına kayıtsız kalmayacağını açıkladı.”</p>
				<p>“Müttefikler” sözcüğünü, sorunun temeli buradaymış gibi vurgulamıştı.</p>
				<p>Yanılmaz devlet adamlarına özgü belleğinin yardımıyla beyannamenin giriş bölümünü yineledi: “Ve hükümdarın Avrupa’da barışı sağlam temellere oturtmak arzusu, bu tek ve değişmez hedefi onun bugün kimi askerî birlikleri ülke dışına sevk etmesini sağladı.”</p>
				<p>Sonra, “İşte bunun için bayım,” diyerek kadehini, karşısındakilere örnek olmak istermişçesine dikti ve Kont’a övgüyle bakarak sözünü bitirdi.</p>
				<p>Şinşin alnını kırıştırarak, “<em>Connaissez-vous le proverbe:</em><a class="si-noteref epub-type_noteref" href="#f167" id="ref_f167">167</a> ‘Erema, Erema, elinin hamuru ile erkek işine karışma’,” dedi, “<em>Cela nous convient à merveille</em>.<a class="si-noteref epub-type_noteref" href="#f168" id="ref_f168">168</a><span class="Dipnot-Ba-vurusu" xml:lang="tr-TR"> </span>Suvorov’dan iyisi olmasın, onu bile adamakıllı <em>à plate couture</em>.<a class="si-noteref epub-type_noteref" href="#f169" id="ref_f169">169</a> Halbuki Suvorov gibi komutanlar nerede bizde şimdi; <em>Je vous demande un peu</em>.”<a class="si-noteref epub-type_noteref" href="#f170" id="ref_f170">170</a></p>
				<p>Sürekli Rusça’dan Fransızca’ya atlayarak konuşuyordu.</p>
				<p>Albay masaya vurarak, “Kanımızın son damlasına kadar çarpışmalıyız,” dedi, “imparatorumuz uğrunda öööl-meliyiz. İşte o zaman iyi olur. Ama mümkün olduğu kadar aaaz konuşmalı (“az” kelimesini çok uzatıyordu), mümkün olduğu kadar aaaz konuşmalı.” Yine Kont’a dönerek sözünü bitirdi: “Biz yaşlı <em>hussar</em>’lar böyle düşünüyoruz, işte o kadar. Ya siz, delikanlı, genç <em>hussar</em>, siz nasıl düşünüyorsunuz?” Bunu, savaştan söz edildiğini duyunca dönerek gözlerini açıp can kulağıyla onu dinleyen Nikolay’a sordu.</p>
				<p>Nikolay kıpkırmızı kesildi, o anda büyük bir tehlike karşısındaymış gibi sert ve ümitsiz bir tavırla tabağı döndürerek, bardakların yerlerini değiştirerek yanıt verdi:</p>
				<p>“Sizinle aynı fikirdeyim. Şuna inanıyorum; Ruslar için ya zafer ya ölüm!”</p>
				<p>Ama bunun burada pek uygun olmadığını, fazla heyecanlı ve tumturaklı konuştuğunu hemen anladı. </p>
				<p>“<em>C’est bien beau ce que vous venez de dire</em>,”<a class="si-noteref epub-type_noteref" href="#f171" id="ref_f171">171</a> dedi Jüli içini çekerek.</p>
				<p>Nikolay konuşurken Sonya’nın bütün bedeni ürpermiş, kulaklarına, kulaklarının arkasına, ensesine, omuzlarına kadar kızarmıştı. Piyer, albayın sözlerine kulak kabarttı ve bu sözleri başıyla onayladı.</p>
				<p>“İşte bu mükemmel,” dedi.</p>
				<p>Albay yine masaya vurdu, “Tam <em>hussar</em>, delikanlı.” </p>
				<p>Ansızın masanın öbür tarafından Mariya Dimitriyevna’nın kalın sesi duyuldu: “Orada ne gürültü ediyorsunuz?” <em>Hussar’</em>a dönerek ekledi: “Masaya ne vuruyorsun? Karşındakileri Fransız sanıyorsun galiba, ha?”</p>
				<p><em>Hussar</em> gülümsedi:</p>
				<p>“Doğruyu söylüyorum.” </p>
				<p>Kont karşıdan bağırdı:</p>
				<p>“Savaş diye tutturmuşsunuz, oğlum gidiyor, Mariya Dimitriyevna, oğlum.”</p>
				<p>Masanın öbür ucundan Mariya Dimitriyevna’nın kaba ve sakin sesi yükseldi:</p>
				<p>“Benim askerde dört oğlum var ama ben sızlanmıyorum. Her şey Tanrı’nın iradesine bağlı; insan ocak başında yatarak da ölür, Tanrı onu savaşta da korur.”</p>
				<p>“Orası öyle.”</p>
				<p>Topluluk kadınlar ve erkekler arasında bölünmüş, uğultu başlamıştı. </p>
				<p>Küçük erkek kardeşi Nataşa’ya, “Soramazsın işte,” dedi, “soramazsın işte!”</p>
				<p>“Sorarım,” dedi Nataşa.</p>
				<p>Yüzünde umutsuz ama neşeli bir ifade belirdi. Doğruldu, bakışlarıyla karşısında oturan Piyer’i dinlemeye çağırarak annesine döndü. Sonra, nazlanan bir çocuk gibi, “Anne,” dedi.</p>
				<p>Kontes korkuyla, “Ne var?” diye sordu ama kızının yaramazlık peşinde olduğunu anlayınca ona sertçe baktı ve parmağıyla uyardı. </p>
				<p>Konuşma durdu.</p>
				<p>“Anne, ne tatlısı var?”</p>
				<p>Nataşa uyarıyı dikkate bile almamıştı. </p>
				<p>Kontes kaşlarını çatmak istedi, beceremedi. Mariya Dimitriyevna parmağıyla onu tehdit ederek, “Kazak!” dedi.</p>
				<p>Davetliler bu hareketi nasıl karşılamak gerektiğini kestiremeyerek evin büyüklerine bakıyordu.</p>
				<p>“Şimdi sana gösteririm,” dedi Kontes.</p>
				<p>Hareketinin iyi karşılanacağından emin Nataşa, bu kez daha cesur, neşeyle bağırdı:</p>
				<p>“Anne! Ne tatlısı var?” </p>
				<p>Sonya ile şişman Piyer saklanmış, gülmekten kırılıyorlardı.</p>
				<p>Nataşa dönüp küçük kardeşine ve Piyer’e fısıldadı:</p>
				<p>“Sordum ya!”</p>
				<p>Mariya Dimitriyevna, “Dondurma var ama sana vermeyecekler,” dedi.</p>
				<p>Nataşa korkacak bir şey olmadığını görüyor, bunun için Mariya Dimitriyevna’dan da çekinmiyordu.</p>
				<p>“Mariya Dimitriyevna! Ne dondurması var? Ben kaymaklısını sevmem.”</p>
				<p>“Havuç dondurması var.”</p>
				<p>“Hayır, ne dondurması var Mariya Dimitriyevna, ne dondurması var?” Bayağı haykırıyordu. “Bilmek istiyorum!”</p>
				<p>Mariya Dimitriyevna ile Kontes, arkasından da bütün davetliler güldü. Mariya Dimitriyevna’nın yanıtına değil, ona bu şekilde seslenebilen bu kızın hayret edilecek cesaretine, ataklığına gülüyorlardı.</p>
				<p>Nataşa ancak, dondurmanın ananaslı olduğunu öğrenince yatıştı. Dondurmadan önce şampanya geldi. Yeniden müzik başladı, Kont’la Kontes öpüştüler, davetliler ayağa kalkarak Kontes’i kutladılar, Kont’la, çocuklarla, birbirleriyle karşıdan karşıya kadeh tokuşturdular. Yine uşaklar koşuşmaya, iskemleler gıcırdamaya başladı, davetliler aynı düzende ama yüzleri iyice kızarmış olarak salona ve Kont’un çalışma odasına döndüler.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f166"><a class="si-backref" href="#ref_f166">166</a><span class="si-footnote-text"> Avusturya’nın ağzının payı verildi. Korkarım ki şimdi sıra bizde.</span></div>
					
						<div class="si-footnote html5_aside epub-type_footnote" id="f167"><a class="si-backref" href="#ref_f167">167</a><span class="si-footnote-text"> Atasözünü bilir misiniz.</span></div>
					
						<div class="si-footnote html5_aside epub-type_footnote" id="f168"><a class="si-backref" href="#ref_f168">168</a><span class="si-footnote-text"> Bize pek uyuyor.</span></div>
					
						<div class="si-footnote html5_aside epub-type_footnote" id="f169"><a class="si-backref" href="#ref_f169">169</a><span class="si-footnote-text"> Bozguna uğrattılar.</span></div>
					
						<div class="si-footnote html5_aside epub-type_footnote" id="f170"><a class="si-backref" href="#ref_f170">170</a><span class="si-footnote-text"> Sorarım size.</span></div>
					
						<div class="si-footnote html5_aside epub-type_footnote" id="f171"><a class="si-backref" href="#ref_f171">171</a><span class="si-footnote-text"> Söyledikleriniz çok güzel.</span></div>
				</div>
  </body>
</html>