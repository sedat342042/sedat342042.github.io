<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter2-3-14">
<div class="html5_section">
				<h1 class="subchapter">XIV</h1>
				
				<p class="margin">31 Aralık’ta, 1810’un yılbaşı arifesinde, le <em>réveillon</em><a class="si-noteref epub-type_noteref" href="#f553" id="ref_f553">553</a> için Yekaterina devri kodamanlarından birinin evinde balo vardı. Kordiplomatik ve imparator baloda bulunacaklardı.</p>
				<p>Kodamanın İngiliz Rıhtımı’ndaki meşhur konağında donanmanın ışıkları parıldıyordu. Kırmızı halı döşenmiş ışıklı girişte polisler duruyor, yalnız polis erleri değil, polis müdürüyle bir düzine polis amiri de burada bulunuyordu. Arabalar gidiyor, durmadan kırmızı elbiseli, şapkaları kanatlı uşaklarla yenileri geliyordu. Kupa arabalarından üniformalı, göğüsleri madalyalı, kordonlu erkekler çıkıyor, kadınlar astraganlar içinde gürültü ile açılan arabaların basamaklarından iniyor, aceleyle ve sessizce methalin halısı üzerinden geçiyorlardı.</p>
				<p>Hemen her yeni araba geçtikçe kalabalığın içinde bir fısıltı dolaşıyor, şapkalar çıkarılıyordu: Hükümdar mı? Hayır, nazır, Prens... Elçi... Sorgucu görmüyor musun? Kalabalığın içinde, diğerlerinden daha iyi giyinmiş biri herkesi tanır görünüyor, zamanın en ünlü kodamanlarının isimlerini sayıp döküyordu.</p>
				<p>Davetlilerin üçte biri gelmişti. Ama bu baloya gelmesi gereken Rostovlarda hâlâ giyim hazırlığı, telaşı vardı.</p>
				<p>Rostov ailesinde, bu balo için çok şeyler söylenmiş, hazırlıklar olmuş, davetiye gelmeyecek, elbiseler hazırlanamayacak, her şey yoluna konulamayacak diye çok korku çekilmişti.</p>
				<p>Kontesin ahbabı ve akrabası, taşralı Rostovları Petersburg sosyetesinde idare eden, eski sarayın zayıf, solgun nedimesi Mariya İgnotyevna Peronskaya, baloya onlarla birlikte gidiyordu.</p>
				<p>Rostovların akşam saat onda nedimeyi almak için Tavriçeski Bahçesi’ne gitmeleri gerekiyordu, oysa saat ona beş vardı, genç bayanlar hâlâ giyinmemişlerdi.</p>
				<p>Nataşa böyle büyük bir baloya hayatında ilk kez gidiyordu. Bugün saat sekizde kalkmış, bütün gün hummalı bir telaş yaşamıştı. Sabahtan beri bütün gayretini, herkesin, kendinin, annesinin, Sonya’nın mümkün olduğu kadar iyi giyinmesi için harcamıştı. Sonya ile Kontes kendilerini bütünüyle ona bırakmışlardı. Kontesin kadife massaka elbisesi, iki genç kızın pembe korsajlı pembe ipek kombinezon üstüne beyaz puslu elbiseleri olacaktı. Saçlar <em>à la grecque </em>taranacaktı.</p>
				<p>Bütün önemli şeyler yapılmıştı, ayaklar, eller, boyunlar, kulaklar çok dikkatle, baloya yakışır şekilde yıkanmış, kokulanmış, pudralanmıştı, ajurlu ipek çoraplar, kurdeleli beyas atlas iskarpinler giymişlerdi, tuvaletler hemen hemen bitmişti. Sonya giyinip kuşanmasını bitirmişti. Kontes de bitirmişti. Geriye herkes için uğraşan Nataşa kalmıştı. O hâlâ sıska omuzlarına atılmış bir penyuvarla aynanın karşısında oturuyordu. Artık giyinmiş olan Sonya odanın ortasında duruyor, küçük parmağıyla canını acıtıncaya kadar topluiğneyi bastırıyor, hışırdayan ipeğe son kurdeleyi tutturuyordu.</p>
				<p>Nataşa başını tuvaletten ayırıp oda hizmetçisinin bırakmaya vakit bulamadığı saçlarına yapışarak, “Öyle değil, öyle değil, Sonya,” dedi, “kurdele öyle olmaz, buraya gel.” Sonya oturdu. Nataşa kurdeleyi başka türlü taktı.</p>
				<p>Nataşa’nın saçlarını tutan oda hizmetçisi, “İzin verin küçükhanım, böyle olmaz,” dedi.</p>
				<p>“Ah Tanrım, sonra canım! Ha, işte böyle Sonya.” </p>
				<p>Kontes’in sesi duyuldu: “Çabuk bitirecek misiniz? Saat neredeyse on olacak.” </p>
				<p>“Şimdi, şimdi. Siz hazırlandınız mı anne?”</p>
				<p>“Yalnız şapka iliştirilecek.”</p>
				<p>“Bensiz yapmayın,” diye bağırdı Nataşa, “siz yapamazsınız!”</p>
				<p>“Ama saat on oldu.”</p>
				<p>Saat on buçukta baloda bulunma kararı verilmişti. Oysa daha Nataşa giyinecek, Tavriçeski Bahçesi’ne gidilecekti.</p>
				<p>Nataşa saç tuvaletini bitirip altından balo iskarpinleri görünen kısacık bir eteklikle ve annesinin bluzuyla Sonya’ya doğru koştu. Onu gözden geçirdi, sonra annesine koştu, onun başını öteye çevirerek şapkayı iliştirdi. Ak saçlarını aceleyle öperek yeniden etekliğini diken hizmetçilerin yanına gitti. </p>
				<p>Nataşa’nın işi, çok uzun olan etekliğindeydi. İki hizmetçi kız iplikleri acele acele ısırarak onu dikmekle meşguldüler. Bir üçüncüsü dudaklarında, dişlerinde topluiğnelerle Kontes’ten Sonya’ya koşuyor, dördüncüsü yukarı kalkık elinde bütün elbiseyi tutuyordu.</p>
				<p>“Mavruşa, çabuk kuzum!”</p>
				<p>“Yüksüğü versenize oradan, küçükhanım.” </p>
				<p>Kont kapının eşiğinde görünerek, “Bitirecek misiniz artık?” dedi, “İşte size bir şişe koku. Hadi, Peronskaya çok bekledi artık.”</p>
				<p>Oda hizmetçisi dikilmiş puslu elbiseyi iki parmağıyla kaldırıp üfleyerek, sarsarak ve bu hareketle tuttuğu şeyin hafifliğini, temizliğini anlatarak, “Tamam, küçükhanım,” dedi.</p>
				<p>Nataşa elbiseyi giymeye koyuldu.</p>
				<p>“Şimdi, şimdi, girme baba,” diye bütün yüzünü kapatan puslu etekliğin altından kapıyı açan babasına bağırdı. Sonya kapıyı küt diye kapadı. Bir dakika sonra Kont’u içeri aldılar. Mavi bir frak, ipek çoraplar, iskarpinler giymiş, koku sürünmüş, pomatlanmıştı.</p>
				<p>Nataşa, odanın ortasında durup puslu elbisesinin kırışıklıklarını düzelterek, “Ah babacığım, ne kadar şıksın, fevkaladesin!” dedi. </p>
				<p>Hizmetçi kız dizüstü çöküp elbiseyi düzelterek ve toplu iğneleri diliyle ağzının bir tarafından öbür tarafına sürerek, “İzin verin küçükhanım, izin verin,” dedi.</p>
				<p>Sonya Nataşa’nın elbisesini gözden geçirerek ümitsiz bir sesle, “Sen bilirsin!” diye bağırdı, “Nasıl istersen, yine de uzun!”</p>
				<p>Nataşa duvar aynasına bakmak için öteye çekildi, robu uzundu.</p>
				<p>Döşeme üzerinde hanımının peşinden sürünen Mavraşa, “Vallahi hanımefendi, hiç de uzun değil,” dedi.</p>
				<p>“Eh, uzunsa kısaltırız, bir dakikada kısaltırız,” diyen azimli Dunyaşa göğsündeki mendilden iğneyi çıkartıp yeniden yerde işe koyuldu.</p>
				<p>Bu sırada Kontes sıkılgan, yavaş adımlarla şapkasını ve kadife elbisesini giymiş olarak içeriye girdi.</p>
				<p>“Vay! Benim güzelim!” diye haykırdı Kont, “Hepimizden baskın!” Onu kucaklamak istedi ama kadın kızararak, elbisesi buruşmasın diye yana çekildi.</p>
				<p>Nataşa, “Anne, şapkayı biraz daha yana,” dedi, “ben tekrar iliştiririm.”</p>
				<p>İleri atıldı, elbisesini dikmekle meşgul kızlar, arkasından koşmaya vakit bulamadılar, puslu kumaşın bir parçasını kopardılar.</p>
				<p>“Aman Tanrım! Ne oldu şimdi? Ben bir şey yapmadım...” </p>
				<p>Dunyaşa, “Zararı yok, ben dikerim, belli olmaz,” dedi.</p>
				<p>Kapıdan içeri giren dadı, “Güzeller güzeli, benim kraliçem! Ya Sonyacık... benim dilberlerim!...”</p>
				<p>Onu çeyrek geçe nihayet arabalara bindiler ve yola koyuldular. Ama daha önce Tavriçeski Bahçesi’ne gitmeleri gerekiyordu.</p>
				<p>Peronskaya hazırdı. Yaşlılığına, çirkinliğine rağmen onun evinde de tıpkı Rostovlarda olup bitenlerin aynısı olmuştu. Gerçi burada her şey öyle telaşlı olmamıştı, bu onun için alışılmış bir şeydi. Ama pörsümüş çirkin derisi aynı şekilde kokulanmış, yıkanmış, pudralanmış kulaklarının arkası aynı özenle yıkanmış, hatta nedime işareti taşıyan sarı elbisesiyle salona çıktığı zaman, tıpkı Rostovlarda olduğu gibi, oda hizmetçisi hanımının tuvaletini hayran hayran seyretmişti. Peronskaya, Rostovların tuvaletlerini övdü.</p>
				<p>Rostovlar da onun zevkini ve tuvaletini övdüler; tuvaletlerini, elbiselerini koruyarak saat on birde arabalara yerleştiler ve yola çıktılar.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f553"><a class="si-backref" href="#ref_f553">553</a><span class="si-footnote-text"> Yılbaşı gecesi yemeği.</span></div>
				</div>
  </body>
</html>