<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="epilogue1-6">
<div class="html5_section">
				<h1 class="subchapter">VI</h1>
				
				<p class="margin">Kışın başında Prenses Mariya Moskova’ya geldi. Rostovların durumunu, şehirde söylendiği gibi, “evladın annesi için kendini feda edişini” şehir dedikodularından öğrendi. Prenses Mariya, Nikolay’a olan aşkının güçlendiğini hissederek kendi kendine, “Ben de ondan başka şey beklemezdim zaten,” diyordu. Bu aileyle dostça, neredeyse akrabaca ilişkisini hatırlayarak onlara gitmeyi bir görev sayıyor ama Nikolay’la Voronej’deki yakınlaşmasını hatırlayınca bundan korkuyordu. Şehre geldikten birkaç hafta sonra kendini zorlayarak Rostovlara uğradı.</p>
				<p>Onu ilk karşılayan Nikolay oldu, çünkü Kontes’in yanına ancak onun odasından geçilebilirdi. Göz göze geldiklerinde, Nikolay’ın yüzünde, bir memnuniyet ifadesi yerine bir soğukluk, duygusuzluk ve gurur ifadesi gördü Prenses Mariya. Prensesin sağlığını sordu, onu annesinin yanına götürdü, orada beş dakika kadar kaldıktan sonra odadan çıktı.</p>
				<p>Prenses Kontes’in yanından çıkınca Nikolay onu yine karşıladı; törensel ve soğuk bir tavırla sofaya geçirdi. Kontesin sağlığı hakkında sorduğu soruya yanıt vermedi. Bakışları, “Size ne? Beni rahat bırakın,” diyordu sanki.</p>
				<p>Prensesin arabası evden ayrıldıktan sonra Nikolay kendini tutamadı, Sonya’nın yanında yüksek sesle, “Ne dolaşıp duruyor? Ne istiyor? Bu kadınlara ve bütün bu komplimanlara tahammül edemiyorum,” dedi.</p>
				<p>Sonya sevincini zor gizleyerek, “Ah, nasıl böyle söylüyorsunuz, <em>Nicolas</em>,” dedi. “O kadar iyi kalpli ve <em>maman </em>onu o kadar seviyor ki...”</p>
				<p>Nikolay yanıt vermedi, Prenses’ten söz etmek istemiyordu hiç. Ama bu ziyaretten sonra yaşlı Kontes her gün birkaç kez onu andı.</p>
				<p>Kontes onu övüyor, oğlundan onun ziyaretine gitmesini istiyor, onu sık sık görme arzusunu gösteriyor ama aynı zamanda da ondan söz ettiği zaman daima keyfi kaçıyordu.</p>
				<p>Annesi Prenses’ten söz ederken Nikolay bir şey söylememeye çalışıyordu ama onun susması Kontes’i sinirlendiriyordu.</p>
				<p>“Çok değerli, çok iyi bir kız,” diyordu, “onu ziyarete gitmelisin. Ne de olsa birini görmüş olursun; bizimle canın sıkılıyor sanırım.”</p>
				<p>“Hiç istemiyorum anne.”</p>
				<p>“Önceleri görmek istiyordun, şimdi istemiyorum diyorsun. Seni anlamıyorum, gerçekten anlamıyorum. Canın sıkılıyordu, şimdi birdenbire kimseyi görmek istemiyorsun.”</p>
				<p>“Canım sıkılıyor demedim ki ben.”</p>
				<p>“Nasıl demedin, onu görmek bile istemediğini kendin söyledin. Çok değerli bir kız, senin de her zaman hoşuna giderdi; şimdiyse birdenbire birtakım bahaneler... Her şeyi gizliyorsun benden.”</p>
				<p>“Hiç de değil anneciğim.”</p>
				<p>“Kötü bir şey yapmanı istesem neyse; ben senden bir ziyaret rica ediyorum. Zannedersem nezaket de bunu gerektirir... Senden rica etmiştim, şimdi, annenden saklı sırların olduğuna göre, artık karışmam.”</p>
				<p>“Peki, istersen giderim.”</p>
				<p>“Bence hepsi bir; ben senin için istiyorum.”</p>
				<p>Nikolay bıyıklarını ısırarak içini çekti; annesinin dikkatini başka taraflara çekmeye çalışarak iskambil kâğıtlarını yaydı.</p>
				<p>Ertesi gün, üçüncü, dördüncü günler aynı konuşma hep tekrar edildi.</p>
				<p>Rostovları ziyaretinden ve Nikolay’ın o beklenmedik soğuk kabulünden sonra Prenses Mariya, ilkin Rostovlara gitmek istememekte haklı olduğunu kabul etmişti.</p>
				<p>Gururuna sığınarak kendi kendine, “Zaten başka bir şey beklemiyordum,” diyordu. “Onunla hiçbir işim yok; yalnızca bana karşı daima iyi olan ve kendisine birçok şeyler borçlu olduğum o yaşlı kadını görmek istiyordum.”</p>
				<p>Yine de bu düşünceler sakinleştiremiyordu onu; ziyaretini hatırladıkça pişmanlık duygusu azap veriyordu ona. Rostovlara bir daha gitmemeye ve bütün bunları unutmaya kesin olarak karar verdiği halde kendini hep bir boşlukta hissediyordu. Yaşadığı sıkıntının nedenini kendi kendine sorunca, bunun Rostov’la yakınlaşması olduğunu kabul etmek zorunda kalıyordu. Rostov’un soğuk, mesafeli tavrı kendisine karşı bir şey değildi (bunu biliyordu), bu tavırda bir şeyler gizliydi. Bu bir şeyleri aydınlatması gerekiyordu; aydınlatıncaya kadar da rahat edemeyeceğini hissediyordu.</p>
				<p>Kış ortasında, Rostov’un geldiği ona haber verildiği zaman ders salonunda oturuyor, yeğeninin derslerini takip ediyordu. Sırrını açığa vurmamak, şaşkınlığını göstermeme kararlılığıyla Matmazel Bourienne’i çağırttı, onunla birlikte misafir salonuna geçti.</p>
				<p>Nikolay’ın yüzüne daha ilk bakışta onun yalnızca nezaket borcunu yerine getirmek için kendisini ziyarete geldiğini anladı; onun kendisine karşı takındığı tavrı metanetle takınmaya karar verdi.</p>
				<p>Kontes’in sağlığından, tanıdıklardan, son savaş haberlerinden söz edildi; misafirin kalabilmesi için nezaketin gerektirdiği on dakika geçince Nikolay izin isteyerek kalktı.</p>
				<p>Prenses Mariya, Matmazel Baurienne’in yardımıyla konuşmayı çok iyi idare etmişti ama son dakikada, Nikolay kalktığı sırada kendisini ilgilendirmeyen şeylerden söz etmekten öyle bir yorgunluk hissetmiş ve neden hayatta neşeden yalnız kendinin bu kadar az pay aldığı düşüncesine kendini öyle kaptırmıştı ki ışıklı gözlerini dalgın dalgın önüne dikmiş, Nikolay’ın kalktığını fark etmeksizin sessizce oturup kalmıştı.</p>
				<p>Nikolay ona baktı, dalgınlığını fark etmiyormuş gibi görünmek isteyerek Matmazel Bourienne’e birkaç söz söyledi ve yeniden Prenses’e baktı. O yine öyle hareketsiz oturuyordu; sevimli yüzü acı içindeydi. Nikolay birden ona acıdı ve yüzünün ifade ettiği üzüntünün nedeninin kendisi olabileceğini hissetti. Ona yardım etmek, dostça bir şeyler söylemek istedi ama bir şey gelmiyordu aklına. </p>
				<p>“Hoşça kalın Prenses,” dedi. </p>
				<p>Prenses Mariya kendini topladı, kızardı, derin derin içini çekti. Uykudan uyanıyormuş gibi, “Ah, affedersiniz,” dedi. “Affedersiniz, gidiyor musunuz Kont; hadi güle güle! Ya Kontes’in yastığı?”</p>
				<p>Matmazel Bourienne, “Durun, şimdi getiririm,” diyerek odadan çıktı.</p>
				<p>Susuyor, arada bir birbirlerine bakıyorlardı. Nihayet Nikolay hüzünle gülümseyerek, “Ya evet, Prenses,” dedi, “bana daha dün gibi geliyor, oysa sizinle Boguçarovo’da ilk görüştüğümüzden beri ne kadar zaman geçti. Hepimiz ne kadar bahtsız görünüyorduk ama o günleri geri getirmek için neler vermezdim... Ama o zamanlar geri gelmez artık.”</p>
				<p>Nikolay bunları söylerken Prenses ışıklı bakışlarını gözlerinin içine dikmiş ona bakıyordu. Onun sözlerinden, kendisine karşı beslediği duyguları çıkarmaya çalışıyordu.</p>
				<p>“Evet evet,” dedi, “ama geçmişte sizin acıyacağınız bir şey yok, Kont. Benim bildiğim şimdiki hayatınızı daima zevkle anacaksınız, çünkü şimdi katlandığınız fedakârlık...”</p>
				<p>Nikolay, “Övgülerinizi kabul edemeyeceğim,” diye hemen onun sözünü kesti, “tersine, daima kendimi ayıplarım ama bu hiç de enteresan, neşeli bir konuşma değil.”</p>
				<p>Bakışları yine önceki soğuk, duygusuz ifadeyi aldı. Ama Prenses onda o bildiği ve sevdiği adamı tekrar bulmuştu; şimdi yalnız bu adamla konuşuyordu.</p>
				<p>“Bunu size söylememe izin verirsiniz sanıyorum,” dedi. “Sizinle... Ve ailenizle o kadar dost olmuştuk; ilgimi yersiz bulmazsınız sanmıştım ama aldanmışım.” Sesi birden titredi. “Bilmiyorum niçin,” diye kendini toplayarak ekledi: “Eskiden siz başkaydınız ve...”</p>
				<p>“Binlerce nedeni var.” Nikolay binlerce sözcüğünü özellikle vurgulamıştı. “Teşekkür ederim, Prenses.” Ve yavaşça ekledi: “Bazen insan kederli oluyor.”</p>
				<p>Prenses Mariya’nın ruhunda gizli bir ses, “İşte demek bunun için! Demek bunun için!’’ diyordu. “Hayır, ben onu yalnız bu neşeli, iyi ve içten bakışlarını, yalnız yakışıklılığını sevmiş değildim; asil, sağlam ve fedakâr ruhunu keşfetmiştim onun.” Böyle geçiriyordu içinden. “Evet, o şimdi yoksul, ben zenginim... Evet, yalnız bunun için... Evet, bu olmasa...” Onun eski güler yüzlülüğünü hatırladı; saf, mahzun, yüzüne bakarak soğuk durmasının nedenini birden anladı, sonra elinde olmadan ona doğru atılarak, “Ama niçin, Kont, niçin?” diye adeta hıçkırdı: “Niçin, söyleyin bana. Söylemelisiniz.” Nikolay susuyordu. “Sözünü ettiğiniz nedenleri anlamıyorum, fakat benim için acı, benim için... Size itiraf ediyorum. Bir şeylerden dolayı eski dostluktan beni mahrum ediyorsunuz. Benim için bu acıdır.” Gözleri dolmuştu, sesi titriyordu: “Hayatta o kadar az saadet gördüm ki her kayıp bana ağır geliyor... Affedin beni, güle güle...” Birden ağlamaya başladı ve odadan çıktı. Nikolay onu durdurmaya çalışarak, “Prenses! Durun, Tanrı aşkına,” diye bağırdı. “Prenses!”</p>
				<p>Prenses Mariya dönüp baktı. Birkaç saniye sessizce birbirlerinin gözlerine baktılar; uzak ve imkânsız görünen şey ansızın yakın, mümkün ve zorunlu bir şey oldu.</p>
				
				
				
				
				</div>
  </body>
</html>