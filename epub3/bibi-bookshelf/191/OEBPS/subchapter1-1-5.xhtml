<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-5">
<div class="html5_section">
				<h1 class="subchapter">V</h1>
				
				<p class="margin">Misafirler, <em>charmante soirée</em>’si<a class="si-noteref epub-type_noteref" href="#f93" id="ref_f93">93</a> için Anna Pavlovna’ya teşekkür ederek dağılmaya başladılar.</p>
				<p>Piyer kaba saba bir delikanlıydı. Normalden uzundu boyu, geniş bir gövdesi, kocaman kırmızı elleri vardı. Dedikleri gibi, salona girmesini bilmez, salondan çıkmayı, yani çıkarken şöyle uygun bir şey söylemeyi ise hiç beceremezdi. Dalgındı da. Kalkarken eline kendi şapkası diye generallere özgü sorguçlu üç köşe bir şapka geçirmiş ve onu general geri isteyinceye kadar sorgucundan çekerek elinde tutmuştu. Ama iyi yürekliliği, sadeliği, alçakgönüllülüğü bütün o dalgınlığını, salona girmeyi, konuşmayı bilmemesini örtüyordu. Anna Pavlovna ona döndü, bir Hıristiyan şefkatiyle, bu davranışlarından ötürü kendisini affettiğini anlatarak başını salladı ve dedi ki:</p>
				<p>“Sizi yine göreceğimi umarım, ama düşüncelerinizi değiştireceğinizi de umarım, aziz Mösyö Piyer.”</p>
				<p>Piyer sesini çıkarmadı, sadece eğildi ve herkese, “Düşüncelerim düşüncelerimdir, ama nasıl iyi yürekli, nasıl babacan olduğumu görüyorsunuz,” diyen gülümsemesini bir kez daha göstermekle yetindi. Bu gülümsemenin ne demek olduğunu herkesle birlikte Anna Pavlovna da hemen anladı.</p>
				<p>Prens Andrey hole çıktı. Pelerini omuzlarına geçiren uşağa sırtını çevirerek o sırada dışarı çıkan Prens İppolit’le karısının konuşmalarına şöyle bir kulak kabarttı. Prens İppolit sevimli, gebe Prenses’in yanı başında duruyor, el gözlüğünün arkasından gözlerini dikmiş ona bakıyordu.</p>
				<p>“Gidin <em>Annette, </em>soğuk alacaksınız,” diye Küçük Prenses, Anna Pavlovna’yla vedalaştı ve yavaşça ekledi:</p>
				<p><em>“C’est convenu.”</em><a class="si-noteref epub-type_noteref" href="#f94" id="ref_f94">94</a></p>
				<p>Anna Pavlovna, Liza’nın görümcesiyle Anatol arasında hazırladığı izdivaç üzerine onunla konuşmaya fırsat bulmuştu.</p>
				<p>Anna Pavlovna da yavaşça, “Size güveniyorum aziz dostum, ona yazın, bana söyleyin, <em>comment le père envisagera la chose. Au revoir,</em><a class="si-noteref epub-type_noteref" href="#f95" id="ref_f95">95</a>” diyerek holden ayrıldı.</p>
				<p>Prens İppolit Küçük Prenses’e sokuldu, yüzünü yaklaştırarak yavaşça bir şeyler söylemeye başladı.</p>
				<p>İki uşak (biri Küçük Prenses’in, öbürü Prens İppolit’in) konuşmanın bitmesini bekleyerek ellerinde şal ve redingotla duruyorlar, anlamadıkları bu Fransızca’yı öyle bir dinliyorlardı ki, söylenenleri anlıyor da bunu sezdirmek istemiyorlardı sanki. Prenses her zamanki gibi gülümseyerek konuşuyor, dinliyordu.</p>
				<p>Prens İppolit, “Elçiliğe gitmemekle iyi yapmışım; sıkıcı bir yer... Çok güzel bir davet oldu bu, değil mi?” dedi.</p>
				<p>Prenses üstü hafifçe tüylü dudağını kaldırarak cevap verdi:</p>
				<p>“Balo çok iyi olacak diyorlar. Sosyetenin bütün güzel kadınları orada olacakmış.”</p>
				<p>“Hepsi değil, çünkü siz bulunmayacaksınız, hepsi değil,” diye Prens İppolit neşeyle güldü; uşağı iterek elinden kaptığı şalı Prenses’in omuzlarına örttü. Beceriksizlikten mi yoksa isteyerek mi (bunu kimse kestiremezdi) her nedense, şalı Prenses’in omuzlarına örttüğü halde, kollarını uzun zaman geri çekmedi; onu sanki kucaklıyordu.</p>
				<p>Prenses zarif bir hareketle, gülümseyerek yana çekildi; döndü, kocasına baktı. Prens Andrey’in gözleri kapalıydı. Çok yorgun ve uykusuz görünüyordu.</p>
				<p>“Hazır mısınız?” diye karısını yukarıdan aşağı süzerek sordu.</p>
				<p>Prens İppolit ökçelerinden aşağı inen yeni moda redingotunu aceleyle sırtına geçirdi, bacakları redingotuna dolaştı, uşağın yardımıyla arabaya binen Prenses’in peşinden avluya koştu.</p>
				<p><em>“Princesse, au revoir,”</em><a class="si-noteref epub-type_noteref" href="#f96" id="ref_f96">96</a> diye bağırdı. Dili de bacakları gibi dolaşıyordu.</p>
				<p>Prenses eteğini toplayarak arabanın karanlık köşesine otururken, kocası kılıcını düzeltmekle meşguldü; Prens İppolit hizmet edeceğim diye insanların geçmesine engel oluyordu.</p>
				<p>“İzin verir misiniz bayım.” Bunu Prens Andrey, geçmesine engel olan Prens İppolit’e, sert ve soğuk bir Rusça’yla söylemişti.</p>
				<p>Aynı ses okşayıcı ve yumuşak bir tonla, “Seni bekliyorum, Piyer,” dedi.</p>
				<p>Sürücü harekete geçti, arabanın tekerlekleri tıkırdamaya başladı. Prens İppolit avluda duruyor, eve kadar bırakacağını söylediği Vikont’u bekleyerek kesik kesik gülüyordu.</p>
				
				<p class="margin">Prens İppolit’le birlikte arabaya oturan Vikont, <em>“Eh bien, mon cher, votre petite princesse est très bien, très bien,”</em><a class="si-noteref epub-type_noteref" href="#f97" id="ref_f97">97</a> dedi. Parmaklarının ucunu dudaklarına dokundurdu. <em>“Mais très bien. Et tout à fait française.”</em><a class="si-noteref epub-type_noteref" href="#f98" id="ref_f98">98</a></p>
				<p>İppolit hıklayarak güldü. Vikont devam etti:</p>
				<p><em>“Et savez-vous que vous êtes terrible avec votre petit air innocent. Je plains le pauvre mari, ce petit officier, qui se donne des airs de prince régnant..”</em><a class="si-noteref epub-type_noteref" href="#f99" id="ref_f99">99</a></p>
				<p>İppolit yine hıkladı ve gülerek dedi ki:</p>
				<p><em>“Et vous disiez, que les dames russes ne valaient pas les dames françaises. Il faut savoir s’y prendre.”</em><a class="si-noteref epub-type_noteref" href="#f100" id="ref_f100">100</a></p>
				<p>Piyer kendi evindeymiş gibi önden giderek Prens Andrey’in çalışma odasına geçti, alışkanlıkla hemen kanepeye uzandı, raftan rasgele bir kitap aldı (<em>Caesar’ın Hatıraları</em>), dirseğini kanepeye dayayıp kitabı ortalarından okumaya koyuldu.</p>
				<p>Prens Andrey çalışma odasına girdi, küçücük beyaz ellerini ovuşturarak, “<em>Mademoiselle</em> Şerer’e ne yaptın sen? O şimdi büsbütün hasta olur,” dedi.</p>
				<p>Piyer bütün gövdesiyle öyle bir dönüş döndü ki, kanepe gıcırdadı, canlanan yüzünü Prens Andrey’e çevirdi, gülümseyerek elini salladı.</p>
				<p>“Hayır, şu rahip çok enteresan, ama sorunu tam anlamıyor... Bence sonsuz barış olanaklıdır, ama anlatamıyorum... Ancak siyasi dengeyle değil herhalde...”</p>
				<p>Görünüşe göre Prens Andrey bu soyut laflarla ilgilenmiyordu.</p>
				<p>“Akla gelen her şey her yerde söylenmez <em>mon cher. </em>Neyse, bir şeye karar verdin mi? Süvari muhafızı mı olacaksın, diplomat mı?” diye bir süre sustuktan sonra sordu Prens Andrey.</p>
				<p>Piyer doğruldu, bacaklarını altına çekti:</p>
				<p>“İnanır mısın, hâlâ bilmiyorum, ikisi de hoşuma gitmiyor.”</p>
				<p>“Bir şeye karar vermek gerek, değil mi? Baban bekliyor.”</p>
				<p>Piyer yedi yaşındayken bir rahip öğretmenle yurtdışına gönderilmiş, yirmi yaşına kadar orada kalmıştı. Moskova’ya dönünce babası rahibe yol vermiş, delikanlıya demişti ki: “Şimdi sen Petersburg’a git, kendine bir meslek seç. Her şeye razıyım. İşte Prens Vasiliy’e bir mektup, işte sana para, olup biten her şeyi bana yaz, sana her konuda yardım ederim.” Piyer üç aydır kendine bir meslek seçmek istiyordu ama hâlâ bir şey yapamamıştı. Prens Andrey ona işte bu işten bahsediyordu. Piyer alnını ovuşturdu; davette gördüğü rahibi kastederek, “Mason herhalde,” dedi.</p>
				<p>Prens Andrey sözünü yine kesti.</p>
				<p>“Bunlar boş laflar,” dedi, “işten konuşalım, daha iyi. Süvari muhafız alayına gittin mi hiç?”</p>
				<p>“Hayır, gitmedim, bak aklıma ne geldi, sana bir şey söylemek istiyordum. Bugün Napoléon’a karşı savaş var. Bu savaş özgürlük uğrunda bir savaş olsa anlardım, askerlik hizmetine ilk olarak ben girerdim; ama dünyanın en büyük adamına karşı İngiltere’ye, Avusturya’ya yardım etmek... İşte bu kötü...”</p>
				<p>Prens Andrey, Piyer’in bu çocukça sözlerine omuz silkmekle yetindi. Bu gibi saçmalıklara yanıt verilemeyeceğini anlatır gibi durdu. Gerçekten, bu safça soruya Prens Andrey’in verdiği yanıttan başka bir yanıt vermek zordu.</p>
				<p>“Herkes yalnızca kendi vicdanıyla savaşmış olsa savaş olmazdı,” dedi.</p>
				<p>“Bu çok iyi olurdu,” dedi Piyer.</p>
				<p>Prens Andrey güldü.</p>
				<p>“Evet, çok iyi olurdu. Ama bu hiçbir zaman olmayacak...”</p>
				<p>Piyer sordu:</p>
				<p>“Peki, niçin savaşa gidiyorsun?”</p>
				<p>“Niçin mi gidiyorum? Bilmem. Öyle gerekiyor, gidiyorum...” Durdu. “Gidiyorum, çünkü buradaki hayat bana göre bir hayat değil!”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f93"><a class="si-backref" href="#ref_f93">93</a><span class="si-footnote-text"> Güzel davet.</span></div>
					
						<div class="si-footnote html5_aside epub-type_footnote" id="f94"><a class="si-backref" href="#ref_f94">94</a><span class="si-footnote-text"> Bu iş tamamdır.</span></div>
					
						<div class="si-footnote html5_aside epub-type_footnote" id="f95"><a class="si-backref" href="#ref_f95">95</a><span class="si-footnote-text"> Babası bu işi nasıl karşılayacak? Güle güle.</span></div>
					
						<div class="si-footnote html5_aside epub-type_footnote" id="f96"><a class="si-backref" href="#ref_f96">96</a><span class="si-footnote-text"> Hoşça kalın Prenses.</span></div>
					
						<div class="si-footnote html5_aside epub-type_footnote" id="f97"><a class="si-backref" href="#ref_f97">97</a><span class="si-footnote-text"> E, dostum, sizin Küçük Prenses çok hoş, çok hoş... Doğrusu çok hoş...</span></div>
					
						<div class="si-footnote html5_aside epub-type_footnote" id="f98"><a class="si-backref" href="#ref_f98">98</a><span class="si-footnote-text"> Tam bir Fransız kadını.</span></div>
					
						<div class="si-footnote html5_aside epub-type_footnote" id="f99"><a class="si-backref" href="#ref_f99">99</a><span class="si-footnote-text"> Şu masum halinizle ne acımasız olduğunuzun farkında mısınız? Zavallı kocasına, hükümdar tavırları takınan şu küçük subaya acıyorum.”</span></div>
					
						<div class="si-footnote html5_aside epub-type_footnote" id="f100"><a class="si-backref" href="#ref_f100">100</a><span class="si-footnote-text"> Bir de Rus kadınlarının Fransız kadınları ayarında olmadığını söylüyorsunuz, iş onlara yanaşmasını bilmekte.</span></div>
				</div>
  </body>
</html>