<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-1-11">
<div class="html5_section">
				<h1 class="subchapter">XI</h1>
				
				<p class="margin">Kontes ziyaretlerden o kadar yorulmuştu ki, artık kimseyi kabul etmiyordu. Yalnız kutlamak üzere gelecek herkesin mutlaka yemeğe çağrılması kapıcıya tembih edilmişti. Kontes Petersburg’dan geleli beri doğru dürüst görmediği çocukluk arkadaşı Anna Mihailovna ile baş başa kalmak istiyordu. Anna Mihailovna yumuşak, ağlamış bir yüzle Kontes’in koltuğuna yanaştı.</p>
				<p>“Seninle çok açık konuşacağım,” dedi, “biz eski dostlar az kaldık! Bunun için senin dostluğun bence çok değerlidir.”</p>
				<p>Anna Mihailovna, Vera’ya bakarak sustu. Kontes dostunun elini sıktı.</p>
				<p>Sevilmediği anlaşılan büyük kızına dönerek, “Vera,” dedi, “aklınız bir şey kesmez mi sizin? Burada fazla olduğunu anlamıyor musun? Hadi git, kız kardeşlerinin yanına ya da...”</p>
				<p>Güzel Vera, en küçük bir alınganlık duymamış gibi, hafifsemeyle gülümsedi.</p>
				<p>“Daha önce söyleseydiniz, anneciğim, hemen kalkıp giderdim,” diyerek odasına gitti.</p>
				<p>Ama geçerken odada iki pencere önünde, iki çiftin karşılıklı oturduğunu gördü. Durdu, hafifseyerek gülümsedi. Sonya Nikolay’ın yanında oturuyor, Nikolay ona ilk yazdığı şiirlerin kopyasını çıkarıyordu. Boris’le Nataşa ötedeki pencerenin önünde oturuyorlardı. Vera içeri girince sustular.</p>
				<p>Sonya ile Nataşa suçlu ama mutlu yüzlerle Vera’ya baktılar.</p>
				<p>Bu sevdalı genç kızlara bakmak insanın içine dokunuyor, hoşuna gidiyordu. Ama halleri belli ki Vera’da hoş bir duygu uyandırmamıştı.</p>
				<p>“Benim eşyalarımı almayın diye kaç defa söyledim size. Kendi odanız var ya canım!”</p>
				<p>Mürekkep hokkasını Nikolay’dan aldı.</p>
				<p>Nikolay, “Şimdi, şimdi,” diye kalemi hokkaya batırdı.</p>
				<p>Vera, “Hiçbir zaman yerinde bir şey yapmazsınız. Salona öyle koşuşarak doldunuz ki, sizin adınıza herkes utandı,” dedi.</p>
				<p>Söylediklerinin tamamıyla doğru olmasına rağmen, daha doğrusu, doğru söylediği için ona kimse yanıt vermedi. Birbirlerinin yüzüne bakmakla yetindiler. O, elinde mürekkep hokkasıyla yavaşladı. </p>
				<p>“Bu yaşta Nataşa ile Boris arasında ve sizin aranızda nasıl bir sır olabilir? Budalalık, başka bir şey değil.”</p>
				<p>Nataşa alçak sesle savunmaya geçti:</p>
				<p>“Peki sana ne oluyor Vera?” </p>
				<p>Bugün herkese karşı her zamandan çok daha iyi ve yumuşak davranır görünüyordu.</p>
				<p>“Budalalık. Ben sizin adınıza utanıyorum. Ne bu fiskos?”</p>
				<p>Nataşa öfkelenerek, “Herkesin kendine göre bir sırrı vardır,” dedi, “Berg’le sana dokunuyor muyuz biz?”</p>
				<p>Vera, “Sanırım dokunmuyorsunuz,” dedi, “çünkü benim hiçbir zaman yanlış, kötü bir hareketim olmaz. Boris’e nasıl davrandığını anneme söyleyeyim de gör.”</p>
				<p>Boris, “Natalya İlyinişna bana karşı çok iyi davranıyor,” dedi. “Ben şikâyetçi olamam.”</p>
				<p>Nataşa alıngan ve titreyen bir sesle, “Bırakın Boris,” dedi, “amma da diplomatsınız (“diplomat” sözü, çocuklar arasındaki özel anlamıyla o zamanlar çok modaydı); can sıktı artık. Ne diye bana sataşıyor?” Vera’ya döndü. “Sen bunu hiçbir zaman anlayamazsın, çünkü sen hiçbir zaman kimseyi sevmedin. Gönül yok ki sende. Sen sadece <em>Madame de Genlis</em>’sin, o kadar (büyük bir hakaret sayılan bu lakabı Vera’ya Nikolay takmıştı), senin en büyük zevkin başkalarına üzüntü vermek. Berg’e istediğin kadar naz yap sen,” diye ekledi.</p>
				<p>“Evet, ama ben herhalde misafirlerin önünde bir delikanlının arkasından koşmam...”</p>
				<p>“Hah, muradına erdin,” diye Nikolay söze karıştı. “Herkese karşı bütün kabalığını ortaya koydun, herkesin sinirlerini bozdun.”</p>
				<p>“Hadi kalkın, çocuk odasına gidelim.”</p>
				<p>Dördü birden ürkütülmüş bir kuş sürüsü gibi kalktı. Odadan çıktılar.</p>
				<p>Vera, “Bana ağır şeyler söylediniz, ben kimseye bir şey söylemedim,” dedi.</p>
				<p>Kapının ötesinden gülüşmeler geliyordu:</p>
				<p>“<em>Madame de Genlis! Madame de Genlis!</em>”</p>
				<p>Herkeste böyle öfkelendirici, hoşa gitmeyen bir tesir uyandıran güzel Vera gülümsedi, ona söylenen şeylere aldırmamış gibi aynaya doğru yürüdü, eşarbını ve saçlarını düzeltti: Güzel yüzüne bakınca daha soğuk, daha sakin bir hal aldığı görülüyordu.</p>
				
				<p class="margin">Salonda konuşma devam ediyordu.</p>
				<p>“<em>Ah! Chère</em>,” diyordu Kontes. “Benim hayatımda da <em>tout n’est pas rose</em>.<a class="si-noteref epub-type_noteref" href="#f129" id="ref_f129">129</a> Görmüyor muyum ki, bu gidişle önümüz bir gün tıkanacak! Hep bu kulüp ve onun cömertliği! Köyde yaşıyoruz da dinleniyor muyuz sanki? Tiyatrolar, avlar, daha bilmem neler. Beni ne diye konuşuyoruz canım! E, bütün bunları nasıl yaptın? Sana hayret ediyorum. <em>Annette</em>, bu yaşta nasıl tek başına posta arabasıyla Moskova’ya, Petersburg’a koşuyor, bütün bakanlara, büyüklere başvuruyor, becerip hepsiyle de görüşüyorsun! Hayret ediyorum!.. E, nasıl oldu bu iş? Ben bunu asla beceremem doğrusu.”</p>
				<p>Prenses Anna Mihailovna yanıt verdi:</p>
				<p>“Ah canım! Tapınırcasına sevdiğin bir evlatla dul ve kimsesiz kalmanın acısını Allah çektirmesin sana. Her şeyi öğrenirsin.” Sözüne gururla devam etti: “Hayat öğretti bana. Büyüklerden birini görmek isteyince ‘<em>Princesse une telle</em><a class="si-noteref epub-type_noteref" href="#f130" id="ref_f130">130</a> falanı görmek istiyor’ diye bir pusula yazarım, kendim de bir arabayla iki defa, üç defa, dört defa, istediğimi yaptırıncaya kadar gider gelirim. Benim için ne düşünürlerse düşünsünler, hiç umurunda değil.”</p>
				<p>Kontes sordu:</p>
				<p>“Peki, Borisçiğin işini kime rica ettin? Bak, seninki artık muhafız subayı oldu, oysa Nikolaycığım daha <em>junker</em><a class="si-noteref epub-type_noteref" href="#f131" id="ref_f131">131</a> oluyor. İşini gördüreceği kimse de yok. Sen kime rica ettin?”</p>
				<p>“Prens Vasiliy’e. Çok nazikti. Hemen her şeyi kabul ederek hükümdara iletti.”</p>
				<p>Prenses Anna Mihailovna hedefine ulaşmak için ne kadar yüzsuyu döktüğünü büsbütün unutmuş, coşarak anlatıyordu.</p>
				<p>“Nasıl, Prens Vasiliy yaşlandı mı?” diye sordu Kontes. “Rumyantsevlerdeki davetlerimizden beri onu görmedim. Beni unutmuştur herhalde. Bana kur yapardı,” diye gülümseyerek ekledi.</p>
				<p>Anna Mihailovna yanıt verdi:</p>
				<p>“Hep aynıdır. Lütufkâr ve insana yakın. <em>Les grandeurs ne lui ont pas tourné la tête du tout.</em><a class="si-noteref epub-type_noteref" href="#f132" id="ref_f132">132</a> Ne yazık ki sizin için çok az bir şey yapabiliyorum aziz Kontes, emrediniz,” dedi. “Evet, değerli bir adam, eşsiz bir akraba. Oğluma karşı olan sevgimi bilirsin, <em>Nathalie</em>. Onun saadeti için yapamayacağım bir şey var mıdır, bilmiyorum.” Hüzünle ve sesini alçaltarak devam etti: “Ama durumum o kadar kötü, o kadar kötü ki, bugün çok acınası bir haldeyim. Hayatımın kötü gidişi, elimde avucumda ne varsa eritiyor, yine de işlerim yürümüyor. Düşün ki, para olarak bende <em>à la lettre</em><a class="si-noteref epub-type_noteref" href="#f133" id="ref_f133">133</a> bir <em>grivennik</em><a class="si-noteref epub-type_noteref" href="#f134" id="ref_f134">134</a> yok, Boris’i ne ile giydirip kuşatacağım bilmiyorum.” Mendilini çıkarıp ağladı. “Beş yüz ruble lazım, halbuki bende topu topu yirmi beş rublelik bir tek banknot var. İşte böyle bir durumdayım. Bütün ümidim şimdi Kont Kiril Vladimiroviç Bezuhov’da. Eğer vaftiz oğluna (Boris’in vaftiz babası o) yardım etmek, ona bir şey ayırmak istemezse bütün emeklerim boşa gidecek: Boris’i neyle giydirip kuşatacağım?”</p>
				<p>Kontes’in gözleri yaşarmıştı, sessizce bir şey düşünüyordu.</p>
				<p>“Çoğu zaman, bu belki günahtır, diye düşünürüm,” dedi Prenses. “Ama çoğu zaman da düşünüyorum ki, Kont Kiril Vladimiroviç Bezuhov tek başına yaşıyor... Bu büyük servet... Niçin yaşıyor? Onun için hayat bir yük, oysa Boris yaşamaya yeni başlıyor.”</p>
				<p>“Herhalde Boris’e bir şey bırakır,” dedi Kontes.</p>
				<p>“Tanrı bilir ya, <em>chère amie</em>.<a class="si-noteref epub-type_noteref" href="#f135" id="ref_f135">135</a> Bu zenginler, büyükler çok egoist oluyorlar. Ama ne olursa olsun şimdi Boris’i alıp ona gideceğim, sorunu açıkça söyleyeceğim. Benim için ne düşünürlerse düşünsünler, oğlumun kaderi buna bağlı olduktan sonra, umurumda değil doğrusu.” Prenses ayağa kalktı. “Saat iki, dörtte yemek yiyeceksiniz, yetişirim.”</p>
				<p>Anna Mihailovna zamandan yararlanmasını bilen çalışkan bir Petersburg kadını tavrıyla oğlunu çağırttı, onu alıp sofaya çıktı. Kapıya kadar kendisini uğurlayan Kontes’e, “Hoşça kal ruhum,” dedi ve oğlunun duymaması için fısıldadı: “Bana başarı dile.”</p>
				<p>“Kont Kiril Vladimiroviç’e mi, <em>ma chère</em>?” diyerek Kont da yemek salonundan sofaya çıktı. “Eğer iyi ise Piyer’i bize yemeğe çağırın. O bize daha önce gelmiş, çocuklarla dans etmişti. Mutlaka çağırın, <em>ma chère</em>. Eh, bakalım Taras bugün kendini nasıl gösterecek. Bugün bizde pişecek yemeği Kont Orlov’un evi görmemiştir, diyor.”</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f129"><a class="si-backref" href="#ref_f129">129</a><span class="si-footnote-text"> Her şey tozpembe değil.</span></div>
					
						<div class="si-footnote html5_aside epub-type_footnote" id="f130"><a class="si-backref" href="#ref_f130">130</a><span class="si-footnote-text"> Falanca Prenses.</span></div>
					
						<div class="si-footnote html5_aside epub-type_footnote" id="f131"><a class="si-backref" href="#ref_f131">131</a><span class="si-footnote-text"> Subay adayı.</span></div>
					
						<div class="si-footnote html5_aside epub-type_footnote" id="f132"><a class="si-backref" href="#ref_f132">132</a><span class="si-footnote-text"> Başarı onun başını asla döndürmedi.</span></div>
					
						<div class="si-footnote html5_aside epub-type_footnote" id="f133"><a class="si-backref" href="#ref_f133">133</a><span class="si-footnote-text"> Tam anlamıyla.</span></div>
					
						<div class="si-footnote html5_aside epub-type_footnote" id="f134"><a class="si-backref" href="#ref_f134">134</a><span class="si-footnote-text"> Metelik.</span></div>
					
						<div class="si-footnote html5_aside epub-type_footnote" id="f135"><a class="si-backref" href="#ref_f135">135</a><span class="si-footnote-text"> Sevgili dostum.</span></div>
				</div>
  </body>
</html>