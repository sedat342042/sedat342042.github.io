<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-4">
<div class="html5_section">
				<h1 class="subchapter">IV</h1>
				
				<p class="margin">Pavlograd <em>Hussar</em> Alayı, Braunau’dan iki mil uzakta bulunuyordu. Nikolay Rostov’un junker olarak görev yaptığı süvari bölüğü Zaltsenek adındaki Alman köyüne yerleşmişti. Bütün süvari tümenince Vaska Denisov adıyla tanınmış olan Yüzbaşı Denisov’a köyün en iyi evi verilmişti. Junker Rostov, Polonya’da alaya yetişeli beri süvari bölüğü komutanıyla birlikte kalıyordu.</p>
				<p>11 Ekim’de Mack’ın hezimeti haberiyle bütün genel karargâhın ayağa kalktığı gün süvari bölüğü karargâhında sefer hayatı eskisi gibi sakin geçiyordu. Rostov sabahleyin erkenden atla yem tedarikinden döndüğü zaman, bütün gece oyunda kaybeden Denisov hâlâ gelmemişti. Rostov, junker üniformasıyla avluya girdi, atına yaslanarak çevik ve dinç bir hareketle ayağını kaldırdı, üzengide bir süre durdu, sonunda yere atlayarak emir erine seslendi.</p>
				<p>Ata yönelen <em>hussar’</em>a, “Hey, Bondarenko, sevgili dostum,” dedi, “gezdir onu kuzum.”</p>
				<p>Emir erine, iyi kalpli gençlerin keyifli anlarında herkese karşı takındıkları o kardeşçe ve neşeli incelikle seslenmişti. </p>
				<p>Küçük Rusyalı, başını neşeyle sallayarak yanıt verdi:</p>
				<p>“Baş üstüne Ekselans.” </p>
				<p>“Ama dikkat et, iyi gezdir ha.”</p>
				<p>Bir <em>hussar</em> daha oradaydı ama Bondarenko dizgini ele almış bulunuyordu. Junkerin iyi bahşiş verdiği, ona hizmet etmenin yararlı olduğu anlaşılıyordu. Rostov, atın boynunu, sonra sağrısını okşadı, avluda bir süre durdu.</p>
				<p>“Mükemmel! Müthiş bir at olacak!” diye mırıldandı, gülümsedi, kılıcını tutarak, mahmuzlarını şıkırdatarak hızla yürüdü. Dokuma yelekli, kasketli Alman ev sahibi gübre temizlemekte kullandığı yabayla ahırdan bakıyordu. Rostov’u görür görmez yüzü ışıldadı, neşeyle gülümsedi, gözlerini kırpıştırdı, sonra delikanlıyı selamlamaktan zevk duyuyormuş gibi yineledi: “<em>Schön, gut morgen! Schön, gut morgen!</em><a class="si-noteref epub-type_noteref" href="#f276" id="ref_f276">276</a>” </p>
				<p>Rostov canlı yüzünden hiç gitmeyen o neşeli, kardeşçe gülümsemesiyle:</p>
				<p>“<em>Schön flessig</em>,” dedi ve Alman ev sahibinin sık sık kullandığı sözleri yineledi: “<em>Hoch Oestreicher. Hoch Russen. Kaiser Alexander hoch</em>.<a class="si-noteref epub-type_noteref" href="#f277" id="ref_f277">277</a>” </p>
				<p>Alman güldü, ahırdan dışarı çıktı, şapkasını çıkardı ve havada sallayarak haykırdı:</p>
				<p>“<em>Und die ganze Welt hoch</em>.<a class="si-noteref epub-type_noteref" href="#f278" id="ref_f278">278</a>”</p>
				<p>Rostov da Alman gibi kasketini havada salladı ve gülerek haykırdı: “<em>Und vivat die ganze Welt!</em>” Ne ahırını temizleyen Alman için ne de takımla birlikte kuru ot almaya gitmiş olan Rostov için ortada sevinecek bir şey yoktu; ama her ikisi de mutlu bir heyecanla, bir kardeş sevgisiyle birbirlerine baktılar, karşılıklı sevgilerini göstermek için başlarını salladılar ve gülümseyerek ayrıldılar: Alman ahıra, Rostov, Denisov’la beraber kaldığı kulübeye girdi.</p>
				<p>Sonra Rostov, Denisov’un bütün alayca tanınmış dalavereci uşağı Lavruşka’ya sordu:</p>
				<p>“Beyefendi nerede?” </p>
				<p>Lavruşka, “Akşamdan beri yok, herhalde oyunda kaybetti,” diye yanıtladı. “Artık öğrendim: Kazanınca övünmeye gelirler, eğer sabaha kadar görünmezlerse temizlendiler demektir, öfkeli gelirler. Kahve emreder misiniz?”</p>
				<p>“Evet, evet getir.”</p>
				<p>On dakika sonra Lavruşka kahveyi getirdi.</p>
				<p>“Geliyorlar... Felaket,” dedi.</p>
				<p>Rostov pencereden baktı, eve dönen Denisov’u gördü. Denisov kırmızı yüzlü, kara gözlü, parlak bıyıklı, saçları siyah ve dağınık bir adamdı; düğmeleri çözük bir süvari ceketi, kat kat sarkan geniş bir külot giymiş, ezik kasketi ensesine düşmüştü; başını öne eğmişti. Düşünceli bir halde sahanlığa yaklaştı.</p>
				<p>“Lavruşka!” diye r’yi yutarak yüksek sesle ve öfkeyle bağırdı. “Hadi, soy, hayvan!”</p>
				<p>Lavruşka yanıt verdi:</p>
				<p>“Peki, soyuyorum zaten.” </p>
				<p>Denisov odaya girerek, “A! Sen kalkmışsın,” dedi.</p>
				<p>“Çoktan,” dedi Rostov. “Ota bile gittim, Fräulein Mathilde’yi de gördüm.”</p>
				<p>Denisov, “Ya! Ben de, kardeşim, dün kaz gibi yolundum,” diye haykırdı. “Öyle şanssızdım, öyle şanssızdım ki!.. Senden sonra ben de hemen çıktım. Hey, çay getir!”</p>
				<p>Denisov alnını buruşturdu, gülümsüyormuş gibi küçük ve sağlam dişlerini göstererek bir orman gibi dik, siyah, sık saçlarını iki eliyle ve kısa parmaklarıyla karıştırmaya başladı.</p>
				<p>Elleriyle alnını ve yüzünü ovuşturarak, “Şeytan dürttü de şu Sıçan’a –bir subayın lakabıydı bu– gittim,” dedi, “düşün ki bana bir tek, bir tek kâğıt vermedi.”</p>
				<p>Denisov kendisine uzatılan yanmış pipoyu aldı, avucuyla sıktı, yere vurarak ateşini düzeltti, yine bağırmaya başladı:</p>
				<p>“Azı veriyor, çoğu kazanıyor, azı veriyor, çoğu kazanıyor.”</p>
				<p>Ateşini döktüğü pipoyu kırıp attı. Sonra susarak parlayan siyah gözleriyle neşeli neşeli Rostov’a baktı.</p>
				<p>“Bari kadın olsaydı. Halbuki içmekten başka yapacak şey yoktu orada, ah, bari bir kavga olsun çıksaydı...”</p>
				<p>Mahmuz şıkırtılarıyla gelip kapının önünde duran, ağır çizme sesleri ve saygılı bir öksürme duyarak, “Hey, kim var orada?” diye kapıya doğru seslendi.</p>
				<p>“Bölük komutanı!” dedi Lavruşka.</p>
				<p>Denisov yüzünü daha çok ekşitti.</p>
				<p>İçinde birkaç altın bulunan cüzdanını fırlattı, “İş berbat, Rostov, say kuzum, ne kadar kalmış, sonra sok yastığın altına cüzdanı,” diyerek bölük komutanını görmek için dışarı çıktı.</p>
				<p>Rostov paraları aldı, yeni ve eski altınları mekanik hareketlerle ayırarak ve kümeleri denkleştirerek saymaya koyuldu.</p>
				<p>Öteki odadan Denisov’un sesi işitildi:</p>
				<p>“Telyanin! Merhaba! Biliyor musun, dün soydular beni.”</p>
				<p>“Nerede? Bikov’un orada mı, Sıçan’da mı?.. Biliyordum böyle olacağını,” diye ince bir ses duyuldu, arkasından aynı süvari bölüğünde ufak tefek bir subay olan Teğmen Telyanin içeri girdi.</p>
				<p>Rostov cüzdanı yastığın altına attı, kendisine uzatılan küçük, nemli eli sıktı.</p>
				<p>Telyanin, seferden önce, bir iş yüzünden muhafız kıtasından nakledilmişti. Alayda kendini çok iyi idare ediyordu ama onu sevmezlerdi; hele Rostov bu subaya karşı nedensiz nefretini ne içinden alabiliyor ne de gizleyebiliyordu.</p>
				<p>Telyanin, “E, genç süvari, benim Graçik işinizi iyi görüyor mu?” diye sordu. Graçik, Telyanin’in Rostov’a sattığı binek atıydı.</p>
				<p>Teğmen hiçbir zaman konuştuğu adamın yüzüne bakmazdı; gözleri boyuna bir şeyden ötekine kayardı.</p>
				<p>“Bugün sizi gördüm, atla gidiyordunuz...”</p>
				<p>Yedi bin rubleye aldığı bu at, bu paranın yarısı değerinde bile olmadığı halde Rostov, “Eh fena değil, iyi hayvan,” diye yanıt verdi ve ekledi: “Ön sol ayağı üzerinde aksamaya başladı.”</p>
				<p>“Tırnağı çatlamıştır! Önemli değil. Perçin çivisinin nasıl çakılacağını size gösteririm.”</p>
				<p>“Ya, ya, gösterin lütfen,” dedi Rostov.</p>
				<p>“Gösteririm, gösteririm, gizli bir şey değil, bu at için bana teşekkür edeceksiniz.”</p>
				<p>Rostov Telyanin’den yakayı sıyırmak arzusuyla, “Peki söyleyeyim de atı getirsinler,” dedi ve getirilmesini emretmek için çıktı.</p>
				<p>Denisov ağzında piposu sofada eşiğe kurulmuş kendisine bir şeyler anlatan bölük komutanının karşısında oturuyordu.</p>
				<p>Bölük komutanının orada oluşuna aldırmadan, “Bu herifi de hiç sevmem,” dedi.</p>
				<p>Rostov “Ben de sevmem ama ne yaparsın!” der gibi omuzlarını silkti, hayvanın getirilmesini emretmişti. Telyanin’in yanına geldi.</p>
				<p>Telyanin, Rostov onu hangi vaziyette bırakmışsa hep o tembel vaziyette, ufacık beyaz ellerini ovuşturarak duruyordu.</p>
				<p>Rostov odaya girerken içinden, “Böyle suratsız insanlar da oluyor,” dedi.</p>
				<p>Telyanin ayağa kalkıp kayıtsızca bakınarak, “E, atın getirilmesini emrettiniz mi?” diye sordu.</p>
				<p>“Ettim.”</p>
				<p>“Hadi biz oraya gidelim. Ben sırf Denisov’dan dünkü emri öğrenmeye gelmiştim. Aldınız mı Denisov?”</p>
				<p>“Daha almadık, siz nereye?”</p>
				<p>Telyanin, “Atın nasıl nallanacağını delikanlıya öğretmek istiyorum,” dedi. Avluya çıktılar, tavlaya geçtiler, teğmen, nal çivisinin nasıl perçin edileceğini gösterip ayrıldı.</p>
				<p>Rostov döndüğü zaman masanın üzerinde bir votka şişesi, bir sucuk duruyordu, Denisov masanın önüne oturmuş kalemi kâğıt üstünde gıcırdatıyordu. Rostov’un yüzüne dalgın dalgın baktı.</p>
				<p>“Ona yazıyorum,” dedi.</p>
				<p>Kalemi tutan elinin dirseğini masaya dayadı, yazmak istediklerini bir çırpıda söyleyivermek fırsatını bulduğuna sevinmiş olacak ki mektubunda yazacağı şeyleri Rostov’a anlattı.</p>
				<p>“Bak, görüyor musun dostum,” dedi. Biz aşktan uzak kaldıkça uykudayız, birer hiçiz. Ama insan sevdiği zaman, yaratıldığı ilk gün gibi bir melektir, tertemizdir... O da kim? Kov şunu, cehennemin dibine gitsin! Vaktim yok!” diye, hiç çekinmeden, yanına sokulan Lavruşka’ya bağırdı.</p>
				<p>“Ben ne yapayım, siz emir verdiniz, bölük komutanı para için geldi.”</p>
				<p>Denisov suratını ekşitti; öfkeyle bağırmak istedi, ama sustu.</p>
				<p>“Berbat iş,” diye kendi kendine söylenerek Rostov’a sordu. “Ne kadar para kaldı cüzdanda?”</p>
				<p>“Yedi tane yeni, üç eski.”</p>
				<p>“Ah berbat! E, ne dikilip duruyorsun, salak, gönder bölük komutanını,” diye Lavruşka’ya bağırdı.</p>
				<p>Rostov kızararak, “Lütfen, kabul edersen ben sana vereyim Denisov, bende var,” dedi.</p>
				<p>“Kendi adamlarımdan ödünç almayı sevmem, hayır hiç sevmem,” dedi Denisov.</p>
				<p>Rostov, “Eğer arkadaşça para kabul etmezsen gücendirirsin beni, gerçekten, bende var,” diye yineledi. </p>
				<p>“Hayır, hayır.”</p>
				<p>Denisov yastığın altından cüzdanı almak için karyolaya eğildi:</p>
				<p>“Nereye koydun, Rostov?”</p>
				<p>“Alttaki yastığın altına.”</p>
				<p>“Yok burada.”</p>
				<p>Denisov yastıkların ikisini de yere attı, cüzdan yoktu.</p>
				<p>“Garip şey!”</p>
				<p>“Dur bakayım, düşürmüş olmayasın,” diyen Rostov yastıkları teker teker kaldırıp salladı, yorganı kaldırıp silkti. Cüzdan yoktu.</p>
				<p>“Unutmuş olmayayım? Hayır, hatta, onu tıpkı bir hazine gibi başının altında sakladığını düşünmüştüm,” dedi ve Lavruşka’ya dönerek ekledi: “Şuraya koymuştum onu. Nereye gider?”</p>
				<p>“Ben içeri girmedim, nereye koydunuzsa orada olacak.”</p>
				<p>“Yok işte.”</p>
				<p>“Her zaman böylesiniz siz, bir yere atar sonra unutursunuz, cebinize baksanıza.”</p>
				<p>“Hayır, bir hazine olduğunu düşünmemiş olsam,” dedi Rostov. “Ama koyduğumu hatırlıyorum.”</p>
				<p>Lavruşka yatağı altüst etti, karyolanın, masanın altına baktı, her tarafı arayıp taradı ve odanın ortasında durdu. Denisov sesini çıkarmaksızın Lavruşka’nın hareketlerini izliyordu. Lavruşka, “Bulamıyorum,” diyerek ve hayretle ellerini açarak Rostov’a dönüp baktı.</p>
				<p>Rostov, Denisov’un bakışını kendi üzerinde hissederek gözlerini kaldırıp indirdi, boğazının aşağısında bir yere sıkışan kanı yüzüne, gözlerine fışkırdı, nefes alamıyordu.</p>
				<p>Lavruşka, “Odada teğmenle sizden başka kimse yoktu, buralarda bir yerde olacak,” dedi.</p>
				<p>Denisov kıpkırmızı kesilerek uşağın üzerine atıldı: </p>
				<p>“Hey, sen, şeytan bozuntusu, kımıldan, ara, bak. Cüzdan bulunmalı, yoksa yakarım, hepinizi yakarım!”</p>
				<p>Rostov, Denisov’u gözleriyle süzerek, ceketini düğmelemeye başladı, kılıcını kuşandı, kasketini giydi.</p>
				<p>Denisov, “Sana söylüyorum, cüzdan bulunmalı,” diye emirerinin omuzlarını sarsarak ve onu duvara doğru iterek bağırdı.</p>
				<p>Rostov kapıya yaklaşarak, gözlerini kaldırmaksızın, “Denisov, bırak onu; alanı biliyorum ben,” dedi. </p>
				<p>Denisov duraladı, bir an düşündü, Rostov’un kimi ima ettiğini anlamış gibi kolunu tuttu.</p>
				<p>“Saçma!” diye öyle bir bağırış bağırdı ki, ensesinde ve alnındaki damarlar birer halat gibi şişti! “Sana söylüyorum, aklını kaçırmışsın sen, buna izin vermem, cüzdan burada; şu alçağın derisini yüzeceğim, cüzdan bulunacak...”</p>
				<p>Rostov, “Alanı biliyorum,” diye titrek bir sesle yineleyerek kapıya yürüdü.</p>
				<p>Denisov alıkoymak için junkerin üzerine doğru atıldı:</p>
				<p>“Sana söylüyorum, ağzını topla!” diye bağırdı.</p>
				<p>Ama Rostov elini çekip kurtardı ve öyle kin dolu bir çehreyle gözlerini onun gözlerine dikti ki, sanki Denisov en büyük düşmanıydı.</p>
				<p>“Ne söylediğini biliyor musun?” diye titrek bir sesle devam etti. “Odada benden başka kimse yoktu, o halde, eğer o değilse, demek...”</p>
				<p>Sözünün sonunu getiremedi, odadan fırladı.</p>
				<p>“Ah, şeytan alsın seni de, herkesi de.”</p>
				<p>Bunlar Rostov’un işittiği son sözlerdi.</p>
				<p>Rostov Telyanin’in oturduğu eve geldi.</p>
				<p>Telyanin’in emireri ona, “Bey evde yok, karargâha gitti,” dedi ve junkerin allak bullak yüzü karşısında hayretle ekledi: </p>
				<p>“Bir şey mi oldu?”</p>
				<p>“Hayır, bir şey yok.”</p>
				<p>“Az önce gelseniz yetişecektiniz,” dedi emireri.</p>
				<p>Karargâh Salzeneck’ten üç dört saat uzaktaydı.</p>
				<p>Rostov eve dönmedi, bir at alarak karargâha yollandı, karargâhın işgal ettiği köyde subayların gittiği bir içkili lokanta vardı; Rostov lokantaya geldi; avluda Telyanin’in atını gördü.</p>
				<p>İçkili lokantanın ikinci bölmesinde teğmen, önünde bir tabak sosis, bir şişe şarap, oturuyordu.</p>
				<p>“Siz de geldiniz ha, delikanlı,” diye gülümseyerek kaşlarını kaldırdı.</p>
				<p>“Evet,” dedi Rostov.</p>
				<p>Bu sözü söylemek ağırına gitmiş gibiydi, yanındaki masaya oturdu.</p>
				<p>İkisi de susuyordu. Odada iki Alman’la bir Rus subayı vardı. Kimsede ses yoktu, yalnız bıçakların tabaklarda çıkardığı sesler ve teğmenin ağız şapırtısı duyuluyordu. Telyanin yemeği bitirince cebinden iki gözlü bir kese çıkardı. Uçları yukarı kalkık küçük beyaz parmaklarıyla halkayı çekti, bir altın çıkardı ve kaşlarını kaldırarak garsona verdi.</p>
				<p>“Lütfen biraz çabuk.”</p>
				<p>Altın yeniydi. Rostov kalktı, Telyanin’e yaklaştı.</p>
				<p>Yavaş, güç duyulur bir sesle, “İzin verin keseye bakayım,” dedi.</p>
				<p>Telyanin, gözleri fırıl fırıl, kaşları hep öyle kalkık, cüzdanı uzattı.</p>
				<p>“Evet, güzel cüzdan... Evet... Evet...” dedi ve ansızın sarardı. “Bakın, delikanlı,” diye ekledi.</p>
				<p>Rostov cüzdanı eline aldı, bir ona, bir içindeki, paralara, bir Telyanin’e baktı, teğmen çevresine göz gezdiriyor, ve ansızın neşelenmiş görünüyordu.</p>
				<p>“Viyana’ya gidersek orada hepsini harcarım ama bu pis kasabalarda para harcanacak yer yok... Eh, verin, delikanlı, ben gidiyorum,” dedi.</p>
				<p>Rostov susuyordu.</p>
				<p>Telyanin devam etti:</p>
				<p>“Ya siz niçin geldiniz? Siz de mi kahvaltı etmek için?”</p>
				<p>Elini uzatarak cüzdana yapıştı. Rostov cüzdanı bıraktı, Telyanin onu külotunun cebine attı, kaşları kayıtsızca yukarı kalktı, ağzı hafifçe açıldı, sanki şöyle diyordu: “Evet, cüzdanımı cebime koyuyorum, bunda şaşılacak bir şey yok, buna kimse karışamaz.”</p>
				<p>“Ne o, delikanlı?” diye içini çekerek kalkık kaşlarının altından Rostov’un gözlerine baktı. Telyanin’in gözlerinden bir ışık, elektrik akımı hızıyla Rostov’un gözlerine sıçradı, oradan geri döndü ve bütün bunlar bir an içinde oluverdi.</p>
				<p>“Gelsenize buraya!” Rostov Telyanin’in koluna yapıştı, onu sürükler gibi pencereye çekti. “Bu para Denisov’un, siz onu aldınız...” diye kulağına fısıldadı.</p>
				<p>Telyanin, “Ne? Ne? Ne cesaretle bunu söylüyorsunuz. Ne?” dedi.</p>
				<p>Ama bu sözler acıklı ve ümitsiz, af dileyen bir inilti gibi çıkmıştı. Bu sesi duyar duymaz Rostov’un içindeki kocaman kuşku kayası devrilmişti. Sevinmiş ve aynı zamanda karşısındaki talihsiz adama acımıştı ama işi sonuna kadar götürmek gerekti. </p>
				<p>“Buradaki insanlar kim bilir ne düşünürler,” diye Telyanin kasketini yakalayarak küçük, boş bir odaya doğruldu. “Bu işi açıklığa kavuşturmak gerek.”</p>
				<p>“Bunu biliyorum ve kanıtlayacağım,” dedi Rostov.</p>
				<p>“Ben...”</p>
				<p>Telyanin’in ürkmüş, sararmış yüzündeki bütün kaslar titremeye başlamıştı; gözleri yine öyle ama Rostov’un yüzüne bakmayarak aşağılarda bir yerde, fırıl fırıl dönüyordu.</p>
				<p>Hıçkırıklar duyuluyordu.</p>
				<p>“Kont!.. Bir genci yakmayın... İşte o uğursuz para, alın onu...” Parayı masanın üstüne fırlattı. “Yaşlı ana babam var!..”</p>
				<p>Rostov parayı aldı, Telyanin’in bakışlarından kaçınarak ve konuşmadan yürüdü. Ama kapının yanında durdu, dönüp geri geldi.</p>
				<p>Gözleri yaşararak, “Aman Tanrım,” dedi, “bunu nasıl yaptınız siz?”</p>
				<p>“Kont,” diye Telyanin junkere sokuldu.</p>
				<p>Rostov yana çekilerek, “Dokunmayın bana,” dedi, “sıkıntınız varsa alın.”</p>
				<p>Cüzdanı ona attı, lokantadan fırlayıp çıktı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f276"><a class="si-backref" href="#ref_f276">276</a><span class="si-footnote-text"> (Alm.) Günaydın, günaydın!</span></div>
					
						<div class="si-footnote html5_aside epub-type_footnote" id="f277"><a class="si-backref" href="#ref_f277">277</a><span class="si-footnote-text"> (Alm.) İşe mi artık! Yaşasın Avusturyalılar! Yaşasın Ruslar! Yaşasın İmparator Aleksandr!</span></div>
					
						<div class="si-footnote html5_aside epub-type_footnote" id="f278"><a class="si-backref" href="#ref_f278">278</a><span class="si-footnote-text"> (Alm.) Yaşasın bütün dünya!</span></div>
				</div>
  </body>
</html>