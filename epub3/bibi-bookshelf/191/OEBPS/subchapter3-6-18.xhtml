<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter3-6-18">
<div class="html5_section">
				<h1 class="subchapter">XVIII</h1>
				
				<p class="margin">Kaçtıkları sırada, kendilerini yok etmek için ellerinden geleni yaptı Fransızlar, Kaluga yoluna sapmalarından komutanın ordudan kaçışına kadar bu kalabalığın her hareketi anlamsızdı; seferin bu aşamasında kitlelerin hareketlerini bir kişinin iradesine atfeden tarihçilerin bu çekilmeyi kendi bakış açılarıyla açıklamaları olanaksız gibi görünür. Ama böyle olmadı. Bu sefer hakkında yığınla kitap yazıldı ve hepsinde de Napoléon’un emir ve planlarının, manevralarının inceliği, mareşallerinin dehası anlatıldı.</p>
				<p>Bolluk içindeki bir memlekete geçmek için kendisine yol verildiği bir sırada Napoléon’un Malo-Yaroslavets’ten çekilmesi ve sonraları Kutuzov’un onu kovaladığı paralel yol kendisine açıkken, bozuk bir yol kullanılarak çekilme, bize türlü türlü derin yorumlarla açıklanıyor. Napoléon’un Smolensk’ten Orşa’ya çekilmesi de aynı derin yorumlarla açıklanmıştır. Sonra, savaşı kabul ve orduya bizzat kumanda etmeye hazırlandığı yerdeki, Krasnoye’deki kahramanlığı betimleniyor; burada o bir kayın ağacı sopasıyla dolaşarak şöyle diyor:</p>
				<p>“<em>J’ai assez fait l’Empereur, il est temps de faire le général,”</em><a class="si-noteref epub-type_noteref" href="#f538" id="ref_f538">538</a> ve buna rağmen sonra hemen ordunun arkada bulunan dağınık birliklerini kendi kaderleriyle baş başa bırakarak kaçıp yoluna devam ediyor.</p>
				<p>Sonra bize mareşallerin, özellikle Ney’in geceleyin ormanı yandan dolaşıp Dinyeper’i aşarak sancaksız, topçusuz askerlerin onda dokuzunu kaybetmiş olarak Orşa’ya kaçmaktan ibaret olan mertliğini anlatıyorlar.</p>
				<p>Ve nihayet büyük imparatorun kahraman ordudan son ayrılışını tarihçiler bize büyük ve dâhice bir iş diye gösteriyorlar. İnsanoğlunun dilinde alçaklığın son kertesi diye adlandırılan ve çocuklara yüz kızartıcı bir şey olarak öğretilen bu son kaçışa bile bir mazeret buluyor tarihçiler.</p>
				<p>Tarihsel yorumun zorlaştığı ve iplikleri biraz daha germenin artık imkânsızlaştığı zaman ve hareket, bütün insanlığın iyilik, hatta doğruluk dediği şeye artık açıkça aykırı olduğu zaman tarihçiler “büyüklük” cankurtaranına sarılırlar. Büyüklük, iyi-kötü ölçüsünü dışarıda bırakır. Büyük için kötü yoktur. Suçu bir büyüğe yüklenebilecek bir facia olamaz.</p>
				<p>Tarihçiler, bir kez <em>“C’est grand!”</em> dedi mi, o zaman artık iyi ve kötü yok, <em>“grand”</em> ve <em>“grand olmayan”</em> vardır. <em>Grand </em>iyi, <em>grand </em>olmayan kötüdür. Onlara göre <em>grand, </em>kahraman adını verdikleri birtakım özel varlıkların sıfatıdır. Napoléon sıcak kürkleri içinde yalnız arkadaşlarını değil (fikrince) kendisinin buraya getirdiği insanları ölümle baş başa bırakarak memleketine çekilip giderken hissediyor <em>que dest grand; </em>ve içi rahat.</p>
				<p><em>“Du sublime </em>(o kendisinde <em>sublime </em>bir şey görüyor) <em>au ridicule il n’y a qu’un pas,”</em><a class="si-noteref epub-type_noteref" href="#f539" id="ref_f539">539</a> diyor. Ve bütün dünya elli yıl tekrarlıyor: “<em>Sublime! Grand! Napoléon le grand! Du sublime au ridicule il n’y a qu’un pas.”</em></p>
				<p>Büyüklüğü iyi kötü ölçüsü dışında kabul etmek, ancak kendi hiçliğini ve ölçüsüz küçüklüğünü kabul etmektir; kimsenin aklına gelmiyor bu.</p>
				<p>Bizim için, elimize İsa’nın verdiği iyi-kötü ölçüsü sayesinde, ölçülmez hiçbir şey yoktur. Sadelik, iyilik ve doğruluk olmayan yerde de büyüklük yoktur.</p>
				
				
				
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f538"><a class="si-backref" href="#ref_f538">538</a><span class="si-footnote-text"> Yeteri kadar imparatorluk yaptım, şimdi generallik yapma zamanı.</span></div>
					
						<div class="si-footnote html5_aside epub-type_footnote" id="f539"><a class="si-backref" href="#ref_f539">539</a><span class="si-footnote-text"> Yüce ile gülünç arasında ancak bir adımlık mesafe vardır.</span></div>
				</div>
  </body>
</html>