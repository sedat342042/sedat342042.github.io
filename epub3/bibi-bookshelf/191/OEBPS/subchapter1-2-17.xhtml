<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-17">
<div class="html5_section">
				<h1 class="subchapter">XVII</h1>
				
				<p class="margin">Prens Andrey atının üzerinde bataryanın yanında durarak güllenin geldiği topun dumanına baktı. Gözleri alanı dolaştı. Gördüğü şuydu: Fransızların daha önce hiç kıpırdamayan kitleleri kıpırdanmaya başlamıştı. Solda, gerçekten, bir batarya vardı. Üzerinden daha dumanı dağılmamıştı. İki Fransız atlısı, herhalde yaverdiler, tepenin üzerinde dörtnala kalkmışlardı. Tepenin eteğinde, apaçık görülebilen küçük bir düşman kolu (herhalde hatları takviye için) ilerlemekteydi. Daha birinci atışın dumanı dağılmamıştı ki, ikinci bir duman parladı, sonra bir top sesi yükseldi. Savaş başlıyordu. Prens Andrey atını çevirdi, Prens Bagration’u arayıp bulmak için geriye, Grunt’a doğru sürdü. Arkasında top seslerinin gittikçe sıklaştığını, şiddetlendiğini duyuyordu. Aşağıdan, temsilcilerin geçmiş oldukları yerden, hafif silahların sesleri işitilmekteydi.</p>
				<p>Napoléon’un müthiş mektubuyla Lemarrois dörtnala Murat’ya ulaşır ulaşmaz, bozulan Murat, yaptığı yanlışlığı düzeltmek isteyerek akşam oluncaya ve imparator gelinceye kadar karşısındaki bu önemsiz müfrezeyi ezmek amacıyla kıtalarını hemen merkeze, iki kanadın uçlarına doğru sürmüştü.</p>
				<p>Prens Andrey, damarlarında kanın daha hızla dolaştığını hissederek içinden, “Başladı! İşte!” dedi. “Ama nerede? Benim Toulon’um nasıl kendini gösterecek?”</p>
				<p>Şimdi, daha bir çeyrek önce <em>kaşa</em> yiyip votka içen bölüklerin arasından geçerken, her tarafta silahlarına sarılan, sıraya giren askerlerin hep birbirine benzer hızlı hareketlerini gördü. Ve bütün yüzlerde kendi yüreğinin heyecanını okudu. “Başladı! İşte! Korkunç ve keyifli.” Her askerin, her subayın yüzü böyle konuşuyordu.</p>
				<p>Yapılmakta olan tahkimata varmadan önce, bulanık bir sonbahar akşamı ışığında, karşıdan kendine doğru gelen atlılar gördü. Öndeki, keçe gocuklu ve kuzu derisinden kasketliydi, beyaz bir ata binmişti. Bu, Prens Bagration’du. Prens Andrey durup onu bekledi. Prens Bagration atını durdurdu, Prens Andrey’i tanıyarak başını salladı. Prens Andrey gördüklerini anlatırken o, ileriye bakıyordu.</p>
				<p>“Başladı! İşte,” diyen ifade Prens Bagration’un yarı kapalı, sanki uykusunu alamamış, bulanık gözlü, sert, esmer yüzünde de vardı. Prens Andrey bu hareketsiz yüzü huzursuz bir merakla seyrediyor, bu adam bu dakikada düşünüyor mu, duruyor mu, düşündüğü nedir, duyduğu ne, anlamak istiyordu. Ona bakarak, “Orada, bu hareketsiz yüzün arkasında bir şey var mı?” diye soruyordu. Prens Bagration, Prens Andrey’in sözlerini uygun bulduğunu gösterir yollu başını eğdi ve öyle bir edayla “Pekâlâ,” dedi ki, sanki bütün bu olup biten, kendisine anlatılan şeyler onun vaktiyle, önceden gördüklerinin ta kendisiydi. Hızlı yol almış olduğundan soluğu kesilen Prens Andrey çabuk çabuk konuşuyordu. Prens Bagration’sa kelimeleri kendi Doğu aksanıyla, sanki telaşa gerek olmadığını anlatmaya çalışıyormuş gibi, ağır ağır söylüyordu. Bununla beraber atını Tuşin’in bataryasına doğru süratlice sürdü. Prens Andrey de yanındakilerin peşine takılarak onu takip etti. Prens Bagration’un arkasından gidenler, maiyet subayı, Prens’in özel yaveri Jerkov, emir çavuşu, güzel bir İngiliz beygirinin üzerinde nöbetçi kurmay subay ve merak ettiği için savaşa gelmeyi istemiş sivil bir memurdu. Memur, tombul yüzlü bir adamdı, beygirinde sarsılarak, <em>hussar’</em>ların, Kazakların ve yaverlerin arabasında sof paltosuyla acayip görünüyor, memnun, bön bir gülümsemeyle çevresine bakınıyordu. </p>
				<p>Jerkov, bu adamı Bolkonski’ye göstererek, “İşte, savaşı seyretmek istiyor ama,” dedi, “karnına şimdiden sancılar girdi.”</p>
				<p>Memur sanki Jerkov’un alay konusu olmakla övünüyordu; özellikle, gerçekte olduğundan daha aptal görünmeye çalışıyormuş gibi sevinçli, bön ama aynı zamanda kurnaz bir gülümsemeyle, “Hadi, yeter artık,” dedi.</p>
				<p>Nöbetçi kurmay subay, “<em>Très drôle, mon monsieur prince</em>,”<a class="si-noteref epub-type_noteref" href="#f338" id="ref_f338">338</a> dedi, Fransızca’da prens unvanının bir hoş söylendiğini ama kendisinin bir türlü bunu beceremediğini hatırlamıştı.</p>
				<p>Bu sırada Tuşin’in bataryasına gelmişlerdi, önlerine bir gülle düştü.</p>
				<p>Memur bön bön gülümseyerek, “Bu düşen de ne?” diye sordu.</p>
				<p>Jerkov, “Fransız galetası,” dedi.</p>
				<p>“Demek ki bununla öldürüyorlar,” dedi adam, “ne müthiş şey...”</p>
				<p>Keyfinden ilikleri gevşemiş gibi görünüyordu. Sözünü daha bitirmemişti ki yeniden, ansızın sulu bir şeye çarparak kesilen, beklenmedik, korkunç bir ıslık duyuldu ve şşşşşş-şap, memurun biraz sağında ve arkasında giden Kazak, atıyla birlikte, yere yuvarlandı, Jerkov’la nöbetçi kurmay subay eyerlerinin üstüne eğildiler, atlarını sürüp uzaklaştılar. Adam Kazak’ın karşısında durarak dikkatli dikkatli ve merakla onu incelemeye koyuldu. Kazak ölmüştü, at hâlâ debeleniyordu.</p>
				<p>Prens Bagration gözlerini kısarak baktı, meydana gelen kargaşanın nedenini görünce, sanki “Böyle şeylerle uğraşmaya değer mi?” demek ister gibi kayıtsızca başını çevirdi. Atını durdurdu, usta bir süvari hareketiyle biraz öne eğildi, gocuğuna takılan kılıcını düzeltti. Eski bir kılıçtı, şimdi taşınan kılıçlardan değildi. Suvorov’un İtalya’da kılıcını nasıl Bagration’a armağan ettiğine dair hikâyeyi Prens Andrey hatırlamış, bu çok hoşuna gitmişti. Bolkonski’nin muharebe meydanını seyrettiği zaman yanında durduğu bataryaya yaklaştılar.</p>
				<p>Bagration, cephane sandıklarının yanında duran ere, “Bu kimin bölüğü?” diye sordu. “Bu kimin bölüğü?” diye sorarken, aslında, “Nasıl, korkuyor musunuz?” demek istiyordu. Cephane eri bunu anladı.</p>
				<p>Bütün yüzü çil içindeki kırmızı saçlı cephane eri, selam durup neşeli bir sesle: “Yüzbaşı Tuşin’in,” diye haykırdı.</p>
				<p>Bagration bir şeyler tasarlayarak, “Çok güzel,” dedi ve toparlakların yanından geçip en uçtaki topa ilerledi.</p>
				<p>Tam o topa yaklaşırken onu ve yanındakileri sağır eden bir patlama duyuldu, dumanın içinde topu kavrayıp eski yerine yerleştirmek için çırpınan topçular göründü. Ayaklarını açmış, tomarı tutan geniş omuzlu iriyarı bir numaralı er tekerlekten yana sıçradı, iki numara, titreyen elleriyle topu ağzından doldurdu. Generali fark etmeyen ufacık, tıknaz bir adam, subay Tuşin, kundağa çarparak ön tarafa koştu ve ufacık elini gözlerinin üstüne koyup baktı.</p>
				<p>“İki derece daha, hah, işte şimdi tamam,” diye incecik sesine, kalıbına kıyafetine hiç de yakışmayan, babayiğit bir hava vermeye çalışarak haykırdı: “İkinci, Medvediyev, ateş!”</p>
				<p>Bagration subayı çağırdı, Tuşin utangaç ve sarsak bir hareketle, asker selamı gibi değil de papazların takdis ederken yaptıkları gibi parmağını şapkasının güneşliğine koyup generale yaklaştı. Tuşin’in topları dereyi dövmeye ayrılmışlardı ama o, ileride görünen ve önünde büyük Fransız kitlelerinin kımıldandığı Schöngraben köyüne yangın güllesi yağdırıyordu.</p>
				<p>Hiç kimse Tuşin’e nereye, neyle ateş edeceğini emretmemişti, o kendiliğinden ve büyük bir saygı duyduğu cephane eri Zaharçenko’ya danışarak köyü yakmanın uygun olacağına karar vermişti. Subayın raporu üzerine Bagration “Peki,” dedi ve karşısında uzanan savaş meydanını sanki bir şeyler tasarlıyormuş gibi gözden geçirmeye başladı. Fransızlar en çok sağ kanattan yanaşmışlardı. Kiev Alayı’nın bulunduğu tepenin altında, dere yatağından, insanın yüreğini ağzına getiren kesintisiz silah çatırtıları geliyor, maiyet subayı, çok daha sağda, dragonların gerisinde, kanadımızı sarmakta olan bir Fransız kolunu Prens’e gösteriyordu. Solda, ufuk yakın bir ormanda sınırlanmıştı. Prens Bagration merkezden iki taburun sağı takviyeye gitmesini emretti. Maiyet subayı, bu iki taburun gitmesiyle topların açıkta kalacağını Prens’e söylemek cesaretinde bulundu. Prens Bagration maiyet subayına döndü ve hiçbir şey söylemeden bulanık gözlerle ona baktı. Prens Andrey’e göre maiyet subayının uyarısı doğruydu ve gerçekten de buna karşılık söylenecek söz yoktu. Ama bu sırada deredeki alay komutanından, Fransız Ordusu’nun topyekûn bayır aşağı indikleri, alayın bozulduğu, Kiev humbaracılarına doğru çekildiği haberiyle dörtnala bir yaver geldi. Prens Bagration uygun bulduğunu belirterek başını eğdi. Uygun adım aşağı doğru ilerledi, Fransızlara saldırmaları emriyle dragonlara bir yaver yolladı. Ama oraya gönderilen yaver yarım saat sonra döndü, dragon alayı komutanının çoktan sel çukuru gerisine çekildiği, çünkü oraya şiddetli bir ateş açıldığı ve adamlarını boşuna kaybettiği, bunun için nişancılarını ormana soktuğu haberini getirdi.</p>
				<p>Bagration, “Pekâlâ,” dedi.</p>
				<p>Bataryadan uzaklaştığı sırada soldan ve ormandan da silah sesleri duyuldu; sol kanat kendisinin tam vaktinde yetişemeyeceği kadar uzakta bulunduğundan, Prens Bagration oraya sel çukurunun arkasına elinden geldiği kadar çabuk çekilmesini, çünkü sağ kanadın düşmanı uzun zaman tutamayacağını, Braunau’da alayı Kutuzov’a hazırlamış olan kıdemli generale söylemek üzere Jerkov’u yolladı. Tuşin’e gelince; hem o hem de onu örten tabur unutulmuştu bile. Prens Andrey Prens Bagration’un komutanlarla konuşmasına, onlara verdiği emirlere dikkatle kulak kabartarak hayretler içinde gördü ki, ortada emir yok ve Prens Bagration, zorunlu olarak, çeşitli komutanların iradesiyle olup biten şeylerin ve bütün bunların kendi emriyle olmasa bile kendi niyetlerine uygun olarak yapıldığı izlenimini uyandırmaya çalışıyor. Prens Bagration’un gösterdiği incelik sayesinde, Prens Andrey fark etti ki, işin rastlantılara bırakılışına, komutanın iradesine bağlı olmayışına rağmen onun buradaki varlığı olağanüstü. Panik içinde Prens Bagration’a yaklaşan komutanlar sakinleşiyor, askerler ve subaylar onu şevkle selamlıyor, onun karşısında bir kat daha canlanıyor, onun önünde, cesaretleriyle, adeta böbürleniyorlardı.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f338"><a class="si-backref" href="#ref_f338">338</a><span class="si-footnote-text"> Çok tuhaf, Bay Prens.</span></div>
				</div>
  </body>
</html>