<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Savaş ve Barış</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="subchapter1-2-13">
<div class="html5_section">
				<h1 class="subchapter">XIII</h1>
				
				<p class="margin">Aynı gece Savunma Bakanı’yla vedalaşan Bolkonski, orduya doğru (Kerms yolu üzerinde Fransızların eline geçmekten çekine çekine, orduyu nerede bulacağını kendisi de bilmeden) yola çıktı.</p>
				<p>Brünn’de bütün saray halkı eşyalarını topluyordu, büyük denkler Olmütz’e gönderilmişti bile. Prens Andrey Etseldorf dolaylarında Rus Ordusu’nun büyük bir hızla ve dağılarak geri çekildiği yola vardı. Yol, yük taşıyan arabalarla öyle tıkanmıştı ki artık arabayla ilerlemeye olanak yoktu. Kazakların amirinden bir at ve bir kazak aldıktan sonra Prens Andrey başkomutanı ve arabasını aramaya koyuldu. Yol boyunca ordunun durumuna dair en kötü söylentiler kulağına kadar geliyor, kaçmakta olan ordunun perişan hali bu söylentileri doğruluyordu.</p>
				<p>“<em>Cette armée russe que l’or de l’Angleterre a transportée des extrémités de l’univers, nous allons lui faire éprouver le même sort (le sort de l’armée d’Ulm)</em>.<a class="si-noteref epub-type_noteref" href="#f328" id="ref_f328">328</a>”</p>
				<p>Seferin başlangıcında Napoléon’un ordusuna verdiği emirdeki bu sözleri hatırladı; bu sözler onda hem bu dâhi kahramana karşı bir hayranlık, hem kırılmış bir gurur duygusu, hem şan ve şeref ümitleri uyandırdı. “Ya ölmekten başka yapılacak şey kalmamışsa,” diye düşündü. “Adam sen de, kaderimde varsa, bu işte de başkalarından aşağı kalmam.”</p>
				<p>Prens Andrey bu sonsuz, bu birbirine karışmış birliklere, yük arabalarına, yük taşıyan hayvanların oluşturduğu kollara, topçulara ve sonra tekrar yük arabalarına ve bunlara yığılarak çamurlu yolu üç dört sıra halinde tıkayan, akla gelebilecek her çeşit arabaya tiksintiyle bakıyordu. Her yandan; ileriden, geriden, sesin duyulabileceği her yerden tekerlek gürültüleri, sandıkların, talikaların, top kundaklarının takırtıları, nal sesleri, kırbaç şaklamaları, görevlilerin çığlıkları, emir erlerinin, askerlerin, subayların küfürleri geliyordu. Yol kıyılarında artsız arasız, kimi parçalanarak devrilmiş, kimisi sağlam olarak yıkılmış beygir leşleri, parçalanmış arabalar vardı. Arabaların üzerlerinde tek başlarına, ne bekledikleri bilinmez askerler oturuyordu. Arada bir de, sıradan ayrılıp küme küme komşu köyleri boylayan, yahut köylerden tavuk, koyun, saman veya başka bir şeyler doldurulmuş çuvallarla dönen askerler görünüyordu.</p>
				<p>İnişlerde, yokuşlarda kalabalık bir kat daha iç içe giriyor ve kesilmeyen bir uğultu yükseliyordu. Dizlerine kadar çamura batmış askerler elleriyle toplara ve mühimmat arabasına asılmışlardı. Kamçılar şaklıyor, oklar kırılıyor, haykırışlar boğazları yırtıyordu. Yürüyüşü idare eden subaylar arabaların arasında gidip geliyorlardı. Bu uğultu içinde sesleri güçbela işitiliyor, bu karmakarışıklığın önüne geçebilmekten umudu kestikleri yüzlerinden okunuyordu.</p>
				<p>Bolkonski Bilibin’in sözlerini hatırlayarak içinden, “<em>Voilà le cher</em><a class="si-noteref epub-type_noteref" href="#f329" id="ref_f329">329</a> Ortodoks ordusu,” dedi.</p>
				<p>Bu adamlardan herhangi birisine başkomutanın nerede olduğunu sormak isteğiyle bir arabaya yaklaştı. Tam karşıdan tek atlı acayip bir araba geliyordu; görünüşe göre, askerlerin ellerine geçirebildikleri derme çatma parçalarla yaptıkları talika, <em>kabriole</em> ve kaleska arası bir araba. Arabayı bir asker kullanıyor, baştan aşağı şallara sarılmış bir kadın, yağmurluğun ve deri körüğün altında oturuyordu. Andrey yaklaştı, askere soracağını sormak üzereydi ki arabadaki kadının umutsuz çığlıkları dikkatini çekti. Katarı idare eden subay, arabayı kullanılan askeri, öteki arabaları geçmek istediği için dövüyor, kırbaç arabanın yağmurluğuna çarpıyordu. Kadın acı acı haykırıyordu. Prens Andrey’i görünce yağmurluktan sıyrıldı ve halı örneği şalın altından çıkardığı zayıf ellerini sallayarak bağırdı:</p>
				<p>“Yaver, yaver, Tanrı aşkına... Koruyun beni... Nedir bu başıma gelenler? Ben yedinci avcı kıtası doktorunun karısıyım. Bırakmıyorlar... Yollarda kaldık... Bizimkileri kaybettik...”</p>
				<p>“Şimdi senin pastırmanı çıkarırım, dön!” diye bağırdı askere öfkelenen subay. “Yükünle beraber geri dön.”</p>
				<p>Doktorun karısı haykırıyordu:</p>
				<p>“Yaver bey, koruyun beni... Nedir bu?”</p>
				<p>Prens Andrey, subaya yaklaşarak, “Bu arabanın geçmesine izin verin,” dedi, “içinde bir kadın bulunduğunu görmüyor musunuz?”</p>
				<p>Subay ona baktı ve yanıt vermeden askere döndü:</p>
				<p>“Seni gebertirim... Geri bas...”</p>
				<p>Prens Andrey dişlerini sıkıp yineledi:</p>
				<p>“Yol verin diyorum size.”</p>
				<p>Subay ansızın, sarhoşça bir öfkeyle, “Sen kim oluyorsun?” dedi. “Sen kim oluyorsun? Sen (sen’in üzerine basıyordu) sen buranın amiri misin yoksa? Burada amir benim. Sen geri bas,” diye yineledi, “pastırmanı çıkarırım.”</p>
				<p>Anlaşılan, bu tarz konuşma subayın hoşuna gidiyordu.</p>
				<p>Arkadan bir ses geldi:</p>
				<p>“Haddini bildirdi yaverciğe.” </p>
				<p>Prens Andrey gördü ki subay ne dediğini bilmeyecek durumda. Anladı ki, kendisinin arabadaki doktor karısını koruması, dünyada en çok korktuğu şeyi, <em>ridicule</em><a class="si-noteref epub-type_noteref" href="#f330" id="ref_f330">330</a> dediğimiz şeyi doğurmakta. Ama içgüdülerinin denetimsizliğine kapıldı. Subay daha sözlerinin sonunu getirmeye vakit bulmadan Prens Andrey öfkeden allak bullak bir yüzle ona yaklaştı ve kamçısını kaldırdı:</p>
				<p>“Bırrrrakın, geç-sin-ler!”</p>
				<p>Subay elini silkti ve acele acele uzaklaştı.</p>
				<p>“Bütün bu kargaşalık bunların, genelkurmaydakilerin yüzünden,” diye mırıldandı, “dilediğinizi yapın.”</p>
				<p>Kendisine “kurtarıcı” diyen doktorun karısının yanından Prens Andrey başı yerde hızla uzaklaştı ve bu alçaltıcı sahneyi en küçük ayrıntısına kadar tiksintiyle hatırlayarak başkomutanın bulunduğunu söyledikleri köye doğru atını sürdü.</p>
				<p>Köye varınca attan indi, birkaç dakika olsun dinlenmek, bir şeyler yemek ve kendisine eziyet eden bütün o küçültücü düşünceleri apaçık görebilmek niyetiyle önüne çıkan ilk eve yürüdü. Bunlar asker değil hergele sürüsü, diye düşünüp evin penceresine yaklaşırken tanıdık bir ses onu adıyla çağırdı.</p>
				<p>Çevresine bakındı. Küçük bir pencerede Nesvitski’ nin güzel yüzü görünüyordu. Nesvitski ağız dolusu bir şeyler çiğneyip eliyle işaret ederek onu çağırıyordu.</p>
				<p>“Bolkonski, Bolkonski... Duymuyor musun yahu? Çabuk buraya gel!” diye bağırıyordu.</p>
				<p>Prens Andrey eve girince Nesvitski ile başka bir yaverin bir şeyler yediklerini gördü. Telaşla Bolkonski’ye yeni bir haber duyup duymadığını sordular. Andrey, onların yakından tanıdığı o yüzlerinde telaş, korku ve kuşku okudu. Bu, Nesvitski’nin her zaman gülümseyen yüzünde iyice belli oluyordu.</p>
				<p>Bolkonski, “Başkomutan nerede?” diye sordu.</p>
				<p>Yaver, “Burada, şu evde,” diye yanıt verdi.</p>
				<p>Nesvitski, “Peki, barış ve silahların teslimi haberi doğru mu?” diye sordu.</p>
				<p>“Ben de size soracaktım. Size zorlukla yetişebildim, bundan başka bir şey bilmiyorum.”</p>
				<p>“Kardeşim, burada durum berbat, facia. Pişman oldum kardeşim, Mack’la alay etmiştik, biz ondan beter hale düştük,” dedi Nesvitski. “Hadi otur da, biraz bir şeyler ye.”</p>
				<p>Öteki yaver, “Prens, şimdi ne araba bulabilirsiniz ne de başka bir şey, sizin Piyotr kim bilir nerede,” dedi.</p>
				<p>“Peki, ya karargâh?”</p>
				<p>“Znaym’da geceliyoruz.”</p>
				<p>Nesvitski, “Ben de gerekli şeyleri iki beygire yükledim,” dedi, “benim denkleri de doğrusu mükemmel bağladılar. Artık istersen Bohemya dağlarını aş. Durum kötü, kardeşim. Peki ya sana ne oluyor, hasta gibisin, niye böyle titriyorsun?” </p>
				<p>Prens Andrey, “Bir şeyim yok,” diye yanıt verdi.</p>
				<p>Az önce rastladığı kadını ve katar subayını hatırlamıştı.</p>
				<p>“Başkomutan burada ne yapıyor?” diye sordu.</p>
				<p>Nesvitski, “Bundan ben de bir şey anlamıyorum,” dedi.</p>
				<p>Prens Andrey, “Ben bir şey anlıyorum, diz boyu kepazelik ve yine kepazelik!” diyerek başkomutanın bulunduğu eve gitti.</p>
				<p>Prens Andrey, Kutuzov’un arabasının, yüksek sesle konuşan maiyet ve kazakların bitkin binek atlarının yanından geçerek avluya girdi. Kutuzov, Prens Andrey’e söylemiş oldukları gibi, Prens Bagration ve Veiroter’le birlikte köylü kulübesindeydi, Veiroter, ölen Schmidt’in yerine gelen Avusturya generaliydi. Avluda küçük Kozlovski, bir yazıcının karşısına çömelmişti. Yazıcı devrilmiş bir küçük fıçının üzerinde acele acele yazı yazıyordu. Üniformasının yenlerini sıvamıştı. Kozlovski’nin yüzü çok yorgundu, onun da gece uyumadığı belliydi. Prens Andrey’e baktı, başıyla bir işaret bile yapmadı.</p>
				<p>“İkinci satır... Yazdın mı?” diye yazdırmakta devam etti. “Kiev Humbaracı Alayı, Podoli...”</p>
				<p>Yazıcı öfkeyle ve saygısızca Kozlovski’ye gözlerini dikerek, “Yetişilmiyor, komutanım,” dedi.</p>
				<p>Bu sırada kapının arkasından Kutuzov’un yabancı bir sesle kesilen, heyecanlı, rahatsızlık ifade eden sesi geldi. Bu seslerden, Kozlovoski’nin kendisine karşı gösterdiği ilgisizlikten, bitik bir haldeki yazıcının saygısızlığından, yazıcıyla Kozlovski’nin başkomutanın bu kadar yakınında bir fıçının yanında yere oturmuş bulunmalarından ve beygirleri tutan Kazakların yüksek sesle kulübenin penceresinin altında gülüşmelerinden, bütün bunlardan Prens Andrey feci bir şeyler olacağını hissediyordu.</p>
				<p>Prens Andrey ısrarla Kozlovski’yi sorguya çekti.</p>
				<p>Kozlovski, “Prens, şimdi Bagration’a talimat veriliyor...” dedi.</p>
				<p>“Ya teslim olma konusu?”</p>
				<p>“Öyle bir şey yok, çarpışma için tüm hazırlıklar yapıldı.”</p>
				<p>Prens Andrey seslerin geldiği kapıya doğru yürüdü. Ama tam kapıyı açmak isterken odada sesler kesildi, kapı kendiliğinden açıldı ve Kutuzov şiş yüzünde kartal burnuyla eşikte göründü. Prens Andrey, Kutuzov’un tam karşısında duruyordu ama başkomutanın sağlam tek gözünün ifadesinden belliydi ki, düşünce ve kuşkuları kendisini burnunun ucunu görmeyecek kadar meşgul etmekteydi. Yaverinin yüzüne baktı, onu tanımadı. Kozlovski’ye,“E, bitti mi?” diye sordu.</p>
				<p>“Bir dakika, Ekselans.”</p>
				<p>Bagration; orta boylu, Doğulular gibi sert ve hareketsiz yüzlü, kuru, orta yaşta bir adam; başkomutanın arkasından dışarı çıktı.</p>
				<p>Prens Andrey yüksek sesle, “Geldiğimi bildirmekle şeref duyarım,” dedi ve bir zarf uzattı. </p>
				<p>“Ha, Viyana’dan mı? İyi, sonra konuşuruz, sonra.”</p>
				<p>Kutuzov Bagration’la birlikte kapının önüne çıktı ve ona, “Hadi Prens, güle güle,” dedi, “İsa yardımcın olsun. Zorlu çarpışmalar için seni takdis ederim.”</p>
				<p>Kutuzov’un yüzü ansızın yumuşamış, gözleri sulanmıştı. Sol eliyle Bagration’u kendine çekti ve yüzüklü sağ eliyle (belli bir alışkanlık hareketiyle) haç çıkararak onu takdis etti, yanağını uzattı ama Bagration onu boynundan öptü.</p>
				<p>Kutuzov, “İsa yardımcın olsun,” diye yineledi, arabaya doğru yürüdü, Bolkonski’ye, “Bin sen de benimle,” dedi.</p>
				<p>“Ekselans, ben burada kalıp yararlı olmak isterdim. Prens Bagration’un kıtasıyla kalmama izin verin.”</p>
				<p>“Otur,” dedi Kutuzov ve Bolkonski’nin işi ağırdan aldığını görünce, “bana iyi subaylar gerekli,” dedi.</p>
				<p>Arabaya bindiler ve birkaç dakika konuşmadan gittiler.</p>
				<p>Bolkonski’nin yüreğinden geçenleri yaşlı bir adam kavrayışıyla anlamış gibi, “Daha yapılacak çok, çok iş var,” dedi ve kendi kendine konuşuyormuş gibi ekledi: “Eğer yarın onun birliğinin onda biri geri dönebilirse Tanrı’ya şükredelim.” </p>
				<p>Prens Andrey Kutuzov’a baktı ve İsmail’de Kutuzov’un başını delip geçen kurşunun şakağındaki tertemiz yıkanmış yara yeri ve akmış gözü, yarım arşın ötesinde istemeye istemeye gözüne çarptı. İçinden, “Doğrusu, bu adamların ölümlerinden bu kadar rahat konuşmaya onun hakkı var,” dedi.</p>
				<p>“Ben de bunun için beni bu müfrezeye göndermenizi rica ediyorum,” dedi.</p>
				<p>Kutuzov yanıt vermedi. Kendine söyleneni çoktan unutmuş gibiydi, düşünceli görünüyordu. Beş dakika sonra Kutuzov arabanın yumuşak yaylarıyla tatlı tatlı sarsılarak Prens Andrey’e döndü. Yüzünde hiç heyecan izi yoktu. İmparatorla yaptığı görüşmenin ayrıntılarına, Krems konusu hakkında sarayda yürütülen görüşmelere ve ikisinin de tanıdığı bazı kadınlara dair Bolkonski’yi ince bir alayla sorguya çekti.</p>
				</div>
				<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f328"><a class="si-backref" href="#ref_f328">328</a><span class="si-footnote-text"> İngiliz altınının dünyanın öbür ucundan getirdiği bu Rus ordusuna biz aynı kaderi (Ulm Ordusu’nun kaderini) yaşatacağız.</span></div>
					
						<div class="si-footnote html5_aside epub-type_footnote" id="f329"><a class="si-backref" href="#ref_f329">329</a><span class="si-footnote-text"> İşte, değerli...</span></div>
					
						<div class="si-footnote html5_aside epub-type_footnote" id="f330"><a class="si-backref" href="#ref_f330">330</a><span class="si-footnote-text"> Gülünç.</span></div>
				</div>
  </body>
</html>