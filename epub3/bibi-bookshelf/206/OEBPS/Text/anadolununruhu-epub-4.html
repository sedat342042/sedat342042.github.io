<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>anadolununruhu-epub-4.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="anadolununruhu-epub-4.html" xml:lang="tr-TR">
    <div class="Basic-Text-Frame">
      <p class="e-1-baslik" id="toc_marker-12">Tasavvuf Evrensel Bir Modeldir<span class="dipnot-no" style="font-size:0.68em;"><a class="footnote-link" href="#footnote-201-8" id="footnote-201-8-backlink">8</a></span></p>

      <p class="e-soru">Tasavvufun Hz. Âdem ile başladığını söylüyorsunuz. İslâm’ın başlangıcını esas alırsak tasavvufun Hz. Muhammed ile ortaya çıkması gerekmiyor mu?</p>

      <p class="e-paragraf">İfadelerin sâdece hakîkî değil mecaz tarafları da vardır. Târihsel olarak baktığınızda İslâm tasavvufunun mantıken Hz. Peygamber ile başlamış olması gerekiyor. Tasavvuf bir düşünüş tarzı olduğu için insanla birlikte ortaya çıkıyor. Tıpkı tevhîdin târihinin Hz. Âdem ile başlaması gibi. Tasavvuf, insanın din üzerinden Tanrı’sı ile kuracağı bir irtibat modeli. Aslında bu mânâda tasavvuf evrensel bir model... Evrensel olduğu için de insanoğlunun yeryüzü hayatıyla birlikte başlıyor.</p>

      <p class="e-soru">Tasavvuf Hz. Âdem’den bu yana zaman içinde şekil değiştirip, dönüştü mü?</p>

      <p class="e-paragraf">Tasavvuf “öz”e hitap eden bir bilim dalıdır. “Öz”, Hz. Âdem’den bu yana aynı “öz”dür. Ancak form, tabiî ki değişebilir. Hz. Âdem’deki yaklaşımla, Hz. İbrâhîm’deki yaklaşım, Hz. Mûsâ’daki tasavvufî yaklaşım ve Hz. Muhammed’deki tasavvufî yaklaşım farkı bu yüzdendir.</p>

      <p class="e-soru">Müslüman olmuş, ibâdetlerini yerine getirmiş ve de ömründe tasavvufla hiç karşılaşmadan yaşamış biri olabilir mi?</p>

      <p class="e-paragraf">Elbette. Kendi içindeki cevheri fark etmeden yaşamış birçok insan vardır. Tasavvufu bilmeden, tanımadan, tanışmadan yaşamış ve vefat etmiş insan çok.</p>

      <p class="e-soru">Onu bilmemek insanın kendi irâdesinden midir?</p>

      <p class="e-paragraf">Şöyle, bu “Ben hayatımda hiç âşık olmadım.” demeye benziyor. İnsanın içinde o meleke vardır ama onu çalıştırmamış olabilir. Tasavvuf biraz da nasip işidir. Kimisi bunu fark eder, kimisi de etmez.</p>

      <p class="e-soru">Bu sâdece nasip işi midir? Kişilerin çabaları sonucunda ortaya çıkamaz mı?</p>

      <p class="e-paragraf">Önce ihtiyaç duymanız lâzım. İçten gelen tabiî bir meyil, arzu olmazsa susamamış birisine su vermiş olursunuz.</p>

      <p class="e-soru">Bir âyette “Bilenler ve bilmeyenler hiç bir olur mu?” buyruluyor. Tasavvuf bilmek midir yoksa yaşamak mı?</p>

      <p class="e-paragraf">“Bilmek” önceye alınmıştır ama “yaşamak” da peşi sıra gelmelidir. Kur’ân kişisel gelişim terminolojisi üzerinde çokça duruyor. Bilmeye ve bilinçli olmaya teşvik ediyor.</p>

      <p class="e-soru">Tasavvufa tâlib olmanın dînî bir derecesi ya da gerekçesi var mı? Avam için, dinin genel hususlarını bilmeden tasavvuf yoluna girmelerinin pek uygun olmadığı söylenir… Bu hususta ne dersiniz?</p>

      <p class="e-paragraf">İnsanlarda katmanlar vardır. Ben sizin sâdece zâhirinizi görüyorum ama kendi iç bedenleriniz var. En samimi arkadaşınızın bildiği yönleriniz var. Ben sizin samimi arkadaşınız değilim. Bakınız halkalar var. 10 dk. içinde sizin bütün sırlarınızı öğrenebilir miyim?</p>

      <p class="e-soru">Mümkün değil…</p>

      <p class="e-paragraf">Bunun belirli bir süreci var. Yakınlaşma eylemi var. Yakınlaşmayla beraber bilginiz de artar. Aynı mekanizma dînî ilimlerde de geçerli. Dînî ilimler sâdece mantıksal kitap okumalarıyla gerçekleşecek bir şey değil. Din merkeze doğru bir yakınlaşmayla elde edilen, açığa çıkan bir bilgidir.</p>

      <p class="e-2-baslik">Her Şey Mertebeli Yaratılmıştır</p>

      <p class="e-soru">Ama bu sâdece tasavvuf için söylediğiniz bir şey değil mi?</p>

      <p class="e-paragraf">Tabiî. Ben tasavvufun öngördüğü din yönteminden bahsediyorum. Bunun yanısıra çeşitli anlayışların öngördüğü din yöntemi de var. Din bir tane olabilir ama anlayışları birbirinden farklıdır. Yeryüzünde her şey mertebeli yaratılmıştır. Yaratılan her şeyde katlar var ise metinlerde de dereceler var.</p>

      <p class="e-soru">Yâni Kur’ân-ı Kerîm’de de var…</p>

      <p class="e-paragraf">Elbette. Elimizde tuttuğumuz kitaba biz Kur’ân diyoruz. Aslında o <span class="italik">Kur’ân</span> değildir, <span class="italik">Mushaf</span>’tır. <span class="italik">Kur’ân</span> ise onun içindedir. Daha sonra <span class="italik">Furkân</span>, sonra <span class="italik">Ümmü’l-Kitâb</span>, en sonunda <span class="italik">Levh-i Mahfûz</span> diye katmanları vardır: <span class="italik">Mushaf – Kur’ân – Furkân</span> – <span class="italik">Ümmü’l-Kitâb</span> – <span class="italik">Levh-i Mahfûz</span>. Şu an Müslümanlar <span class="italik">Mushaf</span> düzeyinde Kur’ân’la muhataplar. Oysa sahabenin Kur’ân’a yaklaşımı “Yürüyen Kur’ân”dı. Benzer şekilde tasavvuf kitaplarının da kendi içlerinde dereceleri var.</p>

      <p class="e-soru">Bu dereceleri herkes anlayabilir mi?</p>

      <p class="e-paragraf">Siz hangi derecede ve hangi hâl üzerindeyseniz kitap size ancak o dereceden konuşabilir. Peygamberimizin ettiği dualar arasında <span class="italik">“Rabbim benim anlayışımı artır.”</span> duası vardır.</p>

      <p class="e-2-baslik">Allah’a Aracısız Ulaşılmaz</p>

      <p class="e-soru">Allah’a duyulan aşk, aracı olmadan anlaşılamaz mı?</p>

      <p class="e-paragraf">Bütün ilimler; ister dînî ilimler, ister din dışı ilimler olsun bir aracı, bir vesile sâyesinde yâni bir öğretmen vasıtasıyla öğrenilir. Meselâ; araba kullanmak, güreş yapmak, el sanatları gibi bütün ilim dallarında her zaman bir öğretici vardır. Yâni bir aracı vardır. Tanrı’ya aracısız ulaşan yoktur. Ancak bununla beraber aracı diye bilinen kimselerde problemler olabilir. Sokaktan rastgele birisini aracı olarak bulursan elbette menziline varamazsın. Kâmil olduğuna inandığın aracıya ise teslim olmak gerekir. İslâm da zâten teslim olmak demektir.</p>

      <p class="e-soru">Tasavvuf bireyin benlik duygusunu yok etmeye çalışan bir sistem. O benlikten vazgeçerken birey kendi içinde başka bir benlik inşâ etme gibi bir tehlike ile karşı karşıya kalmaz mı?</p>

      <p class="e-paragraf">Benlik inşâsı benlikten ne anladığımıza göre değişiyor. Bizim kim olduğumuzun, “ben” dediğimiz şeyin ne olduğuyla alakası var. Ben insan olarak Tanrı’dan bir rûh taşıyorum. Bu bana bir imtiyaz, ayrıcalık, farklılık veriyor. O zaman benimle onun arasında kimi <span class="italik">teolojik</span> anlayışların zannettiği gibi kopukluk ve ayrılık yok. O’nu görmek ve hissetmek için bizim Allah’ın emânetini taşıyan kutsal bir varlık olduğumuzu anlamamız önem taşıyor. Bunun içinse epey gayret sarf etmemiz gerekiyor. İşte tasavvufun hedefi ve gâyesi kişinin nefsine, benliğine bu gerçeği kavratmak.</p>

      <p class="e-soru">Burada biraz benliğin dereceleri hakkında bilgi verir misiniz?</p>

      <p class="e-paragraf">Tasavvufta benlik ya da teknik tâbirle nefs, 7 mertebede ele alınır: <span class="italik">Emmâre</span> – <span class="italik">Levvâme</span> – <span class="italik">Mülhime</span> – <span class="italik">Mutmainne</span> – <span class="italik">Râziyye</span> – <span class="italik">Marziyye</span> – <span class="italik">Sâfiye</span>. Kur’ân-ı Kerîm’de geçen kavramlardır bunlar. Tasavvuf sizin sahip olduğunuz benliği dönüştürmeyi amaçlıyor. Bunu bir eğitim programı olarak düşünebiliriz.</p>

      <p class="e-soru">Tasavvufî eğitim sürecine giren kimselerin çoğunluğu bu aşamaları kat edebiliyorlar mı?</p>

      <p class="e-paragraf">Bu yolda olan kişinin kapasitesi ve yeteneği oranında tabiî ki ilerleyişi ve mesafe kat edişi farklı oluyor. Kimileri düşe kalka, kimileri ise dümdüz bir yolda yürür gibi rahat kat ediyor bu aşamaları. Bâzıları kuş gibi uçarak, bâzıları da iki ileri bir geri giderek ilerliyor. Genel itibâriyle insanî oluş, ister istemez düşe kalka gitmeyi beraberinde getiriyor. Kuş gibi uçanlar, velîler ve nebîlerdir.</p>

      <p class="e-soru">Bahsettiğiniz benlik dönüşümünü gerçekleştirenlere örnek verebilir misiniz?</p>

      <p class="e-paragraf">Tasavvuf târihinin büyük isimleri <span class="italik">İbrâhîm b. Edhem</span>, <span class="italik">Ma’rûf-ı Kerhî</span> gibi pek çok isim burada örnek sayılabilir. Bu kişiler, hayatlarında dönüşüm yaparak tasavvufa gelmiş kişilerdir. Bu aynı zamanda kötü bir hayattan iyi bir hayata geçiş şeklinde de olabiliyor. Meselâ yol kesicilik, haydutluk, zevk ü sefa içerisindeyken dönüşüm yaşayanlar var. Bunun yanısıra dînî ilimlerde dönüşüm geçirerek gelenler var. <span class="italik">İmâm Gazzâlî</span> örneğinde olduğu gibi...</p>

      <p class="e-soru">Tasavvufî eğitim sâyesinde erişilen bu irfânî dönüşüm, çok ibâdet yapmakla mı elde edilir?</p>

      <p class="e-paragraf">Yalnızca namazla, oruçla, zekâtla iş bitmiyor. Elbette tasavvuf ibâdetsiz olmaz. İbâdet, sâdece ibâdet olduğu için yapılırsa sorunludur. Bu tarz bir namaz kılmaya “namaz-perestlik” deniyor. Namaza tapılmış olunuyor. İbâdetleri böyle algılayan birisi ise “Ben günde şu kadar namaz kılıyorum.” diyerek yaptığı ibâdeti ile övünmeye başlıyor. İbâdetleri yerine getirmedeki ana hedef hiç şüphesiz bu değil. Tasavvufta ise ibâdet aşkla, şevkle yapılan bir şeydir. Rakamsal değildir, nicelikten ziyâde nitelik önemlidir.</p>

      <p class="e-2-baslik">Tarîkatlar Hakîkate Ermedikçe Bir İşe Yaramazlar</p>

      <p class="e-soru">Tasavvuf sâdece tekke ve dergâhlarda mı yaşanır?</p>

      <p class="e-paragraf">Hayır. Tasavvuf mekâna bağımlı değildir, rûhânî bir hayattır. Bütün yeryüzünde herhangi bir özel mekâna ihtiyaç duymadan yaşanabilir. Fakat her düşünce mekânını doğurduğu gibi onun da mekânı zamanla oluşmuştur. Tasavvufî yaşam için tarihte genelde dergâhlar tercih edilmiştir ama bu şart değil. Bugün dergâhlar kapatılsa bile tasavvuf kapatılamaz.</p>

      <p class="e-soru">Günümüzde birçok yol ve o yolların isimleri var. Mevlevî, Bektâşî, Kâdirî, Nakşbendî, Halvetî vb. İsimler burada ne kadar önemli?</p>

      <p class="e-paragraf">Burada önemli olan hakîkate ermektir. Hakîkate erişilmediği sürece ne şerîat ne tarîkat hiçbiri maksadı yerine getirmez. Tarîkatçılar araçlarını amaçlaştırdılar. Amaç hakîkate ermektir. Eğer ermemişsen bunların hepsi futbol takımı tutmaya benzer.</p>

      <p class="e-soru">Tasavvufta herkes aynı eğitim metodlarından mı geçer?</p>

      <p class="e-paragraf">Tasavvufta eğitimin tek metodu yoktur. Kişiye özeldir. Şöyle ki her insanın meşrebi farklı olduğundan tasavvuftaki eğitim de ona göre değişiklik arz eder.</p>

      <p class="e-2-baslik">“Ne Olursan Ol, Yine Gel!” İlâhî Bir Sözdür</p>

      <p class="e-soru">Sözü Mevlânâ’ya getirirsek “Gel, ne olursan ol, yine gel!” sözü herkesçe farklı yorumlanıyor. Bunun bir dâvet cümlesi olma dışında taşıdığı başka anlamlar yok mu?</p>

      <p class="e-paragraf">“Gel” ne demek? Bunun üzerinde düşünmemiz gerekiyor. Öncelikle Allah kimseyi kovmuyor. Sûfîlerin Allah anlayışında, <span class="italik">“Rahmetim gazabımı kuşatmıştır ve ben tövbeleri kabul ederim.”</span> diyen bir Allah var. Bu bağlamda “Gel, ne olursan ol, yine gel!” sözü ilâhî bir sözdür.</p>

      <p class="e-soru">Peki, oradaki “gel” nasıl bir anlam taşıyor?</p>

      <p class="e-paragraf">“Hele kapıdan içeri bir gir.” demektir o. Bazıları siz oraya gelmezden evvel sizden başka şeyler istiyorlar, ön şart koyuyorlar. Takva sahibi olmak gibi... Onların kalıbına uymayan biriyseniz siz, isteseniz de gelemiyorsunuz; çünkü kapıları kapalı. Tasavvufta ise kapılar sonuna kadar açıktır. Meselâ, içki içen bir insan müftünün yanına gidemez. Çünkü müftüye göre yaptığı iş haramdır. Dolayısıyla kapı baştan kapalıdır. Ancak tekkelerde öyle bir hoşgörü ortamı olmuştur ki “Al şişeni de gel.” denmiştir. Böylece aslında nefsin dönüşümü için bir ilk adım atılmış olur.</p>

      <p class="e-soru">Günümüzde birden fazla ve de birbirinden çok farklı bir Mevlânâ algısı var. Bu durumu nasıl izah ediyorsunuz?</p>

      <p class="e-paragraf">Gerçekte herkes Mevlânâ ile ya da Mevlânâ’nın ne dediği ile pek de ilgileniyor değil. Bu yüzden ortada birçok <span class="italik">Mevlânâ</span> var. Meselâ, elinde fotoğraf makinesiyle gezen bir turist <span class="italik">Mevlânâ</span> var, New York’ta geziyor. Kişinin kendini Allah’a değil de, Allah’ı kendine uydurması gibi <span class="italik">Mevlânâ</span>’yı günümüzde herkes kendine uydurmaya başladı.</p>

      <p class="e-soru">Tasavvuf târihinde pek çok önemli sûfî olmasına rağmen Mevlânâ neden bu kadar popüler?</p>

      <p class="e-paragraf">Meşhur olan kişi iyi kişidir, meşhur olmamış kişi iyi kişi değildir anlayışı tasavvufa aykırı bir yaklaşım. Yeryüzünden çok isimsiz kahraman gelip geçti. Kitap yazmamış ama kitap gibi adamlar var bu dünyada. Roman veya şiir yazmamış ama insan yetiştirmiş gönül ehli var. <span class="italik">Mevlânâ</span>’nın şöhretinin bugüne kadar gelmesinin sebeplerinden bir tanesi ve en önemlisi, eser bırakmış olmasıdır.</p>

      <p class="e-1-baslik" id="toc_marker-13">Anadolu’yu, Büyük Bilgelerin Nefesi Mayalamıştır<span class="dipnot-no" style="font-size:0.68em;"><a class="footnote-link" href="#footnote-201-9" id="footnote-201-9-backlink">9</a></span></p>

      <p class="e-soru">Anadolu dendiğinde nereyi, neyi kastediyoruz?</p>

      <p class="e-paragraf">Anadolu, biliyorsunuz <span class="italik">Anatolia</span> kelimesinden geliyor. Etimolojisinden yola çıkacak olursak, -uzmanları çok daha iyi bilir ama- “güneşin doğduğu yer” anlamında, bugünkü Yunan adasından Anadolu’ya baktığımız zaman Yunanlıların bu topraklar için kullandığı bir kelimedir <span class="italik">Anatolia</span>. “Güneşin doğduğu yer” demektir. Dolayısıyla bir bakıma maşrıktır. Maşrık, yâni güneşin yükseldiği yer. Anadolu topraklarından yükseliyor güneş. Dolayısıyla biz o kelimeyi Türkleştirmişiz, İslâmîleştirmişiz, ona değişik bir anlam haritası eklemişiz. Bugün Anadolu, o etimolojik kökenlerinden kopmuş, çok farklı bir hâle gelmiştir. Bugün tabiî ki Anadolu, sâdece coğrafî isim olarak, daha çok taşrayı, İstanbul dışı kültürü ifâde eder anlamda kullanılıyor. Oysa, Osmanlı döneminde, Rumeli’yi de kapsayan siyâsî bir coğrafyanın adı olarak kullanılıyordu. Dolayısıyla Anadolu ve Rumeli bir bütündür o mânâda baktığımız zaman. Dolayısıyla Anadolu kelimesini hangi anlamda kullanacağımızı tespit etmemiz gerekir. Osmanlı döneminde, irfân coğrafyamız açısından bakılacak olursa, Mîsâk-ı Millî’yi aşan, hatta Halep ve Şam’a uzanan bir Anadolu görüyoruz. Kuzey Irak’a, Tebrîz’e doğru giden, Nahçıvan’a, Saraybosna’ya, Kırım’a uzayan bir Anadolu coğrafyası... Anadolu bu mânâda bir potadır, buraya Horasan erenleri de geliyor. Kuzey Afrika’dan dervîşler de geliyor. Araplardan, Balkanlar’dan velîler geliyor. Çok enteresan bilgiler var bu konuda. Büyük bilge <span class="italik">Abdullah Bosnevî</span> var meselâ. Bosna’da doğuyor. İstanbul’da ders görüyor, Kâhire’de dersine devam ediyor. Konya’da vefat ediyor, mezarı Konya’da. Önemli oranda <span class="italik">İbn Arabî</span>’den etkilenmiş, o kaynaktan beslenmiş. Bunun gibi, doğduğu yer ile âhirete göçtüğü yer itibarıyla bize “Anadolu” denilen coğrafyanın sınırlarının ne denli geniş olduğunu gösteren birçok bilge var. Esasen, Anadolu’yu besleyen ana damarlardan birisi, <span class="italik">Muhyiddin İbn Arabî</span>’dir. Endülüslü... İspanya’da doğuyor. On yıl kadar Malatya’da yaşıyor. Sivas’ta bir kış geçiriyor. Konya’da yaşıyor; ama Şam’da vefat ediyor. <span class="italik">Mevlânâ Celâleddîn-i Rûmî</span> Belh’te doğuyor. Konya’ya yerleşiyor, Konya’da vefat ediyor.</p>

      <p class="e-soru">Hz. Mevlânâ Anadolu’yu gezmiş midir? Belh’te doğduğunu, Konya’da öldüğünü biliyoruz. Başka bir beldeye gitmiş midir?</p>

      <p class="e-paragraf">Konya’ya gelmeden evvel <span class="italik">Hz. Mevlânâ</span> ve âilesinin Anadolu topraklarına bugünkü Irak coğrafyası üzerinden girdiğini düşünecek olursak, Aksaray, Kayseri ve Karaman’a uğradığını, daha sonra Konya’ya yerleştiğini biliyoruz. O hat çok önemlidir. Bugün Konya’dan Malatya’ya doğru giden bir ticâret yolu üzerinde bulunan ama aynı zamanda bilgelik havzası bakımından zengin bir hattır. Aradaki köyler, kasabalar, şehirler, Selçuklu döneminde önemli ilim-irfân merkezleridir. Oradaki kervansaraylar, dârüşşifâlar, diyebiliriz ki dünyadaki en önemli bilgi üretim merkezleridir. Konya-Erzincan hattı böyledir. Ve bunun üzerindeki bâzı bölgeler… Tabiî ki eksenler, târih içerisinde kayabiliyor. Yâni bir dönemde o hat önde olabiliyor. Bir başka dönemde başka bir çizgi öne çıkabiliyor. Selçuklu döneminde o çizgi çok önemliydi.</p>

      <p class="e-2-baslik">Velâyet Allah’ın Dostluğunu Kazanmaktır</p>

      <p class="e-soru">Velî kimdir? Anadolu’yu mayalayan velîler kimlerdir? Vasıfları nelerdir?</p>

      <p class="e-paragraf"><span class="italik">Velî</span>, Anadolu tâbiriyle “<span class="italik">eren”</span>dir, belirli bir irfân seviyesine, kendini tanıma düzeyine ermiş kişidir. O seviyeye erdiği içindir ki, kendisine <span class="italik">eren</span> veya <span class="italik">ermiş</span> denir. Arapçada bilge kişiye, <span class="italik">velî</span> deniliyor. <span class="italik">Velâyet</span> sahibi, <span class="italik">velâyet</span>i elde etmiş kişi demektir. Onlar nâdir insanlardır. Ortalamanın üzerindedirler. Böylesi yetkin insanlar az bulunur. Her toplumun içerisinde, bu tür insanların sayısı azdır. Bu seviyeye çıkmış insan sayısı arttığı zaman, ister istemez o toplumun kalitesi artar. Modern zamanlara gelinceye kadar, Anadolu insanının bütün hayat değerlendirmelerini, bu kavrayış üzerine kurduğunu görüyoruz. Yâni bir insân-ı kâmil olmak, bir bilge, bir velî olmak, sultanın da, pâdişahın da, vezirin de, âlimin de, çiftçinin de herkesin en büyük özlemidir.</p>

      <p class="e-soru">Velâyet ne anlama geliyor?</p>

      <p class="e-paragraf"><span class="italik">Velâyet</span>, yeryüzündeki insânî hayatın anlamını öğrenip keşfetmek, sırlara vâkıf olmak, Allah’ın dostluğunu kazanmaktır. İnsan o hâle gelince, heyecanı gider, telaşı kalmaz, dünya kaygıları biter. Ondan dolayı etrafındaki insanlara muamelesi değişir. Kavgacı, parçalayıcı, bölücü olmak yerine hep iyiyi görmeye çalışır, pozitif enerji yayar etrafına. Birleştirici, barıştırıcı bir fonksiyonu ifâde ettiğinden dolayı Anadolu erenleri dediğimiz bu grup, her zaman Anadolu’da ihtilâfların ortadan kaldırılmasında olumlu bir işlev görmüştür. <span class="italik">Gayb</span> ile <span class="italik">şehâdet</span> âlemi arasında, Kur’ân’la insanlar arasında, devletle toplum arasında tercüman olmuşlardır. Toplumun içerisindeki bâzı ihtilâfların çözümünde her zaman bu bilge kişilere başvurulmuştur. Bilge, “kendini bilen kişi”dir. Velîler, etrafına ışık saçan kişilerdir. O ışıktan mahrum kalındığı zaman diğer insanlar kendi başlarına yollarını bulamayacaklarından, tâbir câizse câhil olduklarından dolayı, rüzgâr nereye eserse oraya yönlenmiş, bâzı kötülüklere doğru da yönlendirilebilmişlerdir. Dolayısıyla insan, dönüştürülebilen bir varlıktır. Siz kâmil insanlarla onları eğittikten sonra, o toplum kemâle doğru, güzelliğe doğru ilerlerken kâmil insanları çekseniz; o toplumun kötüye doğru meylettiğini, dönüştüğünü görebilirsiniz. Dolayısıyla bu bir tercih meselesidir. Modernlik öncesi dönemlerde siyâsî erkin de, ilim erkinin de tercihi, her zaman birer kâmil insan, model insan olmak yolunda olmuştur. Hem kendilerini hem toplumları, bu hedefe doğru yönlendirdiklerinde, tabiî ki hedef büyük olunca, varılamasa bile o yolda giderken insan olgunlaşır. Herkes belki kâmil insan olamayabilir. Maksat o yola çıkmış olmaktır. Ama doğru hedefe yönelmek gerekir. Karıncanın hacca gidiş öyküsü gibi. “Kaç senede gideceksin ki?” dediklerinde, “Yola koyuldum ya, kaç senede gidersem gideyim, fark etmez!” gibi bir cevap veriyor. Dolayısıyla toplumların fikrî, toplumsal ve ahlâkî idealleri önemlidir. Ekonomik, siyâsî vs. alanlara bu idealler sonraki süreçlerde mutlaka yansır. Dolayısıyla toplumlara bir felsefe, bir hedef, bir gâye tespit edilmesi bu mânâda çok önemlidir.</p>

      <p class="e-2-baslik">İrfan Nazlı Bir Gelin Gibidir</p>

      <p class="e-soru">Anadolu insanının o rûhu vardı zâten, diyorsunuz…</p>

      <p class="e-paragraf">Vardı. Çünkü Anadolu kültürünün içerisinde rûh üfleyicileri vardı. Anadolu’ya farklı bölgelerden bilgeler gelmişlerdi. Burada bir terkip, iyi bir aşı vardı. Demek ki, bu toprakların bir rüçhaniyeti vardı. Niye bir Endülüs bilgesi olan <span class="italik">İbn Arabî</span> kalkıp Anadolu’ya geliyor? Niye <span class="italik">Mevlânâ</span>’nın âilesi dünyada birçok yer bulabilecekken gelip Anadolu’ya yerleşiyor? Bunların hepsinde şöyle bir sebep var: Su, nasıl yatağına doğru akarsa, yüksek irfân, yüksek bilgelik de onu alabilecek, hazmedebilecek bir yer bulduğunda tabiî olarak oraya meyleder. O dönemdeki Anadolu insanının irfân seviyesi, bilgeliği anlama seviyesi o kadar yüksektir ki başka yerlerde bu hüsn-i kabûlü göremeyen bilgeleri, Anadolu’ya geldikleri zaman beyler, şeyhler, sultanlar şehrin dışında, atlarından inerek karşılamaktadır. Düşünebiliyor musunuz, <span class="italik">Muhyiddin İbn Arabî</span>, Kâhire’ye geldiği zaman, ulema tarafından öldürülmek istenmiştir. Ama Konya’ya girerken sultan, onu şehrin girişinde karşılamış, atını ona verip kendisi yanında yürümeyi tercih etmiştir. “Gerçek sultan sizsiniz efendim!” diyerek... Bu iki bakış açısı, tabiî ki ister istemez, bilgelerin burada toplanmasına sebebiyet vermiştir. Bu mayayı muhafaza etmek çok önemlidir. Size bir maya katılır, bir aşı yapılır; ama aşıyı korumak da çok önemlidir. Onu koruyamadığınız zaman, <span class="italik">Yûnus</span>’un beytinde olduğu gibi, “<span class="italik">Göçtü kervan kaldık dağlar başında”</span> diyebilirsiniz. Dolayısıyla bunları dâvet etmek, yâni yeniden bu bilgeliği çağırmak, belki şahıs dâvet etmekten ziyade o mertebeyi, o güzellikleri dâvet etmek çok önem arz ediyor.</p>

      <p class="e-soru">İbn Arabî’nin gezilerinin özel bir anlamı var mı?</p>

      <p class="e-paragraf">Bilgeler, genellikle yeryüzüne bilgi saçmayı hedefledikleri için sürekli gezerler. Doğduğu yerde vefat eden bilge sayısı çok azdır. Dolayısıyla meselâ <span class="italik">İbn Arabî</span>’nin Anadolu’ya gelmesi; Kâbe’de murâkabede iken kendisine, “Kalk ve Anadolu’ya git!” mânevî işâreti geldikten sonra olmuştur. “Kalk, Rum’a git!” Rum, Anadolu’nun o zamanki adı. Bu şekilde gelir. Yolda, <span class="italik">Kirmanî</span> diye bir zatla karşılaşır. O da aynı işâreti almıştır, Bağdat taraflarından Anadolu’ya gelmektedir. İrfân, nazlı bir geline benzetilir bizim geleneğimizde. İltifat gördüğü yere doğru meyleder. İltifat görmediği yerde, baş tacı edilmediği yerde de çantasını toplar ve ayrılır. Bu, dönem dönem farklı olabilmiştir. Anadolu’daki bu toplanma gerçekten önem arz ediyor. Aslında Osmanlı ve Selçuklu öncesine, Bizans dönemine baktığımızda da Anadolu’da bâzı özellikler görüyoruz. Yâni Bizans’ın içindeki dînî çatışmalardan bunalan bâzı bilgelerin, Bizans dönemi mistiklerinin, Keşiş Dağı denilen yere, Bursa dağının eteklerine çekildiğini, Kapadokya’ya doğru geldiklerini; Anadolu’nun bâzı dönemlerinde, yâni İslâm gelmeden evvelki dönemde de Hıristiyanlığın ya da diğer dinlerin mâneviyat erbabının burada yaşadığını görmekteyiz. Bu da çok önemli ve bu rûh aşağı yukarı devam ediyor. O kadar devam ediyor ki, bunlar bâzan birbirine karışabiliyor da. Meselâ bugün Sivas Merkez Câmii’nin karşısındaki yatırda yatan zatın köken itibarıyla bir Hıristiyan azîzi olduğu rivâyet edilir. Bu geçişlilikler çok önemlidir. İstanbul’da Kilise Câmi vardır. Yâni kilise kilisedir, câmi câmidir. Ama bu adı dahi çok önemsenmemiştir. Bir ibâdet mekânıdır ve Kilise Câmi denmiştir adına. Bunun benzerine dünyada başka bir yerde rastlamanız zordur.</p>

      <p class="e-soru">Kiliseden câmiye döndürüldüğü için mi böyle anılıyor?</p>

      <p class="e-paragraf">Kiliseden câmiye döndüğü için ama burada dikkat çeken şudur: Demek ki, Anadolu insanı kelimelere takılmıyor. Kelimeler üzerine bir bağnazlığı yok; yâni, kilise kelimesi onu rahatsız etmiyor. Onu muhtevası ilgilendiriyor; yâni, “İçi boştu, ben onun içini doldurdum.” diye düşünüyor, rahatsızlık duymuyor. Kilise neydi? İbâdet mekânıydı. “Şimdi ben yine ibâdet mekânı hâline getiriyorum.” diyor. Hiçbir zaman, bizdeki gibi câmiyi ahıra, bâzı ülkelerde olduğu gibi bir ibâdet mekânını diskoteğe döndürmüş değildir Osmanlı. Yâni fonksiyonu neyse o devam ediyor. İbâdet mekânı yine ibâdet mekânı olarak devam ediyor. Hatta adını dahi değiştirme ihtiyacı hissetmiyor. Kiliseyken yanına bir câmi koyuyor, Kilise Câmi oluyor. Bakınız bu dahi Anadolu insanının ne kadar hoşgörülü bakabildiğinin göstergesidir.</p>

      <p class="e-2-baslik">Osmanlı’da Bilgeler Kurucu Unsurdur</p>

      <p class="e-soru">Osmanlı medeniyetinin oluşumunda bilgelerin rolleri ne olmuştur?</p>

      <p class="e-paragraf">Osmanlı yerleşim yerlerinde, ilk zümreleşmelerin olduğu dönemlerde, <span class="italik">Osman Gazi</span>’nin, <span class="italik">Orhan Gazi</span>’nin yanında bilgelerin bulunduğunu görüyoruz. Bunlar hem bilge hem de fakîhler. <span class="italik">Tursun Fakı</span> gibi zatların isimlerindeki ‘<span class="italik">fakı’</span> kelimesi, Osmanlı’nın teşekkül döneminde bilge mânâsında kullanılmıştır. Kezâ, o dönemlerde, <span class="italik">Abdal Mûsâ</span>’ların, <span class="italik">Geyikli Baba</span>’ların bulunduğunu görüyoruz. Genel itibarıyla âriflerin, bilgelerin Osmanlı medeniyetinin teşekkülünde katkılarının büyük olduğunu biliyoruz. Osmanlı geneli içerisinde zaman zaman bâzı nahoş hâdiseler, Anadolu mayasındaki bâzı zümrelerle zaman zaman sürtüşmeler olmuşsa da bu, altı yüz senelik büyük zaman dilimi içerisinde aslında çok az bir döneme tekâbül etmektedir. Onun da sebepleri bulunmaktadır; yâni, o dönemlerde bâzı sıkıntılar, rahatsızlıklar olmuştur. İran’da <span class="italik">Şah İsmail</span>’in öne çıkması, Safevîlerin yayılma politikaları netîcesinde Osmanlı Devleti tarafından karşı tedbirler alınmak sûretiyle bâzı politik hamleler yapılmıştır. Bunlar, doğrudur, yanlıştır, o döneme âit hususlardır; ama irfân geleneğimiz açısından baktığımızda genellikle hep bir barış ortamının hâkim olduğunu görmekteyiz.</p>

      <p class="e-2-baslik">Medrese ve Tekke Bir Bütündür</p>

      <p class="e-soru">Dervîş, tekke ve medreselerin işlevi nedir?</p>

      <p class="e-paragraf">Medreseler, zâhirî ilimlerin öğretildiği yerler... Anadolu mayasının iyi tuttuğu zamanlarda bu ilimler, bir bütün olarak ve birbirinin içinden geçen odalar hâlinde planlanmıştı. Yâni öncelikle siz, bu ilimleri tahsil ediyorsunuz. Onları tamamladıktan sonra iç odaya geçiyorsunuz. Bâtınî ilimlere. Yâni mânevî ilimlere, dolayısıyla dergâha, tekkeye geçiyorsunuz. Medrese ve tekke bir bütündür esasen. Birbirini tamamlayan iki ayrı kanaldır. Bir yapının dış ve iç boyutlarıdır. Bunlar, geleneksel dönemlerde, yan yana iki bina şeklindeydi. Hatta isim olarak da birbirinden ayrı değildi. Medrese, âdetâ tekke gibi çalışıyordu. Mâneviyatın da öğretildiği alanlardı. Tekkede de medrese ilimleri öğretiliyordu. Öyle tekkeler vardı ki, orada, bir Müslüman’ın bilmesi gereken bütün temel zâhirî bilgiler öğretiliyordu. Ama zaman içerisinde bu makas açılmaya başladı. Bu makas, XVII. yüzyılda daha fazla açılıp da, aradaki uçurum büyümeye başlayınca husumet başladı. Yâni medrese ehlinin tekke ehlini dışlaması, hatta fizikî saldırıların olması, Bursa Ulu Cami baskını gibi, İstanbul’da, bâzı Halvetî dergâhlarına softaların baskın düzenlemesi gibi nâhoş hadiseler olmaya başladı. Oysa, eskiden böyle bir ayrım yoktu. Burada, medreseye devam edenlere <span class="italik">talebe</span>; tekke müdavimlerine <span class="italik">dervîş</span> adı verilir.</p>

      <p class="e-2-baslik">Dervîş Mâneviyat Kapısında Durandır</p>

      <p class="e-paragraf">Dervîş, kapı gözetleyen demektir. Yâni kapıda duran, mâneviyat kapısında, irfân kapısında bir ışık bekleyen kişi. Bunların değişik adları vardı: <span class="italik">Dervîş</span>, <span class="italik">sûfî</span>, <span class="italik">mürîd</span>, <span class="italik">tâlip</span>, <span class="italik">sâlik</span>, <span class="italik">velî</span>, <span class="italik">bilge</span>, <span class="italik">irfân ehli</span>, <span class="italik">gönül ehli</span>, <span class="italik">kâmil</span>, <span class="italik">ârif</span>, <span class="italik">âşık</span>, <span class="italik">sâdık</span> vs... Anadolu insanı, daha çok ‘dervîş’ adını vermiştir. Hatta zaman zaman çocuklarımıza isim olarak da vermişizdir. Soyadı olarak dahi kullanılmıştır. Bir de “paşa”mız vardır, biliyorsunuz, Dervîş Paşa. Tabiî modern zamanlarda şöyle bir eleştiri de sıkça duyulur olmuştur: “Dervîşlik, dünyadan elini eteğini çekmek, bir lokmayla iktifa etmek, kırk yamalı elbise giymekse, o zaman yeryüzü hayatı, başkalarının eline geçecek demektir.” Bu, dervîşliği küçümseyen bir anlayıştır. Osmanlı’nın çözülme sürecini buna bağlayanlara bile rastlamak mümkündür. Dervîşliğe fazla rağbet edilmesi netîcesinde Batı’daki maddî gelişmeleri takip edemedik, geri kaldık gibi söylemler görülmektedir. Gerçi eleştiride kısmî bir haklılık payı vardır. Ama bütün olarak baktığımızda bunun böyle olmadığını görüyoruz. Çünkü Osmanlı’da onların tasavvur ettiği şekliyle âtıl bir dervîşlik hayatı yok. Dervîşlerin her zaman en önde olduklarını görüyoruz. Yâni medrese ehlinin dahi dervîş olduğunu görüyoruz. Dervîş deyince toplumdan elini eteğini çekmiş birinden değil, bilakis bilimsel faâliyetlerin başında bulunan kimselerden söz edildiğini biliyoruz. Matematik risâlesi yazmış, botanik, kimya, tıp risâlesi kaleme almış sûfîlerle karşılaşıyoruz. <span class="italik">Halvetî Şeyhi Ali Efendi</span> var meselâ, <span class="italik">Çiçek Risâlesi</span> telif etmiş. Meselâ, mûsıkî risâleleri yazan, mûsıkî üzerine çok güzel çalışmalar yapan tasavvuf erbabı olduğunu biliyoruz. Kendisini sûfî olarak niteleyen <span class="italik">Ömer Hayyâm</span>’ın, botanik alanında eser yazdığını biliyoruz. Tabiî büyük bir şâirdi; ama aynı zamanda çok önemli bir matematikçiydi.</p>

      <p class="e-paragraf">Osmanlı’nın gerilemesinin birçok sâiki vardır. Tek sebebe indirgenemez. Bunların arasında, dervîşliğin yanlış yorumlanarak belirli oranda miskinliğe yol açmış olması da söz konusu edilebilir. Ama tek suçlu olarak dervîşâne yaşantıyı göstermek mümkün değildir. Osmanlı zihniyet kalıplarının, vakıf anlayışının, imâret sisteminin, açları doyurma anlayışının, şefkatinin, merhametinin, Osmanlı tokadının arkasında <span class="italik">celâl</span> ve <span class="italik">cemâl</span> vardır. Osmanlı’nın <span class="italik">fütühat</span> anlayışının arkasında hep, o <span class="italik">i’lâ-yı kelimetullah</span> vardır. Cihat anlayışında tasavvufî bir ton her zaman bulunmaktadır. Şöyle ki <span class="italik">ordu şeyhi</span> diye bir makâm vardır. Ordu her zaman, şeyhin veya şeyhlerin denetiminde tesbîh çekerek yâni, <span class="italik">evrâd</span>lı, <span class="italik">ezkâr</span>lı bir şekilde savaşa giderdi. Bir taraftan kösler, diğer taraftan bendirler vurulurdu. Bir-iki tane değil, yüzlerce bendirin aynı anda vurulmasıyla savaşa yürüyüşü tahayyül edebiliyor musunuz? Nasıl bir şevk, nasıl bir heyecan! Meselâ, militer amaçlı olarak algılanan mehter mûsıkîsi, tekke kökenlidir. Sonraki yüzyıllarda Batı tesiriyle marşlar oluşmuştur. Ama başlangıçta <span class="italik">Hacı Bektâş</span> ocağının ilâhîlerinin ritmik hâle getirilmesiyle oluşmuş ordu ilâhîleri vardı. Özetle, Osmanlı’da tasavvuf, her yerdedir; hayatın her alanına nüfûz etmiştir. Meseleye tek yanlı bakmamamız gerekiyor.</p>

      <p class="e-soru">Osmanlı’da nasıl bir insan ve âlem tasavvurundan söz edilebilir? Bunun ürettiği ahlâk, erdem ve güzellik nasıl ortaya çıkıyor?</p>

      <p class="e-paragraf">Benim kanaatime göre, hukuk ağırlıklı bir İslâm anlayışından ziyade, tasavvuf ağırlıklı bir İslâm anlayışı Osmanlı’nın zihniyetini belirlemiştir. Osmanlı insanının sanat ve estetiğe daha yatkın olduğunu, daha çok meylettiğini görmekteyiz. Onun için Osmanlı’nın ibâdetleri bile bir cümbüş hâlindedir. Kandilleri vardır. Şerbetleri vardır. Mahalle kültüründe bile etkindir, <span class="italik">sıbyân</span> <span class="italik">mektebi</span>ne giden öğrenciden, medrese talebelerine kadar hepsinin ilâhîler ezberlediğini, zikirlere katıldığını görmekteyiz. Âdetâ, hayatın estetize edildiğini, dînî hayatın bir meşakkat olarak algılanmadığını, bilakis zevk ve neşve içinde yaşandığını görmekteyiz.</p>

      <p class="e-2-baslik">Tasavvuf Dînî Hayatı Zevk Hâline Getirir</p>

      <p class="e-paragraf">Dînî hayatın neşve hâline, estetik düzeye çıkarılmasında ara bölge, tasavvuftur. Esasen bu, bütün toplumlarda böyledir. Tasavvufî süzgeçten geçmiş toplumlar, dînî hayatlarını bir zevk hâline getirirler. Sâdece hukûkî düzeyde kalanlarda ise algı, daha sığ, daha mekanik düzeydedir. Bundan dolayı Osmanlı insanı daha kanaatkârdır, buna ilişkin çok menkıbe üretilmiştir. Meselâ, Edirne esnafını sabah namazından sonra <span class="italik">tebdîl-i kıyâfet</span> ziyaret eden <span class="italik">Fatih Sultan Mehmet</span>’e, dükkân sahibinin, “Efendim ben bugün siftahımı yaptım; ama yandaki komşum henüz yapmadı, mümkünse ondan alışveriş yapın.” dediği geçer bir menkıbede. Bu, tabiî kapitalist anlayışın çok dışında bir şey. Toplumsal eşitlik ve adalet duygusu çok güçlüdür Osmanlı insanında. Modern insanın kavramakta güçlük çekeceği bir hâdise. Bu yapının zeminini, bence, tasavvuf irfânı oluşturur. Hırs duygusunu olumlu bir yöne kanalize eder. Nefsinden ziyade başkalarını tercih etme anlayışını yerleştirir. Kanaati öğretir. Şükrü ve sabrı tavsiye eder. Bütün bunlar, dünyayı ilâhî ve tabiî sınırlar içinde algılamakla, yaşamakla ilgili ahlâkî öğretilerdir. Bunu sağlayan kaynak, tasavvuftur. Daha özüne inersek, <span class="italik">varlığın birliği</span> öğretisidir. Cümle varlık birdir ve kardeştir. Siz bir şeyi ne kadar yontarsanız yontunuz, bütünün parçası olduğunuz için, bir başka parçanıza zarar verdiğiniz zaman aslında o dönüp sizi bulacaktır. <span class="italik">Fatih Sultan Mehmet</span>’in alışveriş yapmak için girdiği dükkânın sahibinin yapmak istediği şey, belki bugünkü ekonomik ortamda aptallık olarak görülecektir. Ama aslında o kişi, komşusuna göndermek sûretiyle, bir bakıma kendine göndermiş, kendine yatırım yapmıştır. Çünkü herkes bir bütünün parçasıdır. Hiç kimse bütünden bağımsız değildir. Siz o bütünle varsınız. Bütün yoksa, siz var olamıyorsunuz. Batı’nın bireyselciliğinin anlayamadığı nokta işte budur. İnsan bir bütündür. Hatta bırakınız insanın insanla ilişkisi, insanın tabiatla ilişkisi de İslâm tasavvufunda bu şekilde planlanmıştır. Yâni ben ağaç dediğim varlıkla bile bir irtibat içerisindeyim. Ben karbondioksit çıkaran bir varlığım, onun ihtiyacını görüyorum. O ise oksijen çıkaran bir varlık olarak benim ihtiyacımı görmekte. Bakınız karşılıklı biyolojik bir irtibatımız var. Dolayısıyla ağaca artık ‘Allah’ın odunu’ diye bakamazsınız, onda bir can var, size çok yakın. Yaratılmış olmak bakımından zâten bir kardeşlik, bir eşitlik söz konusu. Bu anlayış, Osmanlı ormancısına, ormana girdiğinde, kesim zamanı gelmiş ağaca doğru giderken, baltasının ağzını bir bezle sarmasını emretmiştir. Yasal bir emirden söz etmiyorum, bu vicdânî bir şeydir, bir ahlâktır. Neden? “Çünkü keseceğim ağaca gidene kadar, diğer ağaçlar benim baltamı görür de ürkerler, onları rencide etmiş olurum.” anlayışından. Göç yolları üzerinde olduğu için kuzeyden güneye göç ederken yaralanmış, örselenmiş leyleklerin tedâvisi için kuş hastanesi kurma ihtiyacı hisseden zihniyetin arka planı, yine aynı açıdan çok önemlidir.</p>

      <p class="e-soru">Anadolu’da oluşan ve gelişen medeniyetin mîmârî, şiir, mûsıkî, edebiyat gibi alanlarda ortaya koyduğu seviye nedir?</p>

      <p class="e-paragraf">Bir din, o dini izleyenlerin hayatının her tarafını kuşatarak hayatı bir neşve hâline getirebiliyorsa, gündelik yaşamda kullanacağı araç gereci üretirken bile son derece yetkin bir sanat ortaya koyabilmelerine imkân veriyorsa medeniyet oluşturabilir. Dolayısıyla Osmanlı’da İslâm dininin, tasavvuf aracılığıyla medeniyet kuran bir üst yapı, bir fikir hâline geldiğini görmekteyiz. Bir idealler sistemi yarattığını görmekteyiz. Selçuklu’nun kervansarayında, darüşşifâsında, imarethânesinde; Osmanlı’nın şiir, mûsıkî, ebru, hat ve tezhibinde sâdece belirli bir fikriyatın etkinliği söz konusu değildir. Belki İslâm irfânı, baskın konumdadır; ama diğer medeniyetlerin de etkileri söz konusudur. Zâten, medeniyetler birer terkiptir.</p>

      <p class="e-2-baslik">Aşkı Olmayanın İrfânı Olmaz</p>

      <p class="e-paragraf">Osmanlı şâirlerinin neredeyse tamamı sûfîdir. Tekke mensubudur veya tasavvuftan beslenmiştir. Sahip oldukları irfân, o muazzam şiiri kendilerine söyletmiştir. Bakınız, tasavvuf, aynı zamanda şiiri besleyen, onu kışkırtan bir işlev görür. <span class="italik">“Dert ağlatır, aşk söyletir.”</span> denmiştir. Aşkı olmayanın irfânı olmaz. Bir derdi, aşkı olan; konuşmak, yazmak ister. Tasavvuf, size bir dert veriyor, yeni bir mesele koyuyor önünüze. Bir meseleniz, bir hayat felsefeniz var ve o size bir şey söylettiriyor. Veya <span class="italik">Niyâzî-i Mısrî</span>’de olduğu gibi siz seyr ü sülûk içerisindesiniz. Seyr ü sülûk dikey bir yolculuktur. Yukarı doğru, merkezinize doğru mânevî hâller yaşıyorsunuz. Bu basamakları geçtiğiniz zaman, dilinizde bir açılma meydana geliyor, kaleminizde bir selâset oluyor ve yazmaya başlıyorsunuz, tâbir câizse, anlamlar söz kalıbı giyerek doğmaya başlıyor, <span class="italik">tuluât</span> veya <span class="italik">varîdât</span> denilen şey gerçekleşiyor, birdenbire mazmunlar, kelimeler, dizeler dökülmeye başlıyor. Bu, tekke şâirinde olabiliyor. Aynı zamanda <span class="italik">bâdeli</span> olan halk şâirinde de olabiliyor. Kendisine <span class="italik">bâde</span> içirilmiş halk şâirlerinde... Daha evvel hiç şiir söylememiş, eline bağlama almamış halk şâirinin, aşka dâir sözler söylediğini duymaktayız. Bunların köy köy, kasaba kasaba dolaşarak, insanları iyiye, hayra, güzele çağırdıklarını görmekteyiz. Bunlar <span class="italik">Alevî</span> toplumu içerisinde de olabilmekte, <span class="italik">Sünnî</span> toplumu içerisinde de...</p>

      <p class="e-paragraf">İslâm dini, Osmanlı’da sâdece medreseye hapsolmuş, fakîhlerin uğraş alanı değildir. Toplumun her kesimini kuşatabilmiştir. Bu da tasavvuf üzerinde olmuştur. Bugün <span class="italik">Alevî</span> ile <span class="italik">Sünnî</span>’nin ortak İslâm’ı, <span class="italik">tasavvufî İslâm</span>’dır. Başka bir İslâm versiyonu üzerinden ittifak edebilmek mümkün değildir. Dolayısıyla <span class="italik">tasavvufî İslâm</span>’ın imkânları çok geniştir. Siz <span class="italik">fütüvvet</span> teşkilatında aynı zamanda <span class="italik">Ahîlik</span> eğitimi alırsınız, <span class="italik">Ahîlik</span> bir mânevî eğitimdir; ama maddî zanâat eğitimiyle beraber yapılır. Yâni siz ustanızdan demircilik sanatı öğrenirsiniz. Öğrenirken aynı zamanda çıraklıktan kalfalığa, kalfalıktan ustalığa doğru giden yolda seyr ü sülûk yaparsınız. Tasavvufta bilgilenme salt kitap okumak sûretiyle olmaz, mânevî bir yolculuğa da ihtiyaç duyulur. Bu yolculuk, çevreden merkeze, dıştan içe, arzdan semâya doğru yapılır. Aslında kalbin çevresinde gerçekleşir. Kalp, insanda ilâhî merkezdir. Bu yolculukta insan bilgilenir, bir yere gitmeden o yerin bilgisini edinemezsiniz. Oturduğunuz yerden bir yöre hakkında ne kadar bilgi toplarsanız toplayın, o bilgiler ikinci derecededir, bizzat gidip görünce bilgi yakîne dönüşür.</p>

      <p class="e-2-baslik">Biyolojik Olarak Seyr ü Sülûk İçerisindeyiz</p>

      <p class="e-soru">İsteyen herkes bu yolculuğu gerçekleştirebilir mi?</p>

      <p class="e-paragraf">İstesin istemesin herkes, zâten o yolculuktadır. Her doğan insan, kaynağına doğru gitmektedir. Bugün doğan herkes yaşlanmaktadır. Yaşlanma doğumla başlar. Biyolojik olarak zâten seyr ü sülûktayız. Mesele, bunu fark etmektedir. Ömür, bir geçici andan ibârettir. Âlim ile câhil arasındaki fark, hayatın esasına nüfûz etmekle ilgilidir. Hiç bilenle bilmeyen bir olur mu? Buradaki bilen ve bilmeyen kavramlarını doğru okumak gerekir. Bu fark eden-etmeyen biçiminde okunabilir. Tadan-tatmayan şeklinde okunabilir. Yaşayan-yaşamayan şeklinde de okunabilir. Bilgi, yalnızca kitaplardan okumak sûretiyle elde edilene denmez. O da bilgidir; ama asıl bilgi, sizin bizatihi tattığınız şeydir. Bu anlamda, hayat yolculuğunun nereye doğru sürmekte olduğunu bilenler, âlimlerdir. Ona göre yaşayanlar ilim sahipleridir. Ârif ise, o gidişatın nereden nereye olduğunu keşfetmiş kişiye denir. Dolayısıyla, ölmeden önce, ölümün sırrını çözer. Ölmeden önce ölür. Ölüm, bizim geleneğimizde bu anlamda <span class="italik">düğün gecesi</span> (şeb-i arûs) olarak vasfedilmiştir. Bu bakımdan folklorumuzda, ölüm ritüelleri, doğuma göre daha coşkulu, daha derin ve etkileyicidir. Zira orada son yoktur. Aksine başlangıç vardır. Ölüm değil, âdetâ bir yeniden doğum söz konusudur.</p>

      <p class="e-soru">Mîraç için de bu anlamda bir seyr ü sülûktur diyebilir miyiz?</p>

      <p class="e-paragraf">Tabiî ki… Peygamber Efendimiz mîraç etmiştir. Fakat mîrâcın iki unsuru vardır. Biliyorsunuz Medine’den Mescid-i Aksâ’ya bir yatay yolculukta bulunmuştur. Kudüs’ten yukarıya doğru bir dikey yolculuk… Dolayısıyla mîrâcın unsurları çok önemlidir. Bakınız, bir yere kadar yatay ilerliyor, bir yerden sonra dikey ilerliyor ve dikey ilerlerken bâzı araçlar kullanıyorsunuz. <span class="italik">Burak</span> bir araçtır. Araçla bir yere kadar çıkıyorsunuz. Sonra o araç sizi başka bir araca intikal ettiriyor; O, <span class="italik">Cebrâîl</span>, biliyorsunuz. Fakat bir yerden sonra diyor ki, “Seninle bir yere kadar gelebiliyorum, bir yerden sonra ben dahi giremem, sen yalnız girebilirsin.” İşte bunun tahlilini doğru yapmamız gerekiyor. Tasavvuftaki mîraç edebiyatında, insanın Rabb’ine doğru, asıl kaynağına yapması gereken yolculuğa ilişkin zengin bir birikim vardır.</p>

      <p class="e-soru">Yûnus Peygamber’in balığın karnında, Hz. Mûsâ’nın Tur Dağı’nda, Efendimiz’in aynı şekilde Hira’da kırk gün kalmasının bu mânevî yolculukla bir ilgisi var mıdır?</p>

      <p class="e-paragraf">Belki doğrudan ilgisi olmayabilir. Ama yolculuğun ilk aşaması zâten dış dünyadan soyutlanmak, içe doğru derinleşmeye başlamaktır. Kapanma zâten bir odada, mağarada, dağda veya dergâhın bir hücresinde gerçekleşir.</p>

      <p class="e-2-baslik">Dervîşlik Bir İç Elbisesidir</p>

      <p class="e-soru">Melâmîlik ve rindliğe ilişkin neler söylersiniz?</p>

      <p class="e-paragraf"><span class="italik">Melâmet</span>, bir tavırdır. Anadolu tasavvuf anlayışındaki çok önemli renklerden, tonlardan bir tanesidir. Sevenlerin sevmesinden, yerenlerin yermesinden korkmadan ve ona dikkat etmeden serbestçe hareket etmek anlamına gelir. Yâni, “Bu adam ne kadar dindar, ne kadar Müslüman, ne kadar takvalı!” sözlerini beklemeden, başkaları ne derse desin sâdece, Allah’ın hoşnutluğunu, onun emirlerini, rızasını düşünerek hareket etmektir. Sâdece Allah’tan gelen söze kulak kabartmayı esas alan bu anlayış, Kur’ân-ı Kerîm’deki bir âyete dayanır: “<span class="italik">Onlar, kınayanların kınamasından korkmazlar.”</span> Onlar için sâdece Rablerinin ne emrettiği önemlidir. Ondan bir ışık beklerler, yoksa insanoğlu onları övsün diye hareket etmezler. Bundan dolayı dervîşlik de zaman içerisinde bâzı şekillere girmiştir. Tabiî, halkımız dervîşliği, dervîşleri sever. Dervîş hırkasıyla dolaşanlara hürmet duyar, yardım eder, sevgi besler. İçi dervîş olmayıp görünüşü dervîş olanlar da bu muhabbeti ve hürmeti kullanabilirler. <span class="italik">Melâmîler</span> bunu kırmak için dervîş kıyafeti giymezler. O kisveye bürünmeksizin, kendilerini gizleyerek aramızda dolaşırlar. Namaz kıldıklarını bile bilemezsiniz. Hatta dışarıdan bakınca günahkâr bile görebilirsiniz. <span class="italik">Melâmîler</span>in haklı olduğu nokta burasıdır. Bunu <span class="italik">Yûnus Emre</span> çok güzel ifâde eder:</p>

      <p class="e-siir"><span class="italik">Dervîşlik dedikleri hırka ile taç değil<br/>
      Gönlünü dervîş eden hırkaya muhtaç değil</span></p>

      <p class="e-paragraf">Hırka giymekle, takke takmakla dervîş olunsaydı, onu çarşıdan alır, başımıza geçirir, sırtımıza giyer, dervîş olurduk. Oysaki dervîşlik bir iç elbisesidir. O elbiseyi giymektir esas olan... İşte <span class="italik">melâmet</span>, burada çok yüksek bir makâm olarak karşımıza çıkıyor. <span class="italik">Melâmet</span>, dervîşlik işâreti taşımamaktır.</p>

      <p class="e-paragraf">Tabiî ki Osmanlı’da önemli rol oynamıştır bu ahlâk, merkezinde ise, <span class="italik">rindâne</span> tavır vardır. <span class="italik">Rind</span>, burada <span class="italik">kalender</span> meşrebi doğurmuştur. <span class="italik">Kalender</span>, <span class="italik">rind</span> ve <span class="italik">melâmet</span> birbiriyle örtüşen hâllerdir. Edebiyatımıza çok güzel bir renk vermiştir. Tabiî ki her şeyin ifrat ve tefriti problem olabilmektedir. Gerek <span class="italik">melâmîlik</span>te, gerekse <span class="italik">rindâne</span> tutumda, bâzan abartılı durumlar, uçlara savrulmalar olabilmektedir. Ölçünün kaçması, yolun edebinin, erkânının karışması açısından bir soruna yol açabilmektedir. Nitekim bunun yüzlerce örneği kitaplarda nakledilmektedir. Ama bütün olarak baktığımız zaman, meselâ <span class="italik">Azîz Mahmûd Hüdâyî</span> gibi bir sultanın en önemli danışmanlarından olan bir âlimin, sokakta atlas libas giyercesine çok kaliteli elbiselerle dolaştığını, cübbesinin de çok kaliteli olduğunu görmekteyiz. Tabiî bu, “İnsanlar bana dervîş demesin.” diye... Ama eve gidip cübbesini çıkardığında o çıplak tenine değen ve batan hırkayı giydiğini görmekteyiz. Bu zat, yün hırkayla dışarıda dolaşabilirdi, ama o zaman herkes diyecekti ki, “Ne büyük bir dervîş, ne kadar Allah dostu ki, kendine eziyet eden bu hırkayı giyiyor.” Oysa dışarıya renk vermemek, sırrını ifşâ etmemek, Rabb’iyle arasındaki özel hâli gizlemek esastır <span class="italik">melâmet</span>te. Bundan dolayı tasavvufta <span class="italik">melâmet</span> ve <span class="italik">melâmîlik</span> anlayışı bir tarîkat olarak da zaman zaman tezâhür etmiştir. Acizâne bendenize göre bu bir neşvedir. Her yoldan melâmet neşvesine sahip insanlar gelebilmiştir. <span class="italik">Fuzûlî</span>’de vardır, <span class="italik">Yûnus</span>’ta vardır, <span class="italik">Niyâzi</span>’de vardır; birçok zatın şiirlerinde <span class="italik">melâmet</span> tonu görmekteyiz.</p>

      <p class="e-soru">İbn Arabî, bu bilgeliğin neresindedir?</p>

      <p class="e-paragraf"><span class="italik">Muhyiddîn İbn Arabî</span>, hem bilgeliğin içinden konuşan biridir hem de tasavvuf irfânını son derece sistematik, derin ve zengin biçimde yeniden dile getirmiştir. Hem kendi devrinde hem de sonraki asırlarda çok büyük etkileri olmuştur. En temel eseri, <span class="italik">“Hikmetin Yüzük Kaşları”</span> diye tercüme edebileceğimiz <span class="italik">Füsûsu’l-Hikem</span> isimli eseri, Sultan III. Murad’ın emriyle <span class="italik">Ahmet Bîcân</span> tarafından tercüme edilmiştir. <span class="italik">Füsûsu’l-Hikem</span>, İslâm dünyasının bâzı bölgelerinde dışlanırken, hatta Kâhire uleması “<span class="italik">Füsûsu’l-Hikem</span>’i, Nil Nehri’ne atasın, attığın zaman da uzakta durasın, sakın üstüne bir su damlamasın. Damladığı yeri de kesmek lâzımdır.” diye aleyhte fetva verirken, Anadolu’da baş tacı edilmiştir. Medreselerde okutulan bir kitap hâline gelmiştir. O açıdan <span class="italik">İbn Arabî</span>’nin görüşlerinin, Osmanlı yönetici zümresine, ulemâ ve sanatkârlarına her zaman fikir veren, rûh veren önemli bir kurucu unsur olduğunu görmekteyiz. Bunu <span class="italik">Alevî</span>sinde de <span class="italik">Sünnî</span>sinde de görmekteyiz. Bugün farkında olabilirler veya olmayabilirler, <span class="italik">Alevî-Bektâşî</span> edebiyatında olsun, bâzı <span class="italik">erkânnâme</span>lerde olsun, Hazret’in etkisi bâriz biçimde görülmektedir. <span class="italik">İbn Arabî</span>’nin belli bir tarîkatı yoktur. Onunla ilgilenen her insana fikir vermiştir.</p>

      <p class="e-soru">Devletle ilişkisi olmuş mu? Selçuklu’yla arası nasıldı?</p>

      <p class="e-paragraf">Selçuklu, payitahtını Malatya’dan Konya’ya aldıktan sonra, Malatya bir ilim merkezi olarak kullanılmıştır. Şehzâdelerin eğitimi, genellikle burada yapılmıştır. <span class="italik">II. Gıyaseddîn</span>’in tahta geçmeden evvel, <span class="italik">İbn Arabî</span> tarafından on yıl boyunca Malatya’da eğitildiğini biliyoruz. O arada <span class="italik">Sadreddîn Konevî</span>’nin babası olan <span class="italik">İshâk</span>’la Malatya’da buluşmuştur <span class="italik">İbn Arabî</span>. <span class="italik">İshâk</span> da, Selçuklu Sultanı <span class="italik">Keyhüsrev</span>’in başdanışmanıdır. Onunla beraber bulunmuşlardır. Konya’ya geldiği zaman meşhur bir hâdisedir o. Konya’nın en zengin konağını <span class="italik">İbn Arabî</span>’ye anahtarlarıyla teslim etmiştir Sultan. “Efendim, bu ev sizin olsun, dilediğiniz gibi oturun.” demiştir. Ama o anahtarları aldıktan sonra, -tabiî bu bir imtihandır- karşısına çıkan bir fakir, “Oturacak bir yerim yok.” deyince, elindeki anahtarı ona vermiştir. <span class="italik">İbn Arabî</span>’nin, beş yüzü aşkın eser yazmak sûretiyle en alt seviyesinden en üst seviyesine ilmek ilmek işlediği İslâm irfânı, Anadolu’yu yeniden mayalamıştır. Bugün, ilk dönem Osmanlı İslâmı’nda, İbn Arabî’nin adını açıkça görmekteyiz.</p>

      <p class="e-2-baslik">İnsan Evvelâ Kendini Tanımalı</p>

      <p class="e-soru">İnsanın kendine ve ötekine acı vermeden yaşayabilmesinin yolu nedir? Anadolu insanının bu anlamda özelliği nedir?</p>

      <p class="e-paragraf">İnsan her şeyden evvel kendini tanımalıdır. “Ben kimim, nereden geldim, neyin parçasıyım? Ve öteki denilen, yâni diğer insan kimdir? Bu benden ayrı mıdır? Yoksa aslında biz, bütün insanlar, bir zamanlar rûh kardeşi miydik? Şimdi ayrı bedenler içerisine mi düştük? O, o bedeni kullanıyor, ben bu bedeni kullanıyorum. Dolayısıyla biz, bir zaman beraberdik, tekrar beraberliğimize geri döneceğiz, şimdi aramızı iyi tutmamız lâzım. Çünkü beraberliğimize geri döndüğümüzde, aramızı iyi tutmalıyız.” anlayışı tasavvufî bir anlayıştır. Bu anlayış olmadığı zaman siz kendinizi tanımadığınız, tanımlayamadığınız için ötekini de tanımlayamazsınız. Ötekini düşman yaparsınız. Bırakın ötekini tanımayı, bir ağacı, bir canlıyı tanımaktan uzak olursunuz. <span class="italik">Vahdet-i vücûd</span> esaslı İslâm tasavvufu, bize, “İnsanı en mükemmel sûrette yarattım ve ona kendi rûhumu üfledim.” demek sûretiyle insana bir emânet, bir şeref verildiğini ileri sürer. Bu emânet ve şerefli oluş, bu mükerrem oluş, bu mükemmel oluş, insanı, diğer insanlara karşı daha merhametli bir hâle getirir. Bu açıdan Osmanlı insanı, kendisiyle barışık olduğundan, bu eğitimi almış insan, bir kere nereden geldiğini bilen ve nereye doğru gitmekte olduğunu gören insandır. Diğer insanlarla beraber bu yolculuğu yapacağını bildiğinden dolayı bir diğergamlık, bir hoşgörü, bir yardımseverlik ister istemez oluşacaktır. Bugün Anadolu insanının misafirperverliği, Tanrı misafiri anlayışı, kapıların herkese açık olma tavrı, İslâm tasavvufunun bereketindendir. Bu, <span class="italik">Sünnî</span>sinde de böyledir, <span class="italik">Şiî</span>sinde de, <span class="italik">Alevî</span>sinde de...</p>

      <p class="e-soru">Anadolu mayasının modern zamanlardaki durumu nedir? Modernleşme mayayı ne ölçüde etkilemiştir?</p>

      <p class="e-paragraf">Bu mayadan son zamanlarda uzaklaşıldığı görülüyor. Tabiî ki bir ağaç aşılanmaya devam edilirse, iyi uzmanlar tarafından bu aşılama sürdürülürse o bitki, o ağaç yaşamaya devam eder. Aşı yapılmazsa kurumaya başlar. Maalesef modern dönemlere geçildiğinde bir kere zihniyet kalıplarında değişmeler baş gösterdi. Modern hayatın kıblesi olan ileri kapitalistleşmiş, sanayileşmiş ülkelere doğru bir gidiş, bir bakış açısı kayması oldu. Çünkü onların oyuncakları bizi cezbetmeye başladı. Onların son model arabaları, teknolojileri var. İlerlemiş kültürleri var; ancak bununla beraber hiçbir zaman biz mânevî arayışımızla maddî arayışımızı birlikte düşünmedik. Maalesef bu da beraberinde problemler getirdi. Yâni biz Batı’nın medeniyetini almamız için kendi medeniyetimizi bırakmamız lâzımdır, diyerek bunların birbirini iten şeyler olduğu algısına düştük. Bu ciddi bir problemdi. Mâneviyatın onayladığı, tasvip ettiği oranda maddî gelişmeleri alalım, dediğimiz zaman ortaya daha güzel bir terkip çıkacaktır. Medeniyetler, ötekini yok ederek veya kendini ortadan kaldırarak öteki hâlinde var olmazlar. Târih boyunca, Doğu ile Batı dünyası bir alışveriş içinde olmuştur. Etkilenmiş, etkilemişlerdir. Bu, zâten târihin önümüze getirdiği verili bir durum. Ama biz, modernleşmeyi radikal biçimde <span class="italik">Batılılaşma</span> olarak algılama hatasına düştük. Bu dilemmadan kurtulmamız gerekiyor. Tabiî öncelikle kendi mirasımızı yeniden keşfetmemiz lâzım. İkincisi, belki daha önemlisi, komplekssiz, rahat bir şekilde, bütün dünyaya bakabilmeli, yeryüzünün hâsıl ettiği birikimi tahlil edebilmeli, insanlık için faydalı olanı alabilmeliyiz.</p>

      <p class="e-soru">Krizden çıkmak için başka yollar var mı?</p>

      <p class="e-paragraf">Gelenekle ilişkilerimizi güçlendirmeksizin modern dünyanın sorularına cevap üretemeyiz. Biz yitirdiğimiz şeyi başka yerlerde arıyoruz. Biz, imtiyazlıyız. Çünkü tecrübe ettiğimiz, yaşadığımız bir geleneğimiz var. Bu geleneğin her ne kadar üstü örtülmüş, ihmale uğramışsa da tekrar keşfedilecek bir târihî tecrübeye sahibiz. Yapacağımız şey, yeni bir mayalanma, buna bağlı bir terkiptir. O açıdan <span class="italik">simyacı</span>lara ihtiyacımız var. Bilgeler, bu topraklara, târihin her döneminde, o mayayı yeniden çaldılar. Aynı şekilde bizim de ihtiyacımız olan budur. Eksik olan bunu tek taraflı düşünmektir. Tek kanatlı kuş uçmaz.</p>

      <p class="e-1-baslik" id="toc_marker-14">Tarîkatlar Bir Spor Ya da Hobi Kulübü Değildir<span class="dipnot-no" style="font-size:0.68em;"><a class="footnote-link" href="#footnote-201-10" id="footnote-201-10-backlink">10</a></span></p>

      <p class="e-soru">Yasaklanmış birer faâliyet olarak tarîkatlar nasıl görünüyor size?</p>

      <p class="e-paragraf">Her şeyden evvel bir faâliyetin kanunla yasaklanmış olması, fakat bu yasaklanan faâliyetin insan denen varlığın iç yapısıyla çok sıcak bir bağ ile bağlı olması, bir açmazı da beraberinde getiriyor. Bu paradoksu aşarak, bu konular üzerinde sağlıklı ve soğukkanlı bir değerlendirme yapmak çok zor. Her şey toz duman. Tarîkat denen oluşumlar bir spor ya da hobi kulübü gibi değerlendiriliyor. O derneğin kapısına kilit vurulduğu anda derneğin mensupları dağılır giderler ve dernek kapanır. Tarîkat gerçeğinin insan hayatına sunduğu anlam haritaları bunlardan çok öte şeylerdir. Bütün dünya inançlarında ve felsefelerinde mevcut olan bir yapıdır bu. En geniş anlamıyla tarîkat herhangi bir düşüncenin, dinin, felsefenin iç katmanlarına, temel görüşlerinin hakîkatine ermek için izlenecek yol demektir. Sûfî din felsefesinde, dinler genellikle dört mertebede ele alınır. Birincisi <span class="italik">şerîat</span> mertebesidir ki <span class="italik">formel</span>, dışsal olan ilk düzeyi belirler. Aslında sâdece dinler değil bütün düşünce sistemleri de bu dört katlı yapıdadırlar. Meselâ madem illâ aktüel sahada konuşalım diyorsanız bizim ülkemizdeki birçok ideolojinin -buna <span class="italik">Kemalizm</span> de dâhil- şerîatçı olduklarını söylersem ne dersiniz?</p>

      <p class="e-soru">Ooo! Şerîatçi Kemalistler. Sıkı bir paradoks oldu derim!</p>

      <p class="e-paragraf">Her ideolojinin <span class="italik">normatif</span> tarafı ve iç katmanları vardır. Bugün Türkiye’de belirli bir ideolojiyi izleyenler, ister <span class="italik">Kemalist</span> ister <span class="italik">İslâmcı</span> olsunlar, her ikisi de şerîat düzeyinde kalmışlardır. İkisi de birbirlerine hukuk dayatırlar, norma dayalı faâliyet yaparlar. Gönle hitap etmezler. Hukûkî dayatmayla kendilerine katılmayı sağlamaya çalışırlar. Bu yüzden Türkiye’deki çatışma bir bakıma “şerîatçılar” arası çatışmadır.</p>

      <p class="e-2-baslik">Birliğin Tohumları Derinlerdedir</p>

      <p class="e-soru">Türkiye’nin sağcısı da solcusu da “şerîatçı” ise ülkenin kurtuluşunu herkesin kendi görüşünde derinleşmesinde arıyor olmalısınız.</p>

      <p class="e-paragraf">Evet. Ancak bu da vakit alacak bir süreç. Kalitenin ve seviyenin artmasıyla bu yol açılacaktır. Türkiye’de hiç kimse ideolojisinde derinleşmemiştir. Buna maalesef günümüz dindarları da dâhildir, diğer ideoloji mensupları da. Düşüncenin katmanları arasında arkeoloji yaparak ana prensiplere, altta yatan gâyeye ulaşma çabası sarf edilmemektedir. Birliğin tohumları derinlerdedir. Yüzeyde ise ayrılık ve gayrılık vardır. Dışta ne kadar birbirlerine ters olursa olsunlar içte birçok görüş birbirlerine yaklaşmaktadır. Meselâ en radikal <span class="italik">Marksist</span> <span class="italik">sol ideoloji</span>nin derininde yatan düşünce “insanlar arasında sömürüye, zulme, ayrımcılığa son vermek” değil midir? <span class="italik">Milliyetçi</span> <span class="italik">sağ söylem</span>in derininde yatan “vatan” duygusu değil midir? <span class="italik">Radikal İslâmcı</span>nın görüşlerinin derinlerinde “insanları toplumsal ve bireysel günahlardan uzaklaştırmak” yatmaz mı? <span class="italik">Kemalist</span>in felsefesi “muâsır medeniyet seviyesine çıkmak” değil midir? Derin mânâda bunların hepsi sizce bir yerlerde örtüşmüyor mu? O zaman bunların beraberliğinden müthiş bir sinerji yaratmanın “yollarını” aramak lâzım gelmez mi? Didişmek bize enerji kaybettiriyor ve bu da Türkiye’nin düşmanlarının işine yarıyor.</p>

      <p class="e-soru">Bu sinerjinin işâretlerini görüyor musunuz, yoksa bu bir ütopya mı?</p>

      <p class="e-paragraf">Ben şahsen bu toprakların mâneviyat mirasının, Türkiye’de müthiş bir sinerji yakalayacağını, <span class="italik">sağ-sol</span>, <span class="italik">Alevî-Sünnî</span>, <span class="italik">Kürt-Türk</span> vs. türü kamplaşmaların önüne geçeceğine kâniyim. Bir örnek vereyim. Pazar günleri bâzan çıkar, tezgâhlardaki ikinci el kitaplara bakarım. Bir hafta tezgâhta görmüş olduğum küçük bir kitabı satın aldım. <span class="italik">Devrimci Marşlar</span> kitabı. Bir sol militan grubunun marşları. Karıştırıyorsunuz, ilk sayfalarda <span class="italik">Enternasyonel Marşı</span>, diğer marşlar falan. Kitapçığın yarısı bu tür militan ve ideolojik marşlar. İkinci bölümüne geldiğimiz zaman <span class="italik">Nesîmî</span>, <span class="italik">Pir Sultan</span>, <span class="italik">Hatayî</span>, <span class="italik">Yûnus</span> <span class="italik">Emre</span>’den deyişler görmekteyiz.</p>

      <p class="e-soru">Bu figürler Anadolu sûfîleri.</p>

      <p class="e-paragraf">Evet. Birkaç hafta sonra bir başka kitapçık buldum. O da ülkücü gençlerin marş kitabı. Birinci sayfada <span class="italik">İstiklal Marşı</span>, ardından <span class="italik">Çırpınırdı Karadeniz</span> ve bunun gibi marşlar. İkinci bölümde yine <span class="italik">Yûnus Emre</span>, <span class="italik">Mevlânâ</span>’yı görmekteyiz. Daha sonra İslâmcı gençlerin marş kitabı elime geçmez mi? Dağa taşa, kuşların gözbebeğine hak yol İslâm yazacağız marşları falan. En arkada yer alan ilâhîlerde bizim tasavvuf büyüklerimizden alınmış aynı sözleri görmekteyiz. Bakınız ülkemizin üç ayrı, birbirine sırtını dönmüş gençlik grubu arka sayfalarda bir yerlerde birleşiyor. Bu çok büyük bir imkândır. Ama maalesef bunun farkında değiliz. Bu yüzden ayrışmaya doğru gitmekteyiz. Bir toplum birleştirici unsurlarını öne çıkarmadığı sürece ayrılıkların, ihtilâfların sonu gelmez. Sonra bu türlü parçalanmayı silah kuvvetiyle bir araya getirmek de mümkün olmaz hâle gelir. Gönüllere girilmediği sürece bu asla olmaz.</p>

      <p class="e-2-baslik">Şerîat Tarîkat Yoldur Varana</p>

      <p class="e-soru">Şerîattan tarîkata yâni ikinci mertebeye geçiş nasıl oluyor?</p>

      <p class="e-paragraf">Bir dâire düşünün. O dâirenin dış çemberi onun fizikî yapısını, yâni şerîatini belirliyor. Oradan merkeze giden bir iç çizgi var. O çizginin adı “yol”. Arapçası “tarîk”. Yoldan geçerek merkeze varılıyor. Merkezin adına da “hakîkat” ve “mârifet” deniyor. Geleneksel tasavvufî anlayışta esas olan hakîkat ve mârifettir. Yâni meselenin bilgi ve oluş boyutu. Şerîat ve tarîkatin her ikisi de izâfîdir, yâni değişkendir, ârızîdir, mutlak değildir. Binektir, vâsıtadır bunlar. Gâye bu araçlara binerek o pâdişahın sarayına, merkeze varabilmektir. Yûnus bunu bir dizesinde ne güzel açıklar: <span class="italik">“Şerîat tarîkat yoldur varana – [Fakat] hakîkat mârifet ondan içeru”</span>. Bu süreç, her yerde görülen evrensel bir süreçtir. Edebiyatta, sanatta dahi bu evrensel prensipler geçerlidir. Bir metin ile onun anlam katmanları arasındaki irtibata <span class="italik">hermenötik</span> ilmi bakar ki bu da o ilmin “tarîki” olmuş olur.</p>

      <p class="e-soru">Binek dediğiniz şey insan, tarîkat olayında. O zaman da şeyh, Tanrı’nın yerini mi alıyor, O’na eş mi koşuluyor soruları cevap bekliyor modern insanın zihninde.</p>

      <p class="e-paragraf">Zâten yeryüzünde, Tanrı bizatihi Tanrı olarak kimsenin karşısına çıkmış değil. İnsan “Tanrı” tecrübesini dahi yine bir insan üzerinden yaşadı. Bir Tanrı elçisine inandı, Tanrı’ya inanmış oldu. O insanı inkâr etti, Allah’ı inkâr etmiş oldu. Allah yeryüzü planında insan üzerinden bilinir, tanınır. İnsanı tanımayan Rabb’i tanıyamaz…</p>

      <p class="e-paragraf">Tarîkata ve tarîkatlar meselesine devam edersek. Günümüzde artık -varsa- tarîkat erbâbının kendilerini tam olarak ifâde edebilmeleri gerektiğini düşünüyorum. Tarîkatların yasaklanması onları, denetimi yapılamaz hâle getirmiştir. Üstüne üstlük bu yapıları yasaklamak söz konusu oluşumları ortadan kaldırmıyor. Ayrıca meselâ, siz bugün herhangi bir câmiye imam hatta müezzin olmak isteseniz olamazsınız. Birçok kuralı, imtihanı, onaylanma mercii vardır. Ancak siz şeyh olmak isterseniz bunun için herhangi bir engel yoktur. Siz, ben şeyhim, dediğiniz anda şeyhsinizdir bugün. Hemen iki üç de mürîd bulursunuz...</p>

      <p class="e-soru">Önüne gelenin kendini şeyh ilan etmesi, tarîkatlar yasaklandığı için mi yâni?</p>

      <p class="e-paragraf">Tabiî ki tek sebep bu değil. Bâzı sorunlar buradan, bâzıları da o yapıların kendilerinden kaynaklanıyor. Bakınız tarîkatların ilgâsına kadar, yâni 30 Kasım 1925’e kadar bütün tarîkat yapıları <span class="italik">Meclis-i Meşâyih</span> tarafından denetlenmekteydiler. O târihte İstanbul’un nüfusu altı yüz bin civarındayken aktif kayıtlı üç yüz elli küsur dergâh vardı. Yirmi civarında da hâne-dergâh dediğimiz, yâni kayda geçmemiş hâne/konak-dergâhları da buna katarsak dört yüz civarında dergâhın olduğu bir şehirdi İstanbul.</p>

      <p class="e-soru">E hâliyle nerede çokluk orada problem…</p>

      <p class="e-paragraf">Tabiî ki, insanın olduğu her yerde problem de vardır. Ama <span class="italik">Meclis-i Meşâyih</span> bu ihtilâfların çözüm yeriydi. En kıdemli şeyhin başkanlığında seçimle bir araya gelirdi. Günümüze geldiğimizde ise bunların bâzısı yer altına indi, bâzısı da ehil olmayan insanların eline geçti. Tarîkat çift taraflı bir bıçaktır. İyi kullanılırsa bir cihan imparatorluğunu yaratan ocak hâline de gelebilir. Selçuklu, Osmanlı, Safevî, Bâbürşâh devletlerinde olduğu gibi. Ama öbür taraftan eğer doğru bir şekilde kullanılamazsa aynı derecede çok tehlikeli bir olgu hâline de gelebilir.</p>

      <p class="e-2-baslik">İnsân-ı Kâmil Size Sizde Olanı Gösteriyor</p>

      <p class="e-soru">Şeyhi olmayanın şeyhi şeytân mıdır sorusunun tam zamanı.</p>

      <p class="e-paragraf">Bütün geleneksel eğitim felsefelerinde bir bilen ile eğitim görme anlayışı vardır. Bu sâdece İslâm’a özgü değildir. Siz <span class="italik">Platon</span>’un <span class="italik">Akademya’</span>sına gider onun talebesi olursunuz. <span class="italik">Pythagoras</span>’ın derslerine katılır, onun şakirdi olursunuz. Bir mürebbiyi, bir öğretmeni, birisinden bir şeyi öğrenmeyi reddetmek, bilgide anarşi ve kaos yaratmaktır. Şeyhin geleneksel dünyadaki anlamı size mânevî konuları öğreten kişidir. Bir <span class="italik">insân-ı kâmil</span> bulasın ki o kâmil sana seni tanıta, demişlerdir. Bakınız, <span class="italik">insân-ı kâmil</span> size kendisini tanıtmıyor. Bu kâmil, size yine sizde olanı tanıtıyor. Geleneksel eğitim anlayışında bir kişinin kendisini tanıyabilmesi için dışarıdan birisinin ona kendini görsün diye ayna tutması gerekir. Buna <span class="italik">“Cemâl cemâle karşı”</span> denir. İşte bu noktada demişlerdir ki bir öğretmeni kabullenmeyen kişi kendi hodbîn nefsini öğretmen edinmiş olur. Nefs de şeytândandır. Nefsin öğreteceği şeyler de dolayısıyla şeytânî şeyler olacaktır. Bunun mânâsı budur.</p>

      <p class="e-soru">Bir şeyhe bağlılık özgür düşünmeyi engeller mi?</p>

      <p class="e-paragraf">Bütün eğitim felsefelerinde öğretmene empati duyma, öğretmenin hâlini giyme, öğretmenden hâl transfer etme pratiği vardır. Eğitimde etkili yöntemlerdendir. Bugün bırakınız tarîkatı, siz bir sinema rejisörü olacaksanız eğer, falanca rejinin sehpasını, kamerasını taşırsınız yıllarca. Ona hizmet etmek, yâni kamerasını, sehpasını taşıyarak setlerde uzun yıllar geçirmek sûretiyle siz orada eğitilirsiniz aslında. Ne demek efendim gitsin kendisi bir adam bulsun, ona taşıttırsın, diyebilirsiniz. Böyle söylerseniz de siz ondan eğitim alamazsınız. Bu aslında bütün sistemlerde vardır. Ama reji, reji değilse yandın.</p>

      <p class="e-soru">Ama şeyhle ilişki teneşirdeki ölü ile yıkayıcısının ilişkisine benzemektedir sûfîlere göre. Modern dünyanın bunu kabulünü bekleyebilir misiniz?</p>

      <p class="e-paragraf">Evet, bu öğretiye göre gerçek bir mürîd iyi bir eğitim almak istiyorsa ölünün ölü yıkayıcıya teslim olduğu gibi bir mürşide teslim olmak zorundadır. Modernlerin kabul edemediği hususlar bunlar. Ancak bu geleneksel eğitim metodlarında olan bir şeydir.</p>

      <p class="e-2-baslik">Önce Benliği Bırak, Sonra İçeri Gir</p>

      <p class="e-soru">Tarîkat mensubiyeti bireyselliği öldürmez mi yâni?</p>

      <p class="e-paragraf">Siz nesiniz, siz kimsiniz? Zâten kişi kim olduğunu anlamak için giriyor oraya. Kim olduğunu anlamanın birinci yolu benlikten geçmektir. Siz o meydana benlikle beraber giriyorsanız size bir şey öğretilmez. <span class="italik">Taptuk Emre</span>’nin kapısını çaldığı zaman <span class="italik">Yûnus Emre</span>’ye önce odun taşıttılar. Ne demektir o, dışarıda bırak benliği, öyle içeri gir, demektir. Odun taşıtmak, ona hakaret etmek, onu küçümsemek veya ekonomik anlamda burada bir ameleye ihtiyacımız var, anlamına gelmez. Burada bir kişisel gelişim eğitimi vardır. Meselâ biz erkekler tıraş oluruz. Tıraş aslında çok tehlikeli bir eylemdir. Bir berbere gideriz, berber koltuğuna otururuz. Hiç gık çıkarmadan berber eline jilet denen çok kesici bir aleti alır ve gırtlağımızın üzerinde dolanır. En ufak bir hareketi ile bizim hayatımız gider. Hiçbirimiz bir laf söylemeden, ölünün ölü yıkayıcıya teslim olduğu gibi berberin sahasındaki otoritesine teslim oluruz. O da sanatını üzerimizde icra eder. Fakat biz dersek ki hey berber ne yapıyorsun, öyle yapma, böyle yapma. Berber kulağımızdan tuttuğu gibi git defol, başka bir yer bul, der. Yalnız burada bir problem vardır. O da şudur, tıraş olmak istiyorsanız, berberin önüne oturmak zorundasınız. Eğer hakîkî bir berberin önüne oturmazsanız orada problem olur. Kasapta tıraş olunmaz. İşte ölünün ölü yıkayıcısına teslim olması hadisesi herkese göre değildir. Herkese teslim olunmaz. Onun için tasavvufta <span class="italik">İmam</span> <span class="italik">Gazzâlî</span>, der ki, gerçek kâmili buluncaya kadar şüphe esastır. Şüphe edeceksiniz, neden niçin? Ama kâmili bulduktan sonraki şüphe kemâle mânidir. Perdeli kalmaya mahkûmiyettir.</p>

      <p class="e-soru">İşin hakîkatini bilenler ortadan kalktığı için mi hikmet arayanlar tüccarların eline düşüyor?</p>

      <p class="e-paragraf">Doğrudur. Ehil olmayanların eline düştüğü için. Oysa bunlar antik Yunan’ın felsefe okulları gibi veyâhut Hindistan’ın bilgelik okulları gibi çalışabiliyorlardı eskiden. Buralardan yüksek kültür ve sanat erbabı yetişebiliyordu. Yüksek ahlâk, irfân ve terbiye bir medeniyetin en önemli yapı taşlarıdır. Şimdiki hâlimizi görüyorsunuz. Alternatif olarak bu değerlere muâdil değerler üretebildik mi? Bunun sonucunda da insan kalitemiz çok bozuldu. İnsan kalitemizin bozulmasını maalesef sorumlularımız göremiyorlar. Bunun turizmde, ekonomide, ihrâcatta ne gibi negatif tesirleri olduğunu, bizlere neler kaybettirmeye başladığını rakamlar vermeye başlayınca belki anlayacaklar…</p>

      <p class="e-2-baslik">Tarîkatta Birincil Gâye Seyr ü Sülûktür</p>

      <p class="e-soru">Tarîkatın iyi ya da kötü olduğunun ölçüsü nedir?</p>

      <p class="e-paragraf">Böyle bir eğitim anlayışını kendi iç felsefesine göre tanımlarsanız, yâni nefs basamaklarında ilerlemek sûretiyle ortaya iyi bir insan, kâmil bir insan çıkarmak düşüncesi var ise tarîkatta, buna kim kötüdür diyebilir? Ayrıca bunun pratik olarak incelenmesi de mümkündür. Meselâ mahkeme kayıtlarına bakılır ve kaç tarîkat mensubu cinâyet, hırsızlık, uyuşturucu ticâreti, hakka tecâvüz vb. gibi suçlardan ispatlanmış cezâlar almış ise ortaya bir istatistik konabilir. Ancak o zaman, bilimsel olarak ortada “kötü vatandaş” üreten bir yapı var hükmüne varabiliriz.</p>

      <p class="e-soru">Ya şirketleşmek, ticârete el atmak, bankası olmak, tencere tava satmak… Bunlar da tarîkatin saflığı ile ilgili bir gösterge değil midir?</p>

      <p class="e-paragraf">Bu saydığınız faâliyetler tasavvufî düşünce içerisinde de bir tür bid’attir. Ben size şablonu koyayım, siz istediğiniz yapıya tatbik edin. Meselâ bir şeyh efendi etrafındaki insanlara, “Bizim gâyemiz kendimizi tanımaktır, dünyanın süsleri geçicidir, aslolan O’nun rızasını kazanmaktır. O’nun cemâlini gördüğünüz zaman bütün diğer güzellikler gözünüzün önünde silinir.” kabîlinden sohbetler yaparak insanları mânevî bir eğitime teşvik ediyor ve kendisi de böyle yaşıyorsa, bunun yanında siyâset ve ticâret gibi faâliyetlerle doğrudan ilgilenmiyorsa biz o yapıya “tarîkat” diyebiliriz. Çünkü o yapıda birincil gâye <span class="italik">inisiyasyon</span>dur yâni <span class="italik">seyr ü sülûk</span>tür. Seyr ü sülûk yaptırılan yere tarîkat denir. Ben şeyhim diyen kişinin de kendine müracaat edenlerin ayaklarını yerden kesip yedi kat semâya çıkarıp gezdirecek güce sahip olması gerekir. Bu da öyle kolay elde edilecek bir derece değildir. Yâni bu işler öyle herkesin harcı değildir.</p>

      <p class="e-soru">Bâzan şeyh efendinin vefatından sonra, yerine aynı mâneviyat derecesine sahip olmayan birinin görevi devraldığı görülüyor.</p>

      <p class="e-paragraf">Bâzan şeyh efendi sağlığında alenî olarak “Benden sonra bu kişi sizlerin velîsidir.” demek sûretiyle bir şahsı işâret edebilir. Bu durumda ihtilâf olmaz. Fakat tıpkı <span class="italik">genetik</span> <span class="italik">bilim</span>de olduğu gibi nasıl bâzı soylar kesiliyorsa, mâneviyat ocakları da yükseldiği gibi kesilebilir. Literatürde bâzı şeyhlerin yüzlerce, binlerce mürîdi olsa da geriye mâneviyatına vâris olacak bir vekil bırakamadığı çok örnek olay vardır. Bu durumda geride kalanların kimisi diyor ki, tarîkatının ne olduğu fark etmez biz başka bir kâmile intisap edelim. Ve ediyorlar, sonuç olarak o yapı dağılıyor. <span class="italik">Muhyiddîn İbn Arabî</span> gibi büyük bir düşünür, üç yüz altmış tane şeyhe hizmet ettiğini söyler. Ama hiçbirisinin tarîkatının adını bile söylemez. Çünkü tarîkat adı önemli değildir. Önemli olan bir kâmile hizmet etmektir. Modernlerde ise isimler, markalar öne çıkmıştır: <span class="italik">Nakşbendî</span>, <span class="italik">Kâdirî</span>, <span class="italik">Bektâşî</span>, <span class="italik">Mevlevî</span>, <span class="italik">Alevî</span> vs... O şeyhin yerine kimseyi bırakmaması durumunda şöyle bir şey de oluşabiliyor. Tamam, şeyhimiz birisini bırakmadı. Ama içimizde birisi var. Bu âlim bir insan. Dini biraz biliyor. Biz de şu kadar adamız. Bunlara yazık günah değil mi? İçimizde şu kişi, Allah kelâmını iyi bilir. Hocaefendi konumundadır, diyerek o kişinin etrafında toplanmaya başlıyorlar.</p>

      <p class="e-2-baslik">Tarîkata Dâvet Etme Yoktur</p>

      <p class="e-soru">Peki, ya benliği yok edelim diye yola çıkıp benliğin bu kadar parlaması, bizim şu kadar mürîdimiz var, herkes bize gelir demeler, gel bize katıl diye dâvet etmeler…</p>

      <p class="e-paragraf">Bunlar bizzat tasavvufun kendi felsefesine tezat teşkil eden hususlardır. Benlik göstergesidir. <span class="italik">Ene</span>’den geçmeden kimse şeyh olamazdı eskiden. Dâvet etme yoktur işin aslında.</p>

      <p class="e-soru">O kişi âlim olabilir ama âlim olmak ile şeyh olmak farklı kategoriler değil midir?</p>

      <p class="e-paragraf">Tamamen farklıdır. Âlim olmak dinin zâhirini bilmek veya dinle ilgili bâzı bilgilere sahip olmak demektir. Ama şeyh olmak, bir <span class="italik">mânevî ilham</span>a sahip olmak, bir <span class="italik">mânevî silsile</span>nin içerisinden geliyor olmaktır. Peygamberin <span class="italik">zâhirî ilmi</span>nin vârisleri fakîhlerdir, İslâm hukukçularıdır, âlimlerdir. Ama peygamberin bir de <span class="italik">mânevî ilmi</span> vardır. İşte tasavvuf mektepleri içinden kâmiller, peygamberin mânevî vârisleri olarak ortaya çıkar. Şimdi bu âlim kişi o tarîkatin mensupları ile ilgilenmeye başlıyor. Ve ortaya bir cemâat çıkıyor. Şimdi bu yapı artık tarîkat değildir. Çünkü artık ortada seyr ü sülûk yoktur.</p>

      <p class="e-soru">Bugün tarîkat denilen yapıların birçoğu tarîkat değil, cemâat o zaman.</p>

      <p class="e-paragraf">Aynen katılıyorum size. Üçüncü merhalede diyelim ki o âlim kişi vaazlar eder. Yâni dinin şerîatıyla ilgili konuşur, din sohbetleri yapar. Bir siyâsî parti kuralım, bir fabrika kuralım, bir kooperatif kuralım, bir televizyon kanalı kuralım, diyebilirler. Yâni birinci gâyenin dışındaki gâyelere rağbet etmeye başlarlar.</p>

      <p class="e-soru">Peki, âlim kişi kendinin şeyh olmadığını bilmekte midir?</p>

      <p class="e-paragraf">İşte problem buradadır. Aslında o kişi, ben şeyh değilim, böyle tâyin edilmedim ama ben de bir âlimim, gördüğünüz gibi âcizâne birtakım hizmetler içerisindeyim, dese hiç problem olmayacak. İslâm dünyasındaki birçok cemâat, bu şekilde tarîkatların transformasyonu ile ortaya çıkmıştır. Şimdi o âlim kişi de vefat ettiğinde yerine akrabası, oğlu veya herhangi biri, -bir tasavvufî eğitimi ve hatta dînî eğitimi yokken- sırf bu cemâatin ticarî faâliyetleri dağılmasın diye oturtulmaya çalışıldığı zaman üçüncül bir grup çıkıyor ortaya.</p>

      <p class="e-paragraf">Bu dönüşüme güzel uyan örnekler var yakın geçmişimizde. Meselâ <span class="italik">Şeyh Abdülhakîm Arvâsî</span> zamanında birinci gâye seyr ü sülûktur. Sonra cemâatleşme süreci başlamıştır. Bir sonraki merhalede ise ticâret öne çıkar. <span class="italik">Max Weber</span>’in kulakları çınlasın. Şimdi ilk dönem, yâni <span class="italik">Abdülhakîm Arvâsî</span> zamanı, tasavvuf târihi ilminin inceleyeceği bir dönemdir. Fakat ikinci dönem sosyolojinin alanına girer. Üçüncü dönem de ekonomistlerin inceleme alanına girer. Dönüşümü takip edebiliyor musunuz? Şimdi böylesi ekonomik faâliyetleri veyâhut cemâat yapılarını kötülemek istemiyorum. Benim alanım değiller. İyi mal üretirler üretmezler bunlar iktisatçıların bileceği şeyler. Ha şunu da söyleyeyim, tarîkattan cemâate oradan ekonomik bir yapıya geçme sürecinin örnekleri bütün dünyada vardır. Bugün birçok Japon firmasının kökenleri bir tarîkatın dönüşümüne dayanmaktadır. Bâzı uluslararası şirketlerin örgütlenmesi tarîkatvaridir. Çok da güzel üretimler yapabilirler…</p>

      <p class="e-2-baslik">Doğrunun Olmadığı Yeri Yanlış Doldurur</p>

      <p class="e-soru">Bildiğim kadarıyla geleneksel tarîkat yapısında mürîd ile şeyh sık sık yüz yüze gelir. Şeyh mürîdi nakış gibi işler. Binlerce mürîdi olan şeyhler var. Şeyh efendilerinin yüzünü bir kez bile görmüyorlar. Bu da çok sakat bir durum değil mi?</p>

      <p class="e-paragraf">Bu bana göre böyle bir faâliyeti tenkit etmek için yeterli sebep değil. Yâni sayısal rakamın on bin olması, yirmi bin olması hiç önemli değil. Bugün <span class="italik">Michael Jackson</span>’ı görmeyen binlerce hayranı vardır. Onun gibi giyinir, onun gibi hareketler yaparlar. Yâni <span class="italik">“fenâ fi’l-Jackson”</span> olmuşlardır, onun hâlini giymişlerdir. Siz kâmil insanları model olmaktan dışlarsanız oraya başkaları girer ve iş yine devam eder. Zira âlem boşluk kaldırmaz. Doğrunun olmadığı yeri yanlış doldurur.</p>

      <p class="e-soru">Bir dakika. Michael Jackson seyr ü sülûk mu yaptırıyor?</p>

      <p class="e-paragraf"><span class="italik">Guénoniyen</span> tarzda <span class="italik">sahte-inisiyasyon</span> diyebiliriz buna. Duygusal bağ, fizikî bağdan çok daha güçlüdür. Dolayısıyla benim kendi tenkit mekanizmam içerisinde bu çok önem arz etmiyor. Ama kadîm metinler ideal olanın, bir mürîdin mürşidinin yanında, feyzini tam alabilmesi için ona hizmette bulunması, onunla sohbet etmesi, onunla günün 24 saati olmasa bile 20 saatini geçirmesi gerektiğini söylerler. Öte yandan mânevî kanal açmak sûretiyle -ki <span class="italik">râbıta</span> denir buna- dünyanın öbür ucunda olan bir insanla kalbî bir bağlantı hattı kurmanız mümkündür. “Gönül Dağı” türkümüzün sözlerini hatırlayın. Hepsi orada anlatılıyor: “Gönülden gönüle gizli bir yol vardır.” <span class="italik">Veysel Karânî</span> isimli Yemenli bir zat Hz. Peygamber’i hiç görmemiştir. Görmeden açtığı bir kanal ile Hz. Peygamber’den feyz almıştır.</p>

      <p class="e-soru">Şimdi üveysî meşrep insanlar istisnâdır. Bana Veysel Karânî örneği vermeyin hocam.</p>

      <p class="e-paragraf">Tekrar söylüyorum. İdeal olan, sûrette de beraber olmaktır. Çünkü sîretten sûrete geçiş vardır. Bir kâmil insanın yanında bulunmanın şüphesiz çok önemli katkıları vardır. Ama bu herkes için birincil derecede şart değildir. Özellikle modern hayatta iletişimin ve ulaşımın zorluğu açısından bakıldığında bu daha önem kazanır. Burada esas prensip “bağlanma” duygusudur.</p>

      <p class="e-2-baslik">Gurular Serbest Ama Şeyhler Yasaklı</p>

      <p class="e-soru">Modern insana musallat olan, güvensizlik içinde olduğu duygusu onda aynı zamanda sığınılacak liman arama isteğini de kışkırtıyor. Bu kadar güvensizleştirilen insan, amaçlananın tersine, o gruplara gidiyor. Bu da karşı tarafın güvensizliğini büyütüyor. Kısır döngüden çıkış var mı?</p>

      <p class="e-paragraf">O sinerjiyi yakalamak çok önemli. Bir kere modası geçmiş, gayr-i insânî, yâni insanı “<span class="italik">spiritüel</span> ihtiyaçları olan bir varlık” olarak görmek istemeyen aşırı <span class="italik">materyalist</span> yaklaşımlardan arınmak gerekiyor. Salt “tarîkat” kelimesi etrafında oluşturulan tabularla dikkati bir taraf üzerine çekerek başka türden bâzı tarîkatların bu ülkeyi tepeden tırnağa ele geçirmesinin de gizli planları yapılıyor olmasın sakın. Tarîkatçılık fonksiyonel olarak tarîkat kelimesini telaffuz etmeksizin de yapılabilir. Bir felsefe dersi içerisinde bile tarîkat faâliyeti yapılabilir. Bu açıdan baktığımız zaman bugün ülkemizde tarîkatvari çalışan yüzlerce yapının olduğunu söyleyebiliriz. Bunlardan sâdece İslâmî olanlarına medyanın dikkati çekilmektedir. Ama <span class="italik">Gülhaç</span> tarîkatından tutunuz da, Uzak Doğu akımlarına, oradan <span class="italik">Kabalacılığa</span> dayanan yüzlerce tarîkat faâliyet göstermektedir. Yanlış anlaşılmasın bunlar da yasaklansın demiyorum. Ben şahsen düşüncelerin özgürce ifâdesinden yanayım. Ama herkes eşit şartlarda malını pazarda satabilmelidir. Yoksa haksız rekabet ortamı doğar.</p>

      <p class="e-soru">Kişisel gelişim adı altında verilen kurslar var, dünya paralar karşılığında. New age tarîkatlar başlığı altında, Uzak Doğu’dan gelen gurular var…</p>

      <p class="e-paragraf">Efendim “<span class="italik">guru</span>” demek mevzuatta o isim geçmediği için serbesttir. Ama <span class="italik">guru</span> fonksiyonel olarak şeyhtir. Şeyhim demek yasak ama ben “spiritüel koçum” dediğiniz anda aynı faâliyeti sürdürürsünüz. Size <span class="italik">mantralar</span> verilir. Değişik seanslar yapılır. Bakınız adı <span class="italik">zikir</span> değil, <span class="italik">esmâ</span> değildir ama fonksiyonel açıdan ortada bir tarîkat faâliyeti vardır.</p>

      <p class="e-soru">Tekkelerin kapatılmasında hiç mi hayır unsuru yok sizce?</p>

      <p class="e-paragraf">Belki başlangıçta iyi bir amaca hizmet etmek için düşünülmüş bir şey olabilir tekkelerin kapatılması. O esnada buna ihtiyaç görülmüştü belki. Ama üzerinden seksen sene geçtikten sonra bir yasak kendi içinde zararlı bir hâle de gelebilir. Tekkelerin yerine açılan <span class="italik">halkevleri</span> o ihtiyacı karşılayamadı. O ihtiyaç ölmedi kılık değiştirdi. Hatta o kadar ki, bir futbol müsabakasında, bir konserde dahi tarîkat fonksiyonları göze çarpmaktadır, bu hissedilmektedir. Bir genç bir futbol maçına giderken, belirli bir kisveye girmektedir, rozet, şapka takma ihtiyacı hissetmektedir. Bir grupla, ellerinde davullarla gitmek istemektedir. Hep beraber coşku içerisinde vecd yaşamaktadırlar. Ben sol görüşe mensup gençlerin yüzde doksan beşinin <span class="italik">Karl Marks</span>’ın <span class="italik">Das Kapital</span> kitabını satır satır okuyup altını çizerek Marksist olduklarını zannetmiyorum. Ama <span class="italik">Ahmet Kaya</span>’nın, <span class="italik">Edip Akbayram</span>’ın konserlerindeki o spiritüel, o mânevî coşkuyla katılmışlardır oraya. Veyâhut <span class="italik">Yıldırım Gürses</span>, <span class="italik">Ozan Arif</span> aynı duyguları yaşatmıştır başka gençlere. Duygusallık insanın yapısında vardır. Dinden dahi bu duygu boyutunu kaldırdığınız zaman kupkuru ve soğuk bir din anlayışı çıkar ortaya.</p>

      <p class="e-2-baslik">İslâm’ın En Güçlü Yanı Mâneviyatıdır</p>

      <p class="e-soru">Diyanet işlerinin İslâm yorumu ne yana düşüyor?</p>

      <p class="e-paragraf">Diyanetinki <span class="italik">pozitivist İslâm</span> yorumudur. İlahiyat fakültelerindeki <span class="italik">pozitivizm</span>, fen fakültelerinde yoktur. Bu da insanların mânevî ihtiyaçlarını gidermekten uzaktır. Câmilerimiz âdetâ soğuk, resmî devlet dâireleri gibi olmaktadır. Minaresi bir futbol takımının rengine boyanmış bir câminin kutsallığı kalmaz. Orada başka bir şey vardır. Bundan dolayı bir manastır ile, bir meditasyon merkezi ile mukâyese edildiği zaman câmide o mânevî havayı teneffüs edemeyen insanlar, câmiden soğuyarak bu tür bâzı spiritüel akımlara gitmektedirler. Bunu düşünsünler.</p>

      <p class="e-soru">Geçenlerde bir gazete haberi vardı. İlkokul öğrencileri yoga ile streslerini atıyorlar diye, dehşet içinde kaldım.</p>

      <p class="e-paragraf">Evet... Ve bu kanunen yasak değil. Aslında <span class="italik">yoga</span>, <span class="italik">Hindu</span> dininin bir tarîkat pratiğidir. Olay bilimsel olarak budur. İslâm dini son vahiy olması sebebiyle içinde son Tanrısal formülasyonları barındırır. Bugün “Om mani padme hum” deseniz, ki Tanrı’ya hamd olsun, demektir. Bu sözü bu şekilde söylemek ilericilik, son formülasyonuyla yâni “elhamdülillah” demek gericilik olur. Oysa “Allah” kelimesinin taşımış olduğu spiritüel enerji “Om” kelimesinin taşıdığı enerjiden çok çok fazladır. Onun için İslâm tasavvufunda seyr ü sülûk çok seri, çok kısa ve çok enerji yüklüdür. İslâm’ın en güçlü yönü ideolojisi değildir. Politik İslâm, geçici bir ideolojidir. İslâm’ın en güçlü yönü mâneviyatıdır.</p>

      <p class="e-soru">Said Nursî’nin “Devir, tarîkat değil, hakîkat devridir.” sözünü nasıl değerlendiriyorsunuz?</p>

      <p class="e-paragraf">Bâzı gençler sanki dünya düşünce târihi veyâhut İslâm düşüncesi <span class="italik">Bediüzzaman Said Nursî</span> ile başlamıştır, daha öncesi yoktur gibi bir yaklaşım içerisindeler. <span class="italik">Said Nursî</span>’nin gelmekte olduğu o düşünce damarı neydi, neyin uzantısıydı bilmiyorlar. <span class="italik">Said Nursî,</span> Doğu Anadolu medrese geleneğinin bir ürünüdür. Doğu Anadolu medrese geleneği bugün Taliban’ın Afganistan’daki medrese anlayışı gibi değildi. Zâhirî ilimler, mânevî ilimler ile beraber verilirdi. Binâenaleyh, <span class="italik">Said Nursî</span>’yi iyi anlayabilmek için arkasındaki o güçlü tasavvufî medrese geleneğini iyi bilmek gerekir. Bir <span class="italik">Hazreti Ali</span>’yi, bir <span class="italik">Abdülkâdir Geylânî’</span>yi, bir <span class="italik">İmam</span> <span class="italik">Rabbânî</span>’yi, bir <span class="italik">Mevlânâ Hâlid</span>’i bilmeden <span class="italik">Said Nursî</span>’yi bir yere oturtmak mümkün değildir. Fakat dönem imparatorluktan ulus devlete geçiş dönemidir. Aynı zamanda bâzı medreselerin, bâzı dergâhların tıkandığı pıhtılaştığı bir dönemdi o dönem. Bunu bizzat yaşıyor <span class="italik">Said Nursî</span>. Dolayısıyla <span class="italik">Said</span> <span class="italik">Nursî</span>’nin o sözünü o konjonktür içerisinde değerlendirmek gerekir.</p>

      <p class="e-2-baslik">Tasavvuf Değil Tarîkatlar Yasaklanmıştır</p>

      <p class="e-soru">Tarîkatlarda çözülmenin Cumhuriyet dönemi yasaklarından önce başladığını hatırlatmanız iyi oldu.</p>

      <p class="e-paragraf">Aslında 1925 yılı yâni tekkelerin kapatılma hâdisesi soğukkanlı bir şekilde hâlâ incelenmiş değil. Bu bir total, felsefî bir red miydi? Bakınız tasavvuf yasaklanmıyor. <span class="italik">Tekke ve Zâviye Kânunu</span> ile beraber yasaklanan belirli işler var. Yâni negatif bâzı özellikler yasaklanıyor. <span class="italik">Tekke ve Zâviye Kânunu</span>’nun çıkması aslında tasavvuf ehline yardım etmiştir gibi bir görüş de var. Bâzı <span class="italik">Melâmîler böyle düşünür. Mecliste kapanmaları yönünde oy kullanan şeyhler vardır, Şeyh Saffet</span> gibi. Neden? Çünkü bir pıhtılaşma, tasavvufun rûhuna aykırı müesseseleşmeler oluşmaya başlamıştı. Bunun en tipik özelliği, özellikle Rumeli ve Doğu Anadolu tarîkatlarını harap eden <span class="italik">“evlâdiyelik”</span> usulü. Yâni <span class="italik">beşik şeyhi</span> dediğimiz olay. Sizin babanız şeyhse, otomatik olarak onun yerine geçiyorsunuz. Bu tasavvufun rûhuna aykırı bir şeydir. Osmanlı’nın son devir büyük âriflerinden <span class="italik">Kuşadalı İbrahim Halvetî,</span> <span class="italik">Said Nursî</span>’den çok önce, biz dergâhları kapattık, artık zaman dergâh zamanı değildir demiştir. Çünkü dergâhlarda sorunlar var. Zaman şimdi, mâneviyat zamanıdır dediler. Yâni erkânlarını başka yerlerde ve başka şekillerde sürdürdüler. Ben <span class="italik">Mustafa Kemal</span>’in dergâhları kapattığı esnada beyninin arka planında yatan zihniyetin tasavvuf felsefesini külliyyen reddetmek olduğu kanaatinde değilim. Bakıyorsunuz, Sivas’ta falanca şeyh ile oturabilmekte. Kendi yakın arkadaşlarından tarîkat mensubu insanlar olabilmekte, onlara bir şey demiyor. Yakın arkadaşı <span class="italik">Mustafa İzzet Paşa</span> tarîkat hizmetini ölünceye kadar sürdürdü. Cumhuriyet kadrolarında tarîkat mensubu insanlar da yer alabilmiştir. Bu bağlantılarından dolayı dışlanmamışlardır. Kültür Bakanı <span class="italik">Hasan Âlî Yücel</span>, bir <span class="italik">Mevlevî</span> dervîşidir. Ve saklamaz bunu. Konya’daki <span class="italik">Mevlevî</span> Âsitânesi bâzı ayrı muamelelere uğrayabilmekte. Demek ki ortada mutlak bir redden ziyade bir düzenleme yapma ihtiyacı var.</p>

      <p class="e-soru">Mevlevîliğin de biraz daha folklorik bir renge indirgenerek bu açığı kapatmak üzere devlet tarafından desteklendiğini düşünürüm.</p>

      <p class="e-paragraf">Değişik dönemlerde değişik tarîkatlar gözetilmiştir politikada. <span class="italik">Abdülhamid</span> kullanmıştır, Kurtuluş Savaşı’nda kullanılmıştır, bu hep olmuştur ve olmaktadır. Aynı problemlerle ülkemizin <span class="italik">Alevî mâneviyat ocakları da karşılaşmaktadır. Ki Alevîlik</span>, bir dedeye bağlı olmayı gerekli kılar, yani bu bakımdan bir tür tarîkat faâliyetidir. Semah töreni de bir zikir âyinidir.</p>

      <p class="e-soru">Mevlevîyim demek tepki çekmez. Ama Nakşîyim, Cerrâhîyim vs. demek soru işâretleri doğurur.</p>

      <p class="e-paragraf">Sebebi yine aynı şey. Bu konu bilimsel olarak bir zemine oturtulmadığı için her zaman manipülasyonlara açıktır. Bâzan bir tarafa, bâzan diğer tarafa meylederler. Sonra da başları döner. Prensipler ve doktrinin olmadığı yerde kaos vardır, kargaşa vardır. Türkiye felsefesini buluncaya, metafizik referans noktalarını buluncaya kadar bu konudaki tartışmalar sürer gider…</p>

      <p class="e-1-baslik" id="toc_marker-15">Müslümanların Mevlânâ ile Barışmaları Gerekiyor<span class="dipnot-no" style="font-size:0.68em;"><a class="footnote-link" href="#footnote-201-11" id="footnote-201-11-backlink">11</a></span></p>

      <p class="e-soru">Hz. Mevlânâ daha dört beş yaşında bir çocukken arkadaşları kendisine damdan dama atlamayı teklif ediyorlar. Celâleddîn ise “Damdan dama kedi köpek sıçrar. Canınızda benîâdem kuvveti varsa gelin sizinle gökleri gezelim.” diyor. Hz. Mevlânâ’nın çocukluğunu da anlamak adına bu sözünü nasıl değerlendiriyorsunuz?</p>

      <p class="e-paragraf">Tasavvufta kimi Allah dostlarının, velîlerin olağanüstü yâni normal insanların yapıp ettiklerinden farklı derecelerde eylemleri olduğunu görüyoruz. Bunların toplamına birden, olağanüstü hâller diyoruz. <span class="italik">Mûcize</span> peygamberden sâdır olana denildiği gibi <span class="italik">kerâmet</span> ise bir Allah dostundan sâdır olana denir. Biz inanıyoruz ki peygamberler Allah’ın yeryüzüne özel olarak seçip görevlendirdiği kişilerdir. Onlar henüz bedenlenmezden evvel hamurlarında bir farklılık vardır. Sâir insanlardan farklıdırlar. Binâenaleyh aynı mantıkla, aynı yaklaşımla tasavvufî metinler diyorlar ki, resûllerin ve nebîlerin hamurundan arta kalandan Allah dostlarının hakîkatleri yaratıldı. Bundan dolayıdır ki onların yâni <span class="italik">ricâlullah</span> dediğimiz Allah dostlarının tabiatlarının, sâir insanların tabiatlarından birtakım farklılıkları vardır. Bu farklılıklar, yaşadıkları dönemde yanlarında bulunan insanlar tarafından görülebiliyor. Bunların sayıları çok fazla. İşte <span class="italik">Mevlânâ</span> Hazretleri’nin de daha bülûğa ermeden hatta daha öncesinde beşikteyken veya anne karnında iken ya da dünyaya gelmeden evvel kendileri ile alakalı bâzı işâretler, bâzı kerâmetler gösterdiklerini görmekteyiz. Dolayısıyla naklettiğiniz örnekte olduğu gibi daha sonra olgun, kâmil bir insan misyonu ile hareket edecek bir kişinin çocukluk çağlarında da basit şeylerle ilgilenen birisi olmaması gâyet doğaldır. Bu demek değildir ki onlar çocukluk dönemini çocuk olarak yaşamadılar. Hayır! Çocukluk çağlarında, çocukluk yaptılar her çocuk gibi. Ancak o çocukluk dönemlerinde dahi bir kalite, bir farklılık olduğunu peygamberlerin hayatlarına baktığımız zaman görüyoruz, velîlerin hayatlarına baktığımız zaman da görüyoruz.</p>

      <p class="e-paragraf">Bu husûsî örnekten de anlaşılacağı üzere damdan dama atlamak mesele değil; mesele mîraç edebilmek, mânevî rûhânî yükselişi gerçekleştirebilmektir. <span class="italik">Mevlânâ</span> bunu söylemek istiyor bize. -Şayet bu nakil gerçekten doğru ise- Mâlûm-ı âlîniz bizim <span class="italik">menkıbe kültürümüzde daha sonraki dönemlerde bir zatın büyüklüğünü anlatmak için bâzı menkıbeler düzenlenir.</span> Bu menkıbelerin hepsi gerçekten târihsel olaylar olmayabilir. Dolayısıyla biz bunlara yumuşak bir bakışla bakıyoruz yâni kesin naslar olarak bakmıyoruz. Bir kültür göstergesidir. Binâenaleyh <span class="italik">Mevlânâ</span>’ya atfedilen bu sözde olduğu gibi, daha sonra babası ile Halep’ten Şam’a gelirken rivayet o ki -hiçbir kaynakta bulunmuyor teyit edemiyoruz ama çok güzel bir menkıbe- <span class="italik">Muhyiddîn İbn Arabî</span> ile karşılaşırlar. <span class="italik">İbn Arabî</span>’nin Mevlânâ’yı babasının arkasında yürürken görünce “Bir okyanus bir gölün arkasında yürüyor.” dediği nakledilir. Bunlar bâzı zatların büyüklüklerini göstermeleri açısından güzel sözlerdir. Ama gerçekten <span class="italik">İbn Arabî</span> Hazretleri böyle bir söz söylemiş mi söylememiş mi o ayrı bir konu.</p>

      <p class="e-2-baslik">Aşk, Mevlânâ’ya Şems’le Yüklenmiştir</p>

      <p class="e-soru">Hz. Mevlânâ’nın yetişmesinde babası ve hocalarının rolü ne olmuştur? Mevlânâ zahirî ilimleri tahsil etmiş midir?</p>

      <p class="e-paragraf">Bilindiği üzere <span class="italik">Hz. Mevlânâ</span>’nın babası <span class="italik">Sultânu’l-Ulemâ</span> her şeyden evvel bir âlim. O dönemde zâten -bunun altını ısrarla çizmek istiyorum- tasavvuf; dînî ilimlerin, <span class="italik">zâhirî ilimleri</span>n arkasındaki ana fondur. <span class="italik">Zâhir ilimleri</span>ni tâlim eden kişilerin aşağı yukarı hepsi ârif kişilerdi. <span class="italik">Mevlânâ</span>’nın bidayet hâlinde <span class="italik">zâhirî ilimler</span> tahsil ettiğini biliyoruz. Hatta Anadolu’ya geldikten sonra hayatında bir dönem medrese hocalığı da var. Medrese hocasıdır, “Molla Hüdâvendigâr”dır.</p>

      <p class="e-soru">Peki, tasavvufî eğitimini nasıl gerçekleştirmiştir Mevlânâ?</p>

      <p class="e-paragraf">Gerek babası gerekse babasının talebesi <span class="italik">Burhâneddîn Muhakkik Tirmizî</span> üzerinden <span class="italik">Mevlânâ mânevî eğitimini gerçekleştirmiştir. Sonra Şems-i Tebrizî</span> ile karşılaşmasıyla, var olan, hazırlanmış olan yapı âdetâ son noktayı bulmuştur. Yâni aşk boyutu ona <span class="italik">Şems</span> ile yüklenmiştir. <span class="italik">Mesnevî</span> ve diğer eserlerini dikkatli okuduğumuz zaman; kuru kuruya zâhirî ilimle bir yere varılamayacağını, ilmin bir aşk ve mânâ boyutunun bulunduğunu, mânâ boyutundan soyutlanmış zâhirî ilimlerle tamamen kuru bir hayat sürüleceğini söylediğini görürüz, Mevlânâ’nın. İşte burada, bana göre, <span class="italik">Mevlânâ</span>’nın <span class="italik">Mesnevî</span>’si ve diğer şiirleri, bütün bu dinde kurumaya, dinde pıhtılaşmaya, <span class="italik">Yahûdîleşme</span>ye bir <span class="italik">Îsâ</span> nefesi üflemek, bir aşk boyutu yüklemek işlevini üstlenmiştir. Kendisi de zâten böyle bir fonksiyonu görür. Aslında bütün sûfîler bir bakıma kendilerini <span class="italik">şerîat-ı Muhammediyye içerisinde “dem-i Îsâ” yâni Hz. Îsâ nefesi ile özdeşleştirirler. Buradaki sembolik anlatım çok çok önemlidir.</span></p>

      <p class="e-soru">Hz. Mevlânâ’nın gelişim evreleri hakkında başka neler söyleyebiliriz? Bugünün insanı için bu basamakları tatbik imkânı var mıdır?</p>

      <p class="e-paragraf"><span class="italik">Mevlânâ</span>’ya soruyorlar “Sen bu hakîkatleri nasıl elde ettin?” “Sen, ben olursan anlarsın.” şeklinde cevap veriyor. <span class="italik">Mevlânâ</span> gibi olmadan, onu, o düzeyde anlamak mümkün değildir. Çünkü herkes hakîkate durduğu noktadan bakar. <span class="italik">Mevlânâ</span>’nın durduğu yerden hakîkate bakabilmek için <span class="italik">Mevlânâ</span>’nın olduğu yere gelmek gerekir. <span class="italik">Mevlânâ</span>’nın mânevî tekâmülü eserlerinde uzun uzun anlatılmıştır. Ayrıca <span class="italik">Mevlevî</span> geleneği içerisinde de <span class="italik">Mevlânâ</span>’nın eserleri bu açıdan tekâmül derecelerine göre ayrılmıştır. <span class="italik">Mesnevî</span> meselâ <span class="italik">etvâr-ı seb’a’</span>ya göre ilerleyenlerin de okuyacağı bir metin iken; <span class="italik">Dîvân-ı Kebîr,</span> <span class="italik">tevhîd</span> <span class="italik">dersleri</span>ne geçen mürîde câizdir gibi yaklaşımlar söz konusudur. Ayrıca <span class="italik">Rusûhî Dede</span>, <span class="italik">Mesnevî</span>’yi ve <span class="italik">Hz. Pîr</span>’in şiirlerini mânevî terakkî derecelerine göre tanzim etmiştir.</p>

      <p class="e-2-baslik">Beş Duyu Organı İle Allah Bulunmaz</p>

      <p class="e-soru">Mevlânâ’nın akla dönük yapmış olduğu tenkitleri nasıl anlamalıyız?</p>

      <p class="e-paragraf">Modern Müslüman’ın zihni karışıktır. Bu karışıklığın en açık göstergesi ise onun akıl târifi ve onun akla yaklaşımındadır. Oysaki doğru akıl târifi, modernlik öncesi geleneksel İslâm düşüncesinin hâkim olduğu zaman ve zeminlerde ortaya çıkmıştır. Bu gözle baktığımız zaman <span class="italik">Mevlânâ</span>’nın “Bu iş akılla olmaz, aklın anlayacağı şey değildir.” anlamındaki sözleri yâni bir nevi akıl tenkitleri, küllî mânâda akla yönelik tenkitler değillerdir. Yapılan tenkit <span class="italik">akl-ı meaş</span> denilen günlük akıl, pratik akıl yâni akıl derecelerinin en altında yer alan akıl içindir. Bunu bir beytinde çok güzel dile getirir: <span class="italik">“Biz akla karşı değiliz. Aklın adını kötüye çıkaran, bizim ilmimizde aklı kötü kılan şey aslında akl-ı cüz’îdir.”</span> Aslında bir bakıma <span class="italik">akl-ı cüz’î</span> de değildir <span class="italik">akl-ı cüz’î</span>nin Allah’ı bulmaya zorlanması fiilidir. Yâni ârifler der ki <span class="italik">akl-ı cüz’î</span> evin yolunu zor bulur. Beş duyu organı ile Allah bulunmaz. Ama bunu söyleyen âlim, <span class="italik">akl-ı cüz’î</span>sini de kullanır. Bakkala gittiğinde alışveriş yapacaksa eğer <span class="italik">akl-ı cüz’î</span>siyle alışveriş yapar, <span class="italik">akl-ı küllî</span> ile değil. Bakkalda alışveriş yaparken kullandığı akıl mertebesini ise yüksek semâda aşkı ve füyûzâtı elde etmek için kullanmaz. Onun için aklın tekâmülünü gerçekleştirir. Bu dönüşüm içerisinde akıl ziyâlanır, aydınlanır. Küllî akıl hâline gelir. Allah’ı bilen, tanıyan, gören, Allah’ın ilk yarattığı zaman, kendisine muhatap olup “Ben senin Rabbin değil miyim?” dediği akıldır. O akıl da “belâ” demiştir. Kabul etmiştir. O akıl düzeyine çıkıldığı zaman gerçek mümin olunur.</p>

      <p class="e-soru">Abdurrahmân Câmî, Mevlânâ hakkında, “Peygamber değil ama kitabı var.” şeklinde bir ifâde kullanır. Mesnevî’nin bir tür Kur’ân tefsîri olduğu söylenir. Kaymış anlamları yerine oturtmak bahsinde Hz. Mevlânâ’yı nereye yerleştirebiliriz?</p>

      <p class="e-paragraf">Genel mânâda bütün âriflerin umûmî fonksiyonlarına baktığımız zaman onları, bir dinin içerisindeki kaymış anlamları aslına oturtmaya çalışan kimseler olarak görmekteyiz. Bu bağlamda onlar aslında tevîl ehlidirler. Ayrıca ârifler derler ki kullandığımız kavramları ilk defa bizler kullanıyor değiliz. Bunlar var olan, mütedâvil olan, zâten hâl-i hazırda bilinen kavramlardır. Ancak anlamları kaymış, öz ile irtibatı kopmuş olan kavramlara biz asıl anlamlarını üfleyen kişileriz. Meselâ <span class="italik">vücûd</span> kavramı <span class="italik">İbn Arabî</span>’den öncede kullanılan bir kavramdı. Fakat vücûd denilen kavramı aslî anlamıyla tevîl edip açıklayan o olmuştur. Bu yönüyle baktığımız zaman aslında bir bakıma peygamberlerin fonksiyonu ile velîlerinki örtüşmektedir. <span class="italik">Toshihiko Izutsu, Kur’ân’da Allah ve İnsan</span> isimli kitabında “Allah” kelimesinin Hz. Peygamber’e nübüvvet gelmezden evvel Mekke’de bilinen bir kavram olduğunu söylüyor. Burada Hz. Muhammed var olan kavramların, semantik kaymalarını gidermiş içlerine doğru anlamları üflemiştir. Bu yönüyle nebîler ve velîler <span class="italik">müceddid</span> (yenileyen) ve <span class="italik">muhyî</span> (hayat veren) kişilerdir. Eğer siz bir kavramın aslına ilişkin hiçbir fikre sahip değilseniz onda yapacağınız tevîl ihyâ ve inşâdan ziyade tahrif eder. Dolayısıyla kişi ehl-i tevîl değilse yapacağı her tür yorum onu ehl-i tahrif sınıfına sokar. Bu gözle baktığımız zaman, <span class="italik">Mesnevî</span> Fars dilinde yazılmış bir Kur’ân tefsîridir, yorumudur. Tefsîr denildiği zaman genel olarak âyetlere yapılan gramatik açıklamalar anlaşılır. Oysaki bunun yanısıra, Kuran’ın <span class="italik">mânevî</span> ve <span class="italik">işarî tefsîri</span> vardır. Dolayısıyla sûfî büyüklerin yazdıkları eserleri bu minvalde değerlendirmek gerekir.</p>

      <p class="e-2-baslik">Mecâz Hakîkate Götüren İşâretlerdir</p>

      <p class="e-paragraf">Tasavvufta mecaz kelimesinin çok yüksek metafizik bir anlamı vardır ve diyebilirim ki <span class="italik">Mevlânâ</span>’nın yüzlerce ana fikrinden bir tanesidir. Mecaz nedir? Hakîkat nedir? Mecaz ve hakîkat irtibatı hem felsefenin hem de tasavvufun ana konularındandır. Bütün âriflere göre mecaz, hakîkate giden işâretlerdir. Hakîkatler hakîkaten oldukları gibi ifâde edilecek olsalardı, bütün denizler mürekkep, bütün ağaçlar da kalem olsa bu mümkün olamazdı. Biliyoruz ki peygamberler târihinde kendisine yalnızca bir sayfa gönderilmiş peygamberler var. Kimisine iki sayfa, kimisine sahifeler (suhûf)... Fakat kendisine bir sahife gönderilmiş peygamberin sahifesi için dahi şu ifâde kullanılıyor: <span class="italik">“Yaş ve kuru ne ararsanız onun içinde var.”</span> Şimdi yaş ve kuruyu fizikî olarak düşünecek olursak bir sayfanın içinde nasıl olsun? Bu şu demek: Burada biz genel prensipleri gönderdik, detayları değil!</p>

      <p class="e-2-baslik">Rüyâlarını İşgalden Kurtar!</p>

      <p class="e-soru">“Kulak Medeniyeti” idik, “Göz Uygarlığı” olduk. “Göz, yol göstericidir; kulak yol buldurucudur.” diyor Hz. Mevlânâ… Bunun için mi düşünemiyor, “yeni şeyler” söyleyemiyoruz?</p>

      <p class="e-paragraf"><span class="italik">Semâ’</span>, yâni işitme, tasavvufta gerçekten çok önemli bir husustur. Aslında geleneksel eğitimde işitme çok önemlidir, işitmenin ardından görme gelir. Görme ameliyesi önce kafa gözüyle başlar, ardından tamamen <span class="italik">kalp gözü</span> veya bâzı geleneklerde <span class="italik">üçüncü göz</span> olarak tâbir edilen gözün açılmasıyla sürer ki gerçek görme odur. Aksi takdirde görmek ve bakmak ayrımı olur. Zîrâ her bakan, görmez. Bu Kur’ân-ı Kerîm’de dahi ifâde edilir: <span class="italik">“Ey Habibim! Onları sana bakar görüyorsun ama onlar seni görmüyorlar.”</span></p>

      <p class="e-paragraf">Aşırı televizyon seyretmenin çocuklarda imajinasyon zayıflığına sebebiyet verdiği kimi araştırmacılar tarafından dillendirilmektedir. Çünkü televizyonda herhangi bir bilgi bir görüntüyle birlikte verilmekte ve siz o görüntüyü hazır kalıplar olarak almaktasınız. Ama annesinden, babasından, dedesinden ya da ninesinden masal dinleyerek büyüyen çocuklarda durum bunun aksidir. Beş-altı yaşında bir çocuğu alın, kulağına bir şeyler söyleyin. Çocuk önce şöyle bir dalar... İşte o dalma noktası çok önemlidir. Çünkü gözünün önünde o an bir film çeviriyordur. Sizin verdiğiniz bilgilerle o kendi hayalini kuruyordur. Yâni <span class="italik">imajinasyon</span>u aktif hâle gelmiştir. Hem beynini hem de kalbini çalıştırmaya başlamıştır. O kişiden daha sonra sanatçı çıkabiliyor... O kişiden daha sonra şâir çıkabiliyor... O kişiden bâzı yetenekler çıkabiliyor... Ama televizyonun karşısında yirmi dört saat mahkûm olan bir çocuk ise sürekli kendisine hazır kalıplar sunulduğundan o filmler içerisinde aktif rol alamıyor. Hep dışta kalıyor. Bundan dolayıdır ki bugün Batı’da evinden televizyonu çıkaran, özellikle çocuklarına televizyon izlettirmeyen, sâdece hafta sonlarında veya günün belirli saatlerinde izlemesine izin veren çok geniş bir kitle var. Bizde olsa buna gericilik denir.</p>

      <p class="e-2-baslik">Kalp Gözünü Açmak Gerekir</p>

      <p class="e-paragraf">Semâ’, işitme kültürü bu açıdan gerçekten önemlidir. Ârif kelâmı önce işitilir; kulaktan içeri girer o nutuk, çünkü ârifin kelâmı dölleyici kelâmdır, içinde enerji taşır. <span class="italik">“Logos spermaticus”</span> denilmiştir, <span class="italik">“Gerçek söz gebe bırakır.”</span> Kulaktan içeri girdiğinde kalbi döllüyor ve kalbi döllediğinde kalpte <span class="italik">veled-i kalb yâni kalp çocuğu doğuyor. Kalp çocuğu doğduğu zaman o kişi tekâmül basamaklarında ilerliyor. Ârif olmayanların sözleri ise bu kulaktan girip öbür kulaktan çıkan, dölleme gücüne sahip olmayan kelâmlardır. Zâten onların bir tesiri olmaz, silinip, kaybolup giderler. Onun için ârifin kelâmı hakkında “Ârifin her bir sözün duymaya insan gerek/ Sanma ki âlemde hayvan olan anlar bizi”</span> diyor <span class="italik">Niyâzî-i Mısrî</span> bir şiirinde. Ârifin sözünü duymaya kulak gerek. Dolayısıyla insan gerek, her kulak bunu işitemez. Hz. Ebûbekir, Hz. Ali, Hz. Muhammed’i işittiklerinde ondan etkilendiler ama aynı sözü Ebû Cehil de işitti, onda hiçbir tesir olmadı. Demek ki onun döl yatağı, onun rahmi döllenmeye müsait değildi ve o spermi alacak güce sahip değildi. Bundan dolayı da îmân ağacı ondan yeşermedi, cehâletin babası olarak gitti. -Hafazanallah.-</p>

      <p class="e-paragraf">Binâenaleyh, işitme önemlidir, ardından <span class="italik">müşâhede</span> makâmı gelir. Bu yüzden sûfîlerde “görme” mutlak mânâda dışlanmaz. Önce <span class="italik">semâ’</span> ile başlanır ardından <span class="italik">müşâhedât</span> gelir. Göz anlamına gelen “ayn” aynı zamanda “göze, kaynak” anlamlarına da gelir. Bütün âlem bir göz olur orada. Kim gören, kim görünen? Kim şâhid, kim meşhûd? Bilinmez. İmam Ali’ye nispet edilen bir söz vardır: “Görmediğim Rabb’e ibâdet etmem.” Bu aslında “Ben Rabbimi müşâhede etmekteyim.” anlamını taşır. Dünyada âmâ olan âhirette de âmâ olacaktır. Yâni dünyada kafa gözü âmâ olanlar değildir bu. Dünyada âmâ olanlar, kalp gözü açılmayanlardır. Onun için bu dünyada o gözü, kalp gözünü açmak gerekir.</p>

      <p class="e-paragraf">Evet, <span class="italik">imajinasyon</span> <span class="italik">dünyamız pıhtılaşıp dondurulduğu için başkaları bizim için ürettikleri şeyleri bize empoze etmekte, hatta gece saat on ikiye bire kadar seyretmiş olduğumuz bir filmle beraber yatmaktayız.</span> Modern nörofizyolojik araştırmalar, uyumadan evvel en son seyretmiş olduğumuz görüntülerle beraber yattığımızdan dolayı televizyonu kapatmış olsak bile şuuraltımızda o filmin devam ettiğini söylemektedir. Bir bakıma böylece modern insanın rüyaları bile işgal altında. Bundan dolayı birçok insan geliyor hocam ben bir türlü rüya göremiyorum, diyor. Neden? Çünkü rüyaların bile işgal altında. Rüyalarını işgalden kurtar ki kendi mâneviyatın başlasın.</p>

      <p class="e-2-baslik">Allah’a Giden Yollar Sonsuzdur</p>

      <p class="e-soru">Yûnus’u, Hacı Bektâş-ı Velî’yi, Mevlânâ’yı ayrı zihniyetlerin temsilcisi gibi görmek ve göstermek isteyen bir dönemden geçtik. Mevlevîlik ve Bektâşîlik gibi Hakk’a giden yolları nasıl anlamalıyız? Özde bir farktan söz edilebilir mi?</p>

      <p class="e-paragraf">Allah’a giden yollar mahlûkâtın nefesleri sayısıncadır; ancak öz birdir, hakîkat birdir. İçi birdir, yalnızca kabukta farklılıklar vardır. Rûh, Allah’ın rûhudur. Allah, rûhunu tek tek üflememiştir, bir kerede üflemiştir. Öz, Allah’ın bize üflemiş olduğu rûhtur. Kısacası özde birlik vardır, dışta ise farklılık... Şerîatlar da buna benzer. Şerîatların özü birdir ancak dışta farklılıklar vardır. Aynı bu şekilde olduğu gibi Hz. Muhammed’in rûhuna tâbi olan âriflerde de tabiî kendi neş’eleri ve zevkleri doğrultusunda bâzı farklılıklar söz konusudur. Bunlar çok tabiîdir.</p>

      <p class="e-paragraf">Hatta peygamberler arasında da farklılıklar vardır. Bir Hz. Mûsâ’nın neşvesi, Hz. Îsâ’da yoktur. Bir Îsâ’daki cemâl Mûsa’da yoktur. Hz. İbrâhîm kendi başına bir ümmettir. Bir zevke sahiptir kendi içinde. Ama bunların hepsi hak peygamberdir. Bundan dolayı <span class="italik">Muhyiddîn İbn Arabî</span>, <span class="italik">Füsûsu’l-Hikem</span> isimli kitabında yirmi sekiz peygamberin her birinin sahip olduğu zevkleri anlatır. Birinde <span class="italik">subbûhî</span>dir, diğerinde <span class="italik">kuddûsî</span>dir. Her birinde farklı farklı tecellîler vardır. Tecellîlerin farklılıklarından dolayı bu âleme kesret âlemi, çokluk âlemi denilmiştir. Hiçbir zaman burada tam anlamıyla <span class="italik">tevhîd</span> olmayacaktır. Pek çok konuda çoklukta birliği bulmamız gerekecek. Ama çokluğu bizatihi ontolojik olarak birleştirmeye çalışmak bir kadını erkek yapmak, bir erkeği kadın yapmak gibidir. Bırak, erkek erkek kalsın, kadın da kadın! Ama problem erkek ve kadını hangi harmoni, hangi üst prensipte birleştirebilirsin. Yoksa onların cinslerini tamamen yok et, anlamında değildir bu ve bu tabiî bir şeydir. Bu yüzden âyet-i kerîmede “<span class="italik">Biz sizi tanışasınız, aranızda bir kaynaşma olsun diye kabile kabile, farklı farklı yarattık. İsteseydik, biz sizi tek bir ümmet kılardık.”</span> denilmiştir. Aksi takdirde o zaman devinim olmazdı. Hak ve bâtıl arasındaki ilişki bile böyledir! Bu mânâda şeytân bile îmâna hizmet etmektedir. Yâni kötülüğü gösterdiği için insanlar hidayete gelir olmuştur. Bâtıl olmasaydı hakkı nerden bilecektik. Onun için bu zıtlık felsefesini iyi anlamamız gerekir. Şirk kıyamete kadar olacak, tevhîd de kıyamete kadar olacak. Hak ve bâtıl mücadelesi kıyamete dek sürecek.</p>

      <p class="e-paragraf">Ashâb-ı kirâm arasında da farklılıkları gözleriz. Hz. Ali’nin neşesinin Hz. Osman’da olmadığını görüyoruz. Hz. Osman’ın tabiatının Hz. Ömer’de olmadığını görüyoruz. Huzeyfetü’l-Yemânî’ye, Peygamber tarafından verilen bilgi, Hz. Ömer’e verilmedi. Benzer şekilde İslâm âlimlerinde de birinin meşrebi bir diğerinden farklı olabilir. Kimisinde celâl vardır kimisinde ise cemâl. Her Allah dostunu Hz. Îsâ meşrebinde zannetmeyin. Hz. Îsâ’yı da bugün anlatıldığı gibi bir yanağına vurulduğunda öbür yanağını çeviren biri zannetmeyin, yeri geldiğinde onun da celâl yanı vardır.</p>

      <p class="e-paragraf">Hülâsâ Allah dostlarının celâlli olanları da vardır, cemâlli olanları da vardır. Dolayısıyla bu meşrep farklılığı onların eğitim metodlarına da yansımıştır. Meselâ geleneğimizde denir ki <span class="italik">Rifâîler</span> ve <span class="italik">Kâdirîler</span> ateşle yâni celâlle eğitirler adamı. <span class="italik">Nakşîler</span> ise daha çok cemâle yatkındırlar. <span class="italik">Nakşî</span> metodu daha yumuşak olduğu için <span class="italik">Nakşîler,</span> <span class="italik">Îsevî</span> meşreptirler. <span class="italik">Kâdirîler</span> ve <span class="italik">Rifâîler</span> ise <span class="italik">Mûsevî</span> meşreptirler. Yâni daha celâllidirler. <span class="italik">Mevlânâ Celâleddîn Rûmî</span> de aşk ehli bir kişidir ama bir bakınız künyesine <span class="italik">Celâleddîn</span> vardır. Dinin celâli; o da celâl sahibidir, celâl tecellisi vardır kendisinde.</p>

      <p class="e-2-baslik">Yöntemler Zaman ve Zemine Göre Değişir</p>

      <p class="e-paragraf">Ayrıca bir de tabiî ki Allah dostlarının bedenî farklılıkları var. Doğmuş olduğunuz coğrafyanın, iklimin bâzı husûsiyetleri sizin üstünüze sinebiliyor. Bir Fars kültürü içine doğduğunuz zaman Farsça ile ifâde ediyorsunuz hakîkatleri. Bu bir biçemi belirliyor. Siz bir Türkmen olarak büyüyorsunuz, hakîkatleri Yûnusça dile getiriyorsunuz. Bunlar doğal farklılıklardır. <span class="italik">Mevlânâ</span>, <span class="italik">Fîhî Mâ Fîh</span>’in girişinde der ki: “Ben hiç yazma niyetinde değildim. Şâir olma hevesinde değildim. Şiir benim neyime. Hatta ve hatta benim için şiir yazmak işlerin en kötüsü sayılırdı. Ben Belh’te kalsaydım eğer, oranın <span class="italik">reviş</span>inde olacaktım, (nedir oranın revişi, gidiş tarzı? Medrese ilimleri, yâni) ben zâhirî ilimlerle görüşlerimi izhar edecektim. Nesir yazacaktım. Ancak Anadolu insanının şiire kâbiliyetli olduğunu, şiire önem verdiğini, bâzı hakîkatlerin şiirle ifâde edildiğini görünce şiiri tercih ettim yoksa şiir benim pek tercih ettiğim alan değildi. Şiir benim için şekillerden bir şekildir, illâ şart değildir.” Ve bu durumu îzâh için şöyle bir temsil kullanır: “Bir gün bir evde konaklayan misafirin, kendisine ‘Sana ne ikram edeyim?’ diye soran ev sahibine ‘Canım işkembe çekiyor!’ demesi üzerine istemeye istemeye ev sahibinin işkembeyi temizlemesi gibidir, şiir.”</p>

      <p class="e-paragraf">Bakınız zamana ve zemine göre farklı yöntemler kullanabiliyor. Ama öz çok mühimdir onun için mânâ ve sûret, öz ve kabuk, lüb ve kışr her zaman için bütün tasavvufî ilimlerde anahtar terimler arasında yer alırlar. <span class="italik">Lübbiyyûn</span> ve <span class="italik">kışriyyûn yâni özcüler</span> ve <span class="italik">kabukçu</span>lar ayrımı her zaman vardır. <span class="italik">Lübbiyyûn</span>lara, öze dikkat edenlere Batı dillerinde <span class="italik">perenniyalist</span>ler deniliyor, diğerleri de kabuğu, ayrılıkları, farklılıkları esas alanlardır. Onun için bilmeyenler, tarîkatlardeki veya seyr ü sülûk yöntemlerindeki isimlendirme farklılıklarından dolayı, yüzlerce meşrep, meslek var, bunların hepsi bid’attır, zannederler. Durum bunun aksidir. Tarîkat müntesipleri asla bölücü ve parçalayıcı değildirler. Ama modern zamanda, hakîkatı bilmeyen, hakîkate ermeyen, ben dervîşim, falanca tarîkata bağlıyım diyen perdeli kimseler aksi şekilde davranabilirler. Bölüp parçalayabilirler. Eski yöntemde bu yoktur. Eskiden bir insanın bağlı olduğu bir yol olurdu, ama bunu hiçbir zaman telaffuz etmez, öne çıkarmazdı. Günümüzde ise durum biraz değişti. Bu kimseler hakîkat ile aralarına mesafe koymaya başlamışlardır. Ben bunlara “tarîkatçı” diyorum. İslâm’da tarîkat vardır ama tarîkatçılık yoktur. İslâm’da şerîat vardır ama şerîatçılık yoktur.</p>

      <p class="e-soru">Hz. Mevlânâ hakkında zaman zaman dile getirilen olumsuz ithamlar için ne diyorsunuz?</p>

      <p class="e-paragraf"><span class="italik">Mevlânâ için yapılan ithamlar genel olarak bütün âriflere ve nebîlere yapılmıştır. Dolayısıyla tabiî bir süreçtir. “Hoşaftan anlamak”la alakalı bir husustur. Âriflerin kullandığı mecaz sanatını bilmek gerekir. Mevlânâ zaman zaman döneminde şuyû bulmuş hâdiseleri -ki bu târihsel olarak olmuş olabilir-, çoluk çocuğun dahi ağzında anlatılır olmuş bir hikâyeyi alıp ona tasavvufî bir anlam yükleyerek aktarabilmiştir. Olayı böyle bilmemiz gerekiyor. Târihte Hâricîlerin bir grubu Kur’ân-ı Kerîm’deki Yûsuf kıssasını çıkararak taşırlardı yanlarında mushaflarını ve derlerdi ki: Biz bu âyetleri inkâr ediyor değiliz ama biz onları namazda okumayı müstehcen olarak görüyoruz. Yâni böylece -hâşâ- Allah’tan daha takvâlı olduklarını zannediyorlardı! Bu gözle baktığımız zaman aynı yaklaşım bütün peygamberlere de yapılmıştır. Bu iz’an ve anlayış seviyesindeki gelişmişlikle alakalıdır. Bu iftiralar için söylediğim cevap… Onun hâricinde, bilimsel anlamda Mevlânâ</span>’nın yöntemini, şiirini, ifâde ediş biçimini beğenmiyorum, bana hitap etmiyor demek de herkesin tabiî hakkıdır, yâni bunu söyleyebilir bir insan, bunun için söylenecek hiçbir şey yoktur. Yâni <span class="italik">Mevlânâ</span>’ya îmân etmek, îmân şartlarından değildir. Zevk meselesidir bu. Beni etkileyebilen bir kişi, bir başkasını etkilemeyebilir. Yeter ki iftira edilmesin. <span class="italik">Mevlânâ</span>’ya iftira atılmıştır, kendileri bu iftiralara cevap verememektedirler ama “<span class="italik">Kabağın sahibi var!” sözünü de unutmamak gerekir, gayret-i Hakk’a dokunması sebebiyle müfterînin sonu, âkıbeti çok zor olur; -hafazanallah-, iyi düşünsünler iftira etmeden evvel.</span></p>

      <p class="e-2-baslik">Sûfîler, Yokum Diyerek Var Olurlar</p>

      <p class="e-soru">Hz. Mevlânâ; “Âlemde herkes nefsî nefsî der, ben ise bir hiçim, bir hiçim” diyor? Benliğini sürekli olarak besleyen günümüz insanına bu hakîkat nasıl anlatılabilir? Nedir hiçlik?</p>

      <p class="e-paragraf"><span class="italik">Mevlânâ</span>’nın hiçlik felsefesi bütün sûfîlerde de vardır. Ben yokum diyerek sûfîler var olurlar. Modern insan ise ben varım dediği için aslında yok. Olmaktır esas olan. Ancak modern insana “Ne kadar sahip olursan o kadar var olursun.” telkini yapılmaktadır. Aslında yanlıştır. Modern insana varoluş dersleri vermek lâzım. Varoluşun yok oluştan geçtiğini söylemek lazım. Kişinin yokum dedikçe varolacağını vurgulamak gerekir. Bu önemli bir sırdır. <span class="italik">Mevlânâ</span>’da da aynısı var. “Hîçî” der o. Yâni “Ben yokum.”</p>

      <p class="e-soru">Mevlânâ’nın ve Mevlevîliğin gelecek nesillere aktarılmasında bugün nasıl bir yol izlenilmeli?</p>

      <p class="e-paragraf"><span class="italik">Mevlânâ</span>’nın kendisi zâten evrensel ve insanî noktayı yakaladığından ve diğer dillere tercüme edildiğinden dolayı bütün dillerde aktif olarak çalışmaktadır. Bu mânâda herhangi bir yardımcıya ihtiyacı yoktur, <span class="italik">Mevlânâ</span>’nın yardımcısı Hak’tır, çalışmaktadır. Biz ne yapabiliriz? Müslümanların öncelikle <span class="italik">Mevlânâ</span> ile barışmaları gerekiyor, <span class="italik">Mevlânâ</span> hakkında söz söyleyenler <span class="italik">Mevlânâ</span>’nın irfân mektebinde eğitilsinler. Ondan sonra <span class="italik">Mevlânâ</span>’yı anlayıp <span class="italik">Mevlânâ</span>’yı aktarabilsinler. Günümüzde <span class="italik">Mevlânâ</span> adı altında bir hayli manipülasyonlar yapılmaktadır. <span class="italik">Mevlânâ</span>’yı tanımayan hatta kendi özel sohbetinde <span class="italik">Mevlânâ</span>’ya küfreden insanların televizyonlarda arz-ı endâm ettiklerinde <span class="italik">Mevlânâ</span> adını kullanmaları, bana çok büyük bir ikiyüzlülük olarak geliyor. <span class="italik">Mevlânâ</span>’nın yolu herkese açıktır, ümitsizlik dergâhı değildir ama inat etmesinler, insaf etsinler. <span class="italik">Mevlânâ</span>’nın yüksek irfânını öğrenmeye dâvet ediyorum. Çünkü <span class="italik">Mevlânâ büyük bir ummândır. Bugünün modern insanına, ülkemiz insanına çok büyük ışık tutacağı kanaatindeyim.</span></p>

      <p class="e-paragraf">Son olarak, bu noktada size başımdan geçen bir hâdiseyi aktarayım: Yıllar evvel bir İran seyahatinde, bindiğim bir otobüste, iki gencin birbiriyle kavgaya tutuşmuş olduklarını görmüştüm; önce laf dalaşı, daha sonra ilerledi ilerledi, iş neredeyse yumruklaşmaya varacaktı ki, emekli öğretmen olduğunu zannettiğim 55 yaşlarında bir amcanın koltuğundan kalkarak <span class="italik">Mevlânâ</span>’nın “Biz birleştirmeye geldik, kavga etmeye, ayırmaya, parçalamaya gelmedik.” meâlindeki sözlerini hatırlatarak “Kardeşler, ne yapıyorsunuz?” demek sûretiyle o kavgayı yatıştırdığını ve sükûnun, sulhun hâkim olduğunu gördüğümde içimde derin derin düşüncelere dalmıştım. Bir geçmiş ârif, hâlâ nasıl toplumdaki huzurun sağlanmasında kullanılabiliyor. Bizim Milli Eğitim bakanlarımızın, Milli Eğitim Projesi yapanların, bütün eğitim felsefemize şekil verenlerin kulakları çınlasın. <span class="italik">Yûnus</span>ların <span class="italik">Mevlânâ</span>ların öğretisi, ilkokuldan itibâren toplumumuza öğretilmediği sürece, ne okullarda ne de okul dışında huzur biraz zor bulunacak gibi.</p>

      <p class="e-1-baslik" id="toc_marker-16">Mevlânâ Düşüncesi Bir Zevk-i Selîmin Ürünüdür<span class="dipnot-no" style="font-size:0.68em;"><a class="footnote-link" href="#footnote-201-12" id="footnote-201-12-backlink">12</a></span></p>

      <p class="e-soru">Türk halkı Mevlânâ’yı ne kadar tanıyor?</p>

      <p class="e-paragraf">Modern yapımız içerisinde, geleneksel düşünürlerimize olan referans noktalarımızı kaybettiğimiz için <span class="italik">Mevlânâ</span>’yı hiç kimse tam anlamıyla tanımıyor, bilmiyor. Günümüzde <span class="italik">Mevlânâ</span>’yı keşfetmek Türkiye’deki “modern Müslüman”ın en büyük sorunlarından biridir. Osmanlı ve Selçuklu ile yaklaşık bin yıl boyunca <span class="italik">Mevlânâ</span>, <span class="italik">Yûnus Emre</span>, <span class="italik">İbn Arabî</span> gibi âriflerle oluşmuş bir sûfî İslâm düşüncesine sahiptik; bunu kaybettik. Modern Türkiye Müslüman’ı, bu gelenekten kopmuş durumda.</p>

      <p class="e-soru">Peki, biz onu yeteri kadar tanımazken, Batılılar Mevlânâ ile, Mesnevî ile nasıl bu kadar yakınlaşabildi?</p>

      <p class="e-paragraf">Geleneksel insanın ilâhî bir yapısı vardır; “Ben Tanrı’dan geldim. Basit bir mahlûk değilim. Şerefli bir varlığım.” derdi geleneksel insan. Modern insan ise kökenlerini bilmeyen bir varlık hâline geldi, “meta”ya dönüştü. Tanrı bâzı vasıfları insana vermiştir. Dünyadaki bütün varlıklar insanın önünde secde ederler. Buna eskiler “eşref-i mahlûk”, yâni “yaratılmışların en şereflisi” derler. <span class="italik">Mesnevî</span>, okuyana bu duyguları yaşatır, büyük bir özgüven verir. Halkımız üzerinde oturduğu zenginliğin farkında değil ama Brezilya’dan bir <span class="italik">Paulo Coelho çıkar, Mesnevî</span>’nin İngilizce tercümesini okuyup etkilenerek <span class="italik">“Simyacı”</span> adlı romanını yazar.</p>

      <p class="e-soru">Batı toplumunun Doğu’nun değerlerine ilgi duyduğunu biliyoruz. Budizm’den sonra sûfîlik belki de bu yönde öne çıkıyor. Bunu neye bağlıyorsunuz?</p>

      <p class="e-paragraf">Bunu “geleneksel değerlere” dönüş hareketi olarak algılıyorum. Geleneğe demiyorum dikkat ederseniz; geçmiş geçmiştir, ona geri dönemezsiniz. Modern değerler sistemi, Tanrısallığından, ilâhî yolundan kopmuş; açgözlü, tüketme meraklısı, savaş odaklı, merhametsiz bir eğitim metodu içerisinden çıkmış; kimliğinde ve genetik yapısında oynamalar yapılmış; samimi olmayan ve başkalaşmış modern insanı sorunun kendisi hâline getirdi. Bundan arınmak isteyenler aralarında <span class="italik">Mevlânâ</span>’nın da olduğu ârif insanları okumaya başladı. Amerika’nın saygıdeğer psikiyatri hocaları bir araya gelip, <span class="italik">Mevlânâ</span>’nın sözlerinden tedâvide kullanabilecekleri düsturlar çıkarmaya çalışıyorlar. Bizde bırakın psikiyatrlarımızı, imamlarımız bile vaazlarında <span class="italik">Mevlânâ</span>’dan, <span class="italik">Yûnus Emre</span>’den beyitler okumaz. Çünkü yüksek ihtisas kurslarında bunlar okutulmamaktadır. Bırakın okutulmayı, dışlanırlar, aleyhlerinde laflar edilir.</p>

      <p class="e-soru">Mevlânâ’nın öğretilerini özümseme ya da Mesnevî’yi okumada, sizce ilk etapta karşılaşılacak zorluklar nelerdir?</p>

      <p class="e-paragraf"><span class="italik">Mesnevî</span>’de mecazlar, metaforlar vardır ve okuyanın anlayabilmesi için bunların karşılığını bilmesi gerekir. <span class="italik">Mevlânâ düşüncesi, imparatorluğun, İstanbul kültürünün, o zevk-i selîmin ürünüdür. Bu yönde altyapısı olmayan bir Müslüman’ın, Mevlânâ</span>’daki o ince zevkleri, anlaması mümkün değildir. İmparatorluk, taşrasını bile İstanbul hâline getirdiği için o düşünceler anlaşılabiliyor, yorumlanabiliyordu.</p>

      <p class="e-2-baslik">Mesnevî’nin Yazılması Bir Kadının Çocuk Doğurmasına Benzer</p>

      <p class="e-soru">Mesnevî’nin temel özellikleri nelerdir?</p>

      <p class="e-paragraf"><span class="italik">Mesnevî</span>, <span class="italik">Mevlânâ</span>’nın “Bir kitap yazayım da meşhur olayım, ödüller kazanayım.” gibi gâyelerle yazdığı bir kitap değildir. <span class="italik">Mevlânâ bırakın kitap yazmayı, şiir söylemek niyetinde bile değildir. O, aşk rotası içerisinde yanmak sûretiyle bu bilgece düşüncelerini kendi içinde yaşamaktadır. Mesnevî</span>’nin yazılması, bir kadının çocuk doğurmasına benzer. <span class="italik">Mevlânâ aşk potasında, ilâhî mânâlara hâmile kalır; o hâmilelik onda yıllar sürer, sıkıntı yapar. Bu sıkıntıyı ve içindeki cevheri gören yardımcısı Hüsâmeddîn Çelebi</span>, doğum vaktinin geldiğini hissederek “Haydi üstadım, haydi hocam!” demek sûretiyle şiirlerin bir bir gelmesini sağlar. <span class="italik">Hüsâmeddîn</span> <span class="italik">Çelebi</span>’ye borçluyuz. O olmasa <span class="italik">Mevlânâ</span>, o çocukla göçüp gidecekti belki de.</p>

      <p class="e-soru">Mevlânâ edebî açıdan hangi noktada duruyor?</p>

      <p class="e-paragraf">Klasik vezinde şiir yazan şâirler, kalıplarla düşünürler; şiirlerinin ritmini sağlamak, ölçüsünü korumak için kelimeleri değiştirir, en uygununu kullanırlar. Bu açıdan bakıldığında şu bir gerçek ki <span class="italik">Mevlânâ</span> en mükemmel Fars şâiridir diyemeyiz. Hatta kimi beyitlerinde ölçüyü tutturamadığı için <span class="italik">Mevlânâ</span>’yı küçümseyenler de vardır. Onun yanıtıysa <span class="italik">“Sen benden vezin bekliyorsun, oysa sevgilim bir ân evvel kavuşmayı bekliyor”</span>dur. <span class="italik">Mevlânâ</span> derdini söylemek için şiiri araç olarak kullanır. Şiir, <span class="italik">Mevlânâ</span>’da sûrettir, formdur; esas olan anlamdır.</p>

      <p class="e-1-baslik" id="toc_marker-17">Mevlânâ’yı Anlamadaki En Büyük Engel Kendimiziz<span class="dipnot-no" style="font-size:0.68em;"><a class="footnote-link" href="#footnote-201-13" id="footnote-201-13-backlink">13</a></span></p>

      <p class="e-soru">Mevlânâ tüm dünyada ilgi gösterilen bir düşünürümüz. Onun insanlığa seslenebilen evrenselliğinin nedenleri nelerdir?</p>

      <p class="e-paragraf">Bütün insanlar gibi düşünürler de yaşadıkları coğrafyanın insanıdırlar; ama bâzıları kendi topraklarından yola çıkarak evrenselliğe ulaşırlar. Sâdece kendisi hakkında, kendi yöresi hakkında, fânî dünyanın güncel yaşamı hakkında, günlük şeyler söylemekle yetinen düşünürün söyledikleri târihin karanlıklarında kaybolur gider. Yaşamının üzerinden sekiz yüz sene geçmesine rağmen <span class="italik">Mevlânâ</span>’nın görüşlerinin güncelliğini koruması söylediklerinin insânî öz hakkında olmasındandır. Yeryüzündeki hayatı sınıflandırmaya yarayan bâzı kategorik ayrımlar vardır; ırklar, cinsiyetler, diller vb. gibi... Fakat bunlar asla ve öze âit değil ârızî olana ve değişken olana âit sıfatlardır. Bir de değişmeyen, evrensel sıfatlar yâni insan olmanın ortak özellikleri vardır ki biz buna insanın ontolojisi yâni onun varlıktaki yeri diyebiliriz. İnsanın nereden gelip nereye gittiği konuları üzerine derinleşen ve bu derinlikten bilgi çıkaran düşünürler evrenselliği, bir nevi ölümsüzlüğü yakalar ve unutulmaz olurlar. <span class="italik">Platon böyledir, Mevlânâ böyledir meselâ.</span></p>

      <p class="e-soru">Yâni bir anlamda belli bir bölgenin insanında tüm insanlığın ortak özelliklerini görmek ve anlatmak mı?</p>

      <p class="e-paragraf"><span class="italik">Mevlânâ</span> bir yanıyla geleneğe çok bağlı iken diğer yandan kuşatıcı bir düşünürdür. <span class="italik">Mevlânâ</span>’nın evrenselliği insanın değişmeyen özelliklerine dâir şeyler söylemesinden kaynaklanır. Nedir bunlar? Meselâ aşk. Peki, nasıl bir aşk? Mecâzî değil “mutlak aşk”. Yeryüzünün tüm aşklarının illetli olduğunu söyler <span class="italik">Mevlânâ</span>. Erkekle kadın arasındaki aşk, -her ikisi de noksan varlıklar oldukları, mükemmel varlıklar olmadıkları için- noksandır diyor. Bir süre sonra zedelenmeye başlar; gerçek aşk zamanın etkilerinden âzâdedir, insanlar arasındaki fânî aşk bu mutlak aşktan çekilen kopyadır, <span class="italik">Mevlânâ</span>’ya göre.</p>

      <p class="e-soru">Felsefî akımların insan hakkında farklı yaklaşımları var. Mevlânâ insana nasıl bakıyor?</p>

      <p class="e-paragraf">İnsan hayatını anlamlandırmak <span class="italik">Mevlânâ</span>’nın birinci gâyesidir. İnsan hayatının <span class="italik">seküler</span>, <span class="italik">politik</span> tarafına dâir şeyler ikincil önemdedir. Bâzı <span class="italik">materyalist</span> teoriler der ki sen bir anne babadan doğdun; ölünce işin de bitecek, karanlık bir kuyuya atacaklar seni. İnsan kendine sorar, ben o zaman çok ucuza gitmiyor muyum? Bir hayvana, bir bitkiye nazaran çok şey yaptım; altmış senede işim bitecek mi benim? Böyle sorular sizi o zaman başka yerlere götürüyor, “Ben kimim?” sorusuna götürüyor meselâ. Tanrı, peygamberler aracılığıyla insanla konuştuğu noktalarda ne diyor? Birçok Müslüman bu konulardaki âyet ve hadîsleri dikkat etmeksizin okuyup geçebilir; <span class="italik">Mevlânâ</span> <span class="italik">işte burada durup uzun uzun düşünmek gerektiğini söylüyor. İnsanın kendinin farkında olmasıyla ilgili şeyler var burada. O zaman idrak seviyesi giriyor işin içine. Şuur seviyesinden söz ediyor Mevlânâ</span>, açılımlardan söz ediyor. İnsan ölümlüdür; ama Tanrı’dan gelen bir yanı vardır, ölmeyen, zamanın etkisinden etkilenmeyen bir yanı da vardır. Bunun farkına varan insan ölümden, yaşamdan korkmamaya, hayatı çok ciddiye almamaya başlar. Hayattaki iyilik ve kötülükler karşısında aşırı tepki vermemeye başlar, sâkinleşir; çünkü bunu idrak eden insandan korku alınmıştır.</p>

      <p class="e-2-baslik">Geldiği Yeri Unutmamalı İnsan</p>

      <p class="e-soru">Korku, psikoloji biliminin insanın ruhsallığını açıklarken dayandığı önemli konulardan biri. Mevlânâ insanın korkuyla ilişkisini nasıl açıklıyor?</p>

      <p class="e-paragraf">Modern felsefenin en önemli argümanıdır korkunun varlığı; <span class="italik">anksiyete</span>, <span class="italik">belirsizlik</span>, <span class="italik">nihilizm</span>... İnsanın ilâhî yönünü unutup aşırı anksiyeteyle kendine fazla yüklenmesinden kaynaklanıyor bence çağımızın psikolojik arazları. İnsanın ilâhî yönünü unutması sorunlara yol açıyor. Kaynağını, geldiği yeri unutmamalı insan. Neresi orası: Tanrı. Tanrı, insana; çok da uzaklarda, göklerde olmadığını, insanın çok yakınında bulunduğunu söylüyor. Dînî görüşler içinde insana dâir farklı şeyler söyleyen yaklaşımlar vardır; bunları da eleştirir <span class="italik">Mevlânâ</span>. Bunu anlatmak için şöyle bir örnek vereyim; önümüzde bir bardak çay var diyelim. Bu bardağın duruşunu, sıcaklığını, hatta çayın tadını târif edebilirsin; ama târif yoluyla çayı tattıramazsın. <span class="italik">Mevlânâ</span> bunu söyler; târifin ötesine geçmeyi, onu anlamak için çayı tatmak gerektiğini söyler. Kaynağı işâret eder.</p>

      <p class="e-soru">Mevlânâ insanı kavramsallaştırırken nelerden yola çıkıyor?</p>

      <p class="e-paragraf">Değişik felsefî akımlardan yola çıkarak insan hakkında birtakım bilgiler öne sürebilirsiniz. Bilgiden bilgi üretmektir bu. <span class="italik">Mevlânâ</span> doğrudan kendinden, yâni insandan yola çıkar; dolayısıyla yapmacıklıktan uzak ve samimidir. O nedenle sâdece târiften kaynaklanan bilgiye itibar etmez. Bilginin bu türünü eleştirir; çünkü kendini deneyimlemiştir ve kendinden yâni insandan yola çıkarak bilgi üretir. 40 bin beyitlik <span class="italik">Dîvân-ı Kebîr</span>’i, 25 bin beyitlik <span class="italik">Mesnevî</span>’yi yazan <span class="italik">Mevlânâ</span>, ben şâir değilim, diyor. Şiir konusunda ısrarı yoktur, zaman zaman düzyazıyı da kullanır. Çünkü sözün kendisini amaçlamaz o; söze dâir biçimleri insanı anlatmanın araçları olarak görür. O nedenle şâir olmadığını söylüyor. Şiir söylemek ikincil önemdedir onun için. O dönem Anadolu’da rağbet edilen ve sevilen bir tarz olduğu için şiir biçimini kullanıyor.</p>

      <p class="e-soru">Mevlânâ, Farsça yazdığı için günümüz okurunun önüne dille ilgili engeller çıkıyor. Bunları aşmanın yolu nedir?</p>

      <p class="e-paragraf">Bugünün okuru için <span class="italik">Mevlânâ</span>’nın anlaşılmasını zorlaştıran dille ilgili engeller olduğu belki söylenebilir. Ancak <span class="italik">Mevlânâ</span>’nın sözlerinin, bütün dillerin ötesinde evrensel yönleri vardır; dolayısıyla kim olursa, hangi dili konuşursa, hangi millete mensup olursa olsun bütün insanlar için söylenmiştir; ama ona kalbini açana... Yâni <span class="italik">Mevlânâ</span>’yı anlamak isteyen insanın önündeki asıl engel, evvela kendisidir. Onun sözüne kendini, kalbini açan insan için aradaki diğer engeller artık ortadan kalkmıştır; çünkü aradaki en önemli engeli, kendi engelini ortadan kaldırmıştır.</p>

      <p class="e-paragraf"><span class="italik">Mevlânâ</span> diyor ki, söz vardır bir kulaktan girer diğerinden çıkar. Günümüzde bırakınız <span class="italik">Mevlânâ</span>’nın sözünü anlamak için kendini ona açmayı, onun sözlerini sahiplenmek konusunda bile sıkıntılar var. Yunanlıların baklavayı, kemençeyi sahiplenmesi son dönemde gündemde. Buna bir yenisi eklendi. <span class="italik">“Rumi is Greek”</span> diye bir kitap çıktı. Şimdiye dek Türkler, Afganlar, İranlılar ve Tacikler <span class="italik">Mevlânâ</span>’yı sahiplenirlerdi. Şimdi Yunanlılar <span class="italik">Mevlânâ</span>’nın adındaki <span class="italik">Rûmî</span> kelimesinden dolayı onun Grek milliyetinden, Büyük İskender’in soyundan geldiğini dolayısıyla Yunan olduğunu söylüyorlar. Biz iyi sahiplenemediğimiz için oluyor tüm bunlar. Konya’daki <span class="italik">Şeb-i Arûs törenlerine gidenler bilirler, oraya tüm dünyadan; Amerika’dan, Japonya’dan, Çin’den ziyaretçiler gelir.</span> Bunların bâzılarının turistik nedenlerle geldiğini kabul etsek bile Mevlânâ’nın sözünün evrenselliğinin kanıtıdır bu. Tüm dünyanın insanları ülkemizde yapılan bu törenlerde <span class="italik">Mevlânâ</span>’nın sözünü daha yakından duymak için Anadolu’ya geliyorlar. Bunu unutmayalım.</p>

      <p class="e-2-baslik">Tasavvufta Kitap Değil Kâmil İnsan Önceliklidir</p>

      <p class="e-soru">Mesnevî’yi okurken yardımcı kitaplara gerek var mı? Varsa bunlar nelerdir?</p>

      <p class="e-paragraf">Kitaptan bilgi öğrenilmesi modern bir kurgudur. Gelenekteki usul insanla öğrenmektir; kitap bunu ancak destekler. Bunu kutsal kitaplardan başlatabiliriz. Hiçbir peygamber; örneğin Hz. Muhammed, alın size kitap getirdim, deyip kenara çekilmemiştir. İnancı yaymaya başladığı zaman kitap yoktur ortada, kitap otuz yıl sonra tamamlanmıştır. Kitapla öğrenme günümüzde ortaya çıktı; bir bakıma günümüzün Müslümanlarının sekülerleşmesinin nedeni de budur. Bugün yeni Müslüman olan birine hemen Kur’ân hediye edilir. Gelenekte böyle bir şey yoktur. Tasavvuf geleneğinde kâmil insan sözü yayar ve ona “yürüyen Kur’ân” denir. O kişinin sohbetinde bulunulur, ondan feyz alınır. Şimdi insanı değil kitabı esas alma merakı ortaya çıktı. Bilge insanlar bugün yok mu? Var; onları çok yüksek mevkilerde aramaya da gerek yok. İnsanın özünü anlayan kâmil insanlar her yerden karşımıza çıkabilir. Tuvalet bekçisi ya da bakkal olabilir; ama şimdi lafazanların devri ve boş lakırdıya itibar ediliyor. Davranışla öğretmeye önem verilmiyor. Eskiden <span class="italik">Galata Mevlevîhânesi</span>’ne giderdiniz; orada <span class="italik">İsmail Ankaravî</span> ve <span class="italik">Şeyh Gâlib</span> vardı. Kâmil insanlar olarak <span class="italik">Mesnevî</span>’yi anlatırlardı. <span class="italik">Yenikapı Mevlevîhânesi</span>’nde <span class="italik">Osman Selahaddîn Dede</span> vardı. <span class="italik">Bahâriye Mevlevîhânesi</span>’nde <span class="italik">Hüseyin Fahreddîn Dede</span> vardı. Hiçbiri size, niye zahmet ettin buraya kadar, al sana şu yayınevinden çıkmış <span class="italik">Mesnevî</span>. Oku öğren, demezdi. Kendileri anlatırdı. Tasavvuf geleneğinde böyledir, insân-ı kâmil önceliklidir. Bir bilenden dinlersiniz önce. Dînî kurallar için de böyledir. Tasavvufta insan önce gelir. Kısacası ben öncelikle bir bilene danışılmasını öneriyorum <span class="italik">Mesnevî için. O bulunamazsa yeni harflere aktarılan şerhlerle birlikte okunmasını tavsiye ederim. Günümüzde artık Mevlânâ</span>’nın eserlerinin Türkçe tercümeleri mevcut; yâni dil engeli de ortadan kalktı; ama başta da dediğim gibi <span class="italik">Mesnevî</span> hangi yoldan okunursa okunsun, okur önce <span class="italik">Mevlânâ</span>’nın sözüne kalbini açmalı; ancak ondan sonra tüm engeller ortadan kalkacaktır.</p>

      <p class="e-soru">Burada şerhlerin üstlendiği görev nedir?</p>

      <p class="e-paragraf">Şerhler açıklama metinleridir, şerh yazarlarına <span class="italik">şârih</span> denir. Şârihler ilk dönemlerden beri şunu söylerler: Biz <span class="italik">Mevlevî</span> geleneğinde iki anneden süt emdik. Mecâzî bir sözdür bu; şunu söylemek isterler; <span class="italik">Mevlevî</span> geleneğinde iki büyük isim vardır: <span class="italik">Mevlânâ</span> ve <span class="italik">Şeyh-i Ekber Muhyiddîn İbn Arabi</span>. <span class="italik">Mevlânâ</span> daha hissî ve zevkîdir; <span class="italik">İbn</span> <span class="italik">Arabî</span> daha doktrinerdir. Şerhler yazılırken bu ikisi esas alınır ve bir bütün olarak kabul edilir.</p>

      <p class="e-1-baslik" id="toc_marker-18">Mevlânâ Öze Nazar Etmeye Çağırıyor</p>

      <p class="e-soru">Mevlânâ denilince aklınıza ilk gelen düşünceleri, hissettiğiniz duyguları ifâde edebilir misiniz?</p>

      <p class="e-paragraf">Her insanın hayatında ışık aldığı şahsiyetler olabilir. Çocukluğunuzdan itibâren gözünüzde büyüttüğünüz bâzı modeller vardır. Büyürken babanızı örnek alırsınız meselâ. Aslında insan büyümeyen bir çocuktur. 50-60 yaşınıza da gelseniz, belki biyolojik olarak şekliniz-şemailiniz değişir; ama model insan, üstün insan arayışı, ihtiyacı her zaman devam eder. Çocukluktaki baba imajı yerine daha sonra <span class="italik">rûhânî</span>, <span class="italik">spiritüel</span> anlamda olgun insan geçer. O mânâda <span class="italik">Mevlânâ</span> ve <span class="italik">Mevlânâ</span> gibi insanları, ben, gerçekten şu iki günlük geçici dünyada hayatın anlamını, rûhunu, felsefesini özümsemiş, anlamış ve böylece yaşamış yüce insanlardan biri olarak görüyorum. Hem kendisi hem mirası hem de mesajı önünde saygı ile eğiliyorum. Onu ve onun gibileri çok seviyorum, sevmek, kendimi bulmak anlamında da olabilir. Kendi iç dünyamda <span class="italik">Mevlânâ</span>’nın düşünceleriyle çok büyük paralellikler görüyorum. Dolayısıyla özel bir muhabbetim var, diyelim. Bundan ötesi de târif edilemez. Bu, bir insana duyduğunuz aşk, sevgi gibi bir şeydir. Sevgi târif edilemez.</p>

      <p class="e-soru">Mevlânâ’nın felsefesi neyi anlatıyor?</p>

      <p class="e-paragraf"><span class="italik">Mevlânâ</span>’nın felsefesi her şeyden evvel İslâm tasavvuf geleneğine dayanır. Bir düşünürü, bir bilgini ve ârifi değerlendirirken onun yetiştiği ortamı bilmemiz gerekir. <span class="italik">Mevlânâ</span> evrensel bir insandır. Evrenselliğini ise ayağını bastığı yerden yâni tasavvuftan almıştır. O bu meseleyi izâhında pergel metaforunu kullanır. O metaforda pergelin bir ayağı sâbittir, yere basar. Öbür ayağıyla da 72 milleti, 72 topluluğu, düşünceyi, dini gezebilir. Ama o bir ayak sâbit değilse bir yere, pergelin her tarafı oynuyorsa o kişi evrensel değildir, olamaz da. O kişi, rüzgâr nereden eserse oraya savrulur durur. <span class="italik">Mevlânâ</span>, rüzgâr nereden eserse oraya savrulup duran bir insan değildir, onun bir sâbitesi vardır, ayaklarını sağlam bastığı bir yer vardır, ordan hareketle gezer her tarafı, bu çok önemli bir noktadır. Onu bu hâle getiren İslâm tasavvufu geleneği içerisinde yetişmiş olmasıdır. Belli bir eğitim izlemiştir, o eğitimin içinden çıkmıştır onun felsefesi. Evrenselliği, bütün yaratılmışlara hoşgörüyle yaklaşması; sâbit olduğu, ayağını bastığı yerdeki derinleşmesi netîcesinde elde ettiği bir noktadır. İslâm dininin bir <span class="italik">bâtın</span>ı (içi), bir <span class="italik">zâhir</span>i (dışı) vardır. Geçmiş dönemlerde <span class="italik">iç</span>i, <span class="italik">dış</span>ından daha önemliyken, <span class="italik">iç</span> zenginliğiyle tüm dünyayı aydınlatırken son zamanlarda bu <span class="italik">iç</span> çalışmaları ihmal edilip İslâm dininin sâdece <span class="italik">normatif</span> yapısı öne çıkarılmıştır, oysaki aysbergin sâdece görünen yüzü değil, altta yatan çok derin bir yüzü vardır; ama nedense o unutuluyor. Dolayısıyla <span class="italik">Mevlânâ</span> gibi, ki <span class="italik">Mevlânâ</span> tek bir örnek değil, <span class="italik">Muhyiddîn İbn Arabî</span>, <span class="italik">Yûnus Emre</span> vd. Doğu’dan, Batı’dan, Kuzey’den, Güney’den yüzlerce bilgin ve ârifin bu mânâda evrensellik noktasını yakaladığını görürüz.</p>

      <p class="e-2-baslik">Esas Olan Özdeki Birliktir</p>

      <p class="e-paragraf">Mevlânâ’nın üzerinde durduğu hususlar insanın nereden geldiği, nerede bulunduğu ve nereye gitmekte olduğuna dâir olan, en temelde varoluşa ilişkin sorulardır. Bu soruları soran insan ister Kuzeyli, ister Güneyli, ister Türk, ister Fars, ister İngiliz olsun, insanlığın ortak sorularıdır bu sorular. Bütün insanlık aynı kaderi yaşıyor; doğuyor, büyüyor ve ölüyor. Yâni bu evrensel bir kader. Müslüman olsun olmasın, herkesin ortak belli başlı özellikleri var. İnsanlar ayırıcı özelliklere takılıp kalıyor, sıfatlarla düşünüyor. Dolayısıyla artık insanların kimisi sarışın, kimisi esmer, kimisi Çinli, kimisi Maçinli oluyor... Bütün bunların hepsi <span class="italik">Mevlânâ</span>’ya göre ârızî, yâni dışsal ve geçici özellikler, aslolan özellikler değil. Son genetik bilim de zâten bunu ispatladı. İnsan <span class="italik">DNA</span>’sında bir Çinli ile bir zencinin hiçbir farkı olmadığı, ayrılığın tamamen derideki <span class="italik">pigment</span> yoğunluğundan kaynaklandığı ortaya çıktı artık. Bir ağaçla yüz küsür <span class="italik">genom</span>dan sâdece üç <span class="italik">genom</span>da ayrılıyormuşuz. Yâni varlık alemiyle 96-97 <span class="italik">genom</span>da müştereğiz zâten.</p>

      <p class="e-paragraf"><span class="italik">Vahdet-i vücûd</span> öğretisinde tüm varlık bir bütündür, tek tek varlıkların her biri bir diğerinden etkilenmektedir. Evet, bu sâdece bildiğimiz bir ilişki. Bunun hâricinde pek çok ilişki ağı var. Dolayısıyla ayrıymış gibi duran bütün bu varlığın içinde aslında birlik noktaları var. Önce insanlığın kendi içinde birlik noktası var, hepsi aynı özden geliyor, hepsi Tanrı’nın yarattıkları. Bu yüzden <span class="italik">Mevlânâ</span> gibi insanlar ayrılıklardan yâni en dıştaki ayırıcı özelliklerden başlayıp onların içerisinde ilerleyerek yukarılardaki birleşme noktalarını bulan kimseler. Bu birlik noktasına <span class="italik">tevhîd</span> noktası denir. <span class="italik">Tevhîd</span> noktasını bulduktan sonra da diğer insanlardan farklı bir dil kullanmaya başlıyorlar, tamamen birleştirme esaslı, ayrılıkları vurgulamayan bir dil. Bununla beraber <span class="italik">Mevlânâ</span>, ayrılıkları kaldırma taraftarı da değil, hatta ayrılıkların bu âlemin düzeni için gerekli olduğunu söylüyor. Geceyi gündüz yapmak, gündüzü gece yapmak gibi bir derdi yok onun. Gece gece olmalı, gündüz gündüz olmalı ki, birbirlerini çeksinler. Ona göre dinamizmi sağlamak açısından zıtlığa ihtiyaç vardır. Ancak bu ayrılıkları esas zannedip burada takılıp kalmayı ve bunun üzerine ayrılık felsefesi, siyâset, savaş, kavga üretmeyi ise reddediyor. Esas olan <span class="italik">özdeki birlik</span>tir. Dolayısıyla Mevlânâ <span class="italik">öze</span> nazar etmeye çağırıyor.</p>

      <p class="e-paragraf">Pramidin alt katmanları kantite olarak çoğunluğu temsil eder ama keyiyet olarak azınlığı. Oysa, piramid yukarıya doğru daraldığı zaman keyfiyetin yükseldiğini görüyoruz. <span class="italik">Mevlânâ</span> da o keyfiyeti yüksek azınlığın temsilcisi; onun için ileri geri tenkit edenler olmuştur. Günümüzde de hâlâ <span class="italik">Mevlânâ</span>’yı anlayamayan Müslümanlar vardır. <span class="italik">Mevlânâ</span>’nın felsefesi kişinin kendi özünü bulmasına yöneliktir ve samimidir. İfadeleri yapmacık, ikincil ifâdeler değildir, başkasından naklettiği sözler değildir. Söylediği her bir sözün kendisinde karşılığı vardır; bu, modern zamanlarda kaybettiğimiz bir özelliktir. Modern zamanlarda bütün insanlar maskeler ardında konuşmaktadır; hiç kimseyi “çırılçıplak” göremeyiz, herkes maskelerin, etiketlerin arkasındadır. Dolayısıyla saf, öz, katıksız, samimi, tasannudan uzak, yâni sanat yapmaktan, yapmacıklıktan uzak, makyajsız insanlardır bunlar. Bu açıdan da zâten özü arayan bütün insanlığa hitab ediyor <span class="italik">Mevlânâ</span>. Bugün Japoncaya, İngilizceye ve pek çok dile çevrildi <span class="italik">Mevlânâ</span>. Müslüman bir sûfî olarak <span class="italik">Mevlânâ</span>’nın bu sözleri, yalnızca onun âit olduğu dinin içine yayılmış değil, onun dışına da taşmış vaziyette. Hatta ve hatta şu çok düşündürücüdür; kendi dindarlarından daha fazla, başka dinlerden onu anlayanlar çıkmaktadır.</p>

      <p class="e-2-baslik">Ne Arıyorsan ‘O’sun Sen!</p>

      <p class="e-soru">Onun en çok sevdiğiniz cümlelerini sarf eder misiniz?</p>

      <p class="e-paragraf">Öyle sözleri vardır ki <span class="italik">Mevlânâ</span>’nın, bir sözüyle ciltler dolusu kitaplar yazılabilir. Çünkü bu tür bilgeler prensiplerle uğraşır, detaylarla uğraşmaz, bir söz söyler, o söz üç kelimeden meydana gelir; ama siz ondan on ciltlik bilgi çıkarırsınız. O açıdan muhteşemdir sözleri.</p>

      <p class="e-paragraf">Aklıma gelen bir tanesi: <span class="italik">“Ne arıyorsan ‘o’sun sen.”</span> Bu özellikle modern hayatta ne aradığını, ne olduğunu ve ne olmak istediğini bilmeyen insana çok önemli ipuçları veriyor, yâni insanın varlık sebebi ve hayatının anlamına dâir bir şeyler fısıldıyor. Günümüzde öyle gençler var ki, hiçbir şeyin peşinde değil. Anlamsızlık bu, bir tür <span class="italik">nihilizm</span>.</p>

      <p class="e-paragraf">Bir diğer sözü: <span class="italik">“Bizler birleştirmeye geldik, ayırmaya gelmedik.”</span> Her obje ayrı durabilir; ama bunların hepsi görüntüde ayrı, içte bir bağlantıya sahipler, işte insanoğlu olarak bu dünyaya o iç bağlantıyı bulmaya geldik. Ârifler gerçekten o iç bağlantıyı kuranlardır.</p>

      <p class="e-paragraf">Onda o kadar değerli sözler var ki... Hemen anımsadıklarımdan bir tanesi daha: “<span class="italik">Bizlerin kabrini toprakta aramayın, bizim kabrimiz âşıkların kalbidir.”</span> türbesinin kalp olduğunu söylüyor.</p>

      <p class="e-soru">Biraz da semâ’dan bahseder misiniz? Semâ’, Allah’a varış için yapılan rûhânî bir yolculuk mudur?</p>

      <p class="e-paragraf">Kendi özüne yönelik çalışmalar yapan insanda <span class="italik">ekstaz</span> veya <span class="italik">vecd</span>e gelme gibi hâller baş gösterir. Bu <span class="italik">vecd</span>e gelen insanların üzerinde yapılan araştırmalarda, o insanların birtakım evrensel hâllerde bulundukları gözlenmiştir. Biri, bebeğin anne karnındaki duruş hâli. Genellikle ilâhî aşk içerisinde yanan insanların, bebeğin anne karnındaki katlanma pozisyonu gibi kendilerini katlamaları hâli. Bâzılarında ise evrende dönen her şey gibi bir ânda dönmeye başlama hâli. Sâdece <span class="italik">Mevlevî</span> gelenekte değil, birçok dînî gelenekte de görülür bu. <span class="italik">Mevlânâ</span> bir gün demirciler çarşısından geçerken demirci esnafının demiri döverken çıkarmış olduğu örs sesini dinlerken, o ritim onu vecde getirmiş ve o vecde geliş hâliyle durduğu yerde dönmeye başlamıştır. Bir müddet dönmüş, sonra bırakmıştır; daha sonra buna <span class="italik">semâ’</span> denmiştir.</p>

      <p class="e-paragraf"><span class="italik">Semâ’</span>nın kelime karşılığı işitmektir. İşitmek yâni birdenbire kulağınızın açılması... <span class="italik">Mevlânâ</span>’nın işitmesi başka türlüdür, birdenbire yeryüzü gürültülerini değil, sevgilisinin sesini duyar. Sevgilisinin sesini duyduğu ânda bir insan, heyecanlanmadan, hareketsizce, herhangi bir tepki vermeden durabilir mi? İşte <span class="italik">Mevlânâ</span>’nın <span class="italik">semâ’</span>sı da kendine hâkim olamayıp yerinden fırlamasının tezâhürüdür. Dolayısıyla bu hareket evrensel bir harekettir, bir tür dönüştür; ama çok rûhânî ve spiritüel bir harekettir, gösterişten uzak, çok içten gelen bir harekettir. Kaynaklarda <span class="italik">Mevlânâ</span>’nın hayatında bir-iki kere <span class="italik">semâ’</span> yaptığı, düzenli olarak <span class="italik">semâ’</span> yapmadığı mevcuttur. Çünkü <span class="italik">semâ’</span> her zaman yapılamaz, o hâle gelmedikten sonra <span class="italik">semâ’</span> yapamazsınız. <span class="italik">Semâ’</span> içten gelen bir coşkunluk hâlidir. O coşkunluğa ermediğiniz sürece o <span class="italik">semâ’</span> olmaz. O vecde girmek bir atmosfer ve hâl işidir. Bir tını duyarsınız, bir ses, söz sizi o hâle getirir. Daha sonraki <span class="italik">Mevlevîlik</span> geleneği içerisinde <span class="italik">Mevlânâ</span>’nın bu uygulaması geliştirilmiş ve bir ritüel hâlini almıştır. Bu yüzden zaman zaman da özünden kopma gibi tenkitlerle karşılaşmıştır.</p>

      <p class="e-2-baslik">Semâ’ Bir İbâdettir</p>

      <p class="e-paragraf">İlk dönem <span class="italik">semâ’</span>larında izleyici kabul edilmezken, çok loş bir ışıkta, biri sizi görüyor mu, görmüyor mu, bunlara bakmadan, tamamen gözünüzü kapatarak yapılan samimi bir ritüel iken sema’, sonraları izleyici locaları oluşturulmuştur. Günümüzde ise artık folklorik özelliğe sahip bir âyin hâline gelmiştir. Bu da bir kültürel zenginliktir; ama ilk yapılış tarzı daha spontan, daha naif ve daha farklıdır. Hatta ilk dönemlerde mûsıkî heyetinde üç tane saz (kudüm, rebap, ney) varken, daha sonra bunun sayısı artmış âdetâ bir orkestra hâline gelmiştir. Semâ’, subjektif bir hâldir. Herkes farklı şeyler hissedebilir semâ’ yaparken. Ama son yıllarda işin daha çok görsel tarafı ortaya çıkmıştır. Ücret karşılığında “Siz yemeğinizi yerken ben şurada döneyim.” diyen semâzenler türemiştir. Mevlânâ yılı dolayısıyla bâzı modacılar mankenlerin ortasına iki semâzen atarak Mevlânâ defilesi yapmaya kadar götürmüşlerdir işi. Bunların hepsini yanlış şeyler olarak görüyorum. Çünkü netîcede semâ’ bir ritüel, bir ibâdettir, saygı duymak lâzım. Çok fazla ayağa düşürmemek gerekir.</p>

      <p class="e-soru">Mevlevîliğin din, ahlâk, kültür, sanat, edebiyat ve toplum hayatına tesirlerine dâir kısa bir değerlendirme yapabilir misiniz?</p>

      <p class="e-paragraf"><span class="italik">Mevlânâ</span> öğretisi Osmanlı toplumunda çok yüksek kültürlü insanlar yetiştirmiştir. İstanbul kültürüdür Mevlevîlik. Tabiî ki bu, Mevlevîliğin Anadolu’da olmadığı anlamına gelmez. İlginç bir tespittir, mevlevîhânesi olan şehirler ile mevlevîhânesi olmayan şehirler arasında kalite farkı vardır târihte de. Yâni bir yerde mevlevîhâne açılmışsa orada mûsıkî kulağı olan, mûsıkîden anlayan, estetik duygusu olan, rafine, ince zevke sahip insanlar var demektir. Bâzı yerlerde de mevlevîhane yoktur ve oralarda daha sert yorumlu din anlayışı var olduğu gözlenmiştir. Mevlevîhâne, İstanbul kültürünün dominant bir parçasıdır. Paşasından âlimine kadar her türlü insanın gelip gittiği bir meclistir ve bir tür sanat merkezidir. İlk konservatuarımızdır denilebilir, ilk mûsıkî eğitimi orada yapılmıştır. Mevlevîhâne deyince sâdece dönen insanlar akla gelmesin, orası; hat, cilt, ebru, tesbîh yapımı, sikke yapımı, ney açımı, terzilik gibi çok boyutlu sanatların öğretildiği kültür ve sanat merkezidir. Mevlevîlikte ayrıca mutfak kültürü çok önemlidir. Şeyh olacak kişi aşçı olur sonra baş aşçı... Şeyhin bir alt rütbesi aşçılıktır. Târihte III. Selim gibi Osmanlı pâdişahlarından tutun da birçok bestekâr Mevlevî kültürü ile yetişmiştir. Mevlevîlik, mensuplarına çok zengin bir iç dünyası kazandırmıştır.</p>

      <p class="e-2-baslik">Aşk Aşktır</p>

      <p class="e-soru">İlk başta sorulması gereken soru sona kaldı. Mevlânâ’nın öğretisinde öne çıkan önemli kavramlardan birisi de aşktır. Aşk nedir sizce? Beşerî aşkla ilâhî aşk arasında ne gibi farklar var?</p>

      <p class="e-paragraf">Aşkın mekanizması aynıdır, aşk aşktır. Aşk iki ayrı parçanın birbirine doğru olan çekim kuvvetinin adıdır. Evrensel bir doğa kanunudur, insan icadı değildir. İnsan dünyaya gelmezden evvel, en başında insanın içine yerleştirilmiş bir çekim kanunudur. Aşk, insanı diğer varlıklardan ayıran en temel özelliklerden birisidir. Aşkın sâdece cinsel boyutu olmadığı insan-hayvan ve insan-bitki arasındaki farktan anlaşılır. Hayvanlar âleminde ilişki vardır, ama aşk yoktur. Dolayısıyla burada aşk çok daha kapsayıcı ve çok daha farklı bir husûsiyet arz eder. Bu açıdan bakıldığı zaman beşerî aşk ayrıdır, ilâhî aşk ayrıdır şeklinde bir ayrım söz konusu değildir, aşk aşktır. Onun için ârifler bir insana âşık olmanın da bir yetenek olduğunu söylerler. Bir başkasına âşık olabilen insanda Allah’a da âşık olabilme potansiyeli vardır. Meselâ bâzı insanlar vardır, “Ben hiç kimseye âşık olmadım, ben sâdece Allah’ımı seviyorum.” der. Kulunu sevmeyen Allah’ını da sevemez. <span class="italik">Mevlânâ</span> der ki, aşkın objesi değişir sâdece.</p>

      <p class="e-paragraf"><span class="italik">Leylâ</span>’nın aşkından yanan <span class="italik">Mecnûn</span> her yerde <span class="italik">Leylâ</span>’nın adını zikir ede ede onu ararken bir gün karşısına <span class="italik">Leylâ</span> gerçekten çıktığında -<span class="italik">Leylâ</span>’da o kadar fânî olmuştur ki- “Hayır! Sen <span class="italik">Leylâ</span> değilsin.” diyor. İşte buna <span class="italik">Leylâ</span>’dan <span class="italik">Mevlâ</span>’ya geçiş diyorlar. Ben birisine âşık olduysam, o ilâhî aşka giden yolda ilk adımdır. İlâhî aşkın başlangıcı, önce sevmeyi bilmektir. Allah’ı hiç görmedik ki nasıl sevelim? Dolayısıyla bir bilinenle başlıyoruz önce, bilinen ise karşımızdaki cins. Sende olmayan özellikler onda, onda olmayanlar sende var. O sana karşı meyil duyuyor, sen de ona karşı meyil duyuyorsun ve böylece elinde olmadan bir itim gücü seni arkandan itiyor. O da yaklaşıyor, ikinizde de var bu itim gücü, farkında olmadan yaklaşıyorsunuz. İşte bu itim gücü ilâhî kuvvet. Daha sonra tanışıyor, görüşüyor, ilerliyor aşk ilişkisi, sonra problemler baş göstermeye başlıyor, her aşk hikâyesinde olduğu gibi. Neden? Çünkü o yaratılmış bir varlık dolayısıyla sınırlı, mutlak ve mükemmel değil. Dolayısıyla verilen sözler tutulmuyor, anlaşmazlıklar baş gösteriyor. Evlilikler aşkı öldürüyor. Öldürmesi de gerekiyor. Çünkü vuslat aşka karşıdır, aşk olabilmesi için hâlâ iki parçanın ayrı durması gerek, ayrılık aşkı körükler, ama vuslata erdiğinizde onun adı aşk olmaz, mârifet olur, bilgi düzeyine geçilir. Peki neden, bu şekilde mutlak mânâda kalınsaydı, ben onun Tanrısı olurdum, o da benim Tanrım olurdu, ben ona tapardım o da bana tapardı, böylece o gölgelenirdi. Önce bizi birbirimize doğru çektirdi, ondan sonra hafif noksanlıklarımızı birbirimize gösterdi ve aşkımız zedelendi.</p>

      <p class="e-2-baslik">“Sarhoş Olduğumuzda Henüz Üzüm Yaratılmamıştı”</p>

      <p class="e-paragraf">Önce beşerî aşkta tâlim görür insanoğlu, orada öğreneceği şeylerle ilâhî aşka doğru gider. Sûfîlerin Allah’a varan yolculuğu anlatılırken aşk hikâyeleri sıkça anlatılır. İlk görüş, ilk göz kırpış, karşı tarafın naz yapışı vs... Önce siz onun peşinden koşarsınız, o hemen size kendini açmaz. Biraz tavırlarınız imtihan edilir, gerçekten onun peşinde misiniz diye. Ama siz ısrarla kapısından ayrılmayarak onu ne kadar istediğinizi gösterirsiniz.</p>

      <p class="e-paragraf">Hülâsa sûfîler seyr ü sülûk yâni Allah’a doğru olan yolculuğu yeryüzünde daha çok iki beşerî eylemle sembolize ederler. Biri âşık-mâşûk, diğeri de meyhâne sembolizmidir. Yâni sarhoşluğa doğru giden yolda kişinin sembolizmini kullanırlar. Şarap, kadeh, meyhâne sembolizmi… Meyhâne dergâh demektir. Yâni ilâhî aşk şarabının sunulduğu yerdir meyhâne. Meyhânede sâkî, kadehinize şarap dolduran kişi çok önemlidir. O bâdeyi içtikten sonra, sizin ilk hafif esrimeye girmeniz çok önemlidir. Ardından da kendinizi kaybetmeniz çok önemlidir. Hâlâ kendinizdeyseniz, hâlâ benlik sahibisiniz demektir. O zaman da siz bir türlü ona varamazsınız. Dikkat edin, zil-zurna sarhoş olmuş bir insan hangi toplumsal mevkide olursa olsun neler söylüyor? Aslında o zaman gerçek yüzü ortaya çıkıyor. Kullandığımız etiketleri izole etmede şarap kültürü oldukça önem arz ediyor. Bir de şunu ilave etmeliyim ki, <span class="italik">Mevlânâ</span> bir beytinde <span class="italik">“Sakın ha şarabı herkesin yanında anma oğlum, çünkü ham-ervâh kişinin aklı üzüm suyuna gider.”</span> diyor. Ve bir başka şâirden alıntı yapıyor: <span class="italik">“Biz sarhoş olduğumuzda üzüm daha yaratılmamıştı.”</span> Bu sözü düşünerek şarap sembolizmini anlamak lâzım, aksi takdirde şarapla ne kadar sarhoş olursanız olun, kalıcı bir sarhoşluk değil o. <span class="italik">Mevlânâ</span> şöyle buyuruyor: <span class="italik">“Bunların sarhoşluğu gidiyor, ama bizimki ne yapsak gitmedi.”</span></p>

      <p class="e-1-baslik" id="toc_marker-19">Ressam ile Resim Arasındaki İrtibat Koptu<span class="dipnot-no" style="font-size:0.68em;"><a class="footnote-link" href="#footnote-201-14" id="footnote-201-14-backlink">14</a></span></p>

      <p class="e-soru">Rönesans sonrası ortaya çıkan seküler ideolojilerle birlikte insanoğlunun hayatında materyalist dünya anlayışı önemli bir yer tutmaya başladı. Ancak bununla beraber bugün modern insan mutsuz. Bu mutsuzluğun ortaya çıkmasında mâneviyattan kopuş ne kadar etkilidir?</p>

      <p class="e-paragraf">İnsanın sahip olduğu şeyler değil, insan oluşu ona gerçek, kalıcı mutluluğu verir. Ben kimim? Nereden geldim? Şu an burada ne yapmaktayım? Nereye doğru gitmekteyim? Gelişim neredendi ve sonum nerede olacak? İnsana mutluluğu verecek şeyler işte bu sorulara vereceği cevaplar bütünündedir. Modern hayat, insanoğlunun zihnindeki bu derûnî sorulara cevap ver(e)medi ve onu ihmal etti. Onu yalnızca dışını süsleyen bir organizmaya indirgedi. Ona, <span class="italik">body</span> çalışmaları ile vücudunu güzelleştirmeyi, <span class="italik">anti-aging</span> çalışmaları ile yaşlanmaya karşı durmayı öğütledi. Oysa yaşlanmaya karşı olmak demek âdetâ ölüme karşı olmak demekti. Hâlbuki bilgelik anlayışında 1-7, 7-14, 14-21 yaş araları gibi insan hayatında 7’li devreler bulunmaktaydı. Her dönemin, insanın oluşumunda, tekâmülünde ve mâneviyatının ilerlemesinde önemli payı vardır. 40’lı yaşlarından sonra ise insanın bedenî ve fizikî gerilemesi olarak algılanan <span class="italik">nörofizyolojik</span> damarların tıkanmasıyla birlikte, insanda başka bir değişim ortaya çıkıyor. Beyin damarlarının tıkanması, yâni yaşlılıkla beraber bir olgunluk, bir kemâl ve daha üst derece bilgeliğin açılması şeklinde bir anlayış vardı gelenekte. Fakat bu kaybedildi. Ve yaşlılık bir problem ve kurtulunması gereken bir hastalık olarak gösterildi. İnsanlara bunun eğitimi verilmediği için, yaşlılıktan kaçmalar, ölüm korkusu vb. birçok psikolojik bunalım da beraberinde geldi. Orta Çağ’da psikiyatristler dükkân kapatırken, bugün en fazla iş yapan meslek grubu hâline geldiler. Bu da <span class="italik">Erich Fromm</span>’un tâbir ettiği “olmak” ve “sahip olmak” ayrımını bir kere daha düşünmemize sebebiyet verdi. Demek ki, insanı insan yapan şeyler insanın sahip olduğu şeyler değil, onun oluşunu belirleyen şeylerdir. Bu oluşa cevap verecek olan da düşünceler, akımlar ve felsefelerdir. Modern insan, bu kapıları çalmaya başladı ve bu tür kapılar da, insana gerçek mutluluğu ne kadar verebilir sorusunu karşımıza çıkardı. Bu soruyu cevaplamak için <span class="italik">Mevlânâ</span>, İbn Arabî, <span class="italik">Hoca Ahmet Yesevî</span>, <span class="italik">Hacı Bektâş-ı Velî</span>, Şâh-ı Nakşbend, <span class="italik">Yûnus Emre</span> gibi bizim ârifler ve sûfî bilgeler dediğimiz kâmil insanların temsil etmiş olduğu tasavvufî İslâm’ın söylediği insanın eşref-i mahlûk olduğudur.</p>

      <p class="e-2-baslik">İnsan Köken İtibâriyle İlâhî Bir Varlıktır</p>

      <p class="e-soru">Yâni insan tesadüfen ve boş yere yaratılmış bir varlık değil…</p>

      <p class="e-paragraf">Evet. İnsan, bilinçli ve şuurlu bir program dâhilinde, “meşiyyet-i ilâhiyye”nin bir tezâhürü olarak yaratıldı. Yâni, bir ilâhî isteğin, arzunun ve aşkın netîcesinde insan denen bir varlık zuhûra geldi. Bu varlığın yaratılışı ilâhî olduğu için, ressam ile resmi arasındaki doğrudan irtibatta olduğu gibi; yaratıcısı da yarattığına “kendi rûhumu” üfledim demek sûretiyle, aslında yarattığı ile çok yakın bir irtibatta olduğunu belirtiyor. Dolayısıyla Allah tarafından kendi rûhundan üflenen bir varlık olması ile insan, köken itibarıyla ilâhî bir varlık. İnsan bu ilâhî oluşu, madde âlemine nüzûl edişiyle beraber unuttu. Dolayısıyla insana Allah tarafından kendi rûhundan üflenmiş olması, insanı muazzez ve mükerrem bir hâle getiriyor. Fakat insanın bu madde âleminde, madde ile aşırı hemhâl oluşu, insana o kaynağını unutturuyor. O kaynağından yabancılaşan insan, bu sefer başka arayışlar içerisine giriyor. Oysa aradığı şey çok uzaklarda değil, o kendisine verilmiş ve kendisinde mündemiçtir.</p>

      <p class="e-soru">Peki, insan bu unutuşa nasıl düçâr oldu, bu yola nasıl saptı?</p>

      <p class="e-paragraf">Şeytân diye bir varlık var. Eğer siz, onun yoluna giderseniz, o sizi saptıracaktır. Çünkü vazifesi o. Ona tâbi olur ve hakîkate tâbi olmazsanız <span class="italik">Hz. Mevlânâ</span>’nın deyimi ile karanlıklar yoluna gitmiş olursunuz. <span class="italik">Hz. Mevlânâ</span> “Karanlıklar yoluna gitme! Gel, aydınlıklar yoluna gel!” derken bunu kastediyor. İşte o insana yüklenmiş olan emânet, insanın hazinesi. O cevhere, hazineye sahip olduğu zaman insan, <span class="italik">Hz. Mevlânâ</span>’nın tâbiri ile kölelikten kurtuluyor. Gerçek köle, zincirlerde, kafeslerde olan kişi değildir. Gerçek köle, altına, gümüşe, kadına, mala, mülke, evlâda, hana, hamama vs. tutkun olandır. Ama beden kafesi içerisinde tutsak kalanlar bir türlü, hakîkate eremezler diyor. Yapılması gerekli olan şey, hakîkate ermek için, o prangalardan, kurtulmaktır. Prangalardan ve ağırlıklardan kurtulmak için insanın içindeki o rûhânî ve nûrânî yönüne teveccüh etmesi gerekir ki, rûhânîlik açığa çıksın. İnsandaki, bu cevher örtük vaziyettedir. Özetleyecek olursak bu açıklama insanın gerçek özgürlük alanının nerede olduğunun cevabını da bize veriyor. Bu öğüt; bize bâzı ideolojilerin özgürlük gibi gözükse de aslında gerçek özgürlük olmadığını, gerçek özgürlüğün insanın kendini tanıması ile mümkün olduğunu gösteren çok evrensel, çok kadîm bir bilgelik tarzıdır. Çünkü siz ne olursanız olun, hangi coğrafyada yaşarsanız yaşayın bir gün mutlaka öleceksiniz. Sizin ölümlü oluşunuz, bu dünya hayatında bir kere, kaynağınızı bilerek, tanıyarak ölmenizi sağlıyor.</p>

      <p class="e-soru">Modern ideolojiler, bu dünyada insanı mutlu etmeye yönelik düşünce kalıpları geliştirirken, insanın rûhunu yâni aslını ihmal mi etmekte?</p>

      <p class="e-paragraf">Modern ideolojiler ve modern felsefeler, insana yardımcı olmak ve hayatını kolaylaştırmak üzere hareket etme iddiasında bulunan düşüncelerdir. Aslında bu ideolojilerin insana, mutlu olma imkânını sunmadığını ve bilakis onların perdelerden bir perde olduğunu görmekteyiz. Özgürlük alanı olarak insana yanlış yerler tarif ediliyor. Meselâ, reklâmlardan örnek verecek olursak, “Özgürüm ben!” sloganı kullanılıyor. Neden? “Çünkü marka cep telefonu kullanıyorum.” “Özgürüm ben!” Neden? “Başımı alıp giderim.” Nereye gidiyorsun? Dağın başına giderek de esir olabilirsin. <span class="italik">“Tenin esiri olduğun sürece esirsin.”</span> diyor <span class="italik">Hz. Mevlânâ</span>. Özgür insan kendi kaynağını bulan insandır. <span class="italik">Erich Fromm</span>’un “oluş ve sahip oluş” ayrımı sûfî felsefede de yer alan bir şeydir. Bu hususta İbn Arabî geleneğinde “varlığın sırrına ermek” tâbiri vardır.</p>

      <p class="e-2-baslik">Yeryüzü Cenneti Yok</p>

      <p class="e-soru">Eski insanlar daha mâneviyatçı idiler. Peki bu insanlar mutlu muydu?</p>

      <p class="e-paragraf">Bu sorunuza cevap verebilmek için yeryüzü hayatını iyi tanımlamak gerekir. Yeryüzü hayatında mutlak huzur hiçbir zaman olmadı, hiçbir zaman da olmayacak. Çünkü yeryüzü cenneti diye bir şey yok. Yeryüzünde insanoğlunun mutlu ve huzurlu yaşadığı dönemler olmuştur. Aynı şekilde mutsuz ve huzursuz yaşadığı dönemler de olmuştur. Gâye yeryüzü hayatını âzamî mutlu bir hâle getirebilmektir. İnsanoğlu ölümlüdür. Bundan yüz sene evvel yoktu. Bundan yüz sene sonra yine yok olacak. Başı yok, sonu yok. Eğer sen başında yoksan, sonunda da yoksan, ortasında “Ben varım!” diyemezsin. Bir şeyin ortasına, başına ve sonuna göre hükmedilir. Eğer bir şeyin başı yoksa, sonu da yoksa, o şeyin ortasına var denilemez. İnsana sorarlar, “Sen 100 yıl önce neredeydin, 100 yıl sonra neredesin?” diye. Sen busun. Matematik deyimi ile, sonlu bir sayının sonsuz bir sayıya bölümü sıfırdır. Yâni sen sıfırsın. Ama neye nispetle, mutlak güce nispetle. O zaman sen gel, kendini Mutlak’ta fânî kıl, “Yalnız sen varsın!” de, o zaman sana da varlık verilir.</p>

      <p class="e-soru">Ama bugün bâzı ideolojilerde ve teolojilerde, “Allah var, ben de varım.” anlayışı hâkim…</p>

      <p class="e-paragraf">“Eğer sen, Allah var ama ben de varım.” dersen, işte bu noktada, tasavvuf anlayışına göre <span class="italik">müşrik</span> olursun. Allah’ın yanına başka ilahlar çağırmış oluyorsun ve Allah’ın yanında başka bir varlığa, varlık vermek şirktir. “Eğer insan, ben kendimi nasıl yok sayarım. Baksana benim etim, kemiğim var. Allah var. İnsan da eşya da var.” dersen eğer, bunun adı şirk olur. İbn Arabî, “Benim varlığım yokluğumdadır.” diyor. Eğer ben varsam aslında yok olduğumdandır. Var olan yalnızca O’dur. Onun için sûfîler, “İlla hû” “Yalnız O” diyerek çağırırlar, duâ ve niyâzda bulunurlar. Buna “O’nu isbât” denir. Her şeyi sahibine teslim ettiğin andaki o hâl sana varlık veriyor. Gerçek var olanlar, insân-ı kâmillerdir (nebîler ve velîler). Çünkü onlar varlıklarından geçmişlerdir.</p>

      <p class="e-soru">Sizin sıkça üzerinde durduğunuz tradisyon yâni gelenek tam olarak ne anlama geliyor?</p>

      <p class="e-paragraf">Tradisyon (gelenek), <span class="italik">“Göklere (semâya) bir bak, bir eksiklik bulabilir misin? Bir daha gözünü çevir bak, bir daha gözünü çevir bak. Gözün yorulmuş olarak geri dönecek.”</span> âyetinin bir tezâhürüdür. Kozmik sistem, mükemmel bir şekilde formatlanmış ve işlemektedir. “Yedi kat semâ, yeryüzü ve gökyüzünün” görevlileri çalışmakta, eksiksiz olarak hiyerarşik yapı işlemektedir. Kozmik sistemde Güneş ve Ay’ın görevini yerine getirmede bir ihmal gördün mü? İşte ilâhî işleyişin bir yapısı, bir geleneği var. Buna uygun insan hayatı, ilâhî insan hayatıdır. Buna ters oluşlar ise sistem içerisinde cızırtı yapar ve insanı rahatsız eder. Özellikle <span class="italik">Rönesans</span> sonrası, insanın metafizik ile mâverâ olan referans noktaları koparıldığı için modern insan yalnızlığa itildi. <span class="italik">Rönesans</span> sonrası aslında insanı özgürleştireceği iddiası ile ortaya çıkan felsefeler (<span class="italik">aydınlanma felsefesi</span>) kadîm felsefelerin terminolojisini çalmıştır. Gelenekçilerin önde gelenlerinden <span class="italik">René Guénon</span> bunu şöyle anlatır: “<span class="italik">Rönesans</span> sonrası felsefeler, kadîm felsefelerin terminolojisini çalarak, tepetaklak kullanma sanatıdır.” Kadîm simya ilmi, kimya ilmine dönmüştür. Kadîm ilâhî matematik ilmi, kadîm ilâhî aritmetik ilmi modern kapitalizmin babası hâline gelmiştir. Kadîm maji ilmi (evrenin sırlarını araştıran ilim) modern fizik ilmi hâline gelmiştir.</p>

      <p class="e-2-baslik">İnsan Dînî Bir Varlıktır</p>

      <p class="e-soru">Modern anlamdaki aydınlanma ile tam olarak neyi kastediyorsunuz?</p>

      <p class="e-paragraf"><span class="italik">Aydınlanma</span> var olan hikmet geleneğinin ters yüz edilmesidir. Bu anlamda aslında bütün seküler ideolojiler, <span class="italik">“kontra religious”</span> dediğimiz, din karşıtı olan bütün ideolojiler, dînî terminolojiyi kullanır. Bu önemlidir. <span class="italik">Sekülerizm</span>in de kutsal kitabı, haccı, kurbanı, mâbedi ve ritüelleri vardır. Dolayısıyla insan zâten <span class="italik">“homo-religious”</span>tur. Dînî bir varlıktır. Bu nedenle de dünya hayatında her şey dinleştirilmiştir. Din karşıtı oluş bile dinleştirilmiştir. Bir müzik konseri ve pop starı dinleştirilir. “Senin için ölürüm.” demek, <span class="italik">fenâ fi’ş-şeyh</span> demektir. Futbol maçına giderken şapka takma, davul götürme bütün bunlar <span class="italik">zikir</span> anlamına gelir. Maça gidenler üzerinde bir anket yapılmış, çoğu maçın kaç kaç olduğunu bilememiş. Çünkü asıl amaç oradaki coşkudur. İşte bunların hepsi evrenseldir ve aslî oluş gerçekleşmezse ortadan kalkmaz, kulvar değiştirir ve devam eder. Bugün insanın <span class="italik">zikir</span> ihtiyacını karşılayan yerler vardır.</p>

      <p class="e-soru">O zaman “modern insan” dinden kopmuş sayılmıyor aslında…</p>

      <p class="e-paragraf">Kesinlikle! Bugün <span class="italik">Che Guevara</span>, kültleştirilmiştir ve bir velîdir. Latin Amerika’da bir <span class="italik">Che</span> kilisesi vardır ve azîz ilan edilmiştir. Bu insanın tabiî ihtiyacıdır. Biz türbeye karşıyız diyenler türbe kurarlar. Bunu peşinen kabul etmek gerekir ki, insan her şeyi dinleştirir. Dinsizlik olamaz ama doğru dini seçmek gerekir. Çünkü doğru din, seni kaynağınla tanıştırır ve seni yanlış yerlere düşmekten korur. Bugün din karşıtlığı ideolojisi bile dinleştirilmiştir. Diğer <span class="italik">seküler</span> ideolojiler de din gibi çalışır. Bu çok tabiî bir süreçtir.</p>

      <p class="e-2-baslik">Olup Bitenler Bir Ezoterizm Savaşıdır</p>

      <p class="e-soru">Bugün dünya genelinde yeni ezoterik tarîkatlar ortaya çıkıyor, Hindistan mistisizmi modern insan tarafından rûhun rahatlatılması için kullanılıyor. Bütün bunlar bir arayışın eseri mi?</p>

      <p class="e-paragraf">Dünyada olup bitenler aslında, bir <span class="italik">ezoterizm</span> savaşıdır. Düşmanınızı özellikle ezoterizmden uzaklaştırmak sûretiyle mâneviyatsızlaştırırsınız. Bu bir projenin devamıdır. Bir ülkeye silah, bomba ile saldırmak çok ilkel bir yöntemdir ve kültürel tahribat çok daha önemlidir. Bu açıdan düşmanı olduğunuz din, ideoloji ve fikir grubunu aslında dininde derinleşmekten mâni hâle getirdiğiniz zaman, o dinin bir tür satıhta kalmasının yolunu açmış olursunuz. Satıhta kalan din de sizin için yararlanılacak bir din hâline gelir. Satıhta kalan dindarlar sana hakaret bile etseler aslında senin işini görürler. Bugün dünyada bâzı radikal İslâmcı hareketler bağırırlar, çağırırlar, sloganlar atarlar ama sonuç itibarıyla, nereye hizmet ettiklerini iyi araştırmak gerekir. Binâenaleyh bu bir planın parçasıdır. Özellikle ülkemiz üzerinde çokça oynanmıştır. Ülkemiz üzerinde oynanan en önemli projelerden birisi, İslâm dinini, mâneviyatından koparmak sûretiyle mantıksal bir düzeye indirgeyerek donuk, soğuk, mekanik bir hâle getirmektir. Bugün “İslâmcı”yım diyen birçok insanın İslâm’ın temel ritüellerini bile yapmadığına şâhidizdir. İslâm mâneviyatından bîhaber kişilerin politik anlamda bağırıp çağırdıklarını görmekteyiz. Oysa gerçek dindarlık o dini yaşamakla mümkündür. Bizi bu hâle getirenlere baktığımız zaman onların aslında, kendi dinlerini çok iyi yaşadıklarını, tarîkatlarına bağlı olduklarını görmekteyiz. Bugün Yunanistan, Fransa, ABD gibi birçok ülkede bu tarîkatları görmek mümkündür.</p>

      <p class="e-soru">Bu tarîkatlar, Türkiye’de de var. Ve önemli ayrıcalıklara sahip olduklarını görüyoruz…</p>

      <p class="e-paragraf">Ben özgürlükçü bir insanım. Malların pazarda özgür ortamlarda satılması gerektiğine inanıyorum. Ben malımın çok kıymetli olduğuna kâniyim. “Bâzı akımlar kapatılsın.” diyenlerden değilim. Ben sâdece eşitlik istiyorum. Pazarda ben de malımı özgür bir şekilde satmak istiyorum. Bana bu imkân verilsin ve başkaları da satsın. Gelenekte böyle idi. Hodri meydan! Aslında, Osmanlı’da misyonerlik yasak değildi. -Siyâsî ve politik girişimler yaparlarsa ayrı tabiî.- Ancak devşirebildikleri insan sayısı <span class="italik">Tevfik Fikret</span>’in oğlu ile sınırlı.</p>

      <p class="e-soru">Neden böyle idi?</p>

      <p class="e-paragraf">Çünkü, o dönemde, şeyhleri ve âlimleri ile güçlü bir İslâmî düşünce geleneği vardı. Benim düşünce geleneğim o kadar sağlam ki, ben bütün herkese, “Hodri meydan!” diyorum. Bâzıları rahat hareket edebilmek için, bâzı düşüncelerin önüne set çektiler, onlar kendini izhar edemez hâle gelince de oluşan boşluğu değerlendirmek üzere, kefen soyucular geldiler. Kaçınılmaz bir yasadır bu. Evrende boşluk yoktur ve bütün boşluklar ânında doldurulur.</p>

      <p class="e-soru">Anlattıklarınızdan hareketle ideal insanı, hem rûh hem de beden birliğini sağlamış bir insan olarak tanımlayabilir miyiz?</p>

      <p class="e-paragraf">Elbette. İslâm mâneviyatı rûh ve beden dengesini çok iyi kurduğu için dünyadaki diğer, mâneviyat akımlarından farklılık arz eder. Bâzı dinler aşırı maddiyata meylederken bâzıları da aşırı spiritüalizme meyletmişlerdir. Hakîkat-i Muhammediye’yi izleyenler ise farklıdır. İşte burada <span class="italik">“ümmete’n vasata”</span>nın (orta oluş) tasavvufî sırrı ortaya çıkıyor ki, bu kavram maddeyi mânâ ile beraber alabilme anlamına gelir. Bu nokta çok önemlidir. Bizim âriflerimiz, hiçbir zaman dağın başında yaşayan ârifler olmamışlardır. Bu ârifleri siz, at sırtında Viyana kapılarında pâdişah olarak görebilirsiniz. Târihte, velî olarak tanımlanmış sultanlar gelmiştir. Bir velîyi, askerî sınıftan biri olarak ya da medreseden, <span class="italik">ilmiyye</span> sınıfından birisi olarak görebilirsiniz. Dolayısıyla bizim velîlerimiz, dağın başında toplumdan uzak bir yerde değil, toplumun içinde olan bir anlayışa sahiptir. Bu da bize madde ve mânânın nasıl dengelendiğini gösteriyor. Zâten İslâm mâneviyatını diğer mâneviyatlardan ayıran en önemli özellik budur. Bugün Budizm’in ya da Hinduizm’in madde ile ilgili ciddi sıkıntıları vardır. Yine başka dinlerin özellikle Mûsevîliğin mânâ ile birtakım sıkıntıları vardır. Bu nedenle İslâm dini mîracı, <span class="italik">rûh mea’l-cesed</span> yapan bir mâneviyattır.</p>

      <p class="e-1-baslik" id="toc_marker-20">Gelenek Aslî Olandır, Dejenere Olmayandır</p>

      <p class="e-soru">Gelenekçi ekolden ve önerilerinden bahsedebilir misiniz?</p>

      <p class="e-paragraf"><span class="italik">“Tradisyonel</span>” yâni gelenekçi ekolün kurucu düşünürleri arasında, <span class="italik">René Guénon</span>, <span class="italik">Frithjof Schuon</span>, <span class="italik">Titus Burckhardt</span> gibi isimleri sayabiliriz. Ancak bunlar düşünce ekolü kuruyoruz diye bir araya gelen bir grup değildir. Hepsinin ayrı bir düşünce tarzı vardır. Araştırmacılar bu düşünüş tarzını benimseyen düşünürleri <span class="italik">tradisyonalist</span>ler olarak adlandırmışlardır. Tradisyonalist kavramı Türkçeye “gelenekçiler” diye tercüme edilmektedir. Fakat Türkçemizde gelenek daha çok sosyolojik çağrışımları olan bir kavram. Yâni örf, âdet, anadan babadan duyulan şey anlamına geliyor. Bu noktayı da gözden kaçırmamak ve söz konusu kelimeyi karıştırmamak gerekir.</p>

      <p class="e-soru">Şu hâlde tradisyon kelimesinden kastedilen mânâyı izah edebilir misiniz?</p>

      <p class="e-paragraf">Gelenekçiler diyorlar ki: “Şüphesiz dinler değişir, fakat hakîkat değişmez.” Demek ki ortada sürekli değişmeye açık olan bir arazlar âlemi var. Sâbite kabul etmeyen bu âleme, felsefede fenomenler (görüngüler) âlemi deniliyor. Görüntüler sürekli değişir. Sürekli değişen bir şeyde de hakîkatin olması mümkün değildir. Çünkü hakîkat, değişim geçiren bir süreç sonucunda elde edilen bir gerçeklik değildir. Hakîkat vardır, vaz’ edilmiştir. Şimdi bu açıdan meseleyi ele aldığımızda aslında gelenekçi düşünürler felsefede, cevher ve araz, öz ve kabuk gibi başlıklar altında değerlendirilen olguları dinler târihi alanına tatbik etmişlerdir sâdece. Gelenekselci ekolün en önemli argümanı, biz yeni bir şey bulduk yeni bir şey icat ettik demek değildir.</p>

      <p class="e-paragraf">Bu duruma dinler târihinden baktığımız zaman düşünürlerin her şeyin bir değişen yönünü bir de değişmeyen özünü ele aldıklarını fark ederiz. Bu hâl bütün yaratılmışların üzerine Allah’ın vurmuş olduğu bir mühürdür. Her şey fânîdir, o zaman dinler de fânîdir ve yeryüzünde ne meydana geliyorsa bu oluş ve bozuluş yasasına tâbidir. Bu yasayı dinlerde incelediğimizde karşımıza <span class="italik">“Allah katında tek bir din vardır o da İslâm”</span> kelâmı çıkıyor. Fakat bu İslâm bizim târihsel anlamda kastettiğimiz İslâm değil. Daha geniş anlamıyla bir dindir. Gelenekçiler buna <span class="italik">“religio perennis”</span> adını veriyorlar. Bu kavram özdeki değişmeyen dini işâret eder. Bu din Âdem’de de, Îsâ’da da, Mûsâ’da da Hâtemü’l-Enbiyâ Hz. Muhammed Mustafâ Efendimiz’de de aynı dindir. Devam eden tek bir din vardır; fakat biliyoruz ki her peygambere indirilen din farklıdır. Hem bütün peygamberlere gönderilen dinin aynı olduğunu söylüyoruz hem de dinlerde farklılık vardır diyoruz. Hz. Îsâ zamanında yapılan ibâdet formları farklıdır, Hz. Mûsâ zamanında yapılan ibâdet formları farklıdır. Buradan Allah’a ibâdet gâyesinin değişmeyen öz olduğunu, değişenin sâdece şekil olduğunu anlıyoruz. Hakîkat gördüklerimizin ötesinde, verâsında bir yerdedir.</p>

      <p class="e-soru">“Biz gerçekler dünyasındayız, hakîkat ise daha derinde olan şey” ifâdesinden yola çıkarak tasavvufun gâyesinin insanı o boyuta taşımak olduğunu söyleyebilir miyiz?</p>

      <p class="e-paragraf">Evet. Aslında herkes o boyuttan geldiği, kendi içinde hakîkati taşıdığı ve hakîkatten buraya düştüğü için hakîkati elde etme potansiyeline sahiptir. İnsan onu uygular ya da uygulamaz. Birilerinin ona göstermesi gerekir. Yolu, yolculuğu doğru tâyin edebilirse herkes, hakîkate ulaşabilir. Ama yolu, yolculuğu târif eden rehber yoksa kimse nereye gideceğini bilemez.</p>

      <p class="e-2-baslik">Müslüman’ın Bir İsmi de Muvahhiddir</p>

      <p class="e-soru">Gelenekçilerin “dinlerin aşkın birliği” şeklinde formüle ettikleri şeyi sizin sözünü ettiğiniz hakîkat kavramı ile irtibatlandırarak mı anlamak gerekiyor?</p>

      <p class="e-paragraf">Bu düşünürler <span class="italik">“transandantal unity of religion”</span> diyorlar. Dinler aşkınlıkta, müteal alanda birdirler. Az evvel, <span class="italik">“Allah katında din İslâm’dır”</span> ifâdesini kullandık. Bu söz bize, diğer dinleri kabul edemeyeceğimizi belirtir. Yâni dinin aslı birdir, buna “<span class="italik">religio perennis”</span> denmektedir. Allah katında din birdi ama bu dinin aşağı âlemdeki tezâhürleri farklıdır. Birisinde Hıristiyan, birisinde İslâm formuna girer. İste bu düşünürler, aslında dinlerin aşkın âlemde birliğini ifâde ederler... Ve siz o aşkınlığı, o müteal olanı, o yüce olanı yakalayabilirseniz, her dinin içindeki o birliği görebilirsiniz. Böylece vahdet ehli, tevhîd ehli olursunuz. Dikkat ediniz Müslüman’ın bir ismi de muvahhiddir. Muvahhid, birleyen, birleştiren mânâlarına gelir. Muvahhidin Allah’ın birliğini söylediği gibi, hakîkatin de bir olduğunu söylemesi gerekir. Dolayısıyla sıradan insanlar belki ayrımlara dikkat ederler ve her şeyi parçalamakla meşguldürler: Sen-ben, biz-onlar, şunlar-bunlar mantığı ile hareket ederler, ama hakîkat ehli böyle değildir.</p>

      <p class="e-paragraf">Gelenekçi düşünürlere göre bir kişi, izlediği dininde (gelenekte) derinleşirse, kabuğunda kalmadan o dinin şerîat makâmından içeriye nüfuz ederek tarîkatına girerse dinin mârifetine erer. Dinin aslında diğer dinlerle bir olduğunu fark eder ve tevhîdde sabit kalır. Gelenekçiler, dini ve bu yöntemleri izlemek sûretiyle bir dinin derinine nüfuz edildiğinde o dinin mârifetine erişilebileceğini, o dinin aslında diğer dinlerle bir olduğunu fark edip tevhîd etmeye başlanılacağını belirtirler. Bu nedenle her din mensubunun, kendi dininde (geleneğinde) derinleşmesi sonucunda ayrılıkların ve kavgaların en aza ineceğini söylerler. Bu bize bâzan ters gelebilir. Bu yorumlardan gelenekçilerin dinleri birleştirmeye çalıştıklarını çıkaramayız. Aslında onlar dinleri sadece hakîkat planında birleştirmeye çalışıyorlar.</p>

      <p class="e-2-baslik">Sahih Bir Tradisyonun İzlenmesi Şarttır</p>

      <p class="e-soru">Bu konuda gelenekçi düşünürlerin izlediği metot nasıldır, biraz daha açar mısınız?</p>

      <p class="e-paragraf"><span class="italik">René Guénon</span>, <span class="italik">Frithjof Schuon</span> gibi gelenekçi düşünürlere göre, otantik kalabilmiş, bozulmamış sahih bir <span class="italik">tradisyon</span>un izlenmesi şarttır. Bu programda şerîat da olmalıdır tarîkat da olmalıdır. Bunlar bizi mârifet noktasına getirip, hakîkate ulaştırmalıdır. Gelenekçi düşünürlerin pek çoğunun otobiyografilerine baktığımızda sahih bir tradisyonu bulmak amacıyla Hinduizm’e gittiklerini, Budizm’i araştırdıklarını görürüz. <span class="italik">René Guénon</span>’un hayatı bize, tam bir hikmet açlığı içinde olan bir insanın muhteşem arayışını gösterir. Tâbir câizse İmam Gazzâlî’nin “e<span class="italik">l-Munkizu Mine’d-dalal”</span>da yaptığı gibi. <span class="italik">İmam Gazzâlî</span>’nin düşünce akımları için yaptığı şeyi, <span class="italik">René Guénon</span> dinler içinde yapmıştır. Sonunda ulaşılan en sahih nokta <span class="italik">tradisyon</span>dur.</p>

      <p class="e-soru">Neden tradisyon en sahih noktadır?</p>

      <p class="e-paragraf">Daha önce de belirttiğimiz gibi <span class="italik">tradisyon</span>daki anlayışta, şerîat ve tarîkat insanı mârifete oradan da hakîkate ulaştırır.</p>

      <p class="e-soru">Müslüman olmakla hakîkate ulaşmak arasındaki ilişki nasıldır?</p>

      <p class="e-paragraf">Her dinde olduğu gibi Müslümanlığın içerisinde de insanı hakîkate götüremeyecek değişik versiyonlar vardır. Müslüman olmakla iş bitmiyor. Müslümanlığın gâyesi şerîat değil, Müslümanlığın hakîkatine ermektir. Gâye sâdece Müslüman şerîatı değildir.</p>

      <p class="e-soru">O zaman şu geliyor aklımıza, bu insanların bizim bildiğimiz bir şeyi söylemeleri aslında kendi geleneklerindeki, kültürlerindeki insanlara bir şeyler anlattıklarını gösteriyor...</p>

      <p class="e-paragraf">Kesinlikle. Bir keresinde <span class="italik">Martin Lings</span>’i -Allah rahmet eylesin- Londra’da evinde ziyaret ettiğimde, bana dedi ki: Mahmud Bey siz bâzı meselelere “<span class="italik">Middle Eastern Muslim”</span> olarak yaklaşıyorsunuz, saygı duyuyorum. Fakat şunu da unutmayın ki, ben bir Müslüman’ım fakat Orta Doğulu değilim. Ben bir İngiliz’im. Ve <span class="italik">“We are more Quranic Muslim”</span> yâni burada demek isteniyor ki; biz daha çok Kur’ânî Müslüman’ız ve Kur’ânî Müslüman olmak zorundayız, bizim târihsel tecrübemiz yok. Ancak bununla beraber sizin geçirdiğiniz târihsel tecrübeye de saygı duyuyorum. Yâni târihsel tecrübe sahibi olmanız size bir katkı sağlamıştır, ama beraberinde bâzı eksiklikler de getirmiş olabilir. Sizin hakîkat sandığınız bâzı şeyler, târihiniz içerisinde konan bâzı eklemelerden ibâret olabilir. Oysaki biz, daha pür, daha Kur’ânî Müslüman’ız. Kanaatimce bu nokta çok enteresandır.</p>

      <p class="e-soru">O hâlde tradisyonel ekolü doğduğu çerçevede mi değerlendireceğiz?</p>

      <p class="e-paragraf">Dediğiniz çok doğrudur. Tradisyonel ekolün her şeyden evvel Batı konteksti içerisinde değerlendirilmesi gerekir. Çünkü bu insanlar Batı kültüründe yaşamışlardır.</p>

      <p class="e-soru">Neden “religion” kelimesi yerine “tradisyon” tercih ediliyor?</p>

      <p class="e-paragraf">Batı’da <span class="italik">“religion”</span> kelimesi içi boşaltılmış bir kelimedir. <span class="italik">Religion</span> denildiğinde birtakım ritüellerden ibâret olan ya da bir papaz gördüğünüz zaman biraz para verip günahlarınızı bağışlatan bir sistem akla gelir. <span class="italik">Religion</span> Batı toplumunda itici bir şey olmuş ve sahihliğini kaybetmiştir. Bu bağlamda gelenekçiler <span class="italik">tradisyon</span> diye bir kelimenin kullanılmasının daha doğru olacağını düşünmüşlerdir. Çünkü <span class="italik">“traditare”</span> bir şeyi bir şeye bağlamak, bir şeyi nakletmek demektir yâni burada devam eden bir silsile varlığı söz konusudur. Bu mânâda bizim böyle bir tecrübemiz olmadığından <span class="italik">tradisyon</span> kelimesini İslâm ülkelerinin diline çevirmek ciddi bir problemdir bugün.</p>

      <p class="e-2-baslik">Peygamberler Birer Logostur</p>

      <p class="e-soru">Tradisyonel ekolü diğer ekollerden ayıran fark nedir?</p>

      <p class="e-paragraf">Tradisyonel ekolü diğerlerinden ayıran en önemli nokta, hikmetin kaynağının nebevî olduğunu söylemeleridir. Bunlara göre peygamberler birer “<span class="italik">logos”</span>tur. “<span class="italik">Logos”</span> hakîkatin kendisinden geçtiği bir prizmadır. Bu prizma, “geleneği” diğer felsefî ekollerden ayırır. Diğer ekollerde hakîkate ulaşmak için bir peygamberi izlemek zorunda değilsiniz. Ama gelenekçi ekolde hakîkat bir peygamberin <span class="italik">“logos”</span>una tâbî olmak sûretiyle elde edilir. Bu nedenle salavâtlar çok önem arz eder.</p>

      <p class="e-soru">Aslında gelenekçi ekolün din tanımı hâl-i hazırda bizim klasik anlamda öğrendiğimiz din tanımıyla örtüşüyor.</p>

      <p class="e-paragraf">Elbette. Gelenekçi ekol demek, zâten adı üstünde, gelenekçi ekoldür. Bu nedenle anti-modernisttirler. Modern düşüncelere, modern felsefeye ve modern hayata biraz karşıdırlar. <span class="italik">Mark J. Sedgwick’</span>in <span class="italik">“Against the modern world” (Modern Dünyaya Karşı)</span> adındaki kitabı, <span class="italik">René Guénon</span>’un “<span class="italik">Modern Dünyanın Bunalımı”</span> adlı kitabı, aynı zamanda <span class="italik">Julius Evola</span> isimli gelenekçi İtalyan yazarın “<span class="italik">Modern Dünyaya Başkaldırı”</span> adlı kitabı bu karşıtlığı konu edinen çalışmalardır.</p>

      <p class="e-soru">René Guénon gelenek yoluyla aşkın bir dini anlatmaya çalışıyor ama anlattığı dünyada din kavramına artık yer yok. Sizce bu durum Batı’da bir handikapa neden olmuyor mu?</p>

      <p class="e-paragraf"><span class="italik">René Guénon</span> bu handikapı “dinin hakîkati”ni anlatarak gideriyor.</p>

      <p class="e-soru">Evet, dinin hakîkatinden bahsediyor ama ben pratik anlamda diyorum. Simdi siz Avrupalı bir insana dinden bahsettiğiniz zaman, modası geçmiş bir şeyden bahsettiğinizi düşünüyor, kendi aklının olduğunu ileri sürerek buna inanamayacağını belirtiyor.</p>

      <p class="e-paragraf">İlk önce din kavramını nasıl anladığımıza bakmamız gerekir. Din kelimesinin, Türkçe veya Arapça karşılığı olan “<span class="italik">ed-din”</span> kelimesinin semantik tedâileri ile İsveç’in arka sokaklarında dolaşan bir insanın <span class="italik">religion</span> kelimesinden anladığı semantik karşılık birbirinden hiç şüphesiz çok farklıdır. Dolayısıyla bir Batılı’ya <span class="italik">religionın itici gelmesi çok normaldir. Ateizm gibi anlaşılan bu tutum aslında ateizm değildir. O religionı ben de reddediyorum, Guénon</span> da reddediyor, Allah da reddediyor. Din kelimesini Batı dilinde daha iyi ifâde etmek için “tradisyon” kelimesini tercih ettiklerini söylemiştik. Bu karşılık Doğu’da tam mânâsıyla uygun olmayabilir. Çünkü din kavramı Batı toplumunda olduğu kadar bizde yozlaştırılmamıştır. Birebir tercüme ederek anlamaya çalıştığımızda yanlış yorumlar çıkıyor; bu nedenle, iki kültürü de iyi değerlendirmek gerekir. Bu değerlendirmeyi en iyi biçimde aktarabilmeyi, ancak her iki dünyayı, her iki toplumu tanıyan insanlar yapar. Bu nedenle tradisyonel düşünceyi Türkiye’de dindar Müslümanların anlaması biraz zor. Ve tradisyonel düşünceyi Türkçede en iyi anlayanlar daha çok sekülerizm tecrübesini bizzat yaşamış kişilerdir. Bizim Müslümanlara ise bu biraz fantezi geliyor, belki onlar için gerek bile yoktur.</p>

      <p class="e-2-baslik">Bizim Toplumumuzda Tradisyonun Karşılığı Tasavvuftur</p>

      <p class="e-soru">Avrupa’daki insanlar modernite süreci içerisinde zâten dini çözdüler. Benim zihnimdeki din kavramıyla onların zihnindeki din kavramı çok farklı şeyleri içeriyor. Dolayısıyla René Guénon bu kavram üzerinden gitmeyip gelenek kavramını kullanarak aslında kendi toplumu için isabetli bir karar almış oluyor. Ama bizim toplumumuz için bu kavramsallaştırma bir şey ifâde etmiyor.</p>

      <p class="e-paragraf">Evet. Meselâ ben kendi toplumumuz içerisinde <span class="italik">tasavvuf</span> kelimesinin <span class="italik">tradisyon</span> kelimesini karşıladığı kanaatindeyim. Dolayısıyla <span class="italik">tradisyon</span>u tercüme etmiyorum, <span class="italik">tasavvuf</span> diyorum. Batı’daki <span class="italik">religion</span> bizim şerîatımıza karşılık geliyor. Gelenekçi ekolün düşünürleri daha çok Batılılara yönelik yazıyorlar. Ama şu da bir gerçek ki, geleneksel değer yargılarından modernliğe geçmeye zorlandığımız için, başta ülkemiz olmak üzere biz de artık çok geleneksel bir toplum değiliz. Batı entelijansiyasının bundan yirmi-otuz sene belki daha da evvel geçtiği yerlerden biz daha yeni yeni geçiyoruz. Aslında <span class="italik">Guénon</span>’un söylediği bâzı şeyler, bizde de karşılığını yavaş yavaş buluyor; çok da karşılıksız değil. İsimlendirme de problemler var.</p>

      <p class="e-soru">Söz konusu isimlendirmenin dışında kalan diğer problemler nelerdir?</p>

      <p class="e-paragraf"><span class="italik">Guénon</span>’un ifâdesine göre 1920’li yıllarda, Batı toplumlarında, Uzak Doğu mistisizmine olan rağbetten dolayı, birçok filozof ve düşünür bâzı şeyleri ifâde ederken Hindu dinine âit terminolojiyi kullanmışlardır. Binâenaleyh Hindu terimleri ile din felsefesi yapmak daha yaygın ve daha anlaşılır olduğundan dolayı, <span class="italik">Guénon</span> dinle ilgili bir hakîkati anlatırken İslâmî terminolojiyi kullanmak yerine Hinduizmi tercih etmiştir. Yâni “<span class="italik">eş-Şerîa ve’t-Tarîka ve’l-hakîka ve’l-ma’rife”</span> gibi kavramlar o zamanlar henüz İngilizceye ve Fransızcaya girmemiştir. Ama bâzı <span class="italik">Sanskritçe</span> kelime ve kavramlar girmiştir. <span class="italik">Guénon</span> bu kavramları kullandığında kimi Müslümanlar “Bu anlatılanların İslâm ile alakası yoktur. <span class="italik">Şiva</span> diyor, <span class="italik">maya</span> diyor tamamen Hinduizmi anlatıyor. Anlatılanların neresinde İslâm’ı göreceğiz?” şeklinde yorumlar yapmışlardı. Kavramsal olarak bakıldığı zaman kendi içinde bir haklılık payı olabilir. Ama <span class="italik">Guénon</span>’un anlattığı şeyin içeriğine bakıldığında <span class="italik">şivayı kaldırıp el-Kahhâr</span> ismini yerleştirince, içeriği daha rahat anlayabiliriz. Kavramlar arasında bu tarz bir yer değiştirmeyi kolaylıkla yapabilirsiniz.</p>

      <p class="e-soru">Gelenekçi düşünürlerin yaşam tarzlarını da bu etkilerin içinde sayabilir miyiz?</p>

      <p class="e-paragraf">Netîcede <span class="italik">René Guénon</span> da Batılı bir Müslüman’dır, her ne kadar Fransa’yı bir daha geri dönmemek üzere terk etmiş, Mısır tâbiyetine geçmiş olsa da... <span class="italik">Guénon</span> radikal bir karar alıp Batı’ya bir daha hiç dönmemiş, Batı değerler sistemine karşı çıkmış ve bunu kendi hayatında tatbik etmiştir. Kâhire’nin münzevî bir köşesinde, sıradan bir Mısırlı gibi yaşamış ve öylece vefat etmiştir. Mezarı da Kâhire’dedir. <span class="italik">Şeyh Abdulvâhid Yahyâ</span> adını almıştır.</p>

      <p class="e-paragraf">Ancak <span class="italik">Schuon köken itibarıyla aktif bir insan ve çok önemli bir şâir ve ressamdır. Binâenaleyh sanatsal karaktere sahip birisidir. Bu karakter onun gelenekselcilik anlayışını da etkilemiştir. Geleneksel düşünceyi,</span> <span class="italik">sanat</span>ta ve <span class="italik">güzellik</span>te temaşa etmeyi tercih etmiştir. <span class="italik">Guénon</span> daha metafizikçi bir duruş sergilerken, <span class="italik">Schoun</span> biraz daha sanat felsefesi ağır basan bir duruş sergilemiştir.</p>

      <p class="e-2-baslik">Mutlak Hakîkat Çıplaktır</p>

      <p class="e-soru">Schuon yıllarca eşiyle beraber Kızılderililerle beraber yaşıyor. Ve oradaki hayatı çözümlüyor. Bu durumu neye bağlıyorsunuz?</p>

      <p class="e-paragraf">Kendisi Kızılderili değil, İsviçreli. Bozulmamış otantik bir gelenek olarak sufizmi bulmuş ve hayatını onunla yaşamaya devam etmiştir. Ama yetmişli yıllarda Amerika’ya yerleştikten sonra, Amerikan toplumu içerisindeki Kızılderililerde o bozulmamış sâfiyeti buluyor. Hani biz Anadolu’nun ücrâ köşelerinde yaşlı bir teyzede, amcada -okumamış olsalar da, büyük şehirlere hiç gitmeseler de- o bilgelik kırıntılarının korunduğunu hissederiz. <span class="italik">Schuon</span> da Amerikan toplumu gibi dejenere olmuş, tefessüh etmiş, ileri kapitalist bir toplum içerisinde, bozulmamış, kendi adalarında kalmış bir topluluk olarak Amerikan yerlilerini görüyor. Amerikan yerlilerini tanıyınca onlara saygısı daha da artıyor, ziyaretleri sıklaşıyor. Netîcede Amerika’nın en ünlü kabilelerinden birisi, herkese yapmadığı bir şeyi ona yapıyor ve kendisine Kızılderili unvanını veriyor. Bu <span class="italik">Schuon</span>’un çok hoşuna gidiyor. Bundan sonra sâdece Kızılderililerin katıldığı yıllık törenlere katılıyor. Kızılderililer Müslüman olmadıkları için giyimleri kuşamları bize ters gelebilir. Fakat bu durum <span class="italik">Schuon için bir problem teşkil etmiyor ve çok da iyi bir ressam olduğu için Kızılderililerin o saf</span> yaşamını resmetmeye başlıyor. Hatta geleneksel kıyafetleri içerisinde yarı çıplak bir Kızılderili kadının da resmini yapabiliyor. Bize bu yanlış gibi gelebilir fakat ona göre bu çok normaldir. Hatta bunun hakkında bir makâle de yazıyor: “<span class="italik">Secret Nudity”. “Kutsal çıplaklık”</span> diye ortaya attığı bu kavramı metafizikle ifâde ediyor. Hakîkat, üzerine örtü aldıkça sıfatlanır, oysaki mutlak hakîkat çıplaktır. Doktrinde ve metafizikte bu şekildedir ama sosyal hayatta böyle değildir. <span class="italik">Schuon</span> bu doktrini, bu metafiziği, Kızılderililerin yarı çıplak dolaşmalarına tatbik ederek, onu âdeta meşrulaştırıyor. Bunlar bizim geleneğimize aykırı olan şeyler olsa da bu <span class="italik">Schon</span>’un şahsî tercihidir. <span class="italik">Schoun bütün eserlerinde, siz de benim yaptığım gibi yapın demiyor. Martin Lings</span> ve <span class="italik">Seyyid Hüseyin Nasr</span> onun yetiştirdiği en önemli talebeleridir. Ben her ikisi ile de görüştüm ve bana “Üstadımıza saygı duyarız, o üstadımızın kendi şahsî, sanatsal bâzı <span class="italik">creation</span>larıydı ama biz öyle değiliz.” dediler.</p>

      <p class="e-paragraf">Meselâ <span class="italik">Seyyid Hüseyin Nasr</span>, “Ben her ne kadar Amerika’da yaşasam da İran kökenli bir Ca’ferîyim.” der. Ben de bu tradisyonel espriyi kendi kültürüme tatbik ediyorum. Yâni tradisyonel ekol, sizi, kendi kendinize bırakır; doktrin çok önemlidir, doktrini doğru vaz’ ederseniz, onun altını doldurmak size kalmış bir şeydir. Ben Mahmud Erol Kılıç olarak tradisyonel ekolü izliyorum; almış olduğum bu perspektifi, bizim Selçuklu ve Osmanlı sanatlarına uyguluyorum. <span class="italik">Guénon</span> bana Osmanlı tatbikatını öğretmedi, onu bize bırakıyor. Ve ben Selçuklu-Osmanlı kültür geleneğinden gelen birisi olarak, <span class="italik">Guénon</span>’un doktrinini kendi kültürüme tatbik ettiğim zaman ortaya müthiş bir evlilik çıkıyor, çok keyif alıyorum bundan. Bunu muhafazakârlık, yobazlık, geleneğe aşırı tâbi olma şeklinde niteleyenler çıkabilir. Dolayısıyla bu mânâda gelenekçi ekol bir sâbiteye tâbidir. O sâbite de İslâm tasavvuf geleneğidir, öbür ayağı ile de yetmiş iki milleti dolaşabilirsiniz. Bu açıdan bakarak siyâset, fıkıh, dinler târihi alanında yorumlar yapabilirsiniz. Bu nedenle de bu perspektifin önemli bir perspektif olduğunu düşünüyorum.</p>

      <p class="e-soru">Batı gelenekçi ekolü nasıl karşılıyor peki?</p>

      <p class="e-paragraf">Çok ciddi bir biçimde saygı duyuyorlar. Ama Batı toplumları refah içerisinde yozlaşmış toplumlardır. Kimse rahatını kaçırmak istemiyor. Batı’da yaşamış biri olarak siz, Batı’yı benden daha iyi biliyorsunuz. Dolayısıyla ile <span class="italik">René Guénon</span>’un olsun, <span class="italik">Schuon</span>’un olsun eserlerinin Batı’da peynir ekmek gibi satıldığını düşünmemeliyiz. İlgiyle takip eden küçük entelektüel bir grup olduğunu söyleyebiliriz. Özellikle Fransa’da ve İngiltere’de... Yalnız <span class="italik">René Guénon</span>’un ve <span class="italik">Schuon</span>’un doğrudan İslâm üzerine konuşmadığı kitaplarındaki görüşlerinin evrenselliğinden Müslüman olsun ya da olmasın istifâde eden yazarların varlığı bir gerçek. <span class="italik">Guénon</span>’un <span class="italik">Doğu ve Batı</span>, <span class="italik">Modern Dünyanın Bunalımı</span> vb. kitapları bu kategoride zikredilebilir. Meselâ <span class="italik">Kathleen Raine</span> adlı meşhur İngiliz şâir <span class="italik">Guénon</span>’dan etkilendiğini açıkça ifâde etmektedir. <span class="italik">Guénon</span>’un uzmanlık alanı din felsefesi, dinler târihi, Hinduizm... -Hatta Hinduizm’i o kadar iyi biliyormuş ki Hindular bile gelip kendi dinlerine ilişkin sorular yöneltiyorlarmış.- Dolayısıyla etkilediği birçok insan var. Batı’da tenkit daha çok <span class="italik">Schoun</span>’un kendi şahsî hayatında, <span class="italik">“secret nudity”</span> makâlesi ile alakalı yaşadığı bir iki menfi olay ile alakalıdır, ki onların bir komplo olduğu düşünülüyor birçok kimse tarafından. Zâten onlar da onun şahsî hayatını ilgilendirir.</p>

      <p class="e-soru">René Guénon ve tâkipçileri hakîkati çok üst düzeyden anlatıyorlar. Hakîkat zâten çok üst düzeyde bir şey ve avamın seviyesine indirilmesi zor olan bir şey.</p>

      <p class="e-paragraf">Doğru. <span class="italik">René Guénon pür metafizikçidir. Kendisi halîfe olmasına rağmen mürîd kabul etmemiştir. Yâni tarîkat yolunu açmamıştır. Sohbet yapmıştır, sevenleri vardır, ama tarîkat yolunu sürdürmemiş, mürîd terbiye etmemiştir. Schuon</span> ise daha farklı bir yol izlemiş ve mürîd kabul etmiştir.</p>

      <p class="e-soru">Peki, René Guénon bir şeyhe bağlı mıydı?</p>

      <p class="e-paragraf">Tabiî. Mısırlı Şâzelî şeyhi <span class="italik">İllîş el-Kebîr</span>’e bağlıdır. Bu şeyhin geriye bıraktığı halîfelerindendir. İstese şeyhlik yapabilirdi, ama yapmamıştır. Böyle insanlar vardır tasavvuf geleneğinde...</p>

      <p class="e-2-baslik">Modernite İnsanlık Değerlerinden Bir Kopmadır</p>

      <p class="e-soru">Gelenekçi ekoldeki insanların dili çok üst düzeydeki bir tasavvuf dili. Peki, bugün Türkiye’deki tasavvuf ekollerinden niçin bu düzeyde bir dili kullanabilen insanlar çıkmıyor?</p>

      <p class="e-paragraf">Çünkü seviyemiz çok düştü. Sâdece Türkiye’de değil bütün İslâm dünyasında topluca bir çöküş söz konusu olduğundan seviyemizin üstünde kalıyor bu dil. Müslümanlar yeniden diriliş diye bir şeyden bahsediyorlar. Bunun temelleri nereye dayanacak. Bâzıları bunu <span class="italik">Selefizm</span>e dayandırıyor bâzıları da başka öneriler getiriyor. Bu önerilerden biri de <span class="italik">gelenekçi ekol</span>dür. Öneriyi sunanlara göre; önceden var olan gelenekten insan uzaklaştı. O hâlde icat edilecek başka bir şey yoktur. Muhkem bir şekilde duran geleneksel değerler sistemini insanın kendisi keşfedecek. Bu târihsel anlamda geriye dönüş demek değildir. Değerler sistemi olarak ona geri dönmek demektir. Bugün Fransa’da bile büyük filozofların da içerisinde bulunduğu “<span class="italik">New Middle Age”</span> Yeniden Orta Çağ akımı var. Bu düşünürlere göre modernlik ve modernite tamamen insanlık değerlerinden bir kopmadır. Biz kaldığımız yerden, yâni Orta Çağ’dan yeniden başlayacağız düşüncesi mevcuttur. Bununla beraber Orta Çağ’ı her şeyi ile kabul ediyoruz da demiyor bu kimseler. Gidişat da bunu gösteriyor. Yâni insanlık şu an öyle bir kırılma noktasına doğru gidiyor ki, bunun ardından zannetmeyin ki her şey çok daha iyi olacak.</p>

      <p class="e-soru">Bu gidişatı, özümüzü yaşama özlemi olarak değerlendirebilir miyiz?</p>

      <p class="e-paragraf">Batı erkeğinde şu an eşcinsellik moda oldu, Batı kadınında kadınlık değerleri neredeyse kalmadı. Bu yetmişlerdeki cinsel özgürlük akımıyla başlayan bir süreç. Bu akım ilerledi ve bugün bu noktaya getirdi Batı’yı. Peki bugün daha ileri gidildiğini söyleyebilir miyiz? Şu aşamada hayır tabiî ki. Şu an Amerika’da erkekliğin yeniden keşfi kursları var. Ve Batı insanına yeniden erkeklik öğretiliyor, şövalyelik kursları veriliyor. Biliyorsunuz şövalye Orta Çağ’da hem savaşçıydı hem de romantikti. Bir sevgilisi vardı. Yine Batı’da kadınlık kursları veriliyor. Bir ev kadını nasıl olunur? Yâni feminizm akımlarından geriye dönüşler başladı. Çünkü kadınlıkta Allah’ın sıfatlar âlemi itibarıyla baktığımızda, erkekte olmayan sıfatlar vardır. İşte yeniden kadının kendi içinde kadın rûhunun uyandırılması için dersler veriliyor. Bu yeniden Orta Çağ’a dönüş demektir.</p>

      <p class="e-soru">Türkiye’de de bu etkiyi görebilir miyiz?</p>

      <p class="e-paragraf">Elbette. Ve tüm dünyada daha da yaygınlaşacak. Bugün Türkiye’de modernizmin zenginlik anlamında en ileri noktasına varanlar, Alanya’da, Fethiye’de almış oldukları bir dönüm arazide tahtadan kulübede yaşıyorlar. “Nerede senin arabaların, niye getirmedin walkmanini yanında?” sorusu hep asılı kalıyor. Hepsini bir kenara itiyorlar. Kimisi doğaya, kimisi aslî olana geri dönüş diyor buna. İşte gelenek aslî olandır. Gelenek değişmeyen, dejenere olmayandır. Onun altında ufak tefek tadilat yapabilirsiniz. Olay bundan ibarettir.</p>

      <p class="e-1-baslik" id="toc_marker-21">Modern Müslüman’ın Epistemolojisinde Kalp Yer Almamakta<span class="dipnot-no" style="font-size:0.68em;"><a class="footnote-link" href="#footnote-201-15" id="footnote-201-15-backlink">15</a></span></p>

      <p class="e-soru">Günümüz Müslüman’ının “kimlik” ile ilgili önemli bir problemi olduğunu söylüyorsunuz. Bu problem nedir?</p>

      <p class="e-paragraf">“Kimlik”; sizin yeryüzü hayatınızı, fiillerinizi, amellerinizi etkileyen yâni bu anlamda pratiğe doğru uzantısı olmakla beraber aslında <span class="italik">ontolojik</span> bir sorundur. Bir nevi “varlık” sorunudur. Sizin “ne olduğunuz”, “nereden geldiğiniz” ve “nereye gitmekte” olduğunuz bilinmeden, bunlara tatmin edici bir referans sunulmadan “ne yapmakta” olduğunuz yâni “eylemleriniz” anlamsız kalır. Modernlik öncesi Müslümanlardan farklı olarak günümüz Müslümanı’nın kendini tanımlaması, yâni kimliğini sergilemesi maalesef böylesi referanslardan kopuk bir görüntü arzediyor. Böyle olunca da Müslümanlar <span class="italik">“refleksif” yâni “başkasına göre” bir tanımlama geliştirmektedirler. Yâni başkaları ona “Sen şusun!” deyince harekete geçtiği yoksa geçmediği, münfail bir durum. Bu da bence günümüz Müslümanı’nın problemlerinin esasını teşkil etmektedir. Yâni şimdiki Müslümanlarda, kendi özünden, cevherinden uzaklaşma görülmektedir.</span></p>

      <p class="e-soru">Bunun sebebi olarak neyi gösterebilirsiniz?</p>

      <p class="e-paragraf">Maalesef, biraz önce de söylediğim gibi modern Müslüman aydının kimliğinin bir refleks kimliği olduğunu itiraf etmek durumundayız. Çünkü bu kimlik, herhangi bir tepki olmadan, kendi başına bırakılarak oluşmuş bir kimlik değildir. Bir mânâda modern Müslüman’ın kimliği <span class="italik">“ötekinin”</span>, <span class="italik">Fanon</span>’un tâbiri ile <span class="italik">“işgalcinin”</span>, “tecâvüzkâr”ın veyâhut <span class="italik">Hegel</span>’in tâbiri ile <span class="italik">“efendinin”</span> tanımlamasından etkilenmiş bir kimlik olarak ortaya çıkmaktadır. Bunun içindir ki, modern Müslüman’ın geliştirdiği kimliklerin çok otantik, çok sahih geleneğe tâbi kimlikler olduğu kanaatinde değilim. İslâm tefekkür târihinin referans noktalarına sahip gözükmeyen nev-zuhûr arayışlar bunlar.</p>

      <p class="e-2-baslik">İslâm Algısı Yahûdî Tarzı Din Anlayışına Dönüştü</p>

      <p class="e-soru">Biraz daha açarsak?</p>

      <p class="e-paragraf">En basitinden diyebilirim ki modern zamanlarda kalbî bilgilenme ikincil, üçüncül konuma itilmiştir. “Kalp” modern Müslüman’ın epistemolojisinde yer almamakta ve hatta küçümsenmektedir. Modern Müslüman, sırf hukûkî terminolojiyi öne çıkaran bir din anlayışını sergilemeye başlamıştır. Tamamen “câizdir ya da değildir” mantığı üzerine kurulan İslâm kimliği yeni bir oluşumdur. Bana göre bu durum, öteki ile kendini tanımlamanın patolojik bir sonucudur. Özellikle yüzyılın başından beri Orta Doğu’dan İslâm dünyasına yayılan bir tür din anlayışı vardır ki ben bu anlayışa <span class="italik">“Yahûdîvari İslâm anlayışı”</span> diyorum. Bilindiği gibi Yahûdî dininin sâdece hukuk referanslı <span class="italik">(halakaik)</span> bir din hâline gelmesi, irfân ve hikmetten uzaklaşması netîcesinde muslih olarak Hz. Îsâ gönderilmiştir. Özellikle <span class="italik">talmudik</span> gelenekten sonra aşk ve hikmet boyutundan uzaklaşan bu yapı, salt hukuk vurgusunun sonucunda çağımızda “<span class="italik">siyonizm</span>” politik anlayışını üretmekle sonlanmıştır. O da “Bir toprak ve taş parçası olmazsa veyâhut bir ritüel şekli olmazsa ben hakîkî dindar olamam.” anlayışına sahip bir “yanlış dindar tipi” üretmiştir. O dindar tipi de bu gâye için her türlü zulmü, işkenceyi <span class="italik">öteki</span> (<span class="italik">goyim</span>) üzerinde tatbik etmeyi mübah görmüştür. İşte bu işgalcinin “yanlış din zihniyeti” bir hançer gibi ortasına saplandığı İslâm dünyasında, bana göre belki de farkında olmadan köklü İslâm anlayışını, bu tarz Yahûdî din anlayışına dönüştürmüştür. Hatta bu yapı ile politik mânâda mücadele içerisinde olan bâzı Müslümanlar da farkında olmadan, benzer tavırlar geliştirmiştir. Yâni mutlak yaptırımcı, yargılamacı ifâdelerin önde olduğu bir din anlayışı sivrilmeye başlamıştır. Bu da günümüz Müslümanı’nın bana göre en ciddî problemlerinden birisidir. Bugün İslâm devleti kurduğunu iddia eden Doğu Afrika’daki bâzı “gençler” o fakir ülkede ilk iş olarak kol kesmeye başladı. Oralarda ve buna benzer yerlerde dolaşırsanız yüzlerce kolu kesik insan görürsünüz. Bu, Hz. Muhammed’in getirdiği İslâm dini değildir. Yüzeysel bir eğitim alarak kendini din âlimi zanneden üç-beş çulsuz bunlar. Ama şunu da itiraf etmeliyiz ki bugün İslâm dünyasını maalesef bu kişiler temsil etmektedir. Bu çulsuzlar ekonomik ve kültürel seviyenin düşük olduğu yörelerde kendilerine kolaylıkla yandaş bulabilmektedirler. Seçkin insanlar artık bunlara karşı sesini yükseltmelidir.</p>

      <p class="e-soru">Peki, eskiden Müslüman toplumlarda fıkıh ya da İslâm hukuku ön planda değil miydi?</p>

      <p class="e-paragraf">Elbette ki dînî hukuk büyük resim içerisinde muayyen bir yeri olan mühim bir saha idi. Biz bunu inkâr edenlerden değiliz ama kimliği belirlemede birinci derecede hâkim olan hukuk değildi, bunu söylemek istiyoruz. Bilgi hiyerarşisi alt-üst oldu. “Ayak, baş; baş, ayak oldu.” Biz an’anevî hiyerarşiyi yeniden tesis etmek istiyoruz. Bu merâtibin her bir unsuruna saygı duyuyoruz. Fakat sıralamayı düzeltmek istiyoruz, hepsi bu. <span class="italik">Şerîat</span> – <span class="italik">Tarîkat</span> – <span class="italik">Mârifet</span> – <span class="italik">Hakîkat dörtlü düzeyi bizim modelimizdir. Bu modelde Müslüman kimliğini birinci derecede, ferdin Allah’a yakınlığı, kurbiyyeti, takvası, irfânı, ilmi, mârifeti, iz’ânı, cömertliği, şecâati, rûh güzelliği, şefkati, merhameti, ahlâkı, efendiliği, kibarlığı, doğru sözlülüğü, elinden-dilinden-belinden güvenilir kişi oluşu gibi husûsiyetler belirliyordu. Şimdi ise bu kavramlar rafa kalktı. Yerine başka kıstaslar geldi. Tabiî ki sonuç ortada. “Görünür kişinin rütbesi eserinde” demişler.</span></p>

      <p class="e-2-baslik">Din İdeolojiden Daha Kuşatıcı Mânevî Bir Alandır</p>

      <p class="e-paragraf">Kadîm Müslümanların kimliğini belirleyen bu <span class="italik">ontolojik</span> ve <span class="italik">varoluşsal</span> keyfiyetler sonuçta onların yapıp ettikleri şeyleri de eylemlerini de etkiliyordu. Yâni buna bağlı olarak kurdukları medeniyetlerde bu kimliğin izlerini görmek mümkündü. Modern Çağ öncesinde Müslümanlar, bütün dünyada yazdıkları eserlerle, yaptıkları sanatlarla tanınan bir kimliğe sahiptiler. Modern Müslümanlar, ortaya bu neviden bir şey koyamadıklarından dolayı, başka kimliklerle tanınmak durumunda kalıyorlar. <span class="italik">İbn Arabî</span>’yi, <span class="italik">Mevlânâ</span>’yı, <span class="italik">Yûnus Emre</span>’yi, <span class="italik">Gazzâlî</span>’yi, <span class="italik">İbn Sînâ</span>’yı üretebiliyorsanız evrensel, kuşatıcı bir kimliğiniz var demektir sizin. <span class="italik">Tac Mahal</span>’i, <span class="italik">el-Hamra</span>’yı, <span class="italik">Süleymâniye</span>’yi inşâ edebiliyorsanız muhteşem bir kimliğiniz var demektir. Bir sultanınız, yâni bir siyâsî lideriniz muazzam bir <span class="italik">peşrev</span>, bir Mevlevî <span class="italik">âyîn-i şerîf</span>i bestelebiliyorsa işte o zaman, o lider âlemşümul mânâda, global mânâda bütün insanlık için bir tehdit değil rahmet olacaktır. Ama bunlar üretilemediği, sanatta, şiirde, edebiyatta, estetikte bir varlık ortaya konulamadığı zaman, ister istemez birileri sizi, kendi karşısına alarak aksülamel bir hareket, refleksif bir hareketin içine sürükleyip kendi düşünce tarzı ve metodolojisini size yansıtarak kendine benzetecektir. Oysa Cenâb-ı Allah Kur’ân’da açıkça <span class="italik">“Onlar sizi kendilerine benzetmeye çalışırlar.”</span> ve Hz. Peygamber de <span class="italik">“Onlara benzeyenler onlardandır.”</span> demekte değil midir? Anlayışımız öyle daraldı ki bu yüce sözleri dahi salt zâhirî kisvede benzeşmeye hapsettik. Zihinde onlar gibi olmak mühimsenmez oldu. Netîcede onlarda bu özellikler olmadığı için, bunu kaybettikleri için siz farkında olmadan anlayışınızı bu büyük muhteşemlikten daralta daralta sâdece askerî terminoloji kullanan bir İslâm ideolojisi hâline dönüştürüyorsunuz. Oysa din ideolojiden daha kuşatıcı mânevî, spiritüel bir alandır. Bütünü görmeyen parçaya da hâkim olamaz.</p>

      <p class="e-soru">Modern Müslüman’ın kimlik bunalımımın en önemli bölümü burası olsa gerek.</p>

      <p class="e-paragraf">Elbette ki. Böyle oluşmuş bir Müslüman kimliğinin problemli kimlik olduğu kanaatindeyim. Geleneksel İslâm’da ise, öteki ile bir kimlik bulmaktan ziyade, beslenilen öz kaynakların verdiği kimliğin daha önde olduğunu görmekteyiz. Meselâ, Osmanlı’da bir kişiye: “Evladım! Sen, hangi bahçenin gülüsün?” diye bir soru sorulurdu. “Sen kimsin?” sorusuyla irtibatlı bir soru bu. Ama sorunun kendisinde bile bir estetik vardır. “Hangi kâmil nazarında yetiştin, hangi nefes sana değdi de böyle kâmil oldun.” demektir bu. Bunlar modernliğe tercüme edilemez. “Nefesin değmesi” ya da “Bir bahçenin gülü olmak”, modern Müslüman’a şiirsel, mistik ifâdeler olarak geliyor. Belki de alaylı bir şekilde gülüp geçiyor. Hâlbuki, <span class="italik">an’anevî</span> İslâm anlayışında hâkim kimlik bu tarzda belirleniyordu.</p>

      <p class="e-2-baslik">Hikmet Verilen Bir Değerdir</p>

      <p class="e-soru">Böyle bir Müslüman kimlik anlayışının olabilmesi için, bugünkü modern kimlik anlayışı neye göre düzeltilecek o zaman?</p>

      <p class="e-paragraf">Modern Müslüman’ın yapması gerekli en önemli şey “kimliğini” öz değerleri üzerine yeniden-inşâ etmesi, <span class="italik">reconstruction</span> yapmasının kaçınılmaz olduğunu idrak etmesidir. <span class="italik">An’anevî</span> hiyerarşiyi ihyâ etmesidir. “<span class="italik">An’anevî</span>”yi de lütfen doğru anlayalım. Bugün modern Müslüman’ın en büyük problemi bu tavrı tutturamamasıdır. Ya pergelin iki ayağı birden bir yerde sâbit, hiçbir yere hareket edemiyor, ki bu da nasçılığa, dogmatizme, fundamentalizme yönelimin kaynağıdır.</p>

      <p class="e-paragraf">Yorum yok, fikir yok, hiçbir şey yorumlayamazsın. Ya kabul ya da redden ibâret. Öbür taraftan bâzı modernist Müslüman aydınların yaklaşımlarında olduğu gibi, pergelin iki ayağı birden öylesine hareketli ki, sâbitesi yok; bir o yana bir bu yana sallanıp duruyorlar. Bu kişilerin bir sâbitesi olmadığı için olaylar karşısında ne yapacakları belli olmuyor. Bu aydınları takip eden gençler de yoruluyorlar, “Acaba seneye nereye gideceğiz?” diye soruyorlar. Oysa ki insan ömrü çok sınırlı. Bizim bu sınırlı ömrümüzde hikmeti rasyonel çıkarımlarla, söz dalaşlarıyla ve deneme yanılma sûretiyle elde etmemiz çok zor. “Kime hikmet verildiyse...” âyetinde olduğu gibi “hikmet” alınacak bir şey değil verilen bir şey. O zaman yapılması gereken şey o verilişin ön “hazırlığını” yapmak.</p>

      <p class="e-soru">Ama bu sâbiteleri belirleyen şey Kur’ân ve Sünnet değil mi ve bu sâbiteler orada bâzan fıkıh olarak karşımıza çıkmıyor mu?</p>

      <p class="e-paragraf">Daha evvel söylediğimiz gibi <span class="italik">an’anevî</span> anlayışta İslâm dini dörtlü merhalede ele alınır. Bu 4 merhalenin her birinin de 10 altbaşlığı bulunur. Buna 4 kapı 40 makâm denilir. Üstelik dahasını söyleyeyim bu orijinal yapı sâdece İslâm dininde muhafaza edilmiştir. Zâten bana göre bir rüçhaniyeti varsa o da bu noktadadır. Tabiî ki bu modelde, her alt merhale, bir üsttekinin denetimi altındadır. Üsttekine ise alttakinin içinden geçilir. Görüldüğü gibi her şeyin yeri belli. Bu şemadaki bir bozulma bilgide keşmekeş bir durumu doğurur. Bu dörtlü yapıdan dolayı İslâm dininin kavramsal mânâda bir problemi yoktur. Ortada mevcut ve müşahhas bir kitap bulunmaktadır. Kaynağa, yâni asla dönüş noktasında bâzı dinler, “Nereye döneceğiz?” sorununu yaşamaktadırlar. Sahihlik, otantiklik problemi önlerindeki en önemli problem olarak durmaktadır. Bu dinlerde hangi kavramsal şemayı kullanacağız sorunu var iken Müslümanların problemi daha çok konjonktüreldir, metod problemidir. Otantik kaynak bulma sorunu yoktur. Sâdece zihniyet ve anlam kayması olmuştur. Bana göre Müslümanların rücû edeceği otantik anlam haritaları, ârifler eliyle, <span class="italik">Muhyiddin İbn Arabî</span>, <span class="italik">Hâfız-ı Şirâzî</span> gibi velî/fakîhler eliyle tarif edilmiş anlam haritalarıdır. Bu vesile ile günümüz şiasındaki <span class="italik">velâyet-i fakîh</span> anlayışının bile bu kimselerden devşirilmiş bir kavram olduğunu hatırlatmak isterim. Tabiî ki fakîh, velîliği kalmayınca zâlim bir despot hâline dönüşebilir.</p>

      <p class="e-paragraf">Asrın başına gelinceye kadar değişik coğrafyalarda oluşturulmuş İslâm medeniyet numunelerinin dayandığı düşünsel model, hep bu model idi. Demek ki birinci merhale olan <span class="italik">“şerîat”</span> mertebesini üst üç merhalenin denetimine vermek gerekiyor. Bu üst denetim olmazsa rahmet yerine zahmet olur.</p>

      <p class="e-1-baslik" id="toc_marker-22">İslâm Tasavvufu Prangalı, Dergâhı Kapalı<span class="dipnot-no" style="font-size:0.68em;"><a class="footnote-link" href="#footnote-201-16" id="footnote-201-16-backlink">16</a></span></p>

      <p class="e-soru">İslâm felsefesinde; tasavvuf, İbn Arabî gibi isimlerden öte İbn Rüşd gibi akılcı diyebileceğimiz filozoflar öne çıkıyor sanki. Nedir sizce bunun sebebi?</p>

      <p class="e-paragraf">Selçuklu-Osmanlı çizgisinde, büyük bir İslâm düşünürü olmakla beraber İbn Rüşd yaklaşık 800 yıl, tanınmaz bu topraklarda. Cumhuriyet dönemiyle beraber kurucular, Tıbbiye ve Harbiye’den mezun olmuş, pozitif bilimler tahsil etmiş kuşak tarafından keşfedilmiştir. İbn Rüşd, Batı’dan keşfedilmiştir, Doğu’dan değil. Kemalist İslâm anlayışının bu yaklaşımını modern Müslümanlar da benimsemişlerdir, o yönde örtüşürler.</p>

      <p class="e-soru">İbn Arabî, kitabınızda da belirttiğiniz gibi yemeğine zehir katılarak öldürülmeye çalışıyor. Nedir insanları rahatsız eden?</p>

      <p class="e-paragraf">Öldürme teşebbüsü nebîlerin ve velîlerin başına çokça gelmiştir. Bundan dolayı şehid peygamber çoktur. Bunun izahı: Alt mertebe, üst mertebeyi öldürmek ister. Bunun sebebi kıskançlık olabiliyor, siyâsî bazı şeyler olabiliyor, ama en temelde anlamayanlar var. Ki bunlar Kur’ân tâbiriyle çoğunluktadır. İbn Arabî gibi İslâm irfanını en üst mertebelerinden açmaya çalışan bir kişiyi, daha alt mertebelerde dondurulmuş anlayış sahiplerinin kolayca hazmetmesini beklemek abestir.</p>

      <p class="e-soru">“İbn Arabî’ye Osmanlı’nın yükseliş döneminde önem verildi ama o, çöküş döneminde yeterince önemsenmedi,” diyorsunuz. Nedir bunun sebebi?</p>

      <p class="e-paragraf">Halil İnalcık Hoca’nın da belirttiği gibi; son yıllarda Osmanlı’da mânevîyat tarihini ihmal ettik. Osmanlı toplumunun çöküşünde yegâne parametre, ekonomik değildir. Osmanlı aydınları, “Biz iki anneden süt emdik; İbn Arabî ve Mevlânâ,” diye tarif ederler. Devletin kuruluşu oraya dayanıyor. Orhan Gazi, Osman Gazilerin yanında bulunan aydın kesim, İbn Arabî çizgisinde olan kesim. Çok sonraları bu kesim Çivizâde ve Kadızâde ailesinin gayretleriyle dışlanmaya başlanmıştır.</p>

      <p class="e-soru">Nasıl gayretler?</p>

      <p class="e-paragraf">Bunlar fıkıh ilmi mensupları... “İslâm dini eşittir hukukî normlar,” diyen yaklaşım. Oysaki bakıyoruz Kur’ân’a, hukukî normlar, yaptırımlar, yüzde 30’luk bir yer işgâl ediyor. Onun hâricinde büyük bir oranda tefekkür dünyası ve buna ait ilimler var. Bu ilimler ihmal edilip, forma ait ilimler öne çıkarılırsa bu din bir yerden sonra pıhtılaşır, dondurulur. Bu yeniyetme molla tipi Çivizâdeler’in temsil ettiği tahrikler, ajitasyonlar sayesinde tekkeler basılıp, dervişler dövülmüştür... Cumhuriyet’in Diyanet İşleri Başkanlığı anlayışı, Çivizâde çizgisine yakın bir çizgidir. Arapça grameri öğrenmek suretiyle ortaya çıkan bir din âlimi tipinin zuhur etmesine sebep olmuştur tüm bunlar. Oysa Yunus “<span class="italik">Şeriat, tarîkat yoldur varana, hakîkat mârîfet, andan içeru,</span>” demiştir. Bu dörtlük, İslâm din felsefesini anlatmak için size 10 bin sayfa kitap yazdırır. Tasavvuf, İslâm dininin arkeolojisidir.</p>

      <p class="e-soru">İmam Hatip Lisesi ya da üniversitelerde okutuluyor mu İbn Arabî?</p>

      <p class="e-paragraf">Maalesef. İslâm dünyasının geneline baktığınızda Tasavvuf Ana Bilim Dalı diye müstakil bir bilim dalı yok. Hatta bazı ülkelerde yasak. Ülkemizde tasavvufî pratikler yasaktır. 30 Kasım 1925’te çıkarılan kanunla yasaklanmıştır. Ki AB’ye giriş süreci içerinde buna da dikkat çekmek istiyorum. Sümela Manastırı’nda âyin tertip edilmesi gibi özgürlükleri destekleyen biriyim ama aynı şekilde İslâm Tasavvufu’nun pratiği üzerine vurulmuş olan prangaların da dile getirilmesini istiyorum. Dergâhı kapalıdır İslâm Tasavvufu’nun.</p>

      <p class="e-soru">Tekkelerin kapatılmasının ‘Köy İslâmı’ diyebileceğimiz oluşumda da payı var mı?</p>

      <p class="e-paragraf">Yüzyılın başında tekke ve medreselerin kapatılmasına karşı çıkan Mustafa Kemal’in yakın arkadaşları da vardı. “Paşam, İngiliz’in Oxford’u, Fransız’ın Sorbonne’u var, bizim de bu müesseselerimiz var,” demişlerdi. Evet, reforma ihtiyaç vardı, ama devrime var mıydı? O çizgi ruh olarak sürseydi, bizim modernistlerimiz dinlerini içselleştirselerdi, daha güzel sentezler çıkardı ortaya. İslâm dini, elit kesimin elinden çıkınca toplumda itibarlı konumunu kaybetmeye başladı. O ailelerin çocukları daha çok mühendislik ve tıp okumaya başlayınca, dindarlık ve dînî ilimler ister istemez taşraya kaydı. Ciddî bir paradokstur bu. Halil İnalcık’ın tabiriyle yine, “Cumhuriyet kurucularının iyi niyetli hataları”dır bunlar. Siz hem İslâm dininin fanatik tarafıyla mücadele etmeyi düşünüyorsunuz hem de bununla en güzel mücadele edecek yer olan tekkeleri kapatıyorsunuz.</p>

      <p class="e-2-baslik">Tasavvuf, Herkes Tarafından Anlaşılamaz</p>

      <p class="e-soru">Şeyh-i Ekber kitabınızda Hallac ve Şiblî’nin yaşadığı bir anekdota yer veriyorsunuz. Şibli; “Ben ve Hallac aynı kâseden içtik. Ben ayık kaldım, o sarhoş oldu. Bunun üzerine hapsedildi, dövüldü, öldürüldü,” diyor. İbn Arabî de “Şiblî’nin ayıklığını, Hallac’ın sarhoşluğuna tercih ederiz,” diyor. Siz bu konuda ne düşünüyorsunuz? Hallac’ın durumu da sonuçta büyük ‘aşk’ın taşmaları değil mi?</p>

      <p class="e-paragraf">İbn Arabî gibi düşünüyorum diyebilirim. Bu İslâm Tasavvufu’nda sahv ve sekr yaklaşımlarının tartışmasıdır. Sahv, ayıklık demektir. Sekr sarhoşluk, mânevî sarhoşluk demektir. Siz nasıl beşerî hayatınızda bazı anlarda heyecana kapılırsınız ki bu daha çok aşk hallerinde olur. Sırılsıklam âşık olduğunuzda biyokimyanız nasıl değişiyorsa aynı. Kimseyi takmama başlıyor. Aynı şey mânevîyat ilimlerinde de söz konusu. Sekr’e erenler dağınık şeyler söyler, üstlerine başlarına dahi dikkat etmekten vazgeçer. O dönem “Ağır ol molla desinler,” yaklaşımı neyse, ona aykırı hareket ederler. Kalenderî tarzda hareket etmeye başlarlar. Sahv haliyse uyanıklık hali. Şeriat halinde bir ağırlık vardır. Sonrasında sarhoşluktur makbul olan. Sarhoşluktan sonra ikinci sahv hali gelir. Toplum içinde kendini tutan ama iç âlemde sarhoş olan... Onun için İbn Arabî, Şiblî diyor. Ama “Hallac da yanlış yaptı,” demiyor. “Hallac mübarek bir kardeşimizdir, aşk şehididir, ne yapsın, dayanamadı, ‘Ene’l hak!’ dedi, oysa biz onu her gün söylüyoruz,” diyor. Sır herkesin yanında açıklanmaz.</p>

      <p class="e-soru">Tasavvuf biraz da o yüzden mi kapalı aslında, şifreleri var?</p>

      <p class="e-paragraf">Tabiî ki tasavvuf, herkes tarafından anlaşılamaz. Bir mollanın tasavvufu, yorumla anlamaması doğal bir süreçtir. Katı yobazların belirli bir yaştan sonra tasavvufa gelerek dönüştüğünü görmekteyiz. Bilemezsiniz kimde açılımın olduğunu...</p>

      <p class="e-soru">İbn Arabî felsefesinde Hz. Muhammed’in önemi büyük. Oysa sizin de zaman zaman değindiğiniz gibi Hz. Muhammed’in genelde savaşçı tarafı öne çıkarılıyor.</p>

      <p class="e-paragraf">İslâm dini, din, her şeyden evvel mânevî bir olgudur. Bu mânevî yapının tabiî ki sosyal uzantıları vardır ama ikinci merhaledir. Siyasî bir ideoloji olarak vahyolunmaz din. İnsanları kurtarmak üzere gelmiş bir mânevîyat yoludur. Peygamberin birincil vasfı Allah’la kul arasında yaptığı aracılıktır. Allah’tan insanlığa getirdiği mesaj ve onun talimi, öğretimi bir doktrindir. Konjonktür gereği ârızî olarak başına gelirse savaşır ama talep etmez savaşı. Gayesi savaş değildir... Peygamberimiz esas savaşın tasavvufî manada bir savaş olduğunu gösteriyor. Modern Müslümanlar, İslâm dinini bu formattan çıkararak, salt ideolojik bir projeye indirgedikleri için ki bu da düşmanın üzerlerindeki baskılarından dolayı bu hale geldi.</p>

      <p class="e-soru">Bir söyleşinizde Paul Coelho’nun Simyacı kitabının hikâye örgüsünü Mesnevî’den aldığı itirafını belirtip, “Bu itirafı yapan var, yapmayan var,” diyorsunuz.</p>

      <p class="e-paragraf">Bazı edebiyatçı, felsefeciler bunu dürüst şekilde ifade ediyor. Önce bu felsefeyi doğru bir şekilde özümsemek gerekiyor, özümsedikten sonra kendi eserinizde kullanabilirsiniz. Ülkemizdeyse bazı edebiyatçılarımız, sufi inisiasyonundan haberleri olmadığı için, bir moda akım olarak sırlı, gizemli kitaplar yazabiliyorlar. Motif olarak kullanıyorlar. Mânevîyat içermeyen romanlar. Oysa felsefelerinden istifade etmeleri gerekir. Coelho’nun <span class="italik">Simyacı</span>’sını okuduğunuz zaman Mevlânâ’nın kastettiği hedefi de görüyorsunuz.</p>

      <p class="e-soru">Yine bir söyleşinizde eski Çekoslovakya Devlet Başkanı Havel’in “21. yy toplumları, o toplumda kaç tane bilge, kaç tane filozof olduğuna göre değerlendirilecek,” sözünü alıntılıyorsunuz. İslâm felsefesi üzerine düşünürsek, yeterli sayı oluşmuş mudur?</p>

      <p class="e-paragraf">Şu an için eskiden üretilmiş olanların son halkalarını yaşıyoruz. Halkalarda kopmalar başlayacak neredeyse. Şu an hâlâ tek tük dahi olsa doğum tarihi Osmanlı İmparatorluğu’nda olan bazı insanlar var. Bu kopma üç dört kuşaktır olmadı henüz. Dolayısıyla hâlâ ümit var.</p>

      <p class="e-2-baslik">İslâm Trajediyi Unutma Yanlısı</p>

      <p class="e-soru">Son yıllarda tasavvuf ve İbn Arabî gibi düşünürleri Batı’da da ilgi görüyor. Chicago, Londra’da merkezler var.</p>

      <p class="e-paragraf">Rûmî üzerine özellikle böyle bir pazar oluştu. Sufizm yükselen bir değer. Bunun sebeplerinden biri de tasavvufun, bazı ülkelerin “El Kaide sonrası İslâm, hangi İslâm olacak?” çalışmaları yapan strateji merkezlerinde yükselen bir değer olarak görülmesi. “Komünizm gelecekse biz getirelim,” mantığından hareket ederek, Sufizme yatırım yapan devletler var.</p>

      <p class="e-soru">Siz de Oxford’daki Muhyiddin Ibn Arabi Society’nin üyelerindensiniz...</p>

      <p class="e-paragraf">Batı’da böyle kuruluşlar vardır. Meslekî bir husus bu. Üyelerin içinde Müslüman olan da var, olmayan da... Burası İbn Arabî çalışan akademisyenlerin irtibat noktasıdır.</p>

      <p class="e-soru">“İslâm kendini revize edemedi, İslâm felsefesinde Rönesans yaşanmadı,” eleştirilerine ne diyorsunuz?</p>

      <p class="e-paragraf">Biraz ezber bozan, bir kontra soru sormak istiyorum; “Rönesans insanların mutluluğunu, huzurunu ne kadar sağlamıştır?” Aydınlanma, Budacı bir anlayışın tepetaklak hale getirilmesi suretiyle oluşturulmuş bir anlayış. Bugünkü gayr-i insanî birçok yaklaşımın fikrî temellerinde Rönesans yatmıyor mu? İslâm, bir yere kadar bilimsel gelişmeyi teşvik ederdi ama bir yerden sonra edemezdi. Değil İslâm, hiçbir semâvî din edemezdi. Jacop Littleman’ın <span class="italik">Batı’nın Bilimi, Doğu’nun Bilgeliği</span> isimli kitabından bir örnek vereyim, siz İslâm’a tatbik edin. Kitapta ateşi ve barutu ilk Çinlilerin bulduğunu, ama bunu ateşli silah yapmak yerine Taocu bir dünya görüşüne bağlı oldukları için dînî bayramlarda havai fişek olarak kullandıklarını ve silah icat eden beyaz adama karşı üstünlüklerini yitirdiklerini söylüyor. Bunun bir benzeri de İslâm dünyasında oldu. Çağımızdan, sekiz yıl süren İran-Irak Savaşı’ndan bir örnek verirsek, Saddam Hüseyin, Halepçe’de kimyasal silah kullanırken Humeynî, bir din adamı olarak “Ülkemiz işgal edilse bile biz o silahı kullanamayız,” diyor. Ermeni katliamı, ne kadar oldu olmadı, onları tarihçilere bırakmak lazım ama Srebrenitsa’da katliam olmuştur ve o insanlar Bosna’da bunu her yıl anmaktan rahatsız olmaktadırlar. İslâm’da trajediyi anmak değil, unutmak vardır.</p>

      <p class="e-2-baslik">10 Dakikada Teravih</p>

      <p class="e-soru">Günümüzde din adamları yeterince yaşıyor mu sizce tasavvufu, halkı yönlendirebiliyorlar mı?</p>

      <p class="e-paragraf">Değerli imamlarımızı tenzih ederek söylüyorum, Cumhuriyet projesinin ürettiği din adamları, camiye cemaat gelsin diye minareyi sarı laciverde, Fenerbahçe renklerine boyatabiliyor. Geçen yıl 10 dakikada teravihten çıkaran cami yarışması bile olmuştu. Allah’tan Diyanet el koydu. Böyle hilkat garîbesi imam tipleri camilerin ruhani bir merkez olarak kurgulanmamasından kaynaklanıyor. Kilise öyledir mesela. Oysa camiler, Cumhuriyet’ten sonra salt fizikî hareketlerin yapıldığı yerlere dönüştü.</p>

      <p class="e-soru">Şu teravih yarışını anlayamadım hocam ben...</p>

      <p class="e-paragraf">Eyüp’te bir imam vardı, kapısının önü Mercedes’lerle doluydu. 20 rekât namazı, yedi dakikada çıkarıyordu. O namaz namaz değildir, o namaz günah...</p>

      <p class="e-soru">Mercedes’ler demişken, Mekke’ye yapılan, bayağı ilgi gören lüks otel Zemzem Towers’a ne diyorsunuz?</p>

      <p class="e-paragraf">Vahabî yaklaşımda da mânevîyatın dışlanması söz konusu olduğu için İslâm mânevîyatının dışlanması paralelinde ister istemez oluyor bunlar. “Âlemde boşluk yoktur,” fehvasınca, o boşluğu böyle bina yapımlarıyla tamamlamışlardır. İslâm ezoterizminin yasaklanması ülkemizde de büyücülük, üfürükçülük, sahte şeyhlik gibi kavramların çoğalmasına neden olmuştur. 1917 Ekim Devrimi’nin “Dine ait ne varsa kazıdık,” demek suretiyle kiliseyi, havrayı kapatmasından sonra 1925’te Sovyetler Birliği’nin büyücü dolmaya başlamasıyla aynı. Onlar son 10 yıldır yeniden kendi dînî gelenekleriyle barışmaya başladı.</p>

      <p class="e-soru">Biz barışıyor muyuz? Bizde 1917 Ekim Devrimi hâlâ sürüyor.</p>

      <p class="e-2-baslik">Radikalizme İtildiler</p>

      <p class="e-soru">Radikal Müslümanlara ne diyeceğiz?</p>

      <p class="e-paragraf">Karşı beslenme o biraz da. Karşı taraf kendine benzer şeyler yaratmaya başladı ki ister istemez böyle bir şey çıktı ortaya. Zihniyet olarak o zihniyete mensup değilim ama siz Afganistan, Irak’ı talan etmişsiniz, İslâm dünyasına kukla rejimler getirmiş, gençlerin dînî anlayışlarında hiçbir müsamaha göstermeyen yaklaşımlar sergileyerek bu çocukları radikalizme itmişsiniz. Buna düdüklü tencere örneği deniyor. Toplumun bir kesimine yaşama hakkı tanınıyor ki, havası gitsin. Tamamen kapatırsanız, patlar hale gelir.</p>

      <p class="e-soru">İbn Arabî “Dönemini iyi tanı, ona göre hareket et,” diyor. Yeterince tanıyor muyuz?</p>

      <p class="e-paragraf">Devrin özelliklerini bilmek lazım. İbn Arabî der ki, “İyi tanıyabilirseniz sonrasını öngörebilirsiniz. Bunu bilmeyenler de size keşf ehli der. Oysaki siz bazı şeylere bakarak söylersiniz onu.” Ülkemizde de bazı öngörülerde bulunulabilir ama tartışılacak zemin oluşmadı. “Ben şeyhim, âlimim,” diyene kuşkuyla bakmalı. Sosyalistim diyen kapitalist, kapitalistim diyen sosyalist, Sünnî’yim diyen Alevî çıkabilir. Hiç kimsenin beklemediği, pozitivist aydınlanmayı bir İslâmcı, İslâm tasavvufunun önünün açılmasını ise bir sosyalist sağlayabilir.</p>

      <div class="footnotes">
        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-8-backlink" id="footnote-201-8">8</a> <span class="char-style-override-1">Söyleşi: Kübra - Büşra Sönmezışık,</span> <span class="char-style-override-2">Yeni Şafak</span><span class="char-style-override-1">, 13 Eylül 2009.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-9-backlink" id="footnote-201-9">9</a> Söyleşi: Sadık Yalsızuçanlar - Mukaddes Mut, Anadolu’yu Mayalayanlar, H Yayınları, 2010.</p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-10-backlink" id="footnote-201-10">10</a> <span class="char-style-override-1">Söyleşi: Nuriye Akman,</span> <span class="italik">Zaman</span><span class="char-style-override-1">, 24-25-26 Eylül 2006.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-11-backlink" id="footnote-201-11">11</a> <span class="char-style-override-1">Söyleşi: Mahmut Bıyıklı,</span> <span class="italik">Yeni Dünya</span><span class="char-style-override-1">, Aralık, 2006.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-12-backlink" id="footnote-201-12">12</a> <span class="char-style-override-1">Söyleşi: Erdem Kabadayı.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-13-backlink" id="footnote-201-13">13</a> <span class="italik">Vatan Kitap</span><span class="char-style-override-1">, 15 Şubat 2008.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-14-backlink" id="footnote-201-14">14</a> <span class="char-style-override-1">Söyleşi: Mustafa Canbey,</span> <span class="italik">Milli Gazete</span><span class="char-style-override-1">, 16-17 Ocak 2008.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-15-backlink" id="footnote-201-15">15</a> <span class="char-style-override-1">Söyleşi: İlhan Bilgü,</span> <span class="italik">Perspektif</span><span class="char-style-override-1">, Sayı: 186, Haziran, 2010.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-16-backlink" id="footnote-201-16">16</a> <span class="char-style-override-1">Söyleşi: Berrin Karakaş,</span> <span class="char-style-override-2">Sabah</span> <span class="char-style-override-1">gazetesi, 22.08.2010.</span></p>
        </div>
      </div>
    </div>
  </div>
</body>
</html>
