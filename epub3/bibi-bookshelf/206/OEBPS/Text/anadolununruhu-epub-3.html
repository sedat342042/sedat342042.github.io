<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>anadolununruhu-epub-3.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="anadolununruhu-epub-3.html" xml:lang="tr-TR">
    <div class="Basic-Text-Frame">
      <p class="e-1-baslik" id="toc_marker-1">SUNUŞ</p>

      <p class="e-paragraf"><span class="italik">Evvel’e Yolculuk</span>’un mütemmim bir cüzü olarak düşünülen <span class="italik">Anadolu’nun Ruhu</span>, <span class="italik">Prof. Dr. Mahmud Erol Kılıç</span>’la farklı zamanlarda, farklı kişiler tarafından çeşitli süreli yayınlar ve internet sayfaları için yapılmış olan söyleşilerin bir araya getirilip gözden geçirilmesi ile vücut buldu. Ana hatlarıyla ezoterizm, tasavvuf ve irfânî geleneğin yapısı, tarîkatların günümüz dünyası ve Türkiyesi’ndeki serüveni, modernite-gelenek düalizmi, söyleşilerin yoğunlaştığı başlıca konular. Söyleşilerin bütününün yaslandığı ana çerçeveyi kabaca şu iki yaklaşıma hasredebiliriz: <span class="italik">Ekberî-Sûfî</span> yaklaşımla dini ve mâneviyatı yorumlamak, <span class="italik">Guénonien</span> perspektifle gelenek ve moderniteyi okumak.</p>

      <p class="e-paragraf"><span class="italik">Anadolu’nun Ruhu’n</span>un başlıca konularından birisi olan <span class="italik">Ezoterizm</span> antik dönemden itibaren felsefenin ve filozofların temel uğraş alanıdır. <span class="italik">Ezoterik düşünce, “İçteki ana prensipleri bilmek sûretiyle dışta tezâhür eden oluşların sırlarını çözmek” ilkesinden hareketle her şeyi anlamlandırır. Söz konusu ilke burada bizi iki kavram çiftiyle buluşturur: Felsefe söz konusu olduğunda philosophia perennis</span>, din söz konusu olduğunda ise <span class="italik">religio perennis</span>. <span class="italik">Kılıç</span>’ın benimsediği <span class="italik">Guénonien</span> perspektif, işte bu noktada bize kendisini gösterir. Şu hâlde buna göre <span class="italik">philosophia</span> (hikmet sevgisi), köken itibarıyla Antik Yunan’dan daha ötelere gitmektedir ve <span class="italik">philosophia</span>’nın öğretildiği merkezler ise <span class="italik">inisiyasyona tâbi yapılar olarak karşımıza çıkmaktadır; aslında bu durum, gelenekselci düşünürlere göre Rönesans’</span>la birlikte manipüle edilmiş bir hakîkattir.</p>

      <p class="e-paragraf"><span class="italik">Ezoterik</span> bakış açısına göre <span class="italik">Mahmud Erol Kılıç,</span> tasavvufu, İslam dininin arkeolojisi olarak tanımlar. <span class="italik">Ekberî</span> yaklaşımla <span class="italik">ezoterik</span> bakış açısının örtüştüğü nokta işte burasıdır. <span class="italik">Ekberî</span> yaklaşıma göre din katmanlı/mertebeli bir yapıya sahiptir: <span class="italik">Şerîat</span> <span class="dipnot-no" style="font-size:0.79em;">–</span> <span class="italik">Tarîkat</span> <span class="dipnot-no" style="font-size:0.79em;">–</span> <span class="italik">Hakîkat</span> <span class="dipnot-no" style="font-size:0.79em;">–</span> <span class="italik">Mârifet</span>. Burada kişiye, ilk düzeyde, satıhta, formel olanda takılıp kalmamak salık veriliyor. Dolayısıyla şerîat ve tarîkattan hakîkat ve mârifete, sûretten mânâya, zâhirden bâtına doğru bir yolculuğa çıkmanın gerekliliği öneriliyor. Bu bağlamda yolculuk denilen şey kutsalla irtibatlı, kuşatıcı üst bir metafizik tema hâline dönüşüyor. Hiç şüphesiz bu mânâda tasavvuf geleneği, düşünce tarihinde eşine az rastlanacak tematik bir zenginliğe sahiptir: Seyr-sâir, sülûk-sâlik, tarîk, tarîkat, makâm, menzil, sefer, vatan, vuslat, hicret, devir, urûc, nüzûl vb. yolculuğun anlam haritasının çizildiği temel kavramlar olarak karşımıza çıkıyorlar. <span class="italik">Kılıç</span>’a göre aslında doğmuş olmak, büyüyor olmak nihâyetinde ise ölüyor olmak yâni hayat sürüyor ve hayatı sonlandırıyor olmak, tüm canlıların kaçınılmaz olarak bir yolculuğun içinde yer aldıklarının bir göstergesidir; kısacası, ona göre, herkes bir bakıma biyolojik anlamda da seyr ü sülûk etmektedir.</p>

      <p class="e-paragraf">Geleneğimizde mânevî yolculuğun/seyr ü sülûkun yapıldığı mekânlar olarak tarîkatları görüyoruz. Cumhuriyet Türkiyesi’nde yasaklı olan bu mekânlar dolayısıyla birtakım sorunlarla karşılaşılmaktadır: İlki, bireylerin mâneviyat eksikliklerini gidermede alternatif olarak Uzak Doğu kökenli oluşumlara yönelmeleri, sahte-inisiyatik grupların çoğalması ve bunların serbestçe faaliyette bulunmaları; diğer taraftan İslamî tarîkat yapılarının önce cemâate sonrasında ise iktisâdî yapılanmalara evrilmesi. Bütün bu fizikî problemlere rağmen <span class="italik">Mahmud Erol Kılıç</span>’a göre tarîkatların hâlen mâneviyat yanı güçlüdür. Geleneğin ihmal edilmemesi gereken boyutu da bu mâneviyat yönüdür.</p>

      <p class="e-paragraf">Mâneviyat ocakları olan tarîkat yapılarının Anadolu bilgeliğinin oluşumundaki katkıları azımsanmayacak orandadır. Mâneviyata teşne olan Anadolu insanı, bilge kimselere daima kucak açmıştır; irfânın nazlı bir gelin gibi olduğu bilincinden hareketle büyük âriflerin irfânına iltifat etmiştir. Özellikle <span class="italik">Mevlânâ</span> ve <span class="italik">İbn Arabî</span> Anadolu insanının gönlünü besleyen iki büyük âriftir. <span class="italik">UNESCO</span>’nun 2007 yılını <span class="italik">Mevlânâ yılı ilân etmesinden dolayı bu çalışmada müstakil olarak Mevlânâ</span> ve öğretisinin esaslarına ilişkin yapılmış söyleşiler çoğunluktadır. Ancak <span class="italik">Mevlânâ</span>’dan söz ederken bile <span class="italik">Mahmud Erol</span> <span class="italik">Kılıç</span>, <span class="italik">Ekberî</span> yaklaşımdan uzaklaşmaz. <span class="italik">Kılıç</span>’ın bu söyleşiler bütününde vermiş olduğu mesaj ise çok net: Günümüz Müslümanlarının Mevlânâ ile barışmaları gerekiyor.</p>

      <p class="e-paragraf">Kitabı yayına hazırlarken söyleşilerde bağlamı gözetmek adına birtakım tasarruflara da gidildi. Bununla beraber metnin bütününde yine de tekrar gibi gözükebilecek yerler var ise, bu durum söz konusu metnin bağlamından kaynaklanan bir gereklilikten ötürüdür.</p>

      <p class="e-paragraf">Hakîkat kendi kendisini gösterdiği gibi yanlışı da gösterir.</p>

      <p class="e-paragraf"><span class="bold">Ercan ALKAN</span></p>

      <p class="e-paragraf"><span class="bold">Bağlarbaşı, Eylül 2010</span></p>

      <p class="e-1-baslik" id="toc_marker-2">ÖNSÖZ</p>

      <p class="e-paragraf">Konuşmak, hele sizin dilinizden anlayan bir kişiyle olursa söyleyecek sözü olan için büyük bir keyiftir. Bir de sorular, sorulan kişiyi heyecanlandırıyor ise kapı kapıyı açar, konudan konuya bir cevelan başlar. Konuşturulan havasını bulmuşsa fikir doğumları başlar…</p>

      <p class="e-paragraf">Fakat sonunda bir yerlerde durmak gerektiği ve gazetenin, derginin bu konuşma için ayırdığı fizikî yer hatırlatılır. Bazen sırf o sütunlara sığsın diye saatler süren konuşma kesilir, tıraşlanır içinden parçalar atılır. Zira ruh bir cesede sığdırılmaya çalışılır… Kim bilir belki de öyle olmak zorundadır… Zira bu “savt u elfaz” âlemi için bir “hadd u kenar” olmalıdır.</p>

      <p class="e-paragraf">Burada, kendisiyle konuşulan kişi, dinlerin, her zaman insan eliyle gerçekleştirilen modellemeler yardımıyla anlamlandırıldığına inanır. “Yüce Allah’ın kastettiği din” ile “kulun anladığı din” arasında farklılıklar vardır. Bu sebepten tasavvuf, ona göre İslam dini için insan eliyle geliştirilen en kapsayıcı anlam modelidir. Tasavvufa tabir caizse İslam din felsefesi olarak bakar ve merkeze aldığı bu noktadan hareketle din, felsefe ve siyaset üzerine yorumlar yapar. Konuşmanın temas ettiği sahalar her ne kadar geniş ve dağınık ise de hepsini birbiriyle irtibatlandıran bir ip olduğu gözden kaçırılmamalıdır.</p>

      <p class="e-paragraf">Burada toplanan konuşmalar farklı zamanlarda ve yerlerde yayınlandıkları için yer yer tekrarlar olması kaçınılmazdı. Çok değerli kardeşim Ercan Alkan bu konuşma metinlerini büyük titizlikle bir araya getirdi, tekrarları çıkardı, tashihlerini yaptı ve ortaya bu metin çıktı. Zaten perakende yazıları kitap haline getirme fikri de ona ait olduğu için o olmasaydı belki bu eser meydana gelmeyecekti. Bu sebepten kendisine ziyadesiyle müteşekkirim. Ayrıca Emine Eroğlu ve Rifat Özçöllü dostlarımın şahsında da Sufi Kitap’a bu eseri neşretme lütfunda bulundukları için minnettarım… “<span class="italik">Şüphesiz</span>, doğrusunu Allah bilir.”</p>

      <p class="e-paragraf"><span class="bold">Mahmud Erol KILIÇ</span></p>

      <p class="e-paragraf"><span class="bold">Ocak 2011</span></p>

      <p class="e-1-baslik" id="toc_marker-3">Ezoterik Gelenekte Her Zaman Esas Olan İnsandır<span class="dipnot-no" style="font-size:0.68em;"><a class="footnote-link" href="#footnote-201-1" id="footnote-201-1-backlink">1</a></span></p>

      <p class="e-soru">Bize ezoterizmin ne olduğunu kısaca anlatır mısınız?</p>

      <p class="e-paragraf">“Ezoterik” kelimesi Grekçede “iç” veya “derûnî olan” anlamlarına gelen <span class="italik">“esôteros”</span>dan gelmektedir. Bizim kültürümüzde yüzyılın başından itibâren kullanılmaya başlanılan ve daha çok Fransızcadan Türkçeye tercümeler yoluyla ithal edilmiş bir kelime. “Egzoterik” bu kelimenin zıt anlamlısıdır. Yeni bâzı yazılarda bu kavramların “içreklik-dışraklık” kelimeleriyle karşılanmaya çalışıldığı anlaşılmaktadır. Asırlardan beri kullanılmakta olan klasik Türkçedeki karşılıkları ise “bâtın” ve “zâhir” şeklindedir. Bu kelimelerin düşünsel köklerini dinler târihinde ve felsefe târihinde, <span class="italik">Pythagoras</span>’da, <span class="italik">Platon</span>’da, <span class="italik">Yeni Platoncu</span>larda bulmak mümkündür. Ezoterik düşünce ta <span class="italik">antik dönemden beri felsefe ve dinler târihiyle atbaşı gitmektedir. Esası şuna dayanır: Yeryüzünde görülen, oluşa gelen her şey, her eylem ve her nesne aslında bir hakîkatin, bir gerçekliğin dışavurumudur. Hakîkat sâbittir, değişmez ve evrenseldir; bu yüzden içtedir. Eşyânın hakîkati sâbittir. Hakîkatler içten dışa doğru tezâhür ederler ki aslında nesnelerin oluşu böyle gerçekleşir. Oluş görüntüdedir. Bir dışavurum söz konusudur. Dışta görülen her şey görüntüdür. O zaman “var” değillerdir. Görünen şeylerin asıl kaynakları içte yatmaktadır ki asıllar onlardır, var olan onlardır. Dolayısıyla “İçi bilirsek; içteki ana prensipleri bilirsek dışta tezâhür eden oluşların da sırlarını çözeriz” temeline dayanmaktadır bu öğreti.</span></p>

      <p class="e-paragraf">Bu esası dine, dînî görüşlere hatta felsefelere tatbik ettiğimiz zaman şunu söyleyebiliriz ki dinlerin de bir iç esası bir de dışta gözüken muâmelâtları vardır. Aslında dinlerin esas mesajı burada yâni içte yatandır. Dinlerin <span class="italik">egzoterik</span> olanı, dıştaki düzenlemeleri, ritüelleri vb. şeyleri zamana, devre, söz konusu peygamberin özelliklerine göre değişiklikler gösterirler. Bu yüzden <span class="italik">Fıkh-ı Ekber Şerhi</span>’nde “Şüphesiz dinler değişir ama hakîkat değişmez.” [<span class="italik">inne’d-dîne kad büddilet velâkinne’l-hakîka lem yübeddil</span>] denilmiştir. Burada kastedilen Latinlerin <span class="italik">“Religio Perennis”</span> dediği şeydir. O değişmez, aslî, her dâim canlı “din”. Allah katında olan din aslında bir tanedir ve o da budur. İnsan katında bu tek din çeşitlilik gösterir.</p>

      <p class="e-2-baslik">Ezoterik Felsefe Bir Rehabilitasyondur</p>

      <p class="e-paragraf"><span class="italik">Pythagoras</span> olsun, <span class="italik">Platon</span> olsun, bugün modernler tarafından bir felsefî sistem kurucusu olarak anılan kimselere “ezoterik felsefe” zâviyesinden baktığımızda bu kimselerin Mısır ve Babilonya bilgeliğinin dînî okullarında eğitim almış olmalarının önemi ortaya çıkar. Bu bağlamda, <span class="italik">“Black Athena/Kara Atina”</span> kitabında <span class="italik">Martin Bernal</span>’in teorisi ve buna benzer daha başka düşünürlerin görüşleri hiç de hafife alınacak cinsten değildir. Onların dedikleri özetle şudur: Grek felsefesi; orijinal değildir, Mısır ve Babil’de var olan bilgelik okullarında öğretilen ezoterik din felsefesinin yazıya geçirilmesinden ibârettir. <span class="italik">Pythagoras</span> yirmi üç yıl Mısır’da eğitim görmüştür, o gördüğü eğitim bir <span class="italik">manastır</span>, <span class="italik">dergâh eğitimidir. Oradan; “Git, şimdi bölgendeki insanların ehil olanlarına bu öğrendiklerini tâlim et!” emriyle geri dönmüştür. Çünkü Pythagoras</span>’ın eğitim sistemine baktığımız zaman, bunun; sâdece beyinsel çıkarımlara hitap eden, bugünkü modern felsefe eğitiminde olduğu gibi bâzı kitaplar okunarak yapılan tartışmalarla sürdürülen bir eğitim tarzı olmadığını, bilakis âdetâ bir “usta-çırak” veyâhut “şeyh-mürîd ilişkisi” şeklinde bir tâlime dayalı olduğunu görmekteyiz. Bu eğitim şeklinde öğrenciyi öğretmeni seçmekte ve seçtiği ehil öğrenciyle 24 saat beraber yaşamaktaydı. Sabah şafak sökerken başlayan derslerde ilk olarak <span class="italik">“Hymnoloji”</span>, yâni tanrısal yakarışlar ve dualar öğretilmekteydi. Bunlar saat 11.00’e, 12.00’ye kadar süren ve de aç karnına yapılan derslerdi. Ezoterik felsefe dersleri tok karnına yapılmazdı, bunun sebepleri vardı. Dersten sonra yemek, öğleden sonra ise istirahat ve ziraat işleriyle meşguliyet; peşi sıra gece dersleri, nihayet akşam duasından sonra yatış... Orijinal anlamıyla ezoterik felsefe bir rehabilitasyondur, bir tedâvidir.</p>

      <p class="e-paragraf">Meselâ <span class="italik">Platon</span>’un <span class="italik">Diyaloglar</span>’ına baktığımız zaman; sâdece felsefî metinler olarak gördüğümüz o metinlerin, aslında ezoterik nitelikler taşıdığını görüyoruz. Orada anlatılmak istenen esaslar arasında, insanın kendini ve kendi özünü tanıması, yâni “Kendini tanı, Tanrı’yı tanırsın.” vecizesinin sırları da öğretilmekteydi. İslâmî versiyonu <span class="italik">“Men arefe nefsehû feqad arefe rabbehû” yâni “Kendini bil, Rabbini de bilirsin.” şeklindedir. Veyâhut Delf Mâbedi</span>’nin girişinde yazıldığı şekliyle <span class="italik">“Noverim me, noverim te.”</span> Hepsi aynı mânâyadır. <span class="italik">Platon</span>’un diyaloglarından özelikle <span class="italik">Timaos</span>’da açıkça, “Ben bunu Doğu bilgelerinden öğrendim.” dediğini görmekteyiz. Fakat kim bu Doğu bilgeleri? İsim vermiyor. Ezoterizmde, bilgelik, hikmet, yazıya geçirilmez. Bir şey yazıya geçirildiği zaman kayda alınmış olur. Her türlü kayıt onu zuhûr hâline getirmek demektir; zuhûr âlemi, oluşlar ve bozuluşlar âlemidir, kayıtlar âlemidir. Nesnelerin mücessem, donmuş hâlidir. Bu açıdan, ezoterik felsefede rüyalar çok önemlidir, çünkü rüyalar kayıtsızdır. Rüyalar sonsuz bir özgürlük alanıdır. Size bir şekilde asıl gerçekliğinizi yansıtmaktadırlar. “Rüyayı anlatma!” derler, anlatılıncaya kadar rüyalar muallaktadır, askıdadır; ancak anlatılmayla beraber kayıtlanmış olur. Kayıtlanmış olmak demek, bir sınır içerisine girmek demektir. Çünkü “görüntü evreni”, klasik tâbiriyle “şehâdet âlemi”, görünürler âlemi, beraberinde sınırlılık getiriyor. Herhangi bir şeyi sınırlandırdığınız zaman onu ölümlü hâle getirmiş, ona fânîlik damgası vurmuş oluyorsunuz ve o şey ârızî <span class="italik">(accidental)</span> bir hâle gelmiş oluyor. Her ne şey ki ârızîdir, her ne şey ki kayıtlıdır, mutlaklık taşıyamaz; mutlaklığın olmadığı yerde insan mutlak huzura eremez bu esasa göre. Dolayısıyla hakîkatin, o kayıtlı olmayanda, mutlak olanda bulunduğunu göstermek isteyen ezoterik metinlere farklı bir gözle bakmalıyız. Bize <span class="italik">Aristo</span>’yu bile <span class="italik">maddeci felsefe</span>nin babası olarak öğrettiler. Oysa <span class="italik">Aristo</span> der ki, “<span class="italik">Platon</span> da dâhil olmak üzere benim üstatlarım daha çok metafiziğe yoğunlaştıkları için; o metafizikten yola çıkarak fizik yapma işi bana kaldı.” Hâsılı <span class="italik">Aristo</span>’nun <span class="italik">Fizika</span>’sını, <span class="italik">Platon</span>’un <span class="italik">Metafizika</span>’sından kopararak ele almak bir tür <span class="italik">Rönesans</span> manipülasyonudur. <span class="italik">Aristo</span>’yu o bütüncül yapıdan kopararak <span class="italik">maddeci felsefe</span>nin babası hâline getirmişlerdir. Zâten bütünden kopup parçada odaklanma <span class="italik">analitik felsefe</span>nin temel karakteridir. Felsefenin modern dönemlerde ezoterik köklerinden, aslî köklerinden koparılmış hâli, özellikle <span class="italik">Aydınlanma</span> sonrası modern insanın parçalayıcı bakış açısının oluşumunu sağlayan güç oldu. <span class="italik">Mevlânâ</span> <span class="italik">Mesnevî</span>’sinde bunu çok güzel bir benzetmeyle dile getirir; meşhur “körlerin fil târifi” meseli... Fil bir bütündür ama siz körseniz size “Bu nedir?” diye sorulursa, birisi bacağını tutar ağaç olduğunu söyler, burnunu tutan hortum, püskülünü tutan fırça der; hiçbiri bütünü târif ederek, ben bir fil tutuyorum diyemez. Modern insanın en büyük problemi de budur. <span class="italik">Holistik</span> olmadığı, bütüncül yaklaşmadığı; “bütün yapı”yı bilmediği için, sâdece bir parça olan madde üzerine çalışmalarını yoğunlaştırmış ve felsefeyi bu hâle getirmiştir.</p>

      <p class="e-soru">Ezoterizmin Batı Orta Çağı’ndan günümüze uzanan serüvenine bakarsak ne buluruz?</p>

      <p class="e-paragraf"><span class="italik">Önce aslı bilmek gerekir, ne nereden çıkmış bunu takip etmeli… Çünkü ezoterik felsefede dışta olana bakılarak hüküm verilmez. İşi bâtına doğru götürmediğiniz zaman problemi çözmek mümkün değildir</span>. Bâzı araştırmacılara göre Batı ezoterik geleneği adı altında ele alınan konular aynı ezelî geleneğin bir devamıdır. Fakat tam bu noktada <span class="italik">René Guénon</span> gibi, <span class="italik">Martin</span> <span class="italik">Bernal</span> gibi birçok yazar çok ilginç bir tespitte bulunur: Batı ezoterik geleneği denen şey aslında Batılı değildir, Doğuludur; yâni hikmet maşrıkîdir. <span class="italik">Bernal</span>, <span class="italik">Kara Atina</span> derken, Atina’daki Grek felsefesinin aslında Afrika yâni Mısır kökenli olduğunu ima eder. Gerçek bilgeliğin Babilonya’dan, Mısır’dan, Orta Doğu’dan Yunan’a geçmesiyle beraber bir devrin kapanıp başka bir devrenin başladığını söylerler. Fakat <span class="italik">Guénon</span>’a göre bu devre hakîkatte bir <span class="italik">dekadans</span>tır; bir düşüştür; çünkü bilgelik, orada yaşanıyordu, Yunan’a geçince yazıya döküldü. İlk dönemlerde, <span class="italik">Pythagoras</span>’ta olduğu gibi, hem yazı hem de yaşantı şeklindeydi bu tâlim. Ama daha sonraki süreçte “yaşantı” kısmı ihmal edildi, elde sâdece metin kaldı. Metin elde kalınca da, felsefenin inisiyatik ve ezoterik yönü unutuldu, ihmal edildi.</p>

      <p class="e-paragraf">Batı’da ezoterik felsefe farklı amaçlarla, farklı şekillerde ortaya çıkmıştır. Haçlı Seferleri ile Doğu’ya gelen Batılıların burada karşılaştıkları ezoterik, sûfî bâzı cemiyet ve merkezleri görerek Batı’da bunların benzerlerini oluşturdukları gibi görüşler vardır bâzı Orta Çağ araştırmacıları arasında. <span class="italik">Hospitelyen</span> tarîkatının, -ki bugünkü Batı’da hastanecilik geleneğinin kökleri buraya dayanır- Doğu’daki sûfî ribat ve şifâhânelerinden etkilenerek oluştuğu iddia edilmiştir. Bu hastaneler aynı zamanda spiritüel merkezlerdi. Hastanelerin başhekimleri aynı zamanda şifâcılık yeteneği olan, tâbir câizse <span class="italik">reiki</span> yeteneği olan bâzı mâneviyat sahibi kimselerdi. Hastane içerisinde mâbedleri vardı. Zâten “doğmak” ve “ölmek”, “hastalık” ve “şifâ” dînî ve ezoterik mâhiyetli kavramlardı. <span class="italik">Ahî</span> ve <span class="italik">fütüvvet</span> teşkilatına bağlı bu şifâhânelerde “hekim şeyhin” hastalara maddî ve mânevî refakat ettiğini görmekteyiz. Hatta bizim geleneğimizde, merhamet ve sevginin cüzzamlı hastanın rûhuna üflenerek tedâvi edildiği <span class="italik">Cüzzamlılar Tekkesi</span> adıyla tekkeler dahi kurulduğunu görüyoruz. O sıralarda Batı’daki cüzzam hastaları kirece batırılarak tedâvi edilirken, uzak yerlerde ölüme terk edilirken buralarda bir mâneviyat ve “özü güçlendirme” eğitiminden geçirildiklerini görüyoruz. Şeyh efendinin kendisinin de cüzzamlı olduğunu, bu işe kendini feda ettiğini, hayatlarının son dönemlerini ilâhîler eşliğinde geçiren bu hastaların bâzılarında enteresan bir şekilde iyileşmeler yaşandığını, yeniden şifâ bulan insanlar bulunduğunu bâzı târihî kayıtlardan öğrenmekteyiz. Bugün dahi bu geleneğin devamı olarak Batı’daki pek çok hastane, böylesi dînî gruplar tarafından işletilmektedir.</p>

      <p class="e-2-baslik">Hermetik Gruplar Dışa Kapalıdırlar</p>

      <p class="e-paragraf">İşte bu tür <span class="italik">inisiyatik</span> gelenekleri gören bâzı gezginler, özellikle Haçlı Seferleri sırasında gelmiş olan Batılılar, kendi ülkelerine döndükleri zaman bu ve buna benzer tarîkatları kurdular. Birtakım <span class="italik">masonik</span> dayanışma örgütlenmelerinin de böyle oluştuğunu ileri sürmek mümkündür. Bu yapılar aslında <span class="italik">“hermetik”</span> bir karakter taşırlar. Batı’da dinin egzoterik, yâni dışıyla, şekille, yasayla ilgili yönünü acımasız bir şekilde temsil eden papazların inancı âdetâ kurumsallık içinde boğmaları Kilise’nin baskıcı bir hâle gelmesini doğurmuştur. En uç noktasıyla engizisyonda tezâhür eden bu aşırı kuralcı durumdan hoşnut olmayan bâzı dindar düşünürler ezoterik öğretilere sığınmışlardır. Baskıların bu insanları iyice rahatsız edici hâle gelmesi ister istemez <span class="italik">ezoterik</span> yapıları “<span class="italik">hermetik</span>” yâni gizli bir hâle getirmiştir. Hermetik gruplar dışa kapalı gruplardır, dışa kapalı olan her türlü yapıya “hermetik” grup denir. Sebebi de “ehil olmayanları içeriye almamak”tır. Bu anlamda avama açık, herkese açık bir anlayışa sahip değillerdir. Elitist ve seçkincilerdir. Çünkü şöyle bir mantığa sahiptirler: “Bu gelenek, bu düşünüş şekli yüzyılların gelişimi sonucunda tekâmül etmiş bir düşüncedir, öyle sıradan, sokaktaki adamın bunları hemen anlaması mümkün değildir.” <span class="italik">Niyâzî-i Mısrî’</span>nin “<span class="italik">Ârifin her bir sözün anlamaya insan gerek/ Sanma kim bu âlemde hayvan olan anlar bizi</span>” sözü ile Hz. Îsâ’nın “İnci tanelerini ineklerin önüne saçmayınız, onlar bunun kıymetini idrak edemezler.” sözü ne kadar da aynı gelenekten çıkmış sözlerdir.</p>

      <p class="e-paragraf">Bugün modernlerin elinde felsefe denen şey bir tür beyin jimnastiği hâlini aldı, oysa aslı öyle değildi. Kaynağından kopan modern felsefenin otantik yapısı, aslî yapısının ne olduğu, konuların nereye doğru götürülmesi gerektiği bâzı düşünürleri meşgul eder hâle gelmiştir. Bu anlamda Batı içerisinden pek çok filozof; <span class="italik">Dante</span>, <span class="italik">Spinoza</span> gibi birçok düşünürle başlayan arayış ve sorgulama sürecine sonradan dâhil olmuş; “Aydınlanma sonrası felsefenin kökleri nereye çıkmalı?” sorusuna cevap aramıştır. Bu arayış <span class="italik">Hegel</span>’de de vardır. Bu noktada <span class="italik">Heidegger</span>’in söylediği söz ilginçtir. Vefatından önce bir gazetecinin kendisiyle yaptığı röportajda söylemiştir bunu: “Benim felsefemi o kadar büyütmeyin. Zâten bütün Batı düşünce târihi ya Aristo’ya ya Platon’a düşülen bir dipnottan ibârettir. Ben aslında Eflatun’a düşülen bir dipnottan ibâretim, o geleneği devam ettirmeye çalışıyorum. Beni anlamak istiyorsanız Platon’a ve Şihâbüddîn Sühreverdî’ye bakın!” der. Çünkü <span class="italik">Heidegger,</span> talebesi olan <span class="italik">Henri</span> <span class="italik">Corbin</span> aracılığıyla <span class="italik">Sühreverdî</span>’yle tanışmıştır. Ama tabiî hayatının son dönemleriydi, belki biraz daha vakti olsaydı, değişik bir kompozisyon, bir Doğu-Batı sentezi oluşturabilirdi düşüncelerinde.</p>

      <p class="e-soru">Hermetik grupların sembol kullanmaya başlamalarının nedenleri üzerinde durabilir miyiz? Zirâ başkalarının vâkıf olamadığı birçok sembolleri var.</p>

      <p class="e-paragraf">Aslında ezoterik felsefenin derinlerine indiğimizde varoluşta görülen her şeye bir sembolden ibâret olarak bırakıldığını anlarız. Yeryüzü dahi bir semboldür. Kur’ân da, İncil de, bunların hepsi birer sembolden ibârettir; sembolün Arapçadaki karşılığı “âyet”tir zâten. “Âyet” hakîkat demek değildir, işâret demektir, hakîkate işâret eder. Dolayısıyla bir Müslüman’ın âyetlere bakıp, o âyetin hakîkatine çıkması istenir. <span class="italik">Fundamentalist</span>, <span class="italik">tekstüalist</span> bakış açısı, âyete sâdece âyet olarak bakar ve onu başının üstüne koyar. Ama ezoterist bir Müslüman’a bu âyetler der ki: “Bana bak, beni oku, beni anla fakat benden içeri gir, benim katlarım var.” Hz. Peygamber bir hadîste buyuruyor ki: <span class="italik">“Kur’ân’ın yedi batnı/boyutu vardır.”</span> Herkes her derecesini bilmez. Dolayısıyla ezoterik felsefenin dayandığı temel, varlığın katlı ve hiyerarşik olarak yapılandığıdır.</p>

      <p class="e-paragraf">Âlem sâdece görüntülerden ibâret değildir, farklı katları vardır. Bu hiyerarşide en dışta yâni en aşağıda olan görüntü aslında en içte olanın bir şekilde dışavurumudur. Mânâ içeridedir, söz dışarıdadır. İnsan bedeni dışarıdadır ama insanın hakîkatı, insanın içindedir. Dolayısıyla, <span class="italik">Yûnus</span>, <span class="italik">“Bir ben vardır bende, benden içeri</span>” derken ezoterik bakışını ifâde etmiştir. “Bana bak ama benden içeri gir.” diyor; kendisi üç-beş sene sonra ölecek, ama işâret ettiği mânâ bâkî kalacaktır. Bu mertebenin fizik kurallarına göre her doğan büyür, yetişir, ilerler ve çöker. İsterse peygamber olsun; herkes bu yasaya tâbidir. Ezoterik bakış açısından bakıldığı zaman her bir mertebenin üstünde bir diğer mertebe vardır ve mertebeler arasında bir geçiş söz konusudur.</p>

      <p class="e-paragraf">Ezoterizmin kaynağı ve temel ilkeleri Kur’ân’da vardır ama çoğu Müslüman bunun farkında değildir. Âyette geçtiği gibi; <span class="italik">“Allah yedi kat semâyı ve onun yedi kat mislini yarattı.”</span> Buradaki “Yedi kat gökyüzü” strotosfer, atmosfer vb. gibi sâdece <span class="italik">astronomi</span> veyâhut <span class="italik">jeoloji</span> ilmiyle açıklanacak şeyler değildir. <span class="italik">Pozitivizm</span>in ne olduğunu dahi bilmeden ona âşık olan bâzı taşralı dindar ilâhiyatçıların yazdığı tefsîrler bu türden tercümelerle doludur. İlginç olan ise söz konusu bu âyetin devamında gelen <span class="italik">“yetenezzelü’l-emru beynehün” yâni “Allah’ın emri bunlar arasında inip çıkmaktadır.”</span> âyetini bu kimselerin bir türlü açıklayamadıklarıdır. Açıklayamazlar zira bilmiyorlar. <span class="italik">İbn Abbas</span> diyor ki: “‘Allah’ın emri (işleri) ikisi (yer ve gök) arasında iner çıkar.’ âyetinin Peygamber’den işittiğim anlamını sizlere açıklayacak olsam, bu kelleyi bu gövdede tutmazsınız”. O da, daha önce temas ettiğimiz <span class="italik">“hermetik”</span> prensipten hareketle bu sırrı fâş edemiyor.</p>

      <p class="e-paragraf">Yeryüzünde gördüğümüz her şey, insan bedeni, masa, sandalye, kitap, eğer elimizdeyse, bunların hepsi birer görüntüdür, işârettir ve nesnedir. Nesne ise ölümlüdür. Bir hadîste <span class="italik">“İnsan ve Kur’ân ikiz kardeştirler.”</span> denilmektedir. Biri aynı hakîkatin harfe bürünmüşüdür, “kitap” hâlindedir, diğeri de “insan” hâlindedir. Ezoterik gelenekte esas olan, her zaman insandır, fakat diğerlerinde esas olan insan değildir; bu yüzden “Bu kitap bize yeter!” derler. Hayır, rehber bir insan olmazsa, o kitabı sana yorumlayan insan olmazsa kitap tek başına anlam ifâde etmez. Eğer kitap tek başına yetseydi, peygamber diye bir şey olmazdı, Allah herkese bir kitap gönderebilirdi. Dolayısıyla “insan” veyâhut “insân-ı kâmil”, rûhî olgunluk yolu diyebileceğimiz ezoterizmde çok önemlidir. İnsanı tanımakla başlanır ve oradan Tanrı’yı tanımaya gidilir. Ancak dikkat edilmeli; buradaki <span class="italik">hümanizm</span>, Batı hümanizmi gibi değildir, insandaki derin kutsallığı soyutlayan ve kenara atan değil, insana kutsal köklerini veren bir insanseverliktir bu. <span class="italik">Platon</span>’un <span class="italik">“Ey insan, sen bir zaman Tanrı’ydın, ama unuttun!” sözü çok önemlidir. Bu nükteyi İslâm geleneğinde yorumlarken “Tanrı’ydın” sözünü köşeli parantez içine alıp “Tanrısaldın/ ilâhî idin/ kutsal bir yönün vardı.” şeklinde yorumlarsak problem hallolur, “Ey insan, bir zamanlar ilâhî idin ama nefsinin tesiriyle bu vasfını kaybettin.”</span></p>

      <p class="e-1-baslik" id="toc_marker-4">Ezoterik Bakış Açışı Hakîkî Ortaklıklar Üzerine Dayalıdır</p>

      <p class="e-soru">Yâni, “alien” oldun, özünden uzaklaşıp bir yabancı oldun, benliğini çöle çevirdin ve kendi çölünde yalnız kaldın, anlamında… Peki ezoterik gelenekler arasında beliren farklılıklar niye?</p>

      <p class="e-paragraf">Ezoterik anlamda bakıldığında bütün sahih gelenekler arasında paralellikler görülmekte, hepsi aynı esasa dayanmaktadır. Ve görünen ihtilâflar, farklılıklar dışavurum esnasında görülmektedir.</p>

      <p class="e-soru">Yâni “zuhûr” esnasında ortaya çıkıyor farklılıklar…</p>

      <p class="e-paragraf">Tabiî, zuhûrda oluyor farklılık… Örneğin dıştan baktığımızda, ben Mahmud’um, sen Sait’sin, bedenlerimiz ayrı, sen bir yerdesin, ben bir yerdeyim, sen Türk’sün, ben Zenci. Ama hakîkat itibarıyla baktığımız zaman sen bir rûha sahipsin, ben de bir rûha sahibim; toplu iğne batırdığım zaman senin de canın acıyor, bana batırırsan benim de canım acıyor; ortaklıklarımız var. Ezoterik bakış açışı hakîkî ortaklıklar üzerine dayalıdır. Bu demek değildir ki, ezoterizm, egzoterizmi tamamen bir kenara atmakta ve ona hiçbir ehemmiyet vermemektedir. Hayır, ezoterik felsefe der ki, siz içte yatanı bilirseniz, dışta olanın paralelliklerini de bulursunuz. Çünkü dışta yatan sonuçtur, sebep değildir; hakîkî sebepler içtedir. Hermetik gelenekte bir prensip vardır: “Aşağıda ne varsa, yukarıdaki gibidir.” Bu iç/dış irtibatını hermetizm, yukarı/aşağı ifâdesiyle sembolize eder. Ezoterik felsefe diyor ki, madem o vahdet noktası içeride, o öz en derinde, o şey nasıl elde edilecek? Her göz onu göremez, her insan ona ulaşamaz. Bu eğitim gerektirir; o eğitim nerede başlayacak? Eğitim dıştan içe doğru gelişecek. Egzoterizm bu mânâda önemlidir; dıştan içe doğru gelişme demektir. Buna tasavvuf geleneğinde <span class="italik">“seyr-i ilallah”</span> denilir yâni dıştan içe doğru yolculuk. Sonra <span class="italik">“seyr-i anillah”</span> gelir, yâni “içten dışa doğru” iniş. Bunu iki <span class="italik">“kavis”,</span> iki yay şeklinde ifâde ederler Birisi <span class="italik">“kavs-i urûc” yâni “yükseliş kavsi”, diğeri ise “kavs-i nüzûl”</span>, yâni “iniş kavsi”. Çıkışını yaptıktan sonra iniş gelir. İnişini yapan adam da çıkmıştır ve inmiştir; aramızdadır, bizim gibidir ama Yûnus’tur artık. Ete kemiğe bürünmüştür ama hakîkat insanıdır o.</p>

      <p class="e-soru">Çağdaş Batı Edebiyatı ve düşüncesindeki ezoterizme gelirsek bu akım veya oluşumların kaynağı hakkında ne diyebiliriz?</p>

      <p class="e-paragraf">Daha önce de değindiğimiz gibi Batı ezoterizm geleneğinin aslında Doğu’dan alındığı görüşü, Batı ezoterizmi üzerine çalışan uzmanların kanaatidir. Ancak Doğu derken tam olarak ne kastedildiği konusunda bâzı problemler vardır. Orta Çağ ezoterizminde Doğu’nun, Orta Doğu ve İslâm tasavvuf geleneği olduğu açıktır. Ama XVIII. yüzyıldan sonraki Batı ezoterizminde Hint etkisinin öne çıktığı görülmektedir. Bugün özellikle modern Batı ezoterizminin kilometre taşı olan şahsiyetlerin başında <span class="italik">Madam Blavatsky</span> ve kurduğu <span class="italik">Teozofi Cemiyeti</span> gelir. <span class="italik">Blavatsky</span>, <span class="italik">Gurdjief</span>, <span class="italik">Bennet</span> vd. düşünürler görünürde Hindu terminolojisiyle ezoterizm yaparlar. Fakat bâzı araştırmacılar <span class="italik">Blavatsky</span> ve <span class="italik">Gurdjief’</span>in Kafkasya, Lübnan ve İstanbul’da <span class="italik">Nakşbendî</span>, <span class="italik">Halvetî</span>, <span class="italik">Melâmî</span> ve <span class="italik">Dürzî</span> şeyhlerle görüştüklerini; onlardan bâzı görüşler alıp sistem, diyagram hâline getirdiklerini tespit etmişlerdir. <span class="italik">Gurdjief</span>’in sistemi <span class="italik">Nakşbendî eğitim ve rûhî yoğunlaşma esaslarına dayanmaktadır. Hatta bu konuda Perry</span> gibi kimi araştırmacılar <span class="italik">“Gurdjief’in Hocaları”</span> gibi bâzı kitaplar dahi yazmışlardır. <span class="italik">John Bennett</span> ise İstanbul’a işgal kuvvetlerinin bir istihbarat subayı olarak gelmiştir; fakat şahsî merakı olan mâneviyat araştırmalarını burada da sürdürmüş ve bâzı <span class="italik">Melâmî</span>, <span class="italik">Mevlevî büyükleri ile görüşmüştür. Fakat bu araştırmacılar Batı’ya geldikleri zaman bu düşünceleri “ennegram studies”</span>, <span class="italik">“dramatic universe”</span>, <span class="italik">“fourth way”</span> gibi isimler altında sunmuşlardır.</p>

      <p class="e-paragraf">Ayrıca şunu da söylemek gerekir ki Batı’da ezoterizm sâdece rûhî araştırma yapan birkaç seyyâh, dil uzmanı ve Doğu meraklısından ibâret kalmış temsilcilerle sınırlı değildir. Öte taraftan meselâ <span class="italik">Newton</span>, <span class="italik">Einstein</span> gibi bilim adamlarının mistik eğilimleri, tarîkat bağlantıları maalesef ihmal edilmiştir. <span class="italik">Einstein</span>’in bütün araştırma ve buluşlarını bağlı bulunduğu tarîkatın laboratuvarında gerçekleştirdiği söyleniyor.</p>

      <p class="e-2-baslik">Doğu Aklı İllüminatiftir</p>

      <p class="e-soru">Blavatsky gibi insanlar ne yapıyorlardı? Nasıl oldu da İslâm’ı “pazarlayabildiler?”</p>

      <p class="e-paragraf"><span class="italik">René Guénon</span> der ki, Doğu aklı <span class="italik">illüminatif</span>tir, aydınlanma esaslıdır, kategorik değildir; yaşama esaslıdır; seyyaldir; Batı aklı ise tasnifçidir, sıralama, kategorize etme peşindedir. Aslında bir Doğu-Batı sentezi söz konusu edilirse <span class="italik">Blavatsky</span>’nin yapmış olduğu bir tür tasniftir. Masonluğun yaptığı da bir tür eklektik sistematize ediştir. Geçmiş bütün ezoterik geleneklerden devşirilerek oluşturulmuştur. Meselâ epeyce Hindu, Zerdüşt inisiyasyon motifi, Mûsevî inisiyasyon motifleriyle karıştırılmış olmakla beraber, fazlasıyla İslâmî ezoterik motif de vardır bu derlemede. Onun için kendilerine 17. derecede <span class="italik">“Doğu’nun ve Batı’nın Şövalyeleri”</span> adını verirler. Filistin’den Roma yoluyla İskoçya’ya gelen Doğu şövalyeliğidir esasları.</p>

      <p class="e-soru">Sûfîzm motifleri yâni…</p>

      <p class="e-paragraf">Elbette, üstelik bu bir hayli fazladır. Çalışma sistemi Orta Çağ usta-kalfa ilişkisine dayanmaktadır. Kendi törenlerinin de Ahîlikteki usta-kalfa-çırak ilişkisindeki şed kuşanma törenleri ile benzerlikleri bulunmaktadır. Aslında masonluğun ne kadar İslâm tasavvufundan aldığı konusu üzerine ciddi anlamda çalışılmamıştır. Her ikisi de hermetik yâni gizli öğretileri esas alan yapılanmalardır; meselâ masonluğu anlayabilmek için mason olmak gerekir, çünkü kapalı bir gruptur, bu mânâda İslâm tasavvufunun da kendine göre hermetik dereceleri vardır.</p>

      <p class="e-soru">Burada iki sorum olacak. Birincisi, ezoterizmi bu hâliyle bir tür modernizm eleştirisi gibi algılayabilir miyiz? İkincisi de “Evrenin Ulu Mimarı” mitiyle tasavvuf geleneği arasında benzer noktalar var mıdır?</p>

      <p class="e-paragraf">Ezoterik gelenek Tanrı’yı, yaratıcı gücü isimlendirmekten ziyade bir zamirle ifâde etmeyi tercih eder. Bu zamir de İslâm tasavvufunda <span class="italik">HÜVE</span> zamiridir. Karşılığı, “O” demektir. Bizde, sûfî zikrinde <span class="italik">“Hû”</span> demek, Hindu geleneğinde <span class="italik">“Om”</span> demek gibidir; <span class="italik">“Om”</span> isim değildir, zamirdir. Neden sonsuz güç sahibi, yüce varlık böyle bir zamirle çağrılıyor? Çünkü ben sana hangi ismi verirsem vereyim, o ismi sana verdiğim anda seni kayıtlamış olurum. Oysa zamir daha mutlak ve kapsamlıdır. Sûfî literatüründe “<span class="italik">hüviyyet</span>” diye bir makâm vardır. “Makâm-ı hüviyyet”, makâm-ı ulûhiyyetten de daha yukarıdır. Neden? Tasavvuf geleneği der ki, benim Sana “el-Mâlik” diyebilmem için “memlûk” olması lâzım gelir, benim Sana “el-Hâlık” diyebilmem için “mahlûk” olması lâzım gelir. Dolayısıyla bâzı isimler ancak yaratılışı var etmenden sonra aldığın isimlerdir. Yaratılış yokken, henüz Sen hiçbir şeyi yaratmamışken sana nasıl “el-Hâlık” diyebilirim ki? Bu mertebede Sen “Rab” bile değilsin çünkü “merbûb” yok! Hatta Sana “İlâh” bile diyemem, “me’lûh” olacak ki Sana “İlâh” diyebileyim? Oysa Tanrı’nın zâtî varlığı mahlûkâtına bağlı değil. İşte bundan dolayı bâzı makâmlar <span class="italik">(el-hazarât)</span> için değişik isimler vermişlerdir.</p>

      <p class="e-2-baslik">Dünya Siyâsetini Yönlendirmede Ezoterizm Etkin Rol Almaktadır</p>

      <p class="e-paragraf">İslâm tasavvufunda “Hû” isminin öne çıkması, Allah isminin diğer isimlerin hepsini kuşatan bir isim olarak alınması, Tanrı’nın yedi ana ismi ve diğer tüm isimlerin onlardan türemesi gibi hususlar önemlidir ve bunların derin keşfî ve tefekkürî izahları vardır. Bu isimler şemasında <span class="italik">“el-Musavvir”</span> (şekilleri veren, sûretleri yaratan)<span class="italik">, “el-Bârî” ve “el-Hâlık”</span> gibi bâzı isimleri yan yana koyduğumuz zaman <span class="italik">“evrenin ulu yaratıcısı, ulu mimarı”</span> gibi bir fotoğraf ortaya çıkmaktadır. Yâni âlemin yaratıcısı ve tasarımcısı olan kudretli yüce varlık. Burada masonluğun 14. derecede, Tanrı’yı bu şekilde isimlendirmeyi tercih ediyor olması biraz, Mûsevî ezoterik geleneğindeki sefirotlar içerisinde, yeryüzünü şekillendiren bir Tanrı tasvirine dayanıyor olmasıyla ilgilidir; bir tür Kral Tanrı sembolizmine dayanmasından dolayıdır. Bundan dolayı bu tür ezoterik akımların yeryüzünü de tanzim etme projeleri vardır.</p>

      <p class="e-paragraf">Meselâ Budist yolu, içe çekilme yoluyla aydınlanma esasına dayalı bir ezoterizm iken, Batı ezoterizmi, kendine has oluşumu içinde dışa da hâkim olunması temeline dayanan ve sosyo-politik teorilerini de beraberinde getiren bir tarzı benimser. Bu mânâda XVIII. yüzyıldan sonra ve hatta günümüzde bile Batı ezoterik akımlarını Batı sanatından, felsefesinden, şiirinden, sinemasından soyutlayamayacağımız gibi politik görüşlerinden de soyutlayamayız. Bu kültürde sosyo-politik hedeflerle kökende yatan ezoterik düşünceler arasında paralellikler söz konusu. Bugün birçok Batılı üst kademe yöneticinin birtakım ezoterik akımlara dâhil olduğunu biliyoruz. Aslında bu mânâda çoğunun sanıldığı kadar da seküler olmadıklarını biliyoruz. Dolayısıyla dünya siyâsetini yönlendirmede ezoterizm etkin bir rol almaktadır. Bizim ülkemizde ise bâzı sebeplerden dolayı bu konular ihmal ediliyor ve dikkatten kaçıyor. Bu konuda söylenecek çok şey var, konu başka yerlere gider. Doğrusunu söylemek gerekirse, orijinal İslâm ezoterizmine baktığımızda, meselâ Selçuklu-Osmanlı gelişim çizgisindeki İslâm ezoterizminin politik uzantıları da vardı. Bir yanda <span class="italik">“hükümet-i zâhiriyye” yâni görünen yönetim varken öbür tarafta bu gücün meşruiyetini kendisinden aldığı “hükümet-i bâtıniyye” yâni içsel, mânevî bir otorite de hep olagelmişti. Meselâ İbn Arabî’nin metinlerinden birisinin adı “et-Tedbîrâtü’l-İlâhiyye fî Memleketi’l-İnsâniyye”</span>dir. Yâni “Beşer Memleketinde İlâhî Tedbirler”. Bu konuda <span class="italik">Michel Chodkiewicz</span>’in güzel bir makâlesini de anmak isterim: <span class="italik">“Political Dimensions of Islamic Esoterism”</span> (İslâmî Ezoterizmin Siyasî Boyutları).</p>

      <p class="e-soru">Tekrar modernizm eleştirisine ve modern Batı’daki ezoterik yansımalara dönersek…</p>

      <p class="e-paragraf">Modernitede içsel olan, bâtında kalan anlam kaybolmuş, dışa feda edilmiştir. İnsanın kâinattaki yeri ve ontolojik mânâsı ihmal edilip görüntü öne çıkarılmış; böylece <span class="italik">“body”</span> mefhumu her şey demek olmuştur. Vücut çalışmaları, makyaj sanayii, sinema sanayii, gösteri, reklâm vs. her şeyin meta olma süreci ister istemez modern insanın yalnızlığını da beraberinde getirmiştir. Modern insan yalnızdır, görüntüler ormanı içerisinde yalnız kalmıştır. Bu aşırı maddeciliği yaşayan modern insan tabiî olarak bir sarkaç salınımı gibi zıt tarafa; ezoterizme, bâtınî olana bir kaçışı sergilemektedir.</p>

      <p class="e-paragraf">68 kuşağının, çiçek çocuklarıyla, hippilik felsefesiyle tanışıp bir tür düzensiz mistisizmin ardından Doğu’ya, Hindistan’a kaçışa yönelmesi mânevî bir açlığın hikâyesidir. Rûhun ihmali insanları ister istemez mâneviyat arayışına yöneltmiştir. Mâneviyat, spiritüalizm arayışları modernite sonrası döneme, postmodern döneme damgasını vuracaktır; sanatta ve her şeyde bunun yansımaları görülmeye başlanmıştır.</p>

      <p class="e-paragraf">Fakat şu bir gerçek ki bu da beraberinde bâzı problemler getirmektedir. Belli bir inisiyatik temeli olmayan, tradisyonu olmayan, geleneğe sahip olmayan, usta-çırak ilişkisi olmayan bir sahte ezoterizm, doğal olarak majisyenliğe, okültizme ve uyuşma felsefesine doğru genişlemektedir. Müzikte, sanatta bunların yansıması görülmüştür ve daha çok görülecektir. Uyuşma ve kaçma isteği vardır; çünkü madde ormanını andıran şehirlerde yaşayan insanın zihni, taptığı maddeler çoğaldıkça bir o kadar parçalanmıştır. İşin ilginç yanı kapitalist zihniyet de şu anda bir pazar olarak mistisizme/ezoterizme eğilmiştir. Bâzı politikalar bunun üzerine inşâ edilmektedir.</p>

      <p class="e-paragraf">Modern dönemdeki mistik yönelimlerin de manipülasyona açık tarafları bulunmakta ve bunun üzerine planlar yapılmaktadır. Bu konuya da dikkat çekmek isterim. Uzun yıllar kutsal yapısı içerisinde Doğu’da yapılan <span class="italik">meditasyon</span>, <span class="italik">yoga</span> vs. yöntemleri Hindistan’dan alınıp Batı’ya getirildiğinde, kapitalist niyetlere alet edilmiş; meselâ işgücü kalitesini artırmak için kullanılır hâle gelmiştir. Bu yaklaşım bir insanın aydınlanmasından ziyade daha fazla mal ve meta çıkarma amacına yönelik olarak büyük şirketler tarafından kullanılır hâle gelmiştir. Dolayısıyla Batı’nın kendi kapitalist bünyesine adapte ettiği bu yeni “rahatlatıcılar”a artık <span class="italik">guru</span> veya şeyh denilmemekte, <span class="italik">“spiritüel koç”</span> denilmektedir, <span class="italik">“mâneviyat koçu”</span>…</p>

      <p class="e-2-baslik">Ezoterik Bakış Egzoterik Olanı da Kapsar</p>

      <p class="e-paragraf">Aynı durum İslâm ezoterizmi için de söz konusudur. Yıllarca Hindistan’dan <span class="italik">guru</span> ithâl eden Batı, İslâm medeniyetinden de bâzı şeyhler ithâl etmekte veya kendi uydurduğu <span class="italik">Mevlânâ</span>’yı pazarlamaya çalışmaktadır. Yine kendine uydurduğu, manipüle ettiği <span class="italik">Yûnus Emre</span> ile kendine çevirdiği <span class="italik">Muhyiddîn İbn Arabî</span> üzerinden, gelenekle aslâ ilgisi olmayan felsefeler geliştirmektedir. Oysaki işin doğrusu, <span class="italik">İbn Arabî</span>, <span class="italik">Mevlânâ</span> gibi büyük bilgeleri âit oldukları ezoterik tradisyon içerisinde değerlendirmektir.</p>

      <p class="e-paragraf">Ezoterik bakış ezoterik olanı da kapsar; egzoterik olanı da... Çünkü egzoterik olan ritüellerin formudur. Ezoterik olanı, içte duranı, derindeki anlamı korumak için bir kabuktur egzoterik olan. Kabuk olmadığı zaman ezoterik de var olamaz/korunamaz. Dolayısıyla madde planında dışsal olana, zâhir olana daima ihtiyaç vardır ve bu bâtındaki esaslardan farklıdır. Gerçek İslâm ezoterizmi, tamamen bâtınî davranmak demek değildir, hakîkî adlandırma ile buna “ilm-i bâtın” denir; “ilm-i bâtın” ile “Bâtınîlik” farklı şeylerdir. Tamamen bâtınî olmak, bir tür uçtur. Nasıl ki zâhirîlik, her şeyi zâhire bağlayıp, zâhir dışında hiçbir şey yok diyorsa, tamamen bâtınî tavır da “zâhirde hiçbir şey yok, her şey bâtındır” demek sûretiyle maddî planı dışlamak, reddetmek, maddede olan her tür sembolizmi hakîkatinden farklı bir yere koymak sûretiyle bir tür anarşiye yol açmaktadır. Bunun doğru olanı ana cadde İslâm tasavvuf geleneğinde temsil edilen ezoterizmdir. Bu yolda dereceler vardır.</p>

      <p class="e-paragraf">Gerçekliğin elde edilişi, sende açığa çıkışıdır; senin, gerçek olduğunu/hakîkat olduğunu idrak ediş sürecindir bu. Bu derece içerisinde egzoterik olan yâni zâhir olan, <span class="italik">bâb-ı şerîat</span> ile <span class="italik">bâb-ı tarîkat</span>tır. Bu ikisi dışsal olanı temsil ederler ve araçtırlar, gâye değildirler. Ne şerîat ne tarîkat; ikisi de gâye değildir. Tamamen araçtır; bunları anlamak ve izlemek sûretiyle içe geçilir; “iç” de hakîkatten ibârettir. Gerçek aydınlanma <span class="italik">bab-ı mârifet</span>ten <span class="italik">bab-ı hakîkat</span>e geçmek sûretiyle elde edilir; hakîkatin elde edilişi hakîkat olmak demektir. Dolayısıyla siz hangi yolu izlerseniz izleyin, şu ya da bu olun; yakanıza kırk tane rozet takın, hakîkati elde edemediğiniz sürece araçlara takılmışsınız demektir.</p>

      <p class="e-paragraf"><span class="italik">İbn Arabî</span>lerin, <span class="italik">Yûnus</span>ların, <span class="italik">Mevlânâ</span>ların işâret etmiş oldukları esaslar çok önemlidir. Dıştan içe doğru geçişte, içte elde edilecek hakîkatin ne olduğu çok önemlidir. Daha önce de değindiğimiz gibi bâzı Batı ezoterik akımlar, içi ihmal ederek zamanla dışa kaymıştır. Dışla daha ilgilidirler; onlar için politik teorileri daha öndedir. Bu yüzden bilge kişi üretmek yerine artık politikacı, entrikacı, stratejist üretir olmuşlardır.</p>

      <p class="e-soru">Peki, amaç olarak masonlukla tasavvuf arasında çatışma var mı yok mu? Ya da bâzı tasavvuf ekolleri de geçmişte dünyevî egemenliğe talip miydi, değil miydi?</p>

      <p class="e-paragraf">Konuya şöyle bakmalıyız: Pre-modern dönemlerdeki İslâm uygarlığında İslâm siyâsî erklerinin neredeyse hepsi ezoterik temellere dayalıydılar. Bütün sultanlar istisnâsız bir velî önünde diz çökmek sûretiyle meşruiyet <span class="italik">(legitimize)</span> kazanırlar. Sâdece tahta geçmekle sultan olunmaz, Osmanlı sultanının sultanlığa başlangıç anı, Eyüp Sultan’da <span class="italik">nakîbu’l-eşraf</span> tarafından kılıç kuşatılmasıyla gerçekleşir. Mânevî hiyerarşi bakımından üstte olan ehl-i beyt soyundan gelen bir <span class="italik">seyyid</span>dir; <span class="italik">nakîbu’l-eşraf</span>tır. Pâdişah onun önünde eğilerek kılıcını kuşattıktan sonra sultan olur. Dolayısıyla pâdişahların özel dînî inançları dikkatle incelendiğinde şu görülecektir: Biz mutlak monark değiliz, meşrutî monarkız, biz âriflerin/mânevî ustaların/rûhânî efendilerin hizmetkârıyız. Yeryüzünü düzenlememiz, irfânı düzenlemek içindir. Bu anlamda meselâ;</p>

      <p class="e-siir"><span class="italik">Pâdişah-ı âlem olmak bir kuru kavgâ imiş,<br/>
      Bir velîye bende olmak cümlede evlâ imiş.</span></p>

      <p class="e-paragraf">diyen <span class="italik">Yavuz Sultan Selim</span>’dir. Yâni “Bir dünya pâdişahı olmak kuru laftan ibâret. Gerçek sultanlık aslında bir bilgeye talebe olabilmek imiş.” diyor. Modern siyâsette ise tam tersine bilgelik dışlanmıştır. Tam bu noktada sosyolog <span class="italik">Ernest Gelner</span>’in <span class="italik">Şerif Mardin</span> Hoca’ya söylediği bir söz aklıma geldi, diyor ki: “Türk erkeğinin Cumhuriyet öncesi iki özelliği vardı. Biri maçoluk, diğeri sûfî eğitim netîcesinde kazanmış olduğu zengin bir dervîş kalbi. Tıpkı bir şövalye gibi... Modern dönemle beraber, o sûfî eğitim kesilince ortada Türk erkeğinin sâdece maçoluk özellikleri kaldı.”</p>

      <p class="e-2-baslik">Tasavvufî Eğitim Bir Seviye Kazandırma Eğitimidir</p>

      <p class="e-paragraf">Bu açıdan baktığımızda mânevî eğitim verilmesi konusunun artık Türkiye’de, -elbette ki ilmî açıdan- tartışılması gerekmektedir. <span class="italik">Tarîkat</span> kelimesi -ki ülkemizde tabu kelimelerdendir- aslında sanılandan daha geniş anlamlıdır. Tarîk yol demektir. Bu geniş anlamıyla aslında masonluk da dâhil birçok felsefî okul, fonksiyonel olarak bakıldığında birer tarîkattır. Fakat bu ismi kullanmazlar. Dolayısıyla tarîkatı total olarak reddetmek yerine, belki iyi-kötü ayrımı yapılabilir. Ama tarîkatı tamamen dışladığınız zaman bu yapılanma yok olmamakta bilakis tüm oluşumlarıyla yer altına inmektedir. Bu rûhî ihtiyaçların tatmin edildiği oluşumlar sâdece ad değiştirip bir yerlerde devam eder. Ortadan küllî olarak kaldırılmaları mümkün değildir. Mümkün olsaydı zâten 1925’ten beri kanunen yasak olmalarına rağmen bugün hâlâ böyle oluşumlardan bahsediyor olmamamız gerekirdi. Oysaki varlar. Meselâ bugün bâzı fikir kulüpleri, bâzı büyücüler, satanistler tarîkat eğitimi şeklinde çalışmaktadırlar. Öte taraftan bâzı müzik tarzı ve toplulukları, futbol, mafya, çeteler vb. oluşumlar dahi tarîkatvari örgütlenmelerdir. Çünkü kanun maddesi sâdece ismi esas almaktadır. Bu ismi -yâni tarîkat ismini- kullanmadan da bir dernek çatısı altında tarîkat fonksiyonunu ifa edebilirsiniz. Ayrıca <span class="italik">fundamentalist dînî anlayış seviyeleri tasavvufî eğitimin yasaklanmasıyla doğru orantılı olarak artış gösterir. Tasavvufî eğitim bir seviye kazandırma eğitimidir. Bu bağlamda bâzı düşüncelerin de panzehiridir. Bütünüyle karşı çıkmak ve yasaklamak yerine oturup beraber bir sinerji yaratmanın yolları aranmalı diye düşünüyorum.</span> 1925’teki şartlar öyle icap ettirmiş olabilir. Fakat artık uluslararası insan hakları ve fikir hürriyeti ile eğitim ve öğretim alma hürriyetinin kapsamı daha geniş düşünülmektedir. Bütün dünya elitleri belli <span class="italik">“order”</span>lara bağlıdırlar. Bu konunun ciddi ve ilmî olarak ele alınacağı gerçek demokratik ortamlar lâzım.</p>

      <p class="e-paragraf">Modernlik öncesi bütün toplumlarda, -buna Rönesans öncesi Avrupası da dahil- <span class="italik">‘Bilge Kral’</span> anlayışı vardı. <span class="italik">Platon</span> der ki, “Ya krallar bilge olmalı, ya bilgeler kral olmalı.” İşte bu rahip/bilge/mürşid kral anlayışında kutsal olanla <span class="italik">profan</span> olanı beraber tutabilme özelliği vardır. Bu ikisi zaman zaman bir kişide buluşabilir. Bizde meselâ Velî Sultan bâzan olmuş, <span class="italik">II. Beyazıd</span> için <span class="italik">Beyazıd-ı Velî tâbiri kullanılmıştır. Zâten yükseliş dönemine gelinceye kadarki Osmanlı sultanlarının her birinin bireysel, mânevî hayatlarının da oldukça yüksek kalitede seyrettiğine dâir târihî kayıtlar vardır. Yükseliş döneminden sonrakilerde ise durum biraz farklılık arz ediyor. Ezoterik Osmanlı târihine bakacak olursak, bana göre</span> <span class="italik">III. Murat</span> bu konuda kilit noktadır. Ondan sonra ezoterik olan, egzoterik olan tarafından işgal edilmeye başlanıyor yavaş yavaş.</p>

      <p class="e-2-baslik">Maddî İktidar, Rûhânî Otoriteye Tâbi Olmalıdır</p>

      <p class="e-paragraf">Aslında sorduğunuz soru bu açıdan önemli. Demek ki bunlar bâtınî olana/ezoterik olana bağlıysalar o zaman bâtın, bir şekilde zâhiri -iyi veya kötü- yönlendirmiş oluyor. Evet, gelenek der ki yeryüzünde asgarî mutluluğun sağlandığı dönemler ve yerler içle, bâtınla, ezoterik olanla ne kadar uyumlu olduğuna göre belirlenir. Yâni ezoterik olanla doğru oranda iyi ilişki kurulup denge sağlanıyorsa işte o zamanlarda, dıştaki iktidar/güç ona göre adalet, bilgelik ve hikmet saçıyor. Dış iktidar ve gücün, içten ve mânevî alandan kopmasıyla bu denge bozuluyor. Bu durum bir bakıma baştanbaşa bir insanlık târihi ve dinler târihi problemidir. Meselâ <span class="italik">René Guénon</span> “<span class="italik">Maddî İktidar, Rûhânî Otorite</span>” isimli kitabında bu karşılıklı ilişkiyi inceler. Ona göre maddî olan, iktidar sahibi olur ama otorite ve yetkinlik maddî alanda değildir, bütün güç ve iktidar sahipleri bir mânevî otoriteye tâbidir/tâbi olmalıdır. <span class="italik">Guénon</span> bunu Hinduizm’den verdiği bir örnekle temellendiriyor ve diyor ki, savaşçılar ve idareciler <span class="italik">(Kşatriya)</span> evvelce tamamen <span class="italik">Brahman</span>lara tâbi idi. <span class="italik">Brahman</span>lar tarafından yönlendiriliyorlardı. Ama şeytânın nefslerini iğvası ve doğru düzgün eğitim almamaları vs. netîcesinde bâzı <span class="italik">Kşatriya</span>lar “Bu <span class="italik">Brahman</span>lara da ne oluyor? Güç sahibi biziz, bunlar bir kenara çekilmişler Tanrı’yla mânevî irtibatları olduğunu savunarak öne çıkıyorlar; biz de <span class="italik">Brahman</span> fonksiyonunu görebiliriz!” demek sûretiyle, kendilerinde olmayan bir yeteneği kıskanmışlardır. Nihayetinde <span class="italik">Kşatriya</span>lar, <span class="italik">Brahman</span>ları öldürmek sûretiyle layık olmadıkları, aslâ kazanmadıkları, hak etmedikleri bir nitelik olan <span class="italik">Brahmanlık</span> derecesini de üstlerine alarak bir bakıma felaketi dâvet ettiler ve Hinduizm’in sonunu getirdiler; Hindu geleneğini mânevî bakımdan bitirdiler. Oysa daha evvel uyum içerisindeydiler.</p>

      <p class="e-paragraf">Bu bağlamda ezoterik geleneklerde “terazi” ve “kılıç” simgesi çok önemlidir, zâhirî olanla bâtınî olanın birlikteliğinin sembolizmidir bu. Denge ve orta yol. <span class="italik">İbn Arabî</span> insân-ı kâmilin iki tarafa da bakan bir yüzü olduğunu söyler <span class="italik">(zü’l-vecheyn)</span>. Hem önünü hem de arkasını görmek gibi bir şey. İslâm tasavvufunda Hz. Ali’nin zülfikarı, çataldır; iki dillidir. <span class="italik">Teber</span> dediğimiz çift taraflı balta da çok önemlidir. Tarîkatlarda <span class="italik">teber</span> vardır. Bugün Batı ezoterik geleneğinde kullanılan sembollerden birisi olan çift taraflı balta buradan gelir. Tek taraflı baltanın bir anlamı vardır, çift taraflı baltanın bir anlamı vardır. Bunlar hep İslâm tasavvufundan alınmadır. Fakat <span class="italik">René Guénon</span>’a şeyhi <span class="italik">İllîş el-Kebîr</span>’in söylediği gibi “Bizde bunların hakîkatleri var onlarda ise sâdece cismanî sembolleri...”</p>

      <p class="e-paragraf">Sahih gelenek der ki maddî dünya, yâni yeryüzü hiçbir zaman cennet olmayacak, maddî alanda huzur, toplumsal refah ancak izâfî olarak mevcut olacaktır. Bu dünya içle doğru orantılı ve onunla uyumlu olarak yaşandığı kadar huzur ve güven ortamında kalabilecektir. Dolayısıyla mutlak bir cennet, mutlak bir âdil yönetim hiçbir zaman bu dünyada olmayacaktır; sâdece belirli zamanlarda, belirli dönemlerde yüksek bir adalet ve sosyal saadet mevcut olacaktır. Burada Süleyman Peygamber motifi, Dâvûd Peygamber motifi önemlidir; kılıç ve güç sahibi peygamber, aynı zamanda iktidar sahibi olan peygamberler de vardır, kâmil insanlar da. İslâm’da Hz. Muhammed’in mânevî özelliği itibarıyla bâtın kalitesi, diğer peygamberlerin hepsini içermektedir. Meselâ Dâvûdî özellik (iktidar), Mûsevî özellik (liderlik, güç, direnç, yasa), Îsevî özellik (rûhânîlik, merhamet, derûnîlik), bunların her biri, hakîkatin bir yönüdür. Meselâ Hz. Îsâ’da şerîat yoktur, dolayısıyla yeryüzü ve iktidar önemli bir problemdir o gelenekte. Diğer taraftan Hz. Mûsâ’nın şerîatında güç ve yasa önde olunca spiritüellik problemi oluşmuştur. O yüzden Yahûdî geleneğinde iktidar olma endişesi, yeryüzüne hâkim olma duygusu, gizli ve açık sembollerle kudret ve zenginliğin kaynağı olduğunu gösterme isteği çok önemlidir. Bu anlamda Yahûdî geleneğinde taş, toprak, para, maden, arkeolojik kazılar vs. çok önemlidir; zira bunlar gücün kaynağının işâretlenip gelecek nesillere taşınması için bir araçtırlar; çünkü zaman zaman zâhirî güçten uzak yaşansa bile yeniden gücün elde edileceğine dâir inancı beslerler/ yeni nesillere öğretirler. “Yeruşalim”siz bir din düşünemezler. İslâm tasavvufunda ise taş, toprak ikincil olarak önemlidir. O da ortada insan varsa önemlidir. Bir mekânda şerefli bir insan varsa, o mekân değer kazanır ve kutsallaşır, o yoksa Mekke bile olsa bir anlam ifâde etmez. “Aradığın sendedir, Kudüs’te Mekke’de, hacda değil” derken <span class="italik">Yûnus Emre</span> bunların mevkilerini inkâr ediyor değildir. Sâdece sıralamayı doğru yapmaktadır. Dolayısıyla sâdece arkeoloji, maden, taş ve kılıç dini değildir İslâm. Hz. Muhammed’e indirilen mesajın içeriğinde önceki peygamberlerin tüm özellikleri aynı anda bulunmaktadır. Hz. Muhammed’in bir yönüyle bâtın esaslarını getirmesi, rahmet ve merhamet peygamberi olması, diğer yönüyle de “kılıç peygamberiyim” demesi, yâni adaleti tesis etmek esaslı bir peygamber olması gerçeği zâhir ve bâtının kendisinde cem’ olduğunu gösterir.</p>

      <p class="e-paragraf">Dünya târihi açısından baktığımız zaman karşımıza evrensel bir sarkaç çıkar. İnsanoğlunun yeryüzü hayatı başladığı andan günümüze gelinceye kadar dinler târihi hep ezoterizm-egzoterizm sarkacı içerisinde devinip durmuştur. İnsan hayatını ya uç noktada zâhire veya uç noktada bâtına götürme sarkacıdır bunun adı. Bunun tipik bir örneği Mûsevîlik/Îsevîlik örneğidir. Hz. Musa’nın getirdiği mesajın zaman içerisinde rûhânî boyutu unutulduğundan ve ana esaslar olarak sâdece hukuk ve norm esasları kaldığından dinin esprisi, özü, içi, asıl fikri donup pıhtılaşmaya başlamıştır. Bu yüzdendir ki aynı gelenek içerisinden mânevî yöne, içe, öze ağırlık veren Îsâ Peygamber gelmiştir. O, Yahûdî toplumuna bir Yahûdî olarak gönderiliyor ama getirdiği misyonun içerdiği anlamlar önemli. Tâbir câizse diyor ki; “Ben size artık norm veyâhut kural getirmiyorum. Zâten dini, normlar içerisine boğdunuz ve dinin rûhunu kaçırdınız, ben de o rûhu yeniden üflemek için geldim!” diyor. Dolayısıyla Îsâ’nın misyonu bir bakıma tasavvuf târihinde tasavvufî eylemin karşılığı olarak görülür. Onun için bir bakıma Îsevî bir fonksiyondur tasavvuf; rûhun yenilenmesi, öze önem verme, bâtın olanın dikkate değer kılınması eylemidir tasavvuf. Zaman içerisinde, Yahûdîlikte olduğu gibi, esastan koparak “din eşittir hukuk” algılamasına gelindiği için İslâm ârifleri tıpkı Hz. Îsâ gibi haykırarak; “Ey hoca! Ey molla! Ey müfti! Ey zâhid!” vb. tâbirleri kullanmak sûretiyle rûhun ihmal edilmesine dikkat çekmeye çalışmışlardır. Din sâdece kurallar demek değildir. “Elbette kuralları inkâr etmiyoruz; ama kanunların bir rûhu var, özü var; rûhu ihyâ etmeliyiz.” diyen sûfîlerin İslâm târihindeki fonksiyonları çok önemlidir. Bu bakımdan sûfîler, Mûsevî şerîatına gelen Îsâ’nın fonksiyonunun benzerini gerçekleştirirler. Îsâ’nın getirdiği bir tür ezoterizmdir; Mûsâ şerîatına gerekli olan ezoterizmdir. İslâm’da ise Hz. Muhammed’e gelen mesaj her iki tarafı da kuşattığından, hem Mûsevîlik hem Îsevîlik kapsanmıştır. Hukuk da vardır; çok zengin bir ezoterizm de vardır.</p>

      <p class="e-paragraf">İslâm mâneviyatının başlangıcından itibâren bu böyledir. Hz. Peygamber’in her peygamberde olduğu gibi iki vechesi vardır: Dünyaya bakan yönü, Hakk’a bakan yönü. İslâm geleneği bunu ikiye ayırır: <span class="italik">Nübüvvet yönü, velâyet yönü. Ama velâyet yönü daha üstündür. Bunun sebebi velâyet</span>in Hakk’a dönük yüz olmasıdır. Hakk’a ve dünyaya dönük yüzler, Mevlevî dervîşinin <span class="italik">el-kol sembolizm</span>inde olduğu gibidir: Sağ el doğruluğun, adaletin ve gerçeğin kaynağı olan Hak’la kurulan irtibatı temsil ederken sol el, Hak’tan aldığını halka vermeyi temsil eder. İşte bu noktadan baktığımızda bir peygamberin sağ kolu onun <span class="italik">velâyet yönüdür, Hak’la olan irtibatı temsil eder ve sol kolu nübüvvet yönüdür, halkla olan irtibatı temsil eder. Dolayısıyla velâyet,</span> <span class="italik">nübüvvet</span>ten üstündür. Ama bunu kasten manipüle etmek, metinler üzerinde oynamak sûretiyle “<span class="italik">İbn Arabî</span>, velînin nebîden, peygamberden üstün olduğunu savunuyor; kim böyle söylerse kâfir olur, o da kâfirdir!” deyip <span class="italik">Şeyh-i Ekber</span> aleyhine konuşanlar olmuştur. Bu tamamen saptırmadır, manipülasyondur, <span class="italik">Şeyh-i Ekber</span> kesinlikle öyle dememektedir. Dediği çok açık; bir peygamberin <span class="italik">velâyet yönü nübüvvet</span> yönünden üstündür. Çünkü bir peygamberin nübüvvet yönünde yâni halkla ilişkilerinde sorun olabilir. Örneğin, bin sene yaşayıp kimseyi inandıramamış, tek başına bir peygamber olabilir. Bu onun peygamberlik rütbesine bir şey getirmez, yâni sağ kolunda Allah’la irtibatında/velâyetinde bir problem yoktur. İşte bu mânâda ezoterizm, egzoterizmden üstündür.</p>

      <p class="e-2-baslik">İlm-i Bâtın, İlm-i Zâhirle Birlikte Ele Alınır</p>

      <p class="e-paragraf">Ezoterizmin İslâm’daki görüntüsünde de zaman zaman bâzı problemler olmuştur. İlimler hiyerarşisinde <span class="italik">ilm-i bâtın</span> denilen, Batı’da ezoterizm olarak karşılanan şey, <span class="italik">ilm-i zâhir</span>le beraber ele alınmıştır. <span class="italik">İlm-i bâtın</span>, <span class="italik">ilm-i zâhir</span>in yâni zâhirde olanın iç katmanıdır. Zâhirin kazılması sûretiyle altta yatan sebeplerinin çıkarılmasıdır <span class="italik">ilm-i bâtın</span>. Sûretten sîrete, sîretten sûrete geçişlilik söz konusudur. İçten dışa iniş ve dıştan içe doğru çıkış söz konusudur. Bunları birbirinden koparmamak gerekir. İkisi arasındaki bağlantı aslâ yok sayılmamalıdır. Ezoterizmden yâni içten kopmuş dış, kesiktir; dışı olmayan iç de yeryüzünde bir şey yapmaz. Bu denge çok önemlidir. Dinler târihindeki bu sarkacı optimum noktada yakalamak bir bakıma İslâm ezoterizminde mümkün olduğu için <span class="italik">René Guénon</span>, <span class="italik">Titus Burckhardt</span>, <span class="italik">Martin Lings</span> gibi çağımızın bâzı önemli düşünürleri, gençliklerinden itibâren önce Batı ezoterik akımlarına, ardından Hindu ezoterik akımlarına girmiş, daha sonra da İslâm’da karar kılmış ve bu yolda hakîkaten derin eserler kaleme almışlardır. Meselâ <span class="italik">Guénon</span> önce <span class="italik">mason</span> olmuş, ardından <span class="italik">Martinizm</span>e girmiş, değişik mistik akımlarda ilerlemiş bir insandır. Ardından “Zâhirle bâtının kesiştiği noktada gül biter.” diyerek İslâm ezoterizmine geçmiştir. Yeri gelmişken şunu da eklemek gerekir ki <span class="italik">Gül-Haç Cemiyeti’</span>nin “haç ortasında gül sembolü” de aslında tasavvuftan alınmadır.</p>

      <p class="e-paragraf">Tekrar etmem gerekirse şu nokta çok önemli: Bütün ezoterik bilgiler yeryüzüne egzoterik kalıplar içinde kayıtlanmış, sınırlanmış olarak gönderilmiştir. Hiçbir ezoterik bilgi havada durmaz. Ezoterik bilginin beşere, insana ulaşabilir bir mertebede inebilmesi için zâhire geçmesi gerekir. Bu nokta kaçırılmamalıdır. Biz salt ezoterik nitelikteki bir âlemde yaşamıyoruz; fizik âleminde, rûhun bir bedene girdiği (tecessüm ettiği) âlemde yaşıyoruz, dolayısıyla buradaki bedenin ve fizikî esasların o rûhânî alanla irtibatı vardır. Zuhûra gelmiş her şeyin özünde rûhu aramak gerekir. Biz burada bedenimizin içinde kalarak kendi rûhumuzu da arayacağız. Ben bu bedeni öldürdüğümde rûhumu yakalama ihtimalini kaybediyorum. Dolayısıyla beden bana bahşedilen güzel bir ipucu, bir numune; “Bedenine iyi bak.”, “Senin bedenin mâbedindir, onun içindeyken yaparsın bana ibâdetini.” diyor Tanrı. Beden sembolizmi bizde câmi olarak görülüyor, câminin kendisini, duvarlarını yalasan da bir şey olmaz. Girip ibâdet edersen bir anlam kazanır. Beden, salt beden olarak bir şey ifâde etmez; onun içindeyken ilâhî olanı, rûhî olanı anlarsan bir anlamı olur hayatının. Beden içerisinde rûh bulunacak, dıştan içe geçerek. İşte aşırılaşmış ve dengesini kaybetmiş ezoterizmde açıkçası “Bâtınilik”te bu nokta yozlaşmaya uğramıştır. Bâtınîler, ilâhî buyruktaki bütün emirlerin, normatif düzeydeki tüm yönergelerin anlamsız olduğunu söylediler. Bunu dediğiniz zaman ortada hiçbir kıstas kalmaz. O zaman sen içi bir türlü yorumlarsın, başkası başka türlü yorumlar; sahih gelenekten kopmuş, köksüz ve amacı dünyevî zevk olan bir içselcilik ortaya çıkacaktır; işte bu bir kırılma noktasıdır. Böyle olunca bâzı siyasî iktidarlar, bâzı art niyetliler, bâzı ehliyeti olmayan kimseler, “İşte o benim, işte o bana işâret ediyor, bizim sultanımıza, iktidarımıza işâret ediyor.” falan diyerek metinlerde oynamalar yapacaklardır. <span class="italik">İbn Arabî</span> der ki: “Tefsîr ve tevîl makâmı çok önemli bir makâmdır.” Tevîl yâni yorum, bir şeyi ilke döndürmek, aslına döndürmek demektir. Sen ilki bilmezsen aslı, otantik olanı, sahih geleneği bilmezsen, neyi nereye döndüreceksin? Dolayısıyla tevîl, aslı bilen bir ustanın ikinci-üçüncü dereceye inen ve yorum bekleyen bir hususu, yeniden asla çıkarma yeteneğidir. <span class="italik">İbn Arabî</span> der ki: “Kur’ân ancak tevîl makâmına sahip insanların açıklayabileceği bir kitaptır.” Bir insanın Kur’ân gramerini iyi biliyor olması, Kur’ân’ı açıklama, tevîl etme, yorumlama mertebesine sahip olduğunu göstermez. Meselâ <span class="italik">İbn Arabî</span> 64 ciltlik bir Kur’ân tefsîri yazmıştır ki bu tefsir, ehl-i zâhir tarafından yakılmıştır, bâzı küçük bölümleri dışında günümüze ulaşmamıştır. Elimize ulaşan kısımlarda der ki: Ben Kur’ân’ın bir âyetini alıyorum, onu önce şerîat çekmecesinden, yâni gramer çekmecesinden çekiyorum, açıklıyorum, tekrar yerine kapatıyorum. Sonra aynı âyeti bir üst çekmeceden çekiyorum ve tarîkat açısından açıklıyorum. Yâni “yol” açısından, daha üst mertebeye çıkmanın yolu açısından bu âyette kişinin çıkacağı yolculuk esasları nelerdir, açıklıyorum. Onu da yerine koyuyorum ve sonra en üst anlam katmanı düzeyinden tekrar aynı âyeti ele alıyorum. Bu sefer hakîkat ve mârifet düzeyinde tekâbül ettikleri açısından açıklamaya çalışıyorum.</p>

      <p class="e-paragraf">Bakınız, bu dört derece hatta beş derece tefsîr demektir. Bugün yeryüzünde bu anlamda beş dereceli Kur’ân tefsîri, yorumu yapacak insan yoktur. Şu an piyasada “Kur’ân’ı açıklıyorum, tefsîr ediyorum” diyenlerin hepsi, Kur’ân’ın gramerini açıklamaktan öteye geçemezler. Kelime anlamı açıklamalarıdır. Onu yapmak için Müslüman olmaya bile gerek yoktur. Meselâ çok iyi Arapça bilen ama mü’min olmayan oryantalist bir kimse bu mânâda Kur’ân’ı çok nefis şekilde açıklayabilir. Ama Kur’ân’ın rûhunu, özünü <span class="italik">“mertebe-i hazret-i Kur’ân”</span>a çıkmış ve onun ikiz kardeşi olmuş olanlar açıklayabilir. Bu açıdan dereceler, mertebeler anlayışı önemlidir; derece ontolojisinin, <span class="italik">“vücud mertebeleri”</span> (merâtibü’l-vücûd) görüşünün metne transferi söz konusudur. Bu açıdan bakıldığında metinde de katlar vardır. Metnin en dış, en zâhir katmanı grameridir. Ama anlam katmanları içeridedir, metnin içindedir. Ona girebilmek için de yolculuk yapmak gerekir. Örneğin, bir binanın dışı diyebilmemiz için, binanın içine ihtiyacımız var. İç olmadan, bir şeye dış diyemezsiniz. Dış ârızîdir, aksidentaldir, geçicidir. Meselâ adam ben ilm-i zâhir ehliyim diyor, sen neyin zâhirinin ehlisin? Senin için nedir? Bana içini bildireceksin ki, ben sana ilm-i zâhir erbabısın diyeyim. İç olmadan dış olmaz. Dışa dışlığını veren içtir. Zâhir ehli, bâtına tâbi ise o zaman zâhir ilmine de ehildir.</p>

      <p class="e-2-baslik">Bâtınîlikte Yüksek İrfân Düzeyi Yakalanamaz</p>

      <p class="e-paragraf">Bâtınîlik akımı ise zâhir olanı kabul etmediği için işin ölçüsünü öbür tarafa doğru kaçırmıştır. Bâtınî görüş esasına dayalı bâzı dînî akımlar çıkmıştır. İşin ilginç yanı zâhirîlerde olduğu gibi “Bâtınîlik” iddiası güden böylesi gruplardan da aslâ yüksek irfân düzeyini yakalayan çıkmamıştır. Yüksek irfân düzeyini yakalayan önder şahsiyetler ve sûfîler daima zâhir-bâtın dengesini koruyanlar olmuştur. Bâtınîlik güden akımların kaynakları da <span class="italik">Hz. Ali</span>’dir, <span class="italik">Cüneyd-i Bağdâdî’</span>dir, <span class="italik">İbn Arabî</span>’dir, <span class="italik">Mevlânâ</span>’dır, <span class="italik">Yûnus Emre</span>’dir. Hepsi de ana cadde tasavvufunun temsilcileridir. Bâtınîlerde her şey keyiflerine göre tevîl edildiği için bunlar kendi davaları için mübalağa yapmaktan çekinmezler ve “<span class="italik">Mevlânâ</span> da bizdendi, bir Bâtınî dâîsiydi, <span class="italik">Yûnus Emre</span> de bizdendi.” gibi iddialar ileri sürerler. Fakat bunlar târihî ve ilmî gerçekleri çarpıtmaktan öteye geçmeyen fantezilerdir. Demek ki zâhir-bâtın dengesini yakalamak önemlidir. Bunu başarabilenler de azdır.</p>

      <p class="e-paragraf">Bir noktaya daha dikkat çekmek istiyorum. Modern hayatta sahte inisiyasyonlar, sahte ezoterizmler de çoğalmıştır. Bâtında bir şeye sahip değilken, “piyasada benim de malım olsun” kabîlinden sahte sermaye ortaya koymak isteyen, ehliyeti olmayan, çırak-kalfa-usta tâliminden geçmeyen insanlar vardır. Ustaya hizmet eden insan, eğitilir. Testinin dolabilmesi için çeşmenin altında durulması gerekir. O tâlim netîcesinde olgunlaşır mürîd. Geçilen yolculukta sembolizm vardır, o sembolizmi ustanız size yorumlar. İçeride ne varsa dışarı o sızar. Görüntüde olanı görmek herkesin işidir. Görüntünün ötesine geçebilmek önemlidir. Özellikle postmodern dönemde sahte inisiyasyonlar, sahte mürşidler, şeyhler çıkacaktır. Bunun çözümü bu ilmin kanunlarla yasaklanması değildir. Bu tür akımlar yasaklandığında sahtekârlığın da yolu açılır aslında. Bu evrensel bir gerçektir.</p>

      <p class="e-paragraf">Şu da unutulmasın ki İslâm ezoterizmi bâbında, özellikle günümüz İslâm dünyasında bir kuruluk, bir düzeysizlik varsa, onun sebebi İslâm mâneviyatının değişik şekillerde ihmal edilmesi veya dışlanmasıdır. Bâtın olan/içteki öz ihmal edilmiştir. İslâm’ın mânevî yönü, dikey boyutu, rûhî yönü İslâm mâneviyatının öne çıkarılmasıyla oluşur ama sindire sindire olur bu. Bugün ne yazık ki din öğrettiği iddiasında olan birçok yer, İslâm’ı kuru bir şekilde; mâneviyattan uzak tarzda, bir <span class="italik">oryantalist</span> edayla öğretmektedir. Oysa din bir prosestir, bir <span class="italik">inisiyasyon prosesi</span>, rûhî/kişisel gelişimdir; sâdece kurallarla olmaz. Bütün bunlar, İslâm ezoterizminin otantik hâlini modern hayatta ihmal ettiğimizi göstermektedir. Yeniden doğuş ve mânevî zenginlik, <span class="italik">Mevlânâ</span>ların, <span class="italik">İbn Arabî</span>lerin, <span class="italik">Yûnus Emre</span>lerin târif ettiği o esaslarla olacaktır.</p>

      <p class="e-soru">Okültizm için ne diyebiliriz?</p>

      <p class="e-paragraf">Evet, bir de ezoterizm içerisinde addedilen bir okültizm problemi vardır. Ona İslâm kültüründe <span class="italik">“ilm-i havass”</span> denir. <span class="italik">İlm-i havass</span>, bâzı rûhî esasları kullanarak fizik âlem üzerinde çalışmak demektir ki bu anlamda fizik âlem üzerinde çalışmak, benzeşmeler yasası üzerine çalışmaktır. Bir şey üzerine tesir oluşturmak, benzeyenlerden yola çıkarak tesir oluşturmaktır. Buna <span class="italik">“sempatizasyon yasası”</span> denilir. Yâni siz bir heykel, resim yaparsınız, onu bir kişiye benzetirsiniz, o kişinin heykeline, sûretine kötü enerjiler yüklemek sûretiyle o kişi üzerinde etkili olursunuz. Bu etki iyi veya kötü yönde olabilir. <span class="italik">Kara büyü</span> dediğimiz şey, mevcut büyü tartışmalarının ana konusudur; negatif özellikler taşır. Bizim zâhir âlemde gördüğümüz bâzı maddesel özelliklerin aslında spiritüel özellikleri vardır. Ve yaşadığımız âlem tek boyutlu bir âlem değildir, bir geçişler âlemidir. Paralel âlemler vardır. Âlemin içinde âlem vardır; iç içe evrenlerde yaşıyoruz ve herkes hangi âleme mensupsa oranın kuralları içinde yaşar. Kozmik planda oranın kendi kuralları işlemektedir. Cinler âlemi var, melekler âlemi var, iyi var, kötü var, bunları onlara, onları bunlara karıştırarak fizikî âlemde sıra dışı yöntemlerle iş yapmak isteyenler birtakım formüllere başvururlar. Eğer sizde bir üst ahlâkî prensip yoksa her şeyi üst prensipten bağımsız olarak yapıyorsanız ciddi hatalar yapabilirsiniz. Bu tür fizikî olanı etkileme hâdiseleri, aslında alt esaslardır. Ezoterik gelenekte bunlara majör/minör arkana ayrımı getirilir.</p>

      <p class="e-paragraf"><span class="italik">Okultizm</span> İslâm geleneğinde her zaman <span class="italik">minör</span>dür, yâni aslî olan değildir; bir üst esasa tâbidir. Onun için kâmil anlamda İslâm mâneviyatına sahip bir insan ancak bu tür ilimleri doğru şekilde kullanır. Ama doğru düzgün bir mâneviyata, inisiyasyona sahip olmayan birisinin bu tür ilimlerle uğraşması, hem onun fiziğini tahrip eder hem de irfânî maksada ulaşmasını engeller; o kişi insanlığa hizmet edecekken bilakis ihanet eder.</p>

      <p class="e-paragraf">Bugün Batı’da ezoterizm denilen şey % 80-90 büyü, fal ve kehanet çalışmaları hâline gelmiştir. Ülkemizde bile gâyet örgütlü bir şekilde falanca kızı falanca oğlana bağlamak vs. gibi düşük emeller için kullanılır hâle gelmiştir. Bu tür bir okültizmin İslâm ezoterizmiyle, yüce ezoterik emellerle hiçbir alakası yoktur ve sonu hüsrandır; buna ezoterizm denemez ve ikisi ayrı tutulmalıdır. Bu tür büyü vesairenin geçici bir süre için belli etkileri de vardır; bunların belli bir mekanizması vardır; yaparsanız belki tesir elde edersiniz. Ama her şeyin bir faturası vardır. Bu yüzden sûfî yolunda bu tür “düşük işlerden” uzak durulur. Erenler demişler ki “Benim varmak istediğim hedef, kendi esasım olan Hak’tır; Hakk’ı bulmaya çalışmaktır.” Oysa büyü vs. okultizm çabaları basittir ve Hak yolunun yolcusu için ayak kaydırıcı oyalanmalardan ibârettir. Gerçekten bâzı güçler elde edebilirsiniz; mânevî zırhı, korunağı olmayan zayıf insanlarla oynayabilirsiniz vs. Ama unutulmamalı ki bu tür çabaların hepsi, bulunduğunuz âlemin temel yasalarına aykırı hareket etmek demektir. Sisteme müdahâle eden herkes, geri dönüşüm olarak yaptığı işin karşılığını alır; rüzgâr eken fırtına biçer. Bu yüzdendir ki büyü yoluna gidenlerin hayatı kötü sonlanır. Zâten beden enerjilerini tükettikleri için 40 yaşında bir majisyen 80 yaşında gibidir. Hayat enerjisini çoktan tüketmiştir.</p>

      <p class="e-2-baslik">İslâm’da Büyü Pratik Düzeyde Yasaktır</p>

      <p class="e-paragraf">İslâm büyüye <span class="italik">norm düzeyinde yasak diyor. İslâm bir din olarak “Büyünün aslı yoktur.” demez. Vardır böyle bir ilim, ama sakıncalıdır. Meselâ astroloji</span> vardır ama sen o yolu tercih etme, sonunda bir şey elde edemezsin. <span class="italik">Astroloji</span>yi inkâr etme, aslı vardır; insan karakterlerinin bâzı <span class="italik">astrolojik</span> özellikleri vardır. Bunları bil, öğren ama <span class="italik">astrolog</span> olmaya çalışma, bulunduğun evrenin yasalarına müdahale etme. <span class="italik">Astroloji</span> İslâm geleneğinde bilmek için öğrenilir ama onun tatbikatı yapılmaz. Meselâ ben bir müddet <span class="italik">astroloji</span> çalışmış birisiyim ama bilgimi ve tecrübemi aslâ uygulamam. Bakarsınız iki insanın <span class="italik">harita</span>sına ve görürsünüz ki bu kişinin o kişiyle uzlaşması, bir yastığa baş koyması mümkün değil. Anadolu’yu dolaşsanız öyle insanlar görürsünüz ki, <span class="italik">astroloji</span>ye göre kesinlikle evlenmemeleri gerekir. <span class="italik">Astrolog müdahale eder, evlenmeyin, der. O zaman kozmik yapı içerisinde yaşadığımız evrende sizin irâdenizden doğan bir kayırma olur, işte o zaman dengenin bilmediğiniz taraftan bozulması ihtimali belirir. Belki de o erkeğin o kadınla bir ömür didişmek sûretiyle öğreneceği bâzı şeyler vardır; ikisinin de ulaşacağı felsefî veya rûhî derinlikler söz konusudur da sen olaya müdahale ederek bu yapıyı değiştiriyorsundur.</span></p>

      <p class="e-paragraf">Diğer taraftan din de bir <span class="italik">beyaz büyü</span>dür aslında. Meselâ dinde abdest alırsınız, dua edersiniz, bâzı amaçlarınızın gerçekleşmesi için mâneviyatı kuvvetli bir arkadaşınızdan da size dua etmesini istersiniz; daha da güçlü bir tesir olmasını istiyorsanız çok sayıda arkadaşınızın sizin için aynı anda dua etmesini istersiniz. Yâni aslında bir tür <span class="italik">rûhânî örgüt faâliyeti</span> istenir. Duaların, ibâdetlerin, tesbîhâtın, ezkârın toplu yapılması ve hatta bir dostuna “Allah senden razı olsun” bile denmesi <span class="italik">pozitif enerji</span> çalışması demektir. Tesir alanı vardır. Kişi veya kişiler lanet okursa bu durum kötü büyü tesiri yapar, o kişiyi, grubu, toplumu kitler. Bizim geleneğimizde “iyi şeyler yapmak ve hayır dua almak” diye bir husus vardır. İşte bütün bunlar insan üzerine beyaz büyü tesiri yapar.</p>

      <p class="e-paragraf">İmtihan mantığı vardır sahih ezoterizmde; bir kişinin başına gelen her şey, onun ihtiyacı olduğu içindir; onunla pişecek, direnci artacaktır. Bir bela gelirse ona karşı tedbir almak, çözüm yollarını bulmak sûretiyle hem kendi eksiklerinizi tedâvi edersiniz hem de sizden sonrakilere doğru bir prensip ve tecrübe bırakırsınız. Olaylara doğru bakarsanız, imtihanlarla olgunlaşır ve hüviyetinizi pişirir saflaştırırsınız. Ne oluyorsa sizin içindir. Tüm sorunlardan ders çıkarmalıdır kişi, hem bireysel hem toplumsal anlamda. Ezoterik açıdan Selçuklu, Osmanlı, Cumhuriyet Dönemi târihi maalesef yorumlanmamıştır. Bizde târihe ve bilgiye sâdece maddî açıdan bakıldığı için Osmanlı târihi bile sırf, ekonomik parametrelerin değişmesi târihi olarak görülür ki bu bence çok sun’îdir ve yetersizdir. Önce zihniyet dünyasında bâzı şeyler dönüşmüş ve o da ekonomiye yansımıştır. Dergâhların kapatılmasının dahi bir ezoterik nedeni vardır, sebepsiz değildir. Ezoterizmde hiçbir şey sebepsiz değildir. Her şeyin içte yatan sebeplerini araştırmak gerekir. Siyâset dahi böyledir. Bugün devlet yönetimlerine baktığımız zaman -iyi veya kötü- inanılan bir ezoterik hiyerarşinin yansımasıdır hepsi. “Derin devlet” dünya târihinden beri vardır. Derinde yatan esaslar her zaman önemlidir. Görüntüler vardır, parlamento vs. vitrinler vardır. “Derin” çalışmalar yaparsa bir araştırmacı, bu durumu dinde de, felsefede de, siyâsette de görebilir.</p>

      <p class="e-paragraf">Dünya bilim târihinde de buluş sahiplerinin % 90’ı ezoterik akımlara dahil insanlardır, çünkü sebepleri araştırırlar. Laboratuvarda bile o sonuç, bu sonuca nasıl geldi, domino taşları tesiri örneğinde olduğu gibi ilk etken neydi; onları bulmak sûretiyle ezoterik bakış açısına sahip bilim adamları büyük buluşlar elde ettiler. Bugün ezoterik boyutun bilim alanında ihmal ediliyor olması bilim alanını daraltmıştır. Batı’da bâzı ezoterik akımların fizik literatürü ve fizik âlimleri üzerindeki tesirleri incelenmektedir. <span class="italik">Kuantum fiziği</span>, <span class="italik">bütüncül tıp</span> ve <span class="italik">kişilik ötesi psikolojisi</span> vb. gibi alanlarda din ve bilim buluşması bu ezoterik anlayışla güzelce sergilenmektedir. Kişinin düşünce dünyası maddeye tesir eder. Ruhsal gelişim maddeyi de etkiler. Bugün holistik bakabilen doktorun tavsiyesi, “İlaçları kullan ama iç dünyanda da dinginliği elde et, meditasyon yap, dua cetvelin olsun, inzivaya çekil, belli saatlerde Tanrı’yla buluş.” şeklindedir. İki âlem arasında geçişlilik söz konusudur. Modern dönemin başlamasıyla bu gelenek kırıldı. <span class="italik">Guénon</span> der ki: “Rönesans sonrası bütün buluşlar, bilim denen şeyler, aslında ezoterizmin keşfettiği fakat tadında bıraktığı şeylerdir.” <span class="italik">Majisyenler</span> yeni dönemde fizikçi oldu. <span class="italik">Maji</span>, fizik âlemindeki tesirleri inceleme ilmidir. <span class="italik">Maji</span>, fiziğe tekâbül eden birçok şeyi önceden bulmuştu. Tamamen rûhî amaçlı bir çalışma olan <span class="italik">simya</span>, maddeler arası dönüşümleri uzun yıllar araştırdı ve modern kimyayı doğurdu. Ezoterik düşünce sonsuzluk nedir, sonsuz olan nedir gibi konular üzerinde yoğunlaşınca bu düşünceler matematiği doğurdu, Pi sayısını doğurdu. 1+1=2 midir yoksa daha fazlası mıdır, asal sayı nedir, türevler nelerdir? Bunların hepsi aslında ezoterik, felsefî sorulardır, ontolojik sorulardır. İnsanın kendini tanıması, âlemi bulmasıyla ilgili sorulardır. <span class="italik">Einstein</span>’ın <span class="italik">izâfiyet teorisi sâdece fizik dersi için icat edilen bir denklem değildir. O bir varlık sorunudur. Dolayısıyla modern matematiğin, modern fiziğin arkasında da güçlü bir ezoterizm vardır. Modern tıbbın bulduğu belki sâdece teknolojik ilerlemedir. Modern tıp hâlâ insan bedeninin sırrını çözememiştir. İnsan bedenindeki kan ve kanın taşıdığı sembolizm, enerji, elementler hâlâ keşfedilmiş değildir. Kavanozun sâdece dışına bakarak içini değerlendiremeyiz. Psikosomatik</span> hastalıklar hâlâ bir muammadır. Kanda bir sır vardır, bir insanın kanını değiştirin, mutlaka tavırlarında da değişiklik görülür. Kan sâdece sıvı değildir. Sıvının ötesinde bâzı özellikler taşır. Onun için dinlerde kan kutsaldır. Onun için kurban önemlidir. Özel ritüellerde kan dökülür. Bugün modern insandaki <span class="italik">obsesyon</span> vakalarının, <span class="italik">fobilerin</span> kaynağını, çocuklukta kurban kesimine şahit olunmamış olmasına bağlayan <span class="italik">rûhbilimciler</span> vardır. İnsan kutsal bir varlık, sâdece et torbası değil. İnsanda enerji var, Sâdece zâhirî yönden bakılsa bile, insandaki enerji, zaman zaman bâzı elektrik trafolarından daha fazla olabiliyor.</p>

      <p class="e-paragraf">Tanrı başka bir varlığa vermemiş insana verdiği gücü ve yeteneği. Tanrı bütün isimlerini sana verdi diyor, ödünç verdi diyor. Tanrı kendine muhatap alıyor seni, Tanrı’nın sohbetinde olabilmek, müthiş bir şey. “Ona halîl olmak, dost olmak” deniyor İslâm geleneğinde buna; <span class="italik">“İbrahim Halîlullah”</span> gibi. Ezoterizm insana doğduğu kaynakları öğretebilmek ve tekrar oraya çıkarabilmek için vardır. Hakîkî ezoterizmin gâyesi budur. Bu gâyeden başka gâyeler hep bir yanılsamadır, sapmadır.</p>

      <p class="e-1-baslik" id="toc_marker-5">Ezoterizm Hâlâ Canlı Bir İdeolojidir<span class="dipnot-no" style="font-size:0.68em;"><a class="footnote-link" href="#footnote-201-2" id="footnote-201-2-backlink">2</a></span></p>

      <p class="e-soru">Ezoterizm kavramı Batı’da ve bizde neleri çağrıştırıyor?</p>

      <p class="e-paragraf">Ezoterizm kavramının bizde iki türlü karşılığı var ki mânâsı doğru verilmezse problemlere yol açabilir. Bunun sebebi XX. yüzyılın başında yaşadığımız zihnî dönüşümün kavramlara yansımasından kaynaklanmaktadır. Biz XX. yüzyılın başından itibâren daha çok Batılı kavramlarla düşündüğümüz için maalesef hakîkatin bizdeki anlam haritaları parçalanmış oldu. Bir kelimenin eş anlamlıları bile farklı mânâlar taşır hâle geldi. Meselâ “bâtınî” dediğinizde -ki bu “ezoterizmin” karşılığıdır- Türk-İslâm kültürü içerisinde daha çok ideolojik çağrışımları olan bir kavram anlaşılır. Buna karşılık “ezoterizm” dendiğinde yâni kavramın Batılı karşılığı kullanıldığında daha bilimsel, daha ciddi ve kuşatıcı bir anlam ifâde edilmektedir.</p>

      <p class="e-soru">Peki, “Ezoterizm” nedir o zaman?</p>

      <p class="e-paragraf">Ezoterizm, tasavvufî ilimlerin üzerinde yoğunlaştığı bir sahadır. Ezoterizmin temel bakış açısına göre, gördüğümüz her şey hakîkat değildir, beş duyu organıyla algıladığımız bütün eşyâlar yansımadır. Ezoterizm, beş duyuyla algıladığımız eşyânın hakîkatlerinin içte yattığını kabul eder. Ezoterizmde, algıladığımız bu eşyâlar, aslında içlerinde bulunan hakîkatlerin dışavurumudur. Dolayısıyla “Hakîkat göründüğü gibi değildir.” denildiğinde, ezoterizm bizde “derinde yatan”, “bâtında yatan” anlamlarına geliyor. Yâni ezoterizm, içte yatan hakîkatlerin asıl olduğu, dışta görünenlerin de ikincil olduğu görüşünden yola çıkar. Ezoterizm dinlere, hayata, hayatta zuhûra gelen her şeye; insana, insan ilişkilerine, ekonomiye, siyâsete, siyasî târihe bu gözle bakmaya çalışır.</p>

      <p class="e-paragraf">Anadolu İslâm geleneğinde, bunların izleri, modernlik öncesi dönemlere gelinceye kadar çok baskındır. Meselâ Osmanlı târihini, <span class="italik">İsmail Hakkı Bursevî</span> gibi bir şeyh efendi, ezoterik bir şekilde yorumlamıştır. Bu konuda kendileri bir kitap yazmıştır. Muhteşem bir eserdir. Bu eserde sultan ne demek? Devlet ne demek? Vezir ne demek? Hâriciyye vekili ne demek, Dâhiliyye vekili ne demek? Anadolu kazaskeri ne demek? Rumeli kazaskeri ne demek? Anadolu ne demek? Rumeli ne demek? Bu soruların hepsinin ezoterik açıklaması var.</p>

      <p class="e-paragraf">Ezoterizmin de çeşitleri vardır. İslâm’a âit ezoterizm var, Yahûdîliğe, Hristiyanlığa âit ezoterizmler var, bütün dinlere âit hatta Şamanizme âit ezoterizm var. Ezoterizmin bağlı olduğu doktrin vardır. Bu sahada da önemli üstatlar yetişmiştir. Bu üstatlar da mühim ekoller kurmuşlardır. Herkes kendi zâviyesinden yola çıkar. Ezoterizmin bâzı türleri her çeşit dışsallığı reddettiği için <span class="italik">panteizm</span>e varan görüşleri savunur. Bunlar daha çok Hinduizm’den yola çıkan akımlardır. Veya ezoterizmi eklektik bir yapı olarak gören ve bir sentez çıkarmaya çalışan gruplar vardır. Bu sonuncusu ise daha çok masonik yapılarda görülür.</p>

      <p class="e-paragraf">Ancak bunun haricinde bir de, <span class="italik">Réne Guénon</span>, <span class="italik">Frithjof Schuon</span>, <span class="italik">Titus Burckhardt</span> gibi sûfî olmuş üstatların oluşturduğu bir <span class="italik">“Tradisyonalizm”</span> ekolü vardır. Bu ekolün bütün dünyada birçok mensubu vardır ki bendenize göre en otantik “ezoterizm” tarifini bu ekol yapmıştır. Bu ekol aleyhine <span class="italik">Against the Modern World</span> yâni “Modern Dünyaya Karşı” diye kitaplar dahi yazıldı. Bu düşünce biçimini biraz da ajitatif bir dille anti-modernist ve bir gün geleneği yeniden inşâ edecek ekol olarak lanse ettiler. Batı içerisinde bâzı ezoterik çevreler bu akıma şiddetle karşılar.</p>

      <p class="e-2-baslik">Ezoterizm Din Kalkışlı Bir Felsefedir</p>

      <p class="e-soru">Peki, Batı ezoterizmini Réne Guénon gibi anlayan bir düşünür bizden neden çıkmadı?</p>

      <p class="e-paragraf">Çıkmamasının nedenleri var. Ezoterizmde her şeyin bir sebebi vardır. Netîcede Batı düşünce dünyasının bir problemidir bu konu. <span class="italik">“Religion”</span> kelimesi Batı’da bizdeki “din” kelimesinin çağrıştırdığı her şeyi kuşatamamaktadır. <span class="italik">“Religion”</span> kelimesi bizim Vahhâbîlerin aklındaki dini karşılamakta bir bakıma fakat derûnî ve mânevî konuları çok fazla ihtiva etmemektedir. Müesseseleşmiş dini, kiliseyi ifâde etmektedir. Fakat bir <span class="italik">İsmail Hakkı Bursevî</span>, <span class="italik">Niyâzî-i Mısrî</span> vb. mütefekkirlerimiz bu konuları çok iyi anlamış kişilerdir.</p>

      <p class="e-soru">En katı dogmatik aydınlanmacıların geri planlarında güçlü ezoterik ilişkiler gözlemleyebiliyoruz. Bunu bir târih anlama metodolojisi olarak kullanabilir miyiz?</p>

      <p class="e-paragraf">Ezoterizm, din temelli bir felsefedir. Anlayış seviyelerinin içeriye doğru veya piramidin tepesine doğru yükselmekle daha rafineleşeceği anlayışına dayanır. Olayların, nesnelerin hakîkatinin ve bütünün ancak piramidin tepesine çıkıldığında görülebileceği ile tabanda kalanın (avam denilenlerin) hiçbir zaman satıhtan daha öteyi göremeyeceği, dolayısıyla çok kolay yönlendirilip kandırılabileceği gerçeğine dayanır. Yönlendirilemeyecekler veya bizzat yönlendirecek olan kişiler piramitte yukarılara yükselmiş kişilerdir.</p>

      <p class="e-paragraf">Felsefenin modern dönemlerde ezoterik köklerinden, aslî köklerinden koparılmış hâli, özellikle <span class="italik">Aydınlanma</span> sonrasında gelişen modern insanın parçalayıcı bakış açısının oluşumuna neden olmuştur. <span class="italik">Guénonien</span> düşünürler gerçek bilgeliğin Babilonya’dan, Mısır’dan yâni Orta Doğu’dan Grek’e geçmesiyle beraber bir devrin kapanıp başka bir devrin başladığını söylerler. Çünkü Orta Doğu’da yaşanan bilgelik Grek’e geçince yazıya döküldü ve bu süreçte “yaşantı” kısmı ihmal edildi, elde sâdece metin kaldı. Metin elde kalınca da felsefesinin inisiyatik ve ezoterik yönü unutuldu, ihmal edildi. Batı’da dinin egzoterik yönünü, yâni dışla, şekille ilgili yönünü acımasız bir şekilde temsil eden papazların, inancı kurumsallık içinde boğmaları sonucunda <span class="italik">Kilise</span>, baskıcı bir kurum hâline geldi. <span class="italik">Aydınlanma</span> bu <span class="italik">Kilise’</span>ye başkaldırıdır. Bizde ise böyle bir süreç yaşanmamıştır.</p>

      <p class="e-paragraf">Diğer taraftan Batı’da, siyâsetin öncesinde, her zaman bir dînî ve felsefî arka plan söz konusu olmuştur. Batı’da bir politikacı veya bir bilim adamı bu çevrelerden bağımsız değildir. Dünya bilim târihinde buluş sahiplerinin çoğu ezoterik akımlara dâhil insanlardır, çünkü onlar arkada yatan sebepleri araştırırlar. <span class="italik">Spinoza</span>’nın yetiştiği bir çevre vardır. <span class="italik">Einstein</span> çalışmalarını bir locada yapardı. <span class="italik">Hitler</span>’in görüşleri öyle bir gecede gelmiş görüşler değildi. <span class="italik">Hitler</span>’in bu görüşleri gençlik çağlarından beri içinde bulunduğu bir grubun <span class="italik">ezoterik ırklar teorisi</span>ne dayanır. <span class="italik">Hitler,</span> “<span class="italik">Beyaz Kartal”</span> locasına bağlıydı. Onlara göre ârî ırk hikmet esaslıdır ve yöneticidir diğer ırklar paryadır vs...</p>

      <p class="e-soru">Dünya târihindeki sosyal ve politik değişimlerin arka planına baktığımızda farklı ezoterik grupların etkisini de görebiliyoruz. Bu açıdan baktığımızda târih bize ne anlatıyor?</p>

      <p class="e-paragraf">Batı ezoterizmi, kendine has oluşumu içinde sâdece içeriyle uğraşmakla kalmayarak dışa da bunu yansıtmak esasını benimsediği için sosyo-politik teorilere de sahiptir. Ezoterizm dünya siyâsetini yönlendirmede her zaman etkin rol almıştır ve almaktadır. Ezoterizmin birçok alt dalı vardır. Bu alt dallardan biri de politik ezoterizmdir. Fransız İhtilali’nin, Rus Devrimi’nin, ABD’nin kuruluşunun, Avrupa Birliği’nin, Osmanlı’nın kuruluşu, yükselişi ve yıkılışının ezoterik yorumları vardır.</p>

      <p class="e-2-baslik">Türkiye Ezoteristlerin Elinde Oyuncaktır</p>

      <p class="e-soru">Türkiye ve ezoterik yapılar hakkında ne söylersiniz?</p>

      <p class="e-paragraf">Ezoterizm Türkiye’de çok iyi bilinmiyor. İyi bilinmediği içindir ki Türkiye ezoteristlerin elinde oyuncaktır. Türkiye’de Müslümanların elinden ezoterizm alındı, kupkuru hâle getirildi ve şu an kullanılıyorlar. Burada bize biçilen yeni elbise içerisindeki <span class="italik">ultra-militan sekülerizmin</span> karşılığında, mânevî boyutumuz elimizden alındı. Ancak mânevî boyutumuzu alan bu kimseler kendilerine âit ezoterizmi bırakmış değiller. Hâlâ ezoterik çalışma yapıyorlar. Binâenaleyh bana göre bu ülkedeki çatışma, aslında bir ezoterizmler çatışmasıdır.</p>

      <p class="e-soru">Aydınlanma devrimcileri ile ezoterik ilişkilere örnek verebilir misiniz?</p>

      <p class="e-paragraf">Aydınlanma derken <span class="italik">Nirvana</span>’yı yâni mânevî aydınlanmayı kastetmiyoruz tabiî ki. Aydınlanmacılar buradan çalmışlardır bu kavramı. Tabiî ki yine içini boşaltarak veyâhut içini dışa çevirerek... Hakîkatte bu kavram tamamen spiritüel ve din kaynaklı bir kavramdır. Aydınlanma veyâhut “işrâk” dediğimiz düşünce içerisinde siz bir ağacın altında aydınlanacaksınız yâni <span class="italik">Gothama Buda</span> olacaksınız veya <span class="italik">Şeyhü’l-İşrâk</span> olacaksınız ki ulvî nûrlar âlemi size açılsın ve böylece siz de münevver olun. Bu da görüleceği üzere tamamen dikey anlamda bir enfüsî kavramdır. Rönesansçılar bunu çalarak yatay hâle getirmişlerdir. <span class="italik">René Guénon</span> der ki: “Aydınlanma ve Rönesans, eldivenin içinin dışına çevrilmesinden ibârettir.” Yâni eldiveni yırtıp yerine yeni bir eldiven giymiyorlar. Yâni yeniden yaratılan bir şey yok, var olanın içinin dışına çevrilmesi işlemi yapılıyor. Aslî esaslar gelenekte var, Rönesans onları alıp ters çeviriyor. Aydınlanmacıların paradigması tâbir câizse şu şekildedir: “Sen ezoteristsin!,” “Sen spiritüalistsin, dindarsın!” “Sen hep rûhla ilgilendin, maddeyi ihmal ettin. Oysaki bu dünya, yeryüzü maddî süreçtir. Maddenin şekil değiştirmesidir. Madde derken, bunun içerisine ceset de girer, ekonomi de girer, politika da girer. Referansları gökten yere indirmek lâzım. Her şey yerde ve maddî olanda.” Hâl böyleyken Aydınlanma Çağı’nın geçirdiği evrelerin hiçbirinde rûh maddeden kopmadı. Koptuğu zannedildi ama târih sayfaları aralandığında birçok oluşumun arka planında hep ruhsal yönelimlerin ve ezoterik akımların bulunduğu ortaya çıktı. Aydınlanmacılar, hakîkatin maddede olduğunu ileri sürüyorlar. Onlara göre gerçek aydınlanma, gerçek ilerleme bu dönüm (kırılma) noktasıyla başladı. Yâni, rûhun tasallutundan dünyayı kurtardık düşüncesi hâkim oldu. Böyle bir kalkış noktası başlangıçta haklı ve masum bir düşünce gibi gelebilir. Kim maddeyi inkâr etmek ister ki? Hatta başlangıçta buna katkıda bulunan din adamları da vardı <span class="italik">Descartes</span> gibi. Bâzı Yahûdî filozofları gibi. Zâten Yahûdî filozoflarına göre, maddî olan spiritüel olandan çok daha önemlidir. Dolayısıyla bugün Yahûdîlerin politik teorileri, ekonomik teorileri, bir Budistin teorilerinden çok daha materyalist ve pozitivisttir. Bizde ise böyle sert bir ayrım olmadı. Bizde madde ile rûh arasındaki evliliğin bozulmasının ilk defa ne zaman başladığı konusunda farklı görüşler vardır. Bunun târihini çok geriye götürenler de vardır daha geç dönemlere getirenler de. Kırılmanın başlangıç noktasını, yâni rûhânî olana maddî olanın baskın gelmesini; Kâbil’e, Peygamber Efendimiz’in vefatına, Hz. Ali’nin vefatına, Kerbela’ya, Yavuz’un Mısır Fethi’ne, Lale Devri’ne vs. dayandıranlar bulunmaktadır. Bendeniz ise bunu 1940-1960’lara kadar yakına çekenlerdenim. Çünkü gerçek kırılmalar ontolojik bakış açısında olur ve bunun toplumsal alanda da benimsenmesiyle bir kitlesel zihniyet dönüşümü asırlar alan bir süreç içinde gelişir. Bu sürecin tamamlanmadığı dönüşümler ârızîdir. Evet, Hz. Peygamber’in vefatıyla veyâhut Hz. Ali’nin vefatıyla bâzı problemler, bâzı arızalar meydana geldi, Lale Devri’nde bâzı yeni yönelimler öne çıktı. Ancak bütün bu türden gelişmeler dünya görüşünün ontolojik omurgasını kırarak tam aksi bir fert ve toplum yaratmadı. Zâten böyle bir hedefleri de yoktu. Lâkin asrın başındaki zihniyet dönüşümleri radikal dönüşümlerdi ve 1960’lara doğru bu tohumlar yeşermeye diğer bir ifâdeyle kendi çocuklarını doğurmaya başladı. Sonra bu çocuklar kendi şerîatlarına, kanunlarına dayalı despotik-politik görüşlerini hâkim kılmaya başladılar ve kurumsallaştılar. Yeni dönem aydınlanması bu yeni “kiliseye”(?) karşı gelişecektir. Târih tekerrürden ibârettir ve çevrimsel yasalara dayanır. Şimdilik bu kadar yeter…</p>

      <p class="e-1-baslik" id="toc_marker-6">Tasavvuf Özü Bulma Çabasıdır<span class="dipnot-no" style="font-size:0.68em;"><a class="footnote-link" href="#footnote-201-3" id="footnote-201-3-backlink">3</a></span></p>

      <p class="e-soru">Tasavvuf, İslâm toplumlarını derinden etkileyen bir disiplin, bununla beraber en başından beri de yoğun tartışmaların odağı hâline gelen bir konu. Kendisini bu alanda yetiştirmiş bir ilim adamı olarak sizinle bu söyleşide tasavvufla ilgili tartışmalı hususları konuşmak istiyoruz. İsterseniz “Nereden çıktı bu tasavvuf?” sorusu ile başlayalım. “Neden ihtiyaç duyuldu tasavvufa? Yahut olmazsa olmaz bir şey miydi? İslâm varken neden tasavvuf, Müslüman varken neden sûfî?” soruları anlamlı mı sizin için?</p>

      <p class="e-paragraf">Öncelikle sorularınızı kavramsal bir çerçeveye oturtalım isterseniz. Evet, doğru, bu çağın “tartışılan” konularından bir tanesinin de tasavvufî meseleler olduğu bir gerçek. Çünkü modern düşünce gerçeği tartışa tartışa elde edeceğini iddia etmektedir. Ancak şu da iyi bilinmelidir ki modernliğe geçilinceye kadarki dönemlerde tasavvuf, tartışmanın günümüze ulaştığı şekliyle bir tartışma mevzusu olmuş değildi. Yâni ilimler hiyerarşisi (<span class="italik">merâtibu’l-ulûm</span>) içerisindeki konumu toptan, küllî olarak sorgulanmış veya reddedilmiş değildi bâzı kısımlarına (cüz’î) yönelik tashih teklifleri yapılmıştı ki bunlar da esasa müteallik olmayan ve daha çok isimlendirmeye yönelik birtakım tekliflerdi. Bu sebepten, geleneksel değerlerin tahrif edildiği böylesi bir çağda anlaşılması başlı başına problem hâline gelen meselelerden bir tanesinin de “tasavvuf” olması hem modern çağı oluşturan zihniyet dünyasını hem de tasavvufu yakından bilenlerce anormal bir durum olarak görülmez.</p>

      <p class="e-paragraf">Tabulaştırılmış <span class="italik">rasyonalizm</span>in, alaycı <span class="italik">pozitivizm</span>in ve militan <span class="italik">sekülerizm</span>in tek geçerli düşünme biçimi yapıldığı ve üstelik bu zihniyet kalıplarının <span class="italik">dînî ilimler</span>e de sızdığı bir dünyada tasavvufun işi zordur. Çünkü bu yapı içerisinde “din”in de değerler sıralaması değiştirilmiş; rûhtan kopuk, <span class="italik">materyalist</span> ve soğuk yüzlü bir din çıkmıştır ortaya. Ne var ki yukarıda saydığım bu üçlünün, aynı zamanda modern çağın problemlerinin de ana kaynakları olduğu artık birçok kimse tarafından açıkça telaffuz edilmeye başlandı. Böylece, söz konusu <span class="italik">mitos</span>ların tahtı da sallanmaya başladı. Sınırsız ekonominin, rûhsuz politikaların, maddeci felsefelerin, tahrip edilen doğanın ve mutsuz bireylerin hep bu zihniyet kalıplarının doğurduğu sonuçlar olduğu görülünce bütün dünyada, kaybolan değerleri, “<span class="italik">geleneksel</span>” <span class="italik">(tradisyonel) düşünüş biçimlerini yeniden keşfetme çalışmaları başladı. Artık spiritüel görüşler</span>, <span class="italik">mistisizm</span>, <span class="italik">ezoterizm yükselen değerler arasında sayılmakta. Mistisizm</span>in, alaya alınmadığı ve ciddî bir iş olarak görülmeye başlandığı birçok akademik araştırmaya mevzu olmasından anlaşılmaktadır. <span class="italik">Çekoslovakya</span> Devlet Başkanı <span class="italik">Havel</span>’in güzel bir sözü var: “XX. yüzyıl toplumları, o toplumda var olan mühendis sayısına göre değerlendirilirdi. XXI. yüzyıl toplumları ise o toplumda var olan bilge ve filozofların sayısına göre değerlendirilecek.”</p>

      <p class="e-2-baslik">Tasavvuf Bir Yöntemdir, Bir Bilgi Değildir</p>

      <p class="e-paragraf">Konuyu oturtacağımız genel çerçeveye yönelik bu girizgâhtan sonra daha özele inerek konuşmak icap ederse şunları söyleyebilirim. Nedir tasavvuf? Aslına bakarsanız tasavvuf bir <span class="italik">yöntem</span>dir, bir <span class="italik">bilgi</span> değildir. Bir <span class="italik">metodoloji</span>dir, <span class="italik">bilgi</span>yi elde ediş yollarından birisidir. En geniş anlamıyla düşünecek olursak bir tür din felsefesi de diyebiliriz ona. Sapmış modern anlamıyla değil sahih (otantik) ve aslî (orijinal) anlamıyla, <span class="italik">hikmet</span> vurgusunu yitirmemiş anlamıyla buna <span class="italik">gerçek felsefe</span> de diyebiliriz. Yâni dinin temel esaslarını anlamlandırma modellerinden, dinin yorumlanması çabalarından birisi olarak bakabiliriz tasavvufa. Tıpkı diğer modellemeler gibi o da insanî bir çabadır. Bir gerçeklik tasavvurudur. Başkaları da başka modeller geliştirebilir, başka tasavvurlar ileri sürebilir, nitekim öyle de yapmışlardır. Bütün dinlerde söz konusu dinin esaslarını tefsîr ederken hep benzer ekollerin oluşmuş olduklarını görürüz. Çünkü kalkış noktaları benzer olan düşünceler, benzer sonuçlara varır. Dolayısıyla bir yönüyle evrenseldir bu durum. İşte bu yaklaşım tarzının İslâm dini özel alanındaki adı ise teknik tâbiriyle tasavvuf olarak isimlendirilmiştir. Bu isimlendirme de katı ve kalıplaşmış bir isimlendirme değildir. Binâenaleyh bu kelimenin etimolojik kökeni üzerinde modern araştırmacıların aksine <span class="italik">muhakkik sûfîler</span> fazla durmamışlardır. Çünkü onlara göre isimlendirme değil muhtevâ daha önemlidir. Bunun için “Eskiden tasavvufun adı yok ama hakîkati vardı, şimdi ise hakîkati yok adı var.” demişlerdir. Bu kelime yerine başka kelime tercih edenler de olmuştur. Meselâ <span class="italik">İbn Arabî</span> tasavvuf kelimesini de kullanmakla beraber <span class="italik">tahakkuk</span> ve <span class="italik">muhakkik tâbirini daha çok sevmiştir. Hâsılı, isme takılı kalmayıp müsemmâya, o ismin delâlet ettiği mânâya nüfuz edebilmek gerekir ki bu bile tasavvufî yöntemin öğretilerinden bir tanesidir.</span></p>

      <p class="e-2-baslik">Tasavvuf, Satıhtan İçeriye İnip Kaynağı Bulma Eylemidir</p>

      <p class="e-paragraf">Şimdi “Nereden çıktı bu tasavvuf?” diye soruyorsunuz. Bir an için her türlü târihsel zeminden bağımsız olarak düşünelim. Yâni <span class="italik">Hayy b. Yakzân</span> gibi ıssız bir adada, tek başına hayatı teneffüs edelim. Şimdi siz eğer İslâm dinine mensupsanız ve kutsal kitabınız olan Kur’ân’ı okuyorsanız birçok âyetin yanısıra şöyle bâzı âyetlerle de karşılaşırsınız. Bir iki örnek olsun diye; “<span class="italik">Ben size Kendi</span> <span class="italik">rûhûmdan üfledim.”, “Her nerede olursanız olun O sizinle beraberdir.”, “O evveldir (ilktir), âhirdir (sondur), zâhirdir (dıştır), bâtındır (içtir).”, “Onların kalpleri vardır onunla aklederler.”, “O’ndan geldik ve sonunda O’na döneceğiz.”</span> vb. âyetlerin üzerinde düşünmeye başladığımızı varsayalım. Bir şeyin rûhu, bir şeye üflenirse o şey ile ilişkisini nasıl temellendirebilirsiniz? Rûh bir şeyin özünü veren şey ise, bir şeyin mâhiyetini belirleyen esas ise bu âyeti nasıl anlamamız gerekir? Biz Tanrı’dan ayrı ve müstakil varlıklar olduğumuzu düşünürken, Tanrı, siz nerede, hangi varlık düzleminde olursanız olun, <span class="italik">Ben sizinleyim</span>, derse bizim ne yapmamız lâzım? Peki, Allah size <span class="italik">“Ben ilk</span> <span class="italik">(evvel) ve son</span> <span class="italik">olanım (âhir).”</span> derse bu ikisi arasındakinin konumu ne olabilir sizce? Bir şeyin başı ve sonu aynı ise ortasını ne yapmalı? “<span class="italik">İç (bâtın) Benim”</span> sözünü hadi anladığımızı varsayalım peki <span class="italik">“Dış (zâhir) da Benim”</span> sözünü nasıl anlamalıyız? Bu âyeti yorumlayan bir ârifin deyişiyle “ilk-son-iç-dış”ın târifinin net bir şekilde yapıldığı yerde bir beşinci oluşuma yer kalır mı acaba? O zaman sen nesin? Ben neyim? O’ndan gelmişiz ve yine O’na dönüyormuşuz. <span class="italik">“Onların kalpleri vardır ve bununla aklederler.” âyetini okuduğumda ise “akletme” eyleminin organı olarak beyin değil de kalbin gösterilmesi, beni kalp epistemolojisi yapmaya, kalbi bilişsel bir faâliyet olarak incelemeye sevk etmez mi? Daha sonra bana bu kitabı okuyan peygamberin -ki İslâm dini özelinde Hz. Muhammed- “Allah âdemi kendi sûretinde yarattı.”, “İman kalpteki bir bilgidir.”, “Allah’ım kalbimi ışıt, nurlandır.”, “Allah cemîldir.”</span> vb. gibi sözlerini yukarıdaki âyetlerin yanına koyarak düşünmeye başlarsam, bende bir tür Tanrı tasavvuru ve Tanrı bilgisi oluşmaya başlamaz mı? Bunlara bir de onun yakın dostlarının, onu iyi anlamış olan seçkin ashâbının bu bağlamdaki açıklayıcı sözlerini de ilâve edecek olursak sanırım tasavvuf denilen disiplinin üzerinde yoğunlaştığı dînî yorumun târihsel kaynaklarını hiçbir zorlamaya gerek duymadan rahatlıkla görebiliriz.</p>

      <p class="e-paragraf">Tabiî ki bu kaynaklarda bu düzeyden verilen bilgilerin yanında daha alt düzeylere yönelik birtakım başka bilgilerin de verildiği bir gerçek. Günlük hayata âit, zaman ve mekâna has bâzı konular da bu kaynaklarda işlenmiştir. Hz. Peygamber’in tirit kebabını seven bir insan olduğu bilgisi de bu kaynaklarda yer alır veya karpuzu sevip sevmediği tartışılır. Meselâ <span class="italik">“Namazı kılın.”</span> âyetinin yanında <span class="italik">“Yazıklar olsun o namaz kılanlara ki kalpleri o namaza yabancıdır, onların esas niyeti insanlara gösteriş yapmaktır.”</span> âyeti varsa burada iki türlü düşünmek gerekecektir. Birisi dikey, diğeri yatay. Birisi enfüsî, diğeri âfâkî. İlk önce yatay olarak bakalım <span class="italik">“Namazı kılın.”</span> âyetine ve Hz. Peygamber’in <span class="italik">“Beni nasıl namaz kılıyor görüyorsanız siz de öylece namazı kılın.” sözünü de bunun şerhi olarak alalım. Bir yönüyle bedenli varlık olan insanın yapacağı bütün eylemlerin bedenî, fizikî, şeklî bir tarafı vardır. Bu form, bu sûret tıpkı insanın bir rûh ve bir bedenden meydana gelmesi gibi rûhun, özün, cevherin bir zarfı, bir mahfazasıdır. Ancak esas gâye onun içerisindekidir. İçi yoksa dış varlık sebebini yitirir; çünkü dış (zâhir), ancak iç (bâtın) varsa var olabilir. Dışın çıkış yeri içtir, onu doğuran kendi içidir. Sirke küpünden dışarı sirke sızar demişler. Dış içte olanın dışavurumudur, zuhûrudur. Yoksa kimilerinin zannettiği gibi dışın tek başına müstakil bir varlığı yoktur. Bağımsız bir yapı değildir. İç ondan elini çektiği anda o büzüşür, pörsür. Binâenaleyh iç esastır, aslîdir, değişmezdir; dış ise ârızîdir, geçicidir ve değişkendir. Bu ontolojik</span> esasın <span class="italik">epistemolojik</span> uzantısına bakacak olursak <span class="italik">dış bilgisi</span>nin de <span class="italik">(ilmu’z-zâhir)</span> aynı şekilde kendi başına bağımsız olamayacağını, <span class="italik">değişken</span> ve <span class="italik">izâfî</span> (rölatif) olduğunu görürüz.</p>

      <p class="e-paragraf">Şimdi yukarıda örnek olay olarak aldığımız “namaz” olgusunu, bu açıdan incelemeye devam edersek, bedenî hareketlerle yapılan bir ritüel olan namazın nasıl gerçekleştirileceği konusunda Hz. Peygamber’in kendi uygulamasından kopya çekmemizin istendiğini görürüz. O zaman bunun târihsel kaynaklar ve târih ilminin metodolojisi kullanılarak gerçekleştirilmesi gerekir. <span class="italik">Rivâyet ilmi</span> denilen saha bunun din ilimlerindeki adıdır. Elde edilecek verilerin, belirli bâzı değerlendirmelerden geçirilerek bağlayıcı, hüküm ifâde edici bir sonuca ulaştırılması da hukuk ilmiyle gerçekleştirilir ki biz buna <span class="italik">fıkıh ilmi</span> diyoruz. Hz. Peygamber namaz kılarken ellerini şuraya koydu, secdeyi şöyle yaptı gibi şeklî bilgilere bu şekilde sahip oluruz. Bu da bir ilimdir. Doğruları ve de yanlışları vardır. Fakat bu yatay mâlumâtın yanısıra o olgunun mâhiyetini, tâbir câizse rûhunu da araştırıp bulmak, dikey olarak yerini keşfetmek gerekmez mi? Bu olgunun ta mağmasına doğru bir kazı yapsak fenâ olmaz mı? Bu açıdan biz tasavvufu tâbir câizse dinin arkeolojisi olarak görüyoruz. Satıhtan içeriye inip kaynağı bulmak eylemi… <span class="italik">“Namaz inanan kimsenin yükselişidir, mîrâcıdır.” sözü namazın dikey boyutuna yönelik bir peygamber açıklaması değil mi? Şimdi ben ellerimi nereye koyacağım konusunda fikir yürüttüğümde bu bilimsel oluyor da “yükseliş” üzerine konuştuğum zaman niye olmasın? “Yükseliş” konusunu işlersem sünneti şerh mi etmiş olurum yoksa iptal mi etmiş olurum? Buna da fıkh-ı bâtın</span> derler. Bu örnekleri çoğaltmamız mümkün.</p>

      <p class="e-2-baslik">Tasavvuf İlminin Kaynağı Dindir</p>

      <p class="e-paragraf">Netîce olarak şunu söyleyebilirim ki tasavvuf ilminin kaynağı dindir, dinin ana kaynaklarıdır. Nasıl dinin şahsî ve içtimâî bâzı günlük düzenlemeleri zaman içerisinde <span class="italik">fıkıh ilmi</span>ni doğurmuşsa dinin bâzı metafizik unsurları da <span class="italik">hikemî</span> ve <span class="italik">irfânî</span> perspektifi doğurmuştur. Allah’ın <span class="italik">“el-Bâtın”</span> ve <span class="italik">“el-Velî”</span> isimleri olduğu sürece tasavvuf ilmi de olacak demektir. Binâenaleyh “Olmazsa olmaz mıydı?” gibi sorular ancak kişinin <span class="italik">ontolojik</span> şuur düzeyini gösteren <span class="italik">subjektif</span> bir gösterge olmaktan öteye geçemez. Kendisinde bunun bir ihtiyaç olarak hissedilmediği kişilerde zâten bunun bir anlamı yoktur. O kişi için belki bu gereksizdir ama bu şuur düzeyine gelmiş kişi ve toplumlarda bunun ortaya çıkması kaçınılmazdır. “İslâm varken neden tasavvuf? Müslüman varken neden sûfî?” sorusu ise parça-bütün irtibatının kurulamamasından kaynaklanıyor. Bu soruya verilecek cevap ile “Müslüman” adı varken niye “Hanefî” veya “İnsan” varken niye “Mahmud” ismini kullandığımıza ilişkin sorulacak olan soruya verilecek cevap aynıdır.</p>

      <p class="e-soru">Eleştiriler genelde tasavvufu ayrı bir din gibi algılamaya dönük tasavvurlara yöneliyor. Böyle bir niteliği var mı, oldu mu tasavvufun?</p>

      <p class="e-paragraf">Bu sorunun sûfîler nezdinde hiçbir karşılığı yoktur. Şöyle ki onlara yabancı olan bu konunun daha çok dışarıdan, yâni tasavvuf dışından olan kimselerin bir problemi olarak ortaya çıktığını söyleyebiliriz. Daha önce de değindiğimiz gibi dînî yorum ekolleri tek bir tane değildir ve bunların görüşleri arasında bâzı farklılıklar bulunmaktadır. Zâten bu farklılıklar olmasa aynı olurlardı. Görüşlerin farklı farklı oluşu da <span class="italik">ontolojik</span> yapılardaki ayırıcı özelliklerden kaynaklanmaktadır. Ne var ki bu farklılıkları herkesin kabul edebilmesi de ayrı bir konudur ki o da verilen eğitimle alakalıdır. <span class="italik">Kesret</span>in <span class="italik">ontolojik mâhiyeti hakkında dersler verilmeyen okulların talebeleri bir başkasına hayat hakkı tanımazlar. Dolayısıyla onlar, kendilerinden başka doğru görmezler. Her şeyin kendi sahip oldukları düzeyde anlaşılıp aktarabileceğine inanırlar. Çünkü tek boyuttan bakarlar olaylara, o da kendi içerisinde bulundukları boyuttur. İşte bu kimseler tasavvufu dışlama çabası içinde olmuşlardır. Çünkü kendi var oluşları ancak tasavvufun dışta bırakılması ile gerçekleşmektedir. O zaman bu din yalnız kendilerinin olacaktır. Sözü edilegelen bu yaklaşım, günümüzün yukarıda belirttiğim şartlarından dolayı daha da büyük bir ivme kazanmıştır. Gerçek doğum yeri olan</span> Batı’da artık <span class="italik">materyalizm</span>, <span class="italik">rasyonalizm</span> gibi ideolojiler çok ciddî ve ölümcül darbeler alırlarken üçüncü dünyanın donanımsız zavallı aydınları bunlarla din ilimleri bile yapmaya kalkışmaktadırlar. Eğer <span class="italik">materyalizm</span>in, <span class="italik">rasyonalizm</span>in, <span class="italik">pozitivizm</span>in, <span class="italik">historisizm</span>in ve <span class="italik">siyantifizm</span>in çocukça kapışıldığı yerlerin başında dînî ilim tahsili yapılan yerleri görürseniz hiç şaşmayın. Bugün mimarlık, fizik, kimya vb. pozitif bilim dallarıyla uğraşan kimselerin zaman zaman ilâhiyatçılardan daha <span class="italik">irrasyonel</span> ve <span class="italik">anti-pozitivist</span> olduklarının görülmesi sizce garip değil mi?</p>

      <p class="e-2-baslik">Şerîat Kapısından Girilmeyen Tarîkat Olmaz</p>

      <p class="e-soru">Tasavvufî ekollerin müstakim olanları ile yoldan çıkmışları üzerinde durulabilir mi? Böyle bir fark gözetilebilir mi? Bu alanda bizzat tasavvufun kendi içerisinde bir hassâsiyet mevcut mudur?</p>

      <p class="e-paragraf">Tabiî ki, her ilim dalı gibi tasavvuf ilmi de zaman zaman oto-kritiğini yapmış bir ilim dalıdır. Daha ilk dönem sûfîlerinin eserlerinde <span class="italik">“galatâtu’s-sâlikîn”</span> isimli bölümler görmekteyiz. Yâni <span class="italik">sâlik</span>lerin yapabileceği hatalara dikkat çekilerek birtakım uyarılar yapılmaktadır. Tasavvufî din felsefesinde din, dört katlı bir yapı olarak görülmüştür: <span class="italik">Şerîat</span> – <span class="italik">Tarîkat</span> – <span class="italik">Mârifet</span> – <span class="italik">Hakîkat</span>. Gözümüzde daha iyi canlandırabilmek için eski çağların şehir yerleşimlerini düşünebiliriz. Şehrin en dışında surlar vardır. Şehri bütün dış saldırılardan korur. Bu surlardan içeriye girmek için kapıya gelinir. Kapı açıldığında içeriye girilir. Şehrin merkezinde pâdişahın sarayı vardır. Kapıdan oraya giden yollar bulunur. Buraya varmak isteyen, o yolları izler ve sonunda sarayın eşiğine gelir. Artık bundan sonrası kendi işi değildir, bir kabul işidir. O kişinin saraya kabul edilmesi pâdişahın merhametine kalmıştır. Bu örnekte şehri çevreleyen, şehrin yer üzerindeki mekânını tespit eden o surlar “şerîat”ın karşılığıdır. O kapıdan girildikten sonra merkeze giden yollar “tarîkat”ın karşılığıdır. Saraya varmak, avlusuna girmek “mârifet” ve sonunda içeriye kabul edilmek ise “hakîkat” olarak görülmüştür. Bu yüzden <span class="italik">şerîat</span> kapısından girilmeyen <span class="italik">tarîkat</span> olamaz. Olsa bile o yol sonunda mârifete ve hakîkate götürmez, başka yere götürür. <span class="italik">Seyyidü’t-Taife Cüneyd-i Bağdâdî “Bizim yolumuz Kitap ve Sünnete ittibâ yoludur.”</span> derken bunu kastetmektedir.</p>

      <p class="e-paragraf">Sorunuz aslında bir bakıma bütün <span class="italik">gelenekler</span>de bulunan <span class="italik">ortodoksi</span> ve <span class="italik">heterodoksi</span> problemine karşılık gelmektedir. Ortodoksi belirlenmiş ana esaslar çerçevesinde hareket etmek demektir. Ana esaslar değişmeyen, kalıcı en temel <span class="italik">doktrin</span>sel özelliklerdir. Yapılacak bütün çalışmalar aslında bu <span class="italik">doktrin</span>in açılımı olacağı için bunun kaybı, o açılımların da kaybını getirecektir. <span class="italik">Mevlânâ</span>’nın <span class="italik">“Biz saplamışız pergelin iğneli ayağını kaynağa [doktrine] diğer ayağı ile gezeriz yetmiş iki milleti” sözü bu gerçeğin şiirle ifâdesidir. Heterodoksi ise bu esasların dışına çıkmaktır. Parça bütüne âittir. Bütünden kopan parça, artık parça değildir. Kendini besleyen düşünsel kaynaklardan kopan her akım kurur. Ancak bunun tespiti de ayrı bir problemdir. Bunu kim tespit edecektir? Bâzı dînî akımlar vardır ki kendilerinden başka herkesi heterodoks ilan ederler. Böyle kimselerin elinden hiçbir sûfî kurtulamaz. Bu konuda çok canlar yanmış, çok kelleler uçmuştur. Bu durumda tasavvuftaki heterodoksi ve ortodoksi meselesinin tespitini ancak kibâr-ı evliyâ</span> (büyük velîler) ve <span class="italik">pîrân-ı izâm</span> <span class="italik">(önde gelen pîrler) hazarâtının görüşleriyle yapabiliriz. Diğerlerinin görüşleri kendi branşlarını bağlar sâdece. Zâten onlara gerek kalmadan birçok sûfî müellif, esastan sapan grupların kimler olduklarını eserlerinde uzun uzadıya anlatmışlardır.</span></p>

      <p class="e-2-baslik">Erkânı Kaybedenler İrfânı da Kaybederler</p>

      <p class="e-paragraf">Muhakkik sûfîler şu çarpıcı tespitte bulunurlar: Hangi yol ana caddeden saparsa o yolun devamlılığı yoktur. Bir iki kuşak sonra târihin karanlığına gömülürler. Çünkü bu şehâdet âleminde, bu fizikî âlemde doktrini koruma görevi dış forma verilmiştir. Anadolu ve Rumeli’deki bâzı tasavvufî topluluklarda yaptığım araştırmalarda bu tespitin doğruluğunu bizzat gözlemledim. Dede; kâmil, âlim, muttakî ve sâhib-i amel bir şeyh efendi. Oğlu; ilim yok, amel yok ama hiç olmazsa bir nebze tasavvuf terbiyesi almış ve etrafına bâzı tasavvufî konuları anlatabilen bir şeyh. Torun; ilim de amel de olmadığı gibi ne tasavvuftan haberi var ne tarîkattan, ne erkân var ne irfân... Hem şerîata hem tarîkata aykırı bir hâl içerisinde. Zâten erkânı kaybedenler irfânı da kaybederler. Bu torunun çocuklarıyla beraber de o yol tamamen unutulup gider. Tarîkatlar târihi böyle yüzlerce kolun kaybolup gittiğine şâhid olmuştur. Form ve içerik, kabuk ve öz irtibatını doğru kurmak gerekir.</p>

      <p class="e-soru">Peki, tasavvuf, tezkiye, zühd, takva, huşû, ihsân gibi İslâmî kavramların kişilik planında içini doldurma çabası olarak nitelendiğinde, insan buna tasavvufî herhangi bir bağlantısı olmadan, sâde bir Müslüman olarak yönelemez mi?</p>

      <p class="e-paragraf">Allah’a giden yollar mahlûkâtın nefesi sayısıncadır. Tabiî ki bir kimse bu kavramları belirli derecelerde zevk edebilir. Ancak bütün dînî kavramlar, kutsal kavramlardır ve içleri dolu oldukları zaman belirli bir tesir gücüne ulaşırlar. Gazinoda atılan “Allah” nârasıyla tekkede söylenen “Allah” lafzı dil özellikleri açısından aynıdır. Ama birisinin içine yüklenen anlam ile diğerinin içine yüklenen farklıdır. Biliyorsunuz “İlâh” kelimesi, “Allah” kelimesi İslâm öncesinde de kullanımda olan kelimelerdi. Hz. Peygamber O’nu anlatmak için yeni bir kelime aramadı. Mevcut olanın semantik yapısını değiştirdi. İşte şimdi eğer <span class="italik">“Allah”</span> diyeceksek bu kelimeyi Hz. Muhammed’den almamız lâzım. O açıdan benzer bütün dînî kavramlar bir peygamberin fem-i muhsininden alınmalı, tâbir câizse kap kaynağında, el değmeden doldurulmalıdır. Zira O’nun <span class="italik">“Beni Rabbim eğitti.”</span> <span class="italik">(Eddebenî Rabbî)</span> dediği Rabbi, O’nun için <span class="italik">“O ancak Bizim kendisine bildirdiklerimizi söyler.”</span> demek sûretiyle araya başka bir şey girmeksizin doğrudan, kelimelerin içinin nasıl doldurulduğunu bizlere gösterir. İşte bu kelimeler kâmil bir ağızdan diğer kâmil bir kulağa dökülür ve böylece bu kavramlar içlerindeki bütün ilâhî enerjileriyle beraber intikal ettirilirler. Enerjileri olmayan kelimeler güdüktürler, gerekli tesiri yapamazlar. İçlerinde canlı tohum taşımadıkları için kişiyi hâmile bırakamaz ve bir doğum gerçekleştiremezler. Demek ki olay sâdece birtakım kavramları bilmek demek değildir.</p>

      <p class="e-paragraf">Hülâsa kişi, bütün bu kavramları içlerine rûhlarının üflendiği o ilk hâlleri gibi kimden alabiliyorsa derhal oraya gitmelidir. Ayrıca sizin sorunuzda saydığınız bu kavramların, bunları kendilerine birinci dereceden meslek edinmiş kimselerin meslekî bilgi ve yeteneklerine de müracaat edilerek sorulması bizim lehimizedir, menfaatimiz îcâbıdır. Her ilmi uzmanına sormak, her mesleği ustasından öğrenmek zannederim evrensel bir eğitim prensibidir. En azından vakit kazanmış oluruz.</p>

      <p class="e-2-baslik">Evrensel Gerçekler Her Yerde Aynı Sonuçları Verir</p>

      <p class="e-soru">Tasavvufun Doğu’nun mistik dünyasından ve felsefesinden yoğun bir biçimde etkilendiği, bunun da insanların değer ölçülerini bozduğu iddia edilir. Ne orandadır bu etki ve bu tasavvufun aslî karakterini bozmuş mudur?</p>

      <p class="e-paragraf">Tasavvufun İslâm kaynaklı olduğunu kabul etmek istemeyen birtakım kimseler ona dış kaynak arayışına girmişlerdir. Bâzı <span class="italik">oryantalist</span>lerin de desteğiyle zorlamaya dayalı kimi iddialar ortaya atmışlardır. Kimisi <span class="italik">Hinduizm</span>in tesirinden, kimisi <span class="italik">Neoplatonizm</span>in tesirinden kimisi de <span class="italik">Yahûdî</span> <span class="italik">Kabala</span>sının tesirinden bahis açmıştır. Bir kere her şeyden evvel tesir almak ne demek, onu tartışmamız gerekmektedir. Hangi konularda bir kişi, bir başka gelenekten etkilenebilir; bunun bir mahzuru yoktur bilakis bir katkısı vardır ve hangi konularda hiçbir tesir alamaz? Kur’ân-ı Kerîm’deki bâzı âyetler <span class="italik">İncil</span> ve <span class="italik">Tevrat</span>’ta da aynen yer almıyor mu? Bunun üzerine ucuzcu bâzı oryantalistler “Zâten Muhammed Kitabını onlardan kopyalayarak yazdı.” demediler mi? Kendi <span class="italik">Mişna</span>’larını “an fulân, an fulân” zinciriyle nakleden Yahûdî âlimleri mi acaba bizim hadîs ilmimizin kurucularıdır? Basra ve Kûfe nahivcilerinin <span class="italik">Aristocu kıyas ve çıkarım yöntemlerini Arap dili içerisine katmalarının daha sonra İslâm fıkhının ortaya çıkmasına zemin hazırladığı görüşünden yola çıkarak Aristo</span>’nun İslâm fıkhının babası olduğunu söyleyebilir miyiz? Hendek Savaşı’nda Hz. Peygamber’e gelip “Biz Farslar savaşlarımızda düşmanla daha kolay başa çıkabilmek için hendekler kazardık.” diyen <span class="italik">Selmân-ı Fârisî</span>’nin bu teklifini beğenen Hz. Peygamber’in acaba Fars tesiri altında kaldığını mı söylememiz lâzım? Bu bir teknik konudur; doktrinle alakası yoktur, dolayısıyla bir kazanımdır Müslümanlar için. İslâm tasavvufu da benzer bir durumdadır. Bâzı sûfîlerin, bâzı sözleri ve görüşleri, bâzı başka dinlere mensup kimselerin görüşlerine benzeyebilir. Bunların birbirlerini tanımalarına gerek bile yoktur. Çin’de matematikçiler 2 ile 2’yi toplarlar 4 çıkar. İspanyol matematikçiler de 2 ile 2’yi toplar 4 çıkar. Şimdi kim kimden almıştır? Bunlar birtakım evrensel gerçeklerdir, her yerde aynı sonuçları verir. Ancak aralarında birtakım mukâyeseler yapılabilir.</p>

      <p class="e-paragraf">Japon Profesör <span class="italik">Toshihiko Izutsu,</span> Arapçadan başka bir dil bilmeyen <span class="italik">İbn Arabî</span>’nin bâzı görüşleri ile kendinden on bin sene önce yaşamış Çinli <span class="italik">Lao Tse</span>’nin bâzı görüşleri arasında <span class="italik">Türkçeye de çevrilen nefis bir mukâyeseli çalışma yapmıştır biliyorsunuz. İlginç benzerliklerin yanısıra birçok farklılık da bulmuştur. Daha önce bahsettiğim İslâm tasavvufunu dışarı atmak isteyen gruplar maalesef karşı savlardan hiç haberdâr değiller. Belki de işlerine gelmiyor. Meselâ biliyor musunuz birçok Hindu araştırmacı, sûfîlerin Hindistan alt-kıtasına gelmelerinden sonra Hinduizm’in onlardan büyük etkiler aldığını ileri sürüyorlar ve bâzı eklektik Hindu mezheblerinin ortaya çıkmasını buna bağlıyorlar. Hatta bugün pek çok müntesibi bulunan Sikh</span> dinini, aslında sûfîlerden etkilenen <span class="italik">Guru Nanak</span> isimli bir Hindu’nun kurduğunu söylüyorlar. Tabiî bu arada bâzı sûfîler de kendi eğitim metodlarını geliştirirken birtakım Hinduların faydalı olabilecek bâzı yöntemlerini de kullanmakta bir sakınca görmemişlerdir diyebiliriz. Ancak bunlar, <span class="italik">doktrin</span>e âit temel ilkelerden ziyâde birtakım pratik uygulamalardır. Meselâ <span class="italik">yogik</span> uygulamalarda yer alan ve temiz nefes alış-verişini düzenleyen nefes tekniklerinin <span class="italik">(prânâyâma)</span> <span class="italik">Müceddidîyye</span> şeyhleri tarafından <span class="italik">habs-i nefes</span> dersi olarak geliştirilmiş olması mümkündür. Fakat bu temel ilkeleri etkilemez. Çünkü <span class="italik">Müceddidîlik</span>’te daha pek çok eğitim metodları bulunmaktadır ki bunların hepsi bir doktrin altında bir araya getirilmişlerdir.</p>

      <p class="e-paragraf">Bu gibi kimselerin sıkça ortaya attıkları bir diğer iddia da <span class="italik">Yahûdî Kabalacılığı</span>nın sufizmi etkilediği iddiasıdır. Oysa hem İbrânîceyi ve hem de Arapçayı iyi bilen Fransız din târihçisi Profesör <span class="italik">Paul Fenton</span> en eski <span class="italik">Kabala</span> metni olan <span class="italik">Sefer Yetzira</span>’nın en kadim nüshasının Kuzey İspanya’da bulunduğunu ve yazılış târihinin <span class="italik">İbn Arabî</span>’nin vefatından yaklaşık elli sene sonraya tekâbül ettiğini söyledikten sonra şöyle bir tespitte bulunur ve bunu yayınlar: En eski Kabala metni İbn Arabî’nin <span class="italik">el-Fütûhâtü’l-Mekkiyye</span>’sinin bir bölümünün aynen tercümesinden ibârettir. Bütün teoriler altüst olur. Ayrıca biliyorsunuz meşhur Yahûdî filozofu <span class="italik">Maimonides, Kâhire’deki okulunda derslerin arasında sûfîlerden gördüğünü itiraf ettiği toplu zikir ve devrânı yaptırdığı için bâzı Yahûdî din adamları tarafından suçlanmıştır. Sabatay Sevi</span>’nin üzerindeki sûfî tesirler ayrı bir inceleme konusudur. Sonuç olarak şunu söyleyebiliriz sûfîler de tıpkı diğer insan cinsi gibidirler; tesir alır, tesir ederler. Ancak bunlar doktrine müteallik değildir vesselam.</p>

      <p class="e-2-baslik">Mürşid, Hikmet ve Mârifet Sahibi Örnek Bir İnsandır</p>

      <p class="e-soru">Mürşid ne demektir? Bu konudaki istismarlar nereden ortaya çıkıyor?</p>

      <p class="e-paragraf">Mürşid, yol gösteren demektir, rehber demektir. Araplar turistik şehir rehberi kitaplarına bile mürşid derler. Yâni koskoca şehri onun yardımı olmadan tanıyamaz, sokaklarında kaybolmadan dolaşamazsınız. Teknik anlamıyla dini, tasavvufî yorumuyla öğreten bir öğretmen, bu konularda engin bilgisine mürâcaat edilen bir üstâd, bu mesleği çıraklara gösteren bir usta ve kendisi taklit edilen numûne insan demektir. Buradaki öğretim salt zihinsel bir eylem olmadığı için mürşid aynı zamanda mânevî feyzin kendisinden aktığı bir kanal da olmaktadır. Hikmet ve mârifet dolu kâmil bir insandır mürşid. Uzun yıllar süren riyâzat ve mücâhedeler sonucunda kendi düşük vasıflarını, yüksek vasıflar hâline getirmiş ve bunun sonucunda kaynağını tanımış ve <span class="italik">bilgideki birliği</span> yakalamış bir kimsedir. Dolayısıyla parçalanmış bir benliği yoktur. Kendi içinde huzûra ermiş, sükûna kavuşmuş, temkinli ve vakûr bir kimsedir. Ağzından hep birlik cümleleri akar, parçalayıcı, bölücü sözler sâdır olmaz. Nereden gelindiğinin ve nereye gidildiğinin şuuruna varmıştır. İnsanın önündeki engeller neler, onları çok iyi tanıyan bir kimsedir. Allah ile o kadar yakınlık peydâ etmiştir ki O’nun yeryüzündeki gözü, kulağı olmuştur. Resûlünün hakîkatini görmüş ve ona öylece îmân etmiş kimsedir.</p>

      <p class="e-paragraf">Peygamberlerin ancak ilim mîras bıraktıklarını biliyoruz. Vâris-i nebî, bu ulemâ-yı billâh kimselerdir. Allah’ı görmemiş, Peygamber’e yetişmemiş kimseler bu vekillerden onlar hakkında bilgi sahibi olabilirler. Kişinin tek başına din gibi çok önemli bir sahada dolaşması kendi aleyhine olur. Her ilim dalında otorite mefhumu vardır. Siz bilgide otorite kabul etmiyorsanız <span class="italik">epistemolojik</span> <span class="italik">anarşist</span>siniz demektir. Aslında bu en sonunda sizi, otorite benim, sonucuna götürür ki bu da <span class="italik">demonik</span> bir tavırdır. Şeytânın Allah’ı kabul etmediği için şeytân olduğunu zannetmeyiniz. Şeytân <span class="italik">ateist</span> değildir, <span class="italik">tanrıtanımaz</span> değildir. Şeytân, insânî otoriteyi kabul etmediği için lânete düçâr olmuştur. İnsân-ı kâmilin otoritesi önünde acziyeti itiraf bu yolun başıdır. Bilmeyene öğretirler ama “Ben biliyorum.” diyene kimse yardımcı olamaz.</p>

      <p class="e-2-baslik">Kaliteli Olanın Sahtesi Olur</p>

      <p class="e-paragraf">Peki, bu konunun hiç istismarı yok mudur? Elbette vardır. Halkı istismar eden sahte mürşidler olabilir. Ancak benzer şekilde sahte doktorlar, sahte subaylar da olabilir. Fakat hiç kimse sahte doktor var diye bütün doktorları itham edemeyeceği ve hatta tıp ilmini suçlayamayacağı gibi sahtekârlar yüzünden güçlü tasavvuf geleneği de suçlanmamalıdır. Bırakınız sahte mürşidi, bu yeryüzü sahte peygamberler de görmüşse demek ki bu konu, bir bakıma işin tabiatında bulunmaktadır. Hiçbir peygamber sahte peygamber çıkacak, mütenebbî çıkacak diye peygamberlik yapmaktan vazgeçemeyeceği gibi hiçbir mürşid de sahte mürşidler türeyecek diye bu vazifeden vazgeçemez.</p>

      <p class="e-paragraf">Birçok sûfî, Allah’ın velîleri ile şeytânın velîlerini birbirinden ayırt edecek kıstaslar geliştirmişlerdir. Velîyi tanımak <span class="italik">(mârifetü’l-velî ve’l-velâye)</span> diye bir ilim dalı bile tesis edenler olmuştur. Bütün <span class="italik">gelenekler</span>de böyle bir branş vardır. <span class="italik">Saintoloji</span> derler kimi dinlerde, <span class="italik">guru</span> veya <span class="italik">swami</span>nin bulunması derler bir diğerinde. Bu iş öyle kolay bir iş değildir. Aslında her mesleğin kendi iç denetimi olduğu gibi bu mesleğin de iç denetimi vardır. Ama bunun uygulanmasının zemininin olması lâzımdır. Bununla beraber şunu da itiraf etmeliyim ki mâneviyât konusu birçok maddî konudan çok daha önemli ve hayâtî olduğundan her zaman için bu sahada sahte otoriteler diğerlerinden çok daha fazla olmuştur. Kaliteli olan malın her zaman için sahteleri yapılır. Elektronik cihaz alırken dikkat edin her <span class="italik">Sony</span> hakîkî <span class="italik">Sony</span> değildir, piyasada sahteleri vardır. Ama ucuz olsun diye meselâ <span class="italik">Alba</span> marka bir cihaz alırsanız emin olabilirsiniz ki o <span class="italik">Alba</span>’dır, sahtesini yapmaya gerek duyulmamıştır.</p>

      <p class="e-soru">Burada bir de “râbıta” üzerinde duralım isterseniz. Râbıtaya hangi anlamda önem veriyor tasavvufî ekoller? İslâm’ın tevhîd hassâsiyeti içinde râbıtayı nasıl anlamak gerekir? Bu konuda düşülen hatalar nelerdir?</p>

      <p class="e-paragraf">Bu pratiğe ilişkin, muayyen bir uygulamaya yönelik bir soru. “<span class="italik">Râbıta</span>” tasavvufî eğitim metodlarından bir tanesidir sâdece, yegânesi değildir. Yâni tasavvuf sâdece <span class="italik">râbıta</span> uygulamasından ibâret değildir. Bir önceki sorunuzu cevaplarken mürşidin fonksiyonunun sıradan bir öğretmen gibi olmadığını söylemiştim. Onun fonksiyonunu <span class="italik">psikanaliz</span>deki <span class="italik">“transfer”</span> olayı ile karşılaştırabiliriz. Bir enerji aktarımı, silsile yoluyla geçen bir enerji deverânı söz konusudur aslında. Evrende her şey, bir diğer şeyle irtibat hâlindedir. Boşluk yoktur. Karşılıklı tesir alışverişi vardır. Halk bunu “Üzüm üzüme baka baka kararır.” deyişiyle anlatır. Enerji üst prensipten alt prensibe doğru akar. Düşünce dünyamız, <span class="italik">imajinasyon dünyamız aslında fizik dünyadan daha aktiftir. Muhayyilemize dâvet ettiğimiz şeyler daha sonra bizi etkisi altına alır. O hayal ettiğimiz obje ile bütünleşmeye başlar, onun hâlini giyiniriz. Âşık olan bir genç sevdiğini bir türlü zihninden atamaz. Onu sürekli düşünmekle de onun hakkında bâzı bilgilere sahip olmaya başlar. Meselâ onun bir şeye üzüldüğünü hisseder, onu hemen arar, aynen dediği gibi çıkar. Bu düşünme gücünü tıbbî tedâvi metodları içerisinde kullanan alternatif terapiler var. Sporda rakibine konsantre olmak diye bir şey var. Bütün beşerî öğretim metodlarında râbıta yöntemi var aslında. Bir şiir eleştirmeninin sözünü okumuştum, şöyle diyordu: Bir şâirin şiirini anlayabilmek için onunla özdeşleşmeniz gerekir. Evet, bu bir yöntemdir. Bilen ve bilinen arasında, obje ile nesne arasında en üst bilgi mertebesi özdeşleşme, aynîleşme ile elde edilendir.</span> Ergenlik öncesi çocuğun eğitimine bir bakalım. Hiçbir çocuk kendi kendine veya eğitim kitabı okuyarak kişiliğini oluşturamaz. Kendisine <span class="italik">model</span> olarak aldığı yakın çevresindeki yetişkinlere bakarak, onları taklit ederek bir yerlere gelir. Daha sonra artık kendi kendine yeter hâle gelir. Tasavvufî eğitim de bu yöntemi izler. Âdeta bir çocuk mesâbesinde olan <span class="italik">mübtedî sâlik</span>, kendi ayakları üzerinde duruncaya kadar mürşidini taklit eder. Bunun için fiziken rehberine yakın olması gerekir. Şayet bu imkânı yoksa onu tahayyül ederek aradaki bu mesâfeyi kaldırmaya çalışır. Kâmil, olgun insana bakan kimse de zamanla onun gibi kâmil ve olgun kişi olur. Bu uygulamada karşılaşılabilecek birtakım zorluklar yok mudur? Tabiî ki vardır. Özellikle resme bakarak râbıta yapılması konusunda bâzı eğitimsiz mürîdler abartmalara gidebilmişlerdir. Bu da kendilerine doğrusu gösterilmek sûretiyle tedâvi edilebilecek bir husustur.</p>

      <p class="e-2-baslik">Hayâl Gücümüz, Kullanmayı Bilmediğimiz Bir Bilgi Vâsıtasıdır</p>

      <p class="e-paragraf">Râbıta’nın tevhîdi zorlaması gibi bir şey olamaz. Çünkü bizzat Allah; <span class="italik">“Benim zâtım üzerinde düşünmeyiniz.</span> [Çünkü düşünceniz içerisine O’nu sığdıramazsınız] <span class="italik">Lâkin benim sıfatlarım, fiillerim, eserlerim üzerinde düşünebilirsiniz.”</span> demek sûretiyle zâtı değil sıfatları üzerinde konsantre olmamızı tavsiye etmektedir. Allah’ın gözü, eli, ayağı O’nun bâzı vasıfları değil midir? Yine O <span class="italik">“Bana ibâdetlerle yaklaşan öyle kullarım vardır ki Ben onların gören gözü, yürüyen ayağı, tutan eli olurum.”</span> buyurmaktadır. O zaman Allah’ın bu sıfatlarının yeryüzünde kimlerde tecellî ettiğini, Allah, yine bize bildirmektedir. Bu olayın mâhiyetini bilmeyenler ortada bir <span class="italik">taabbüdî</span> eylem var zannederler. Hiç kimse <span class="italik">râbıta</span> ettiği bir kimseye tapıyor değildir. Bu bir düşünce zinciri oluşturmak demektir aslında. Ben birisini düşünürüm, o da bir diğerini düşünür; böyle zincirleme bir link, bir hat kurulmuş olur. Bir tür bilgisayar ağı, network de diyebiliriz buna. Merkezi Londra’da olan bir kuruluş var. Bütün dünyadaki üyelerine bir gün ve bir saat belirliyor [Ülkelerarası saat farkları da göz önünde bulundurularak]. O belirli gün ve saatte bütün üyeler sâkin bir ortamda gözlerini kapatarak uzak diyardaki bir diğer üye arkadaşına konsantre oluyor. O üye de bir diğerine. Böylece bir düşünce akışı gerçekleştiriyorlar aralarında. Sonra birbirlerini <span class="italik">imajinasyon</span>larında nasıl bulduklarını haber veriyorlar, doğruluk derecesini test ediyorlar. Hayal gücümüz aslında kullanmasını bilmediğimiz bir bilgi vâsıtamızdır.</p>

      <p class="e-2-baslik">Âriflerin Sözleri Hâlâ Enerji Yüklüdür</p>

      <p class="e-soru">Son olarak, Batı’da gerçekleşen İslâm’a geçişlerde tasavvuf üslûbunun çok etkili olduğunu görüyoruz. Nedir bunun sebebi sizce? Ya da İslâm’ın diğer branşlarından neden çok daha etkili oluyor tasavvufî söylem?</p>

      <p class="e-paragraf">Bunun birkaç cevabı bulunmaktadır. Bir kere evrensellik boyutunu yakalamakla alakalı bir husustur bu. İnsanların din, ırk, cinsiyet, renk gibi ayırıcı özellikleri yanında bir de insan olmak, bir rûha sâhip olmak, bir gönle sahip olmak gibi ortak özellikleri de bulunmaktadır. Binâenaleyh bedene değil rûha hitab eden söylem tarzları herkesi kuşatabilir. Zîra âriflerin sözleri hâlâ enerji yüklüdür, içleri boş değildir. Okuyan kimseleri çarpmaktadır. Netîce olarak tasavvuf hem İslâm mezhepleri ve fırkaları arasındaki kaynaşmayı sağlayabilecek ve hem de bütün insanlığı kuşatabilecek bir din yorumudur. Bir imkândır. Müslümanlar bu imkâna kulaklarını tıkamamalıdırlar. Gerek bireysel ve gerekse toplumsal huzûr ortamının yaratılmasında sûfîlerin öğretilerinden istifâde edebiliriz.</p>

      <p class="e-1-baslik" id="toc_marker-7">Tasavvuf İslâm Dininin Arkeolojisidir<span class="dipnot-no" style="font-size:0.68em;"><a class="footnote-link" href="#footnote-201-4" id="footnote-201-4-backlink">4</a></span></p>

      <p class="e-soru">Tasavvuf nedir, kısaca tanımlar mısınız?</p>

      <p class="e-paragraf">Bir din felsefesi olarak tasavvufu; “İslâm dininin <span class="italik">arkeoloji</span>si, <span class="italik">hakîkat</span> ve <span class="italik">mârifet</span> boyutu, bir eğitim sürecine tâbi kılınmış programının adı” olarak tanımlayabilirim. Hiç şüphesiz bunun dışında tasavvufun pek çok muhtelif târif ve tanımı yapılabilir. Geçmişte de yapıldı günümüzde de bunlar yapılabilir.</p>

      <p class="e-soru">Peki, tasavvuf neye dayandırılır?</p>

      <p class="e-paragraf">Gelenekte tasavvuf daha çok meşhur <span class="italik">Cibrîl</span> <span class="italik">hadîsi</span>ne dayandırılır. Cibrîl’in Peygamber Efendimiz’e bir genç adam sûretinde gelerek, sanki bilmiyormuşçasına ona îmân, <span class="italik">islâm</span> ve <span class="italik">ihsân</span>a dâir bâzı sorular sorması, yanındaki insanlara bâzı şeyleri öğretmeye çalışması durumu söz konusudur.</p>

      <p class="e-soru">Tasavvuf eğitimi bu hadîste geçen ihsân kavramından mı ilham alır?</p>

      <p class="e-paragraf">Evet. İhsânla ilgili konularda; daha sonra tasavvuf adını alacak bir disiplinin konusu olmuştur. Dînî ilimler, <span class="italik">Asr-ı Saâdet</span>’te Peygamberin hayatında isimleriyle oluşmuş değillerdir, malzemeleriyle oluşmuşlardır. Peygamberimizin zamanında <span class="italik">fıkıh</span>, <span class="italik">tefsîr</span>, <span class="italik">kelâm</span> gibi ilimler henüz teşekkül etmemiştir. Ancak bu, söz konusu olan ilimlerin Peygamber döneminde esasları ve prensipleri yoktur gibi bir anlama gelmez.</p>

      <p class="e-2-baslik">Mutasavvıflar Kendilerine İsim Vermemiştir</p>

      <p class="e-soru">Tasavvuf kelimesinin lügat anlamı tam olarak nedir?</p>

      <p class="e-paragraf"><span class="italik">Sûf</span>lanan, <span class="italik">sûf</span> giyen anlamında ki <span class="italik">tasavvefe kökünden gelir. Sûf yündür, yün giyen kimseye mutasavvıf</span> denir. Görüldüğü üzere tasavvuf aslında çok teknik bir terim değildir. Yâni bu bağlamda tasavvuf isimlendirmesi, felsefî akımlarda ortaya çıkan isimlere pek benzemez. Buradan aslında tasavvufî hayatı yaşayanların isimlerle çok ilgilenmediklerini “Şöyle bir ekol kurduk, ayrı bir ekolüz biz, adı da şu olsun.” diyerek böyle bir isimlendirme yapmadıklarını da anlıyoruz. Ayrıca buradan şu sonuç da çıkıyor ki; mutasavvıflar başlangıçtan itibâren kendilerine isim vermemişlerdir. İsimler daha çok sonradan, bâzı araştırmacılar tarafından verilmiştir.</p>

      <p class="e-soru">Tasavvuf kişiye çok ibâdet etmeyi mi salık verir?</p>

      <p class="e-paragraf">Tasavvuf da zühd ve ibâdet araçlardan bir araçtır, önemli bir rükündür ama tasavvuf zühdden ibâret değildir. Hatta zaman zaman sâdece zühd esaslı olmanın doğurduğu sıkıntılardan da bahsedilir. İrfânsız ve aşksız zühd, perdelerden bir perdedir. <span class="italik">Niyâzî-i Mısrî</span> gibi büyük âbidler <span class="italik">“Savm u salât u hac ile sanma biter zâhid işin/ İnsân-ı kâmil olmaya lâzım olan irfân imiş”</span> demişlerdir şiirlerinde.</p>

      <p class="e-soru">Yâni İslâm sâdece namaz ve diğer ibâdetlerden ibâret mi sanılıyor?</p>

      <p class="e-paragraf">İslâm dininde şüphesiz namaz önemli ritüellerden biridir ama sâdece ondan ibâret değildir. “İslâm dini nedir?” diye tek bir cümleyle çocuklara soracak olsak günümüzde hiçbir çocuk “Allah’ın nasıl sevileceğini, Peygamberin nasıl sevileceğini öğreten bir okul” demez.</p>

      <p class="e-soru">Bu bağlamda soracak olursak dinin söz konusu çerçevesini kim belirliyor, medrese ekolü mü?</p>

      <p class="e-paragraf">Son zamanlarda bu hâle gelmiştir. Oysaki medresenin içeriği de boşaltılmıştır. Ondan dolayı da sıkıntılar doğmuştur. Selçuklu, Osmanlı özellikle Osmanlı’nın XVII. yüzyılına kadar medrese hocalarının çoğu <span class="italik">ehl-i tarîk</span> kimselerdir.</p>

      <p class="e-soru">Medrese mensupları mânevî ilimlerle aralarına ne zaman mesafe koymuştur?</p>

      <p class="e-paragraf">Bu durum XVIII. yüzyıldan sonra ortaya çıkmıştır. Medresenin iç müfredatından mânevî ilimlerin kovulmasıyla ortaya çıkan bir şeydir. Oysaki medresenin aslında, kökeninde <span class="italik">mânevî ilimler</span> de vardır. Arapça, Farsça, fıkıh vd. âlet ilimlerdir. Bunlar tâlim edildikten sonra, <span class="italik">istikmâlü’n-nefs</span>, yâni nefsin kemâle erdirilmesi için gerekli olan şeyler öğrenilirdi. Hiç şüphesiz, bir medrese ehlinin de en önemli meşgalesi nefsini nasıl kemâle erdireceğidir. Ama sonrasında nefsin kemâle erdirilmesi ihmal edilmiş ve unutulmuştur. Bunun peşi sıra âlet ilimler, başat ilimler hâline gelmiştir.</p>

      <p class="e-2-baslik">Tasavvufta Mânevî Eğitim Esastır</p>

      <p class="e-soru">Tasavvufî eğitim neyi önceler?</p>

      <p class="e-paragraf">Bir kere tasavvuf, kişinin mânevî eğitimini esas alır. Bu mânâda tasavvuf, az öncede ifâde ettiğim gibi İslâm dinini bir kişisel gelişim programı hâline getirme sanatıdır. Günümüzde Müslümanların terminolojisinin fazla <span class="italik">politize</span> olması, ortaya <span class="italik">sosyolojik</span> bir İslâm çıkardı. Tabiî ki İslâm dininin sosyal, politik hiçbir görüşü yoktur gibi bir şey söylemiyorum. Ancak öncelikleri bunlar değildir. Din her şeyden önce şahsî tekâmülü gözetir. Fakat günümüzde mânevî tekâmül unutulmuş. Sloganvari şeylere sahip olanlar Müslüman olarak tanımlanmıştır. Öyle bir Müslüman genç profili çıkmıştır ki ortaya, çok radikal söylemlere sahiptir, fakat ne ibâdeti vardır ne de riyâzatı. İslâm onda yalnızca politik bir teoridir.</p>

      <p class="e-soru">Burada özle çelişen bir şey var sanki…</p>

      <p class="e-paragraf">İslâmiyet’in kökeninde öncelikle mâneviyat esastır. Tasavvufun dinde öne aldığı şey insandır. İnsan eğitilmezse, insandaki hakîkatler ortaya çıkarılmazsa o toplum, kaliteli bir toplum hâline gelmez. Bir âyette Allah şöyle buyurur: <span class="italik">“Siz kendinizi değiştirmedikçe Allah sizi değiştirmez.”</span> Demek ki Allah, toplumsal değişimi, kişisel değişime bağlıyor. Kendinizi dönüştürmemişseniz toplumu nasıl dönüştüreceksiniz? Dolayısıyla tasavvuf <span class="italik">teoloji</span>si, kişinin öncelikle kendini tanımasını ister.</p>

      <p class="e-soru">İslâm’ın tasavvuf yorumu ya da tasavvufî İslâm diye bir şey var mıdır? Varsa bu tam olarak nedir?</p>

      <p class="e-paragraf">Ben tek bir İslâm yorumu olduğunu düşünmüyorum. Din peygamberlere indirilir, bu indirilen hususlar ise o peygambere tâbi kişiler tarafından târihî süreç içerisinde yorumlanır, işlenir. Din budur aslında. Din yorumlandıktan sonra bizim önümüze gelir. Bugün biz, bir Müslüman olarak Cebrâîl ile Hz. Muhammed arasına giremedik. Orada tam neler olduğunu bilemiyoruz. Biz bize yansıdığı kadarıyla bilebiliyoruz. Târihî süreç içerisinde Hanefîlik, Şafiîlik vb. ekoller ve mezheplerce yorumlanarak gelen Kur’ân’a sahibiz biz. Hadîsler de aynı şekilde birtakım âlimler tarafından yorumlanarak gelmiştir bize. Kökeni ilâhîdir; fakat insan eli de değmiştir demek sanıyorum yanlış olmaz.</p>

      <p class="e-soru">Kimilerinin iddia ettiği gibi ütopik bir İslâm yok yâni…</p>

      <p class="e-paragraf">Mektepten geçmiş, yorumlanmış bir İslâm var. Tasavvufî İslâm var. Selefî İslâm var. Vahhâbî İslâm var. Şiî İslâm var. Sünnî İslâm var. el-Kâide İslâm’ı var. Kabul etsek de etmesek de var.</p>

      <p class="e-soru">Tekrar tasavvufî eğitime dönersek?</p>

      <p class="e-paragraf">Evet, burada önce insanı tanımak vardır. Tasavvufun kişideki tekâmülü gerçekleştirmesinden sonra kişideki hakîkatler açığa çıkar. Ve hakîkatler şahsîdir. Allah’ın tanınması bile insanın tanınmasından geçer: <span class="italik">“Kişi kendini bildiği zaman ancak Rabbini bilir.” Çünkü Allah insanı mükemmel bir şekilde yaratmış ve ona rûhundan üflemiştir. Allah’ı aramak için uzaklara bir yere gitmeye gerek yoktur.</span></p>

      <p class="e-soru">Siz “Allah’ı kimse soyut olarak aramasın.” diyorsunuz…</p>

      <p class="e-paragraf">Evet, bunu hep söylüyorum. Hiç kimse boşuna Allah’ı, Allah olarak aramasın, bulamaz. Çünkü yapı müsait değildir. Zâtıyla tecellî edecek olsa bütün gezegen paramparça olur. Hz. Mûsâ, Tûr Dağı’nda “Bana tecellî et, ya Rabbi!” dediğinde <span class="italik">“Sen, Beni göremezsin, paramparça olursun.”</span> demiştir. Yeryüzünde Allah her zaman insan üzerinden konuşmuştur. Bu bir nebîdir, bir velîdir. Allah bütün mesajını insan vâsıtasıyla anlattı. Şeytânı şeytân yapan şey, Allah’a secde etmemesi değil; insanı kabul etmemesidir.</p>

      <p class="e-soru">Âdem’e secde etmemesi mi?</p>

      <p class="e-paragraf">Oradaki Hz. Âdem değildir, insân-ı kâmildir, hakîkat-i Muhammediyye’nin kaynağıdır. Şeytân olması, “Ben biliyorum, niçin böyle birisini yarattın?” demesinden kaynaklanır. Şeytânlık yapmak nebîleri, velîleri, insân-ı kâmilleri kabul etmemekle özdeştir.</p>

      <p class="e-soru">Türk insanı niçin İslâm’ın tasavvufî yolunu daha çok benimsemiştir?</p>

      <p class="e-paragraf">Burada doğal bir süreç vardır. Sâdece Türk insanı için söylemiyorum bunu. Acem dediğimiz, -Acem, Arap olmayan herkes demektir- Turan, İran, Pakistan, Afrika, Avrupa, Hindistan, Endonezya vb. insanlar Arapça bilmedikleri için İslâm’a daha çok duygusal bazda bir tecrübe yaşayarak girerler.</p>

      <p class="e-soru">Duygu da tasavvufun ilgi alanına giriyor tabiî…</p>

      <p class="e-paragraf">Elbette. Siz halksınız, köylüsünüz, çiftçisiniz, medrese ehli değilsiniz, fıkıh okuyamazsınız, hadîs okuyamazsınız, o zaman siz dinle irtibatınızı nasıl kuracaksınız? Bir duygusal ilişki oluşması lâzım ki, bağ kurulabilsin. Bir bilge insan gelecek, size ilâhîler söyleyecek kendi dilinizden, diyelim ki çiftçiyseniz çiftçi dilinden, köylüyseniz köylü dilinden... Böylece siz yeni bir din dili oluşturmaya başlayacaksınız.</p>

      <p class="e-2-baslik">Seyr ü Sülûk Dikey Bir Yolculuktur</p>

      <p class="e-soru">Din halkın anlayacağı hâle mi geliyor?</p>

      <p class="e-paragraf">Bakın, “<span class="italik">Dermân arardım derdime, derdim bana dermân imiş/ Burhân arardım aslıma, aslım bana burhân imiş/ Ben taşrada arar idim ol cân içinde cân imiş</span>” derken <span class="italik">Niyâzî-i Mısrî</span> aslında bir âyeti, bir hadîsi tercüme ediyor... Böylece bakınız tasavvuf bir ara bölge olarak Arap’tan Arap olmayana geçişte çok güzel bir adaptasyon yapıyor. Orta Asya, İran, Hindistan halklarına da yapmıştır bunu. Endonezya’nın Java Adası’ndaki köylü ne anlar Arapçadan? Müslüman olacaklar, hançereleri de müsait değil. Fâtiha’yı okurken kırk tane yanlışı çıkıyor. Bir “ayın” harfini çıkaramıyor o zaman Müslüman olamayacak mı? Bir ara bölgeye ihtiyaç vardı. Tasavvuf bu ara bölge görevini çok iyi îfâ etmiştir. Dini meslek gruplarına, esnaf ve zanâatkâr kesime adapte ederken de çok iyi bir fonksiyon îfâ etmiştir. Aksi takdirde din yalnızca medreselilerin bir uğraş alanı olarak kalacaktı. Siz oğlunuzu demirci esnafının yanına veriyorsunuz, diyorsunuz ki: “Buna zanâatını öğret.” Usta yanına çırak olarak verilen çocuğa diyor ki: “Oğlum bak, bizim mesleğimiz demircilik. Şu gördüğün ham demir kütlesi var ya, onu önce bir potada eritiriz, sonra bunu erittikten sonra, bıçak, mızrak ucu vs. piyasanın metal olarak neye ihtiyacı varsa, onu yaparız.” Önce çıraktır, yavaş yavaş kalfalaşmaya doğru gider. Ustası bu arada zanâatı zâhiren öğretir. Ondan sonra usta yavaş yavaş o çocuğun kulağına der ki: “Oğlum aferin, istediğim gibi yapıyorsun, sende istîdâd var, şimdi sana bâzı şeyler daha söyleyeyim, bizim nefsimiz de tıpkı o ilk baştaki demir gibidir. Bu ham demirden bir şey olmaz. Biz de eğer bir kâmil insana denk gelirsek bizi alır, kelime-i tevhîd potasında eritir, vurulan esmâ darbeleri ile üzerindeki, pıhtılar gider. Sonra cezbe ateşi ile eritilir, bu ancak cezbe ile mümkündür. İnsan nefsini ancak ilâhî aşk eritebilir. Yoksa ham olarak gelir, ham olarak gideriz. Ondan sonra bizden, mızrak ucu, bıçak vs. olur.” Ve sonra bunu da “Anladın mı?” diye sorar. Anlamışsa, o zaman ustalık beratını verir. Ş<span class="italik">ed</span> kuşatılır. <span class="italik">Şed</span> kuşatma töreni, aynı zamanda “Sen şeyh oldun.” anlamına gelir. Zâhiren bir dış meslek öğretilirken bâtınen de seyr ü sülûk öğretilir. Atölyeniz tekke olmuştur.</p>

      <p class="e-soru">Nedir seyr ü sülûk?</p>

      <p class="e-paragraf">İnsanın kaynağına doğru yapacağı yolculuğa verilen addır. <span class="italik">Dikey</span> bir yolculuktur. İnsanın <span class="italik">cismânî</span> bedenden <span class="italik">rûhânî</span> bedene doğru yapacağı yolculuğun adıdır. Bu yolculuğa bâzan <span class="italik">mîraç</span> adı verilir. Mîraç yükselmek demektir. Mevcut hâlden daha üst bir mertebeye yükselmek… Peygamber Efendimiz ve bütün peygamberler mîraçlarını gerçekleştirmiştir. Peygamberimiz birkaç kere mîraç yapmıştır. Bilineni bizim kandil olarak kutladığımızdır. Ancak bizde şöyle bir yanlış anlama da vardır: Peygamber mîrâcını gerçekleştirdi ve artık o kapı kapandı. Aslında bu “Hayır, ben mîraç yaptım siz de mîraç yapın.” demektir. <span class="italik">“Namaz mü’minin mîrâcıdır.”</span> buyrulmuştur.</p>

      <p class="e-2-baslik">Okçulara “Sen Atmadın Allah Attı” Sırrı Öğretilirdi</p>

      <p class="e-soru">Demircilerde olduğu gibi meslek eğitimini merkeze alan tekkeler de var mı?</p>

      <p class="e-paragraf">Olmaz mı? Pehlivanlar Tekkesi vardır. Şeyh efendi güreş tutar. Hiç mürîd şeyh ile güreş tutar mı? Ama orada tutar. Salto nasıl atılır? El-ense nasıl çekilir? Bütün bunlar öğretilirken bunların mânevî spiritüel karşılıkları da öğretilir. Şeyh efendi, nefisle nasıl güreş yapılacağını öğretir.</p>

      <p class="e-soru">Bütün bu etkinlikleri bir metafor olarak mı algılamak gerekiyor?</p>

      <p class="e-paragraf">Kesinlikle! Hayatın tümü metafordur aslında. Medreseye gitsen öğretmezler sana bunu. Ama bir pehlivanlar tekkesine gitsen, hem pehlivan çıkarsın oradan hem de mâneviyat ehli çıkarsın. Okmeydanı semtine adını veren yerdeki okçular tekkesine gidersen zâhirde orada sana ok tâlimi yaptırılır. Ancak özünde <span class="italik">“Attığın zaman sen atmadın, Allah attı.”</span> âyetinin sırları açıklanır kulağına.</p>

      <p class="e-1-baslik" id="toc_marker-8">Tasavvuf İslâm’ın Merkezinde Yer Alır</p>

      <p class="e-soru">Tasavvuf İslâm’dan ayrı olarak ele alınabilir mi? Tam olarak İslâm’ın neresindedir?</p>

      <p class="e-paragraf">Tasavvuf bize göre İslâm’ın özüdür, merkezinde durmaktadır. İçerisinde bulunduğumuz mertebede âlem, bir öz ve bir de o özü koruyan kabuk hâlinde formatlanmıştır. Dolayısıyla her şeyin bir özü, bir de kabuğu vardır. Din dediğimiz şey de bu görünürler âlemi içerisinde tezâhür ettiğine göre onun da bir kabuğu ve bir özü vardır. Dinin zâhiri dediğimiz şey şerîat adı altında toplanan <span class="italik">ahkâm</span>dan ibârettir, tâbir câizse bu dinin kabuğunu meydana getirir. Bir de dinin içi, bâtını dediğimiz derûnî bir yapısı vardır ki işin o kısmıyla ilgilenen ilim dalına da “<span class="italik">tasavvuf</span>” adı verilmiştir. Görüleceği üzere bu anlayışa göre tasavvuf, dinin özünde yer almaktadır. Tabiî ki bu bakış açısına sahip olmayanlara göre ise başka bir yerde, yer alabilir. Gerçeklik senin durduğun yerden bakmana göre değişir. Binâenaleyh tasavvufa bir yer biçmenin de kişinin duruşuna göre değişiklik arzetmesi tabiîdir. Kabuk derken şerîat ve <span class="italik">ahkâmı küçümsediğim zannedilmesin. Kabuk, özü korumak için gerekir. Bunu, Yûnus Emre</span> ve diğer pek çok ârif, ceviz ve kabuğu arasındaki ilişkiden hareketle ifâde etmeye çalışmışlardır. Cevizin kabuğu olmazsa, içi pörsür. Ancak bununla beraber cevizin içi yenir, kabuğu yenmez; eğer yenmeye kalkılırsa kişinin dişi kırılır.</p>

      <p class="e-soru">Niyâzî-i Mısrî diyor ki: “Zât-ı Hak’da mahrem-i irfân olan anlar bizi / İlm-i sırda bahr-i bî-pâyân olan anlar bizi” Bu beyitten hareketle ârifleri anlamak için nasıl bir yol izlemeliyiz?</p>

      <p class="e-paragraf"><span class="italik">Niyâzî-i Mısrî</span> bu anlaşılma problemi yüzünden çok çekmiştir. Çünkü tasavvuf ilmi, ilimler piramidinin en üst katlarında yer alır. Piramidin üstü dar, altı ise geniştir. Bir sûfî, tasavvuf yolunda ilerledikçe avamdan kopmaya başlar. Onların zevkinden ve anlayışından uzaklaşmaya başlar. Sıradan insanın kendisine has oturuşu, kendisine has yürüyüşü, kendisine has yemek yiyişi olduğu gibi kendisine has bir din anlayışı da vardır. Dolayısıyla bu anlayış seviyeleri arasında oluşmaya başlayan bir dil farklılığı da söz konusudur. Hatta daha ileri düzeylerde bu gruplar birbirlerini anlamamaya bile başlar. Üst düzeylerde olanların anlayışları daha kuşatıcı olduğu için zaman zaman daha alt seviyelere inip onlarla konuşurlar. Ancak aşağıdakiler yukarıya çıkamadıkları için aralarında zaman zaman “yanlış anlama” ya da “anlaşılamama” problemi zuhûr eder. <span class="italik">Niyâzî-i Mısrî</span> de bu beytinde söz konusu “yanlış anlama” ya da “anlaşılamama” problemini dile getiriyor. Burada bizlere düşen ise anlayışımızı geliştirmek yolunda çabalamak ve bunun için Allah’a duada bulunmak. Bu nebevî bir tavır, istek ve duadır. Hz. Peygamber buyuyor ki: <span class="italik">“Rabbim bizim ilmimizi ve anlayışımızı arttır.’’</span></p>

      <p class="e-2-baslik">Yüzünü O’na Çevir, Alıcı Hâle Gel</p>

      <p class="e-soru">Piramidin katmanları yâni mertebeleri arasındaki gidişe, sûfîler seyr ü sülûk diyorlar. Bu bağlamda seyr ü sülûk nasıl başlar, nasıl sonlanır?</p>

      <p class="e-paragraf">Hayatın kendisi devr-i dâim etmekte, hareket hâlinde, durmuyor. Bizler bedenen duruyor muyuz bir yerde? Annemizin karnından çıktığımız gibi miyiz? Elimizde olmadan gelişiyor vücudumuz. Bir kronometre takılmış, ilerliyor, tekâmül ediyor, beden olgunlaşıyor. Sonra bir durma, durmadan sonra bir çöküş dönemine giriyor. Rûh da aynı şekilde bu tecrübesi içerisinde, bâzı şeyleri öğrene öğrene tekâmül ediyor. Bir şeyin önce zâhirini öğreniyor. Bu açıdan 16-17 yaşında bir genç, öncelikle dinin zâhirini öğrenmelidir. Belki bunu bilgisayar teknolojisiyle anlatmak merâmımızı ifâdede yardımcı olabilir. Bilgisayarı hepimiz kullanıyoruz. Bir program çalıştırmak istediğimiz zaman ne yapıyoruz? Önce bilgisayara o programı <span class="italik">“download”</span> ediyoruz, yâni bir yerden indiriyoruz. İş böylece bitiyor mu? Bitmiyor. Zira bilgisayarda <span class="italik">masaüstü</span>ne geliyor ve orada duruyor. Onunla henüz çalışmaya başlamadık. Yâni işin şerîatını böylece hallettik. Yâni tâbir câizse ne indireceğimizi bileceğiz önce. Çalışacağımız programın ne olduğunu bileceğiz ve bunu bir yerlerden indireceğiz. Ama hâlâ çalıştırmadık. Şimdi <span class="italik">tık</span>layarak o programın bilgisayarın içinde açılmasını sağlamamız gerekiyor. İndirmiş olduğumuz program, kırk yıl bilgisayarın <span class="italik">masaüstü</span>nde dursa çalışası değil. Kırk yıl testi bir kenarda dursa, çeşmenin yanına gidip doldurulmazsa dolası değil. Tıklamak gerekiyor ki sistem çalışmaya başlasın. Önce <span class="italik">şerîat yüklenecek. Çünkü tasavvuf, şerîatın arkeoloji</span>sidir. Şerîatın kazılmasından ibârettir. Şerîatı kazmakla olur bu iş. Dolayısıyla bizlerin üzerine düşen, bu evrensel gidişata, âdetullaha, kâinatta Cenâb-ı Allah’ın yerleştirmiş olduğu kozmik nizama tâbi olmaktır.</p>

      <p class="e-paragraf">Hülâsa, yüzümüzü O’na çevirip “Sana döndük, başka bir tarafa değil.’’ demeliyiz. Alıcı hâle gelmeliyiz. Alıcı hâle gelince yavaş yavaş bizde işlem gerçekleşir. Ama bu hemencecik bir dakikada olmaz. Olmaması da iyidir aslında. Tekâmülün hemen olmaması iyidir, çünkü yanabiliriz. Tatlı tatlı, düşe-kalka, belirli bir yaş ve zamandan sonra olması iyidir. Mayalanarak pişmek gerekir. Yoksa dıştan bakıldığı zaman pişmiş gibi görünür, fakat içi hamur kalmıştır. Biraz beklemek gerekir, beklemeyi bilmek gerekir. Bize düşen yüzümüzü o tarafa çevirip, başka kapıları dolanmaksızın beklemekten ibârettir.</p>

      <p class="e-soru">Eskiden genelde insanlar zâhirî ilimlerini tamamlamadan, onlara bâtınî ilimler tâlim edilmezmiş. Günümüzde ise durum biraz farklılık arzediyor. Neredeyse belki her talep edene tarîkat dersleri veriliyor. Sizce bu bir problem mi?</p>

      <p class="e-paragraf">Veriliyor ama verilenler acaba gerçekten tasavvuf mu? Kesinlikle değil. <span class="italik">Osman Bedreddîn Erzurumî</span> isimli bir Allah dostunun mektuplarını okuyordum. Mektuplarından birisinde diyor ki: “Zamanımızda artık, şerîatın ahkâmını, ahvâlini doğru düzgün, bi-hakkın yaşayan kalmadığı için, artık tarîkat da verilemez.’’ Şerîatı hakkıyla yaşamıyor ki insan, şerîatın üst derecesi olan tarîkatı yaşasın.</p>

      <p class="e-2-baslik">Tasavvuf Câzibeli Bir Yoldur, Tâlibi Çok Olur</p>

      <p class="e-soru">Çeşitli yerlerde tasavvuf sohbetleri dinleyerek, semâ’ gösterileri izleyerek, âdeta seyirci gibi davranan bir kişi, kendi hayatına tasavvufu tatbik etmeden, tasavvuftan bir şey elde edebilir mi?</p>

      <p class="e-paragraf">Tasavvufun bir sahih <span class="italik">seyr ü sülûku</span> vardır; bir de tarîkatmış gibi olan, tarîkat benzeri çalışmalar vardır. Tasavvuf çok zengin ve câzibeli bir yol olduğundan, art niyetle bile birisi tasavvufla ilgilendiğinde, öncelikle sert tepki göstermiyorum. Hatta bir müddet için müsamaha gösteriyorum. Lâkin bu müsamaha da bir yere kadar. Bu niyetini, ileride tekâmül ettirir, dönüştürürse ne âlâ! Dönüştürmezse, bununla maksadı başka bir şey elde etmek ise zâten bu da ortaya çıkıyor bir müddet sonra. Burada bir örnek vereyim size. Bir konferans vesilesi ile birkaç gün Amerika’da bulunmuştum. Orada bâzı dervîş dostlarla oturduk. Amerika’nın kendine özgü yapısından falan söz ettik. Çok şerîatçı bir söylemin Batı insanını etkilemediği gündeme geldi. Çünkü Batı insanı artık kilisenin kurallarından, havranın sorumluluklarından bıkmış. Biraz daha kayıtsız kalmak istiyor. Tabiî burada aşırı kapitalistleşmiş refah toplumunun etkisi de önemli. Kimse rahatını bozmak, konforundan taviz vermek istemiyor. “Sûfîliği çok seviyorum ama Müslüman olmak istemiyorum.” diyen bâzı kimselerle karşılaşıyoruz. Modern dünyada Amerikalıların zihninde İslâm çok iyi bir imaja sahip değil. Bunun değişik pek çok sebebi var. Ancak 11 Eylül hâdisesi buna tuz-biber ekti. “Sûfîliği çok seviyorum ama Müslüman olmak istemiyorum.” diyen kimseye “Olmazsan olma!’’ diyebiliriz? Ya da “Önce Müslüman olman gerekiyor, ondan sonra sûfî olacaksın.” diyebiliriz ki işin özü budur aslında. Böyle mi demeli? Peki, ne yapmış Amerika’ya ilk gelen sûfîler geçmişte? Meselâ, <span class="italik">Muzaffer Ozak</span> Efendi, -Allah rahmet eylesin- farklı bir strateji izlemiş. Ne yapmış? “Gel!’’ demiş. “Seni şimdilik Müslüman olmadan da kabul ediyorum ama verdiğim dersleri de yapacaksın.” Peki, verdiği dersler ne? Bir tesbih “Lâ ilâhe illallah”, yüzüncüde de ‘‘Muhammedun resûlullah.” Verdiği dersler İngilizce değil ki hepsi İslâm’ın mukaddes kelimeleri, <span class="italik">mantra</span>ları. İlk başlarda Muzaffer Efendi, Müslüman olmayanı da tarîkatına aldı diye kendisini tenkit edenler çıkmıştı. Tamam, aldı, fakat sonra ne oldu? Biz sonuca bakalım. O kişilerin % 99’u Müslüman oldu. O kelimelerin, esmâların nûrları kendilerinde zuhûr eden insanlar, Müslüman olmadan duramazlardı zâten. Bir-ikisi mühtedî olmamış olabilir. Müslüman olmayınca zâten onların sûfîliği de kalmaz. O kadarcık fire olur. Hz. Peygamber’in huzurunda İslâm’ı kabul edip de sonradan irtidat edenler olmadı mı? Bütüne bakmak lâzım burada.</p>

      <p class="e-2-baslik">Sûfîler Sözlerini Şiirle Sırlarlar</p>

      <p class="e-soru">İsterseniz biraz da şiirden bahsedelim. Şiir neden sûfîler için bu kadar önemli? Tasavvuf ile şiir arasında ne gibi bir bağlantı var, açıklar mısınız?</p>

      <p class="e-paragraf"><span class="italik">İnsan bir şeyi ifâde etmek istediği zaman, ifâde edeceği iç dünyayı, dış âlemde nasıl ifâde edebileceği problemiyle karşılaşmıştır her zaman. Eğer ifâde edeceğimiz şeyler basit, düz şeyler ise düz yazı buna çok elverişlidir. Ama ifâde edeceğimiz şeyler aşk gibi, sevgi gibi daha duygu yüklü ise yâni ifâdeye gelemez şeylerse üslûbumuz ister istemez hemen şiire doğru yelken açar. Aşırı nefret ettiğimiz bir şeyi, hâlimizle, kızgınlığımızla, yüzümüze kan vurmasıyla ifâde edebiliriz ancak. Gerçek mânâda, tam içimizdeki nefreti kelimelere dökemeyiz. Aynı şey aşk içinde geçerlidir. Aynı şey mâneviyat ilimleri için de geçerlidir. Dolayısıyla biz bu planda bir şey konuşacaksak ve bu konuşacağımız şey de eğer metafizik bir husus olacaksa, burada ancak remz</span> edebilir, işâret dilini kullanabilirsiniz. <span class="italik">Remz</span> ve <span class="italik">sembol</span>, <span class="italik">kinâye</span>, <span class="italik">mecaz</span> sanatlarını kullanarak tasavvufî anlamda merâmınızı izah edebilirsiniz. Dolaylı anlatım yapabilirsiniz. Bir sembol kullanarak yüz değişik mânâyı ifâde etmek isteyebilirsiniz. Bu tür ihtiyaca en uygun cevap veren ifâde sanatı da târih boyunca hep şiir olmuştur. Şiir, kinâye yatağıdır, remz yatağıdır, mecaz yatağıdır. Şiirle bir mısrada ifâde etmek istediğiniz şeyi, beş sayfa nesirle yazmak zorundasınızdır. Bir imkândır şiir. Onun için sûfîler şiire meylederler, söylemek istedikleri şeyleri, şiirle sırlarlar. Şiirde gizlerler. Ama şu da bir gerçek ki, netîcede o da bir ifâde biçimi olduğundan dolayı bir süre sonra şiire “Yeter artık!” derler. <span class="italik">Hz. Mevlânâ</span>’nın “Senden de bıktım şiir.’’ dediği gibi. Netîcede o da bir şekildir. Ne kadar anlatmak isteseniz de o da sizi kayıtlamaktadır. Vezin bulacaksınız, kâfiye bulacaksınız, birbirine uyduracaksınız, kelime arayacaksınız. Kelimeler duyguları ifâde etmede kimi zaman yeterli olmayabilir. Onun için “sessizliğin sesi” diye bir dil vardır. Sustuğunda başlayan bir dil. Sûfîler daha çok onu tercih ediyor. Ama illâ da bir şey söylemek gerekirse sûfîler biçim olarak genellikle şiiri tercih etmişlerdir.</p>

      <p class="e-2-baslik">Seven de O Sevilen de O</p>

      <p class="e-soru">Şiiri tercih eden mutasavvıf şâirlerin şiir mekteplerinde başmualliminin “aşk” olduğunu söyleyebilir miyiz?</p>

      <p class="e-paragraf">Evet, çünkü derdi olmayan bir şey söyle(ye)mez. Önce bir dert gerekir. Bu dert ister dünyevî isterse uhrevî bir dert olsun. Dert söyletir kişiyi. Bu aşk derdiyse eğer daha fena söyletir. Onun için dikkat edin ister bir halk türküsünde olsun, ister bir şiirde olsun, ilk tahrik edici unsur hep aşk olmuştur. <span class="italik">Muhyiddîn İbn Arabî</span>’ye göre aşkın mekanizması aynıdır, değişmez. Aşk bir bütündür; beşerî ya da ilâhî olsun aynı minval üzere çalışır. Fakat beşerî aşk bir müddet için tâlim edilir, sonunda ne olduğu görülür, oradan ilâhî aşka geçilir. Eğer bir kişiye aşk tâlim edilmeseydi, o kişi sevmenin tam anlamıyla ne olduğunu bilemezdi. Aşk, Allah tarafından verilir, kişinin içine yerleştirilir. Cemü’l-cem’ makâmında ise artık seven de O sevilen de O olur.</p>

      <p class="e-soru">Fethi Gemuhluoğlu diyor ki: “İnsan kendisi ile dost olsa, sâcid ile mescûd secdede bir olur, hâl-i tevhîdde olur.’’ Hâl-i tevhîd nedir?</p>

      <p class="e-paragraf"><span class="italik">Fethi Bey</span>, son devir Şâbânî Melâmîlerinden bir zât-ı muhterem. Allah sırrını takdis etsin, mekânı cennet olsun. Bahsettiğiniz sözü el-hakk doğrudur. Bu söz, tevhîd hâli için doğrudur. Sâcid ile mescûd ayrı kaldığı sürece; O mescûd, siz ise sâcidsiniz. Ama öyle bir hâl yaşarsınız ki artık sâcid ile mescûd bir olur. Bir olunca da secde eden kim, secde edilen kimdir? O sırra erdiğiniz zaman da secde-i dâime erersiniz. Aksi takdirde sâdece, secdede O’nunla buluşursunuz. Secdeden kalktığınızda da ayrılırsınız. Secde, kıyâm vb. ister farz, isterse nâfile olsun bütün ibâdetler; bizim dâimî ibâdette olmamız için birer tâlimdir. Biliyorsunuz mîraçta elli vakit namaz beş vakte indirildi. Bir insan, bir günde elli vakit namaz kılabilir mi? Böyle bir şey olsaydı sabahtan akşama kadar ibâdet yapmak sûretiyle manastırda yaşayan rahipler gibi olurdu. Acaba Cenâb-ı Allah’ın bizden istediği öyle bir şey mi? Evet, ama fizikî olarak değil. Günde beş kere o tâlimi yapacağız ama araları birleştireceğiz. Öğleyi kıldık, üç saat sonra ikindi, daha sonra akşam... Peki, aralarda neredeyiz? Bizden istenen, araları doldurmak. Câmiden çıkmak değil, hayatı ‘câmi’ hâline getirmek. Gerçek olan namazı bire indirmektir. Âriflerin bütün namazı, bir namazı kılmak içindir. O bir namaz beşe bölünür, tek bir namaz ve tek bir secde için. Tek bir “Allahu Ekber” vardır orada. Diğer bütün tekbirler onun yansımasından, kopyasından ibârettir. O birlik hâline erinceye kadar sâcid-mescûd ayrımına devam edeceğiz. Bu hâl ise âriflerin sohbetlerine devamla zaman içerisinde olgunlaşır, daha sonra hâl-i tevhîd zuhûr eder.</p>

      <p class="e-soru">Cenâb-ı Hak, “Kalpler ancak Allah’ı anmakla mutmain olur’’ buyuruyor Kur’ân-ı Kerîm’de. Öyleyse günümüz insanının tatmin olmayan, mutsuz ve huzursuz hâlini, yeterince Rabbini anmamasına bağlamamız mümkün mü?</p>

      <p class="e-paragraf">Kesinlikle öyle. Günümüz insanı Rabbi ile arasına perdeler koymuştur. Allah’ı tanımıyor, Allah’ın kendinden ayrı bir varlık olduğunu zannediyor. “O’nu bulmasam da olur, cennet varsa ileride görürüz, cehennem varsa da ileride görürüz, bana ne, ben şimdiki hâlime bakayım.’’ diyor. Hâlbuki bilmiyor ki Allah’ı aramak aslında kendini aramaktır. Allah’ı bulmak kendisinin dışında bir eylem değildir. Dolayısıyla Allah’ı bulmak kendisini mutlu eder. O’nun hâricinde bulduğu hiçbir şey ona mutluluk vermez, hepsi ârızîdir, geçicidir. Hiçbiri mutlak değil. Mutlak olmayanda bekâ, bâkî olmayanda ise huzur ve mutluluk verme kâbiliyeti yoktur. Makâm-mevki, para-pul, çoluk-çocuk, han-hamam ne varsa hepsi ârızîdir, fânîdir, sonludur. Aslî değillerdir; bugün var, yarın yokturlar. Kalpler aslî olanı bulursa, Allah’ı bulursa ancak mutmain olur. Hz. İbrâhîm’in yıldızlara bakıp söylediği gibi, nihayetinde bütün bunlar insana <span class="italik">“Ben batanları sevmem!”</span> dedirtir. “Tam aradığımı buldum!” diyorsa biri, onu uyarmalı, “Sâkin ol, sâkin ol!” demeli önce. Sûret, güzellik, yakışıklılık, görünüş hepsi ârızî, geçici, hiçbiri kalıcı değil. Demek ki mutluluk geçici olanda değil, her dâim güzel olanda, her dâim solmayanda. O’nu bulup, O’nu temâşâ ettiğin zaman Allah’ın mahlûkâtına, o gözle bakarsın. Güzel olan dışsal olarak bozulmaya başlasa da onda bulunan iç güzelliği temâşâ etmeye devam edersin. Bâzı Allah dostları “Ben her şeyde, her yüzde O’nun cemâlini görüyorum.” derler, “Yine hubtan huba düştüm.” derler, ‘‘Ben güzellikten başka bir şey görmüyorum ki âlemde.’’ derler. Allah bizden ayrı değil ki, bizim O’nu arayışımız, O’nunla mutlu olmamız, bize sâdece <span class="italik">psikolojik</span> rahatlık versin. Allah’la bulduğumuz rahatlık bizim <span class="italik">ontolojik</span> ihtiyacımızdır. Arabanın benzine olan ihtiyacı gibi bir şey. Mecburuz Allah’ı bulmaya.</p>

      <p class="e-1-baslik" id="toc_marker-9">Tasavvufta Esas Gâye, Hakîkate Ermektir<span class="dipnot-no" style="font-size:0.68em;"><a class="footnote-link" href="#footnote-201-5" id="footnote-201-5-backlink">5</a></span></p>

      <p class="e-soru">Tasavvuf ve onun mâneviyat algısından bahseder misiniz?</p>

      <p class="e-paragraf">Din, yeryüzüne insanlar için gönderilmiştir. Yeryüzünün ve âlemin ise çok katlı bir yapısı vardır. Bu katlı yapının içerisinde en aşağıdaki mertebe, şehâdet âlemi denilen, madde âlemidir. Din bu madde âlemi içerisinde konuşur. Ancak bu görünürler âleminde dinin tezâhür ediyor olması onun sâdece maddî bir şey olduğunu göstermez. Din de aslında aynı insan gibidir; nasıl insanın aslı rûhsa, beden onun rûhunu korumak için bu cisimler âleminde zarf olarak kullanılan bir araçsa, aynı şekilde dinin de <span class="italik">formel</span> yönü, <span class="italik">normatif</span> yönü dediğimiz şey dinin rûhunu muhafaza etmek için gerekli bir muâmelâttır. Fakat muâmelât esas değildir. Esas gâye, hakîkate ermektir. Şerîatin hakîkatine, tarîkatın hakîkatine, dünyanın, insanın, kâinatın ve varlığın hakîkatine. İşte bu hakîkate erenlere “ermiş” derler, varlığın sırlarını elde etmiş insan derler. Bundan dolayıdır ki İslâm dini, merhaleli (katmanlı) bir şekilde, bir <span class="italik">inisiyatik</span> okul olarak telakki edilir. Bütün esaslar insanın eğitimi içindir. İnsanın eğitimi de kendi özünü keşfetmesi içindir. İnsan kendini bilmediği sürece, kendi hakîkatini ve insanlık hakîkatini bilmediği sürece dünyada boşuna yaşamış olur. Ancak o sırra erenler, tam anlamıyla hakîkati, Tanrı’yı bilirler.</p>

      <p class="e-soru">Tasavvuftaki Tanrı inancını açar mısınız?</p>

      <p class="e-paragraf">Tasavvufun dışındaki sistemler, Tanrı’yı bilme ve anlamlandırma sürecinde birtakım fikrî tartışmalar eşliğinde <span class="italik">teoloji</span>ler geliştirmişlerdir. İslâm tasavvufunda ise Tanrı fikri, bu şekilde tartışmalarla elde edilen bir şey değildir. Bir kudsî hadîste <span class="italik">“Allah âdemi kendi sûreti üzere yarattı.”</span> buyrulmuştur. Latincede de <span class="italik">‘imago dei’</span> şeklinde tâbir edildiği gibi, Tanrı’nın imajında yaratılmıştır insan. Binâenaleyh, insan en mükemmel sûrette yaratılmıştır. Tanrı, kendi rûhunu üflemiş; bir başka varlıktan bir rûh alarak üflemiş değil. Dolayısıyla insan ve Allah arasında bir bağa işâret ediliyor. Ben rûh olarak bir şeyle irtibatlıysam eğer, genetik bir irtibattır aynı zamanda bu. Fazla detayına girmeyeyim. Dolayısıyla ben, Tanrı’yla çok farklı değilim. Çok farklı malzemelerden geliyor değiliz. Hakîkat bâzı kişilerin zannettiği gibi değil. Bunun dışındaki diğer yaklaşımlar <span class="italik">“gayriyyet”</span> esaslıdır. Yâni Tanrı Tanrı’dır. O kadar uzaklardadır ki sen O’na ne yapsan ulaşamazsın. Şu hâlde burada, insanın asla ulaşamayacağı bir Tanrı tasavvuru söz konusu... Mükemmel bir Tanrı var, bizi yaratmış, atmış bir kenara, bir daha bakmıyor bile yüzümüze. O zaman bu iş <span class="italik">ateizm</span>e kadar varır. Ama öbür tarafta Allah diyor ki: <span class="italik">“Ben size şah damarınızdan daha yakınım.”</span> Başka bir âyette ise <span class="italik">“Her nerede olursanız Ben sizinleyim.”</span> diyor. Yâni, Ben sizi yarattım, ayrıldık, siz artık mahlûksunuz, demiyor. Her neredeyseniz sizinleyim diyor. Diğer bir âyette <span class="italik">“O sizde, görmüyor musunuz?”</span> diyor. Bu âyet ve hadîslerden istinbat etmek sûretiyle kendilerine <span class="italik">sûfiyyûn</span> denilen tâife böyle bir İslâm programı geliştirmiş ve bunun adına tasavvuf demişlerdir. Bu tasavvuf yolu izlenmek sûretiyle hayatın anlamını, insanın hakîkatini öğretme dersleri verilir bu yolda. Çünkü ancak insanın hakîkati öğrenildiğinde Tanrı bulunur.</p>

      <p class="e-2-baslik">Tanrı Google’da Aranacak Bir Madde Değildir!</p>

      <p class="e-soru">Başka teolojiler ne diyor?</p>

      <p class="e-paragraf">Başka teolojilerde durum farklıdır. Onlara göre, insan ayrı bir şeydir, Tanrı da başkaca bir şeydir. Sıfatları, isimleri, şöyle şöyledir... Tasavvufta ise Tanrı hissedilir. Tanrı, sûfîlere göre <span class="italik">‘Google’</span>da aranacak bir madde değildir. Onların nezdinde kişi babasını, annesini nasıl hissediyorsa Tanrı’yı da öyle hissetmelidir. Çünkü Tanrı uzaklarda bir yerde değildir. “Kişi kendini idrak ettiğinde Tanrısını bulur.” sözünden yola çıkan sûfîler bunu esas almışlardır. Yâni insanın kendini bilmesini sağlayarak Tanrı’yı buldurmak gibi.</p>

      <p class="e-soru">Tasavvufun insana yaklaşımı ve bakış açısını anlatır mısınız?</p>

      <p class="e-paragraf">Tasavvuf insanın, zenci, sarı, beyaz, kırmızı ya da Türk, Arap, Fârisî oluşuyla ile uğraşmaz. Bireyin insânî oluşuyla, aslî oluşuyla ilgilenir. Kişinin Habeşli olması ya da Fârisî olması tasavvufun derdi değildir. Çünkü bütün bunlar sonradan giyilen elbiselerdir. Mamafih tasavvuf bu elbiseleri de inkâr etmez. Çünkü kişi giydiği elbiseye göre yaşam sürecek. Türk ise ona göre bir hayatı olacak, zenci ise ona göre... Sosyolojik olarak, ikincil olarak bu elbiseleri önemser. Ancak modern dünyada olduğu gibi bu elbiseleri önceleyip onlara birincil önem atfetmez. İşte asıl problem, onların birinci sıraya çıkarılmasıdır. Onun için tasavvuf öğretisi İslâm’ın bu noktayı yakalamış nâdir bir yorumudur.</p>

      <p class="e-soru">Mevlânâ gibi sûfîlerin tüm dünyada yankı buluyor olması, tasavvuf düşüncesinin bu evrensel yönünden mi kaynaklanıyor?</p>

      <p class="e-paragraf">Evet. Tasavvuf, İslâm’ın en evrensel yönü olduğundan dolayıdır ki, bugün Amerikalısından, Çinlisine, beyazından zencisine kadar bütün dünyada karşılık buluyor, insanları etkiliyor. Burada şu uyarıda bulunmam da yerinde olacaktır: Amerika’da en çok satan kitap <span class="italik">Mesnevî</span>, en çok okunan adam <span class="italik">Mevlânâ</span> gibi söylentilerden hareketle Amerika’nın tamamı sûfî olmuş gibi bir düşünceye de kimse kapılmasın. Yok böyle bir şey. Tabiî ki <span class="italik">Mevlânâ</span> tanınan bilinen kişiler arasında sayılıyor artık. Görüldüğü gibi bâzı insanlar zevklerine, eğlencelerine devam etmekteler ve hiçbir mâneviyat arayışının içerisinde değiller. Arayışım yok benim, diyen insanlar hâlâ çoğunluktalar... İleri kapitalistleşmiş, maddî doyumunun zirvesinde bulunan kimi insanları rahatsız eden içlerindeki bir boşluk hâli. Bu boşluğu doldurma adına kimileri arayış içerisine giriyor. Biz buna <span class="italik">geri dönüş</span> diyoruz; maddî imkânları son haddine kadar tecrübe eden insanlarda, bir yerden sonra duvara çarpıp geri dönüş gözleniyor. Bu daha çok, refah seviyesi zirveye çıkmış bir toplum olması hasebiyle Amerikan toplumunda görülebiliyor. Doğu toplumunda genellikle insanlar günlük mâişetinin derdindedir. Sabah altıda kalkacak, yedide trafiğe girecek, işine gidecek, akşam beşte çıkacak, iki saatlik yolculuk yapacak, evine varacak vb. durumlar... Bu insanın metafiziği düşünebilmesinin imkânı yok gibidir...</p>

      <p class="e-paragraf">İleri kapitalistleşmiş toplumlarda spiritüel konulara merak genel anlamda vardır. Bu merak zaman zaman onları, <span class="italik">Hint Felsefesi</span>’ne, <span class="italik">Budizm</span>’e, <span class="italik">meditasyon</span>a veya bâzılarında olduğu gibi <span class="italik">Judeo-Christianism</span>, <span class="italik">kabalizm</span> gibi akımlara yönlendirir. Bu yönlendirilmeler içerisinde, bu spiritüel pazarda sûfîler de 1890’lardan beri vardır Avrupa’da. Kuzey Afrika’dan, Hindistan’dan, Anadolu’dan gelmiş bâzı sûfî şahsiyetler buralara tasavvufun güzelliklerini taşımışlardır. Bunlardan istifâde edenler olabildiği gibi başka akımlardan etkilenenler de olmuştur. Ancak, burada bir fark da bulunmakta… Daha önce başka akımları tecrübe etmiş bâzı Batılıların sonunda tasavvufta karar kılmaları gibi bir örnek var. Aslında imkân olsa bu kimselere “Neden Sûfîlik? Oralara girdin de ne bulamadın? Buraya girdin de ne bulabildin?” diye etraflıca sorulmuş olsa keşke. Bu bağlamda, amatörce yaptığım araştırmalardan edindiğim kanaat; tasavvufun enerjisi -çünkü her spiritüel alanın bir enerjisi vardır-, <span class="italik">Muhammedî</span> olduğu için ve Hz. Muhammed’in hakîkati, içinde bulunduğumuz devrenin <span class="italik">logos</span>u olduğu için; sûfîliğin de bu en otantik, sahih enerji kanalını açmasından dolayı tercih edildiği yönündedir. “<span class="italik">Hindu</span> ya da <span class="italik">Budist</span> iken elde ettiğim gelişmeyi, <span class="italik">sûfî</span> olunca şeyhimin verdiği bir <span class="italik">tesbih</span> veya bir <span class="italik">ism-i celâl</span>den fazlasıyla elde ettim.” diyen insanlar bunlar. Sebebi de, İslâm’ın mânevî boyutunun, enerjisinin hepsinden daha güçlü olduğu noktasında.</p>

      <p class="e-2-baslik">‘Alternatif İslâm’ Olarak Sufizme Yatırım Yapanlar Var!</p>

      <p class="e-soru">Hıristiyan dünyada, İslâm dünyasına karşı tepkisel bir yaklaşım var. Ancak bunun yanında, aynı Batı’nın sufizme yaklaşımı çok daha ılımlı. Bu anlamda, sufizmin farkı nedir?</p>

      <p class="e-paragraf">Bu sorunun cevabı da daha önce verdiğim şekildedir. Yâni İslâm tasavvufunun farkı, insanın özüne hitap etmesinden, insanı esas almasından kaynaklanır. İnsanın aslı ise Tanrı’ya olan aşkın netîcesiyle ancak gerçek anlamını bulur. Nihâyetinde bu Batı insanı da bir âdemoğlu, onun da bir sevgi, aşk boyutu var. Bu boyut her insanda olduğundan dolayı, Batı insanını da cezbediyor. Tabiî Batı insanın karşılaştığı İslâm’ın diğer yüzlerini de oturup, uzunca analiz etmek gerekiyor. Yâni, el-Kâide İslâm’ı nasıl bir İslâm? Kim yarattı bu İslâm’ı? Aslında ben, bu konuda Batı’nın çok masum olduğu kanaatinde de değilim. Yâni el-Kâide kreasyonunda Batı’nın da çok büyük emekleri var. Batı düşman istiyor. Yâni bir ‘öteki’ yaratmak zorunda. Bu açıdan, bâzı eğitimsiz Müslümanlar bu projeye en yatkın insanlardır. Onlar bu projeye gönüllü olarak soyunurlar, fakat bunun sistemleşmesinde de kapitalistleşmiş Batı toplumlarının büyük emekleri vardır. Bu inkâr edilemez bir gerçektir. Günümüzde benzer yanlışlar sufizm üzerinden de yapılmaktadır. Şu an yeni bir pazar olarak, bir ‘alternatif İslâm’ olarak sufizme yatırım yapılıyor. Bu çevreler Müslüman kökenli de olabiliyor. Hâl-i hazırda bir pazar var burada. İçi doldurulmadan sufizm kelimesini kullanan insanlar var Müslümanlar içerisinde.</p>

      <p class="e-soru">Sûfîliği İslâm’dan ayrı algılama çabaları var gibi. Bu bağlamda farklı yönelişler olabilir mi? Böyle bir tehlike söz konusu mu?</p>

      <p class="e-paragraf">Var. Şu ana kadar size tasavvufun hep olumlu katkılarını söyledim. Tabiî ki madalyonun bir de diğer yüzü var. Tasavvuf dediğimiz şey de güllük-gülistanlık değildir. Onun da kendine göre problemleri var. Bir kere şunu bileceksiniz. Yeryüzünde hiçbir şey problemsiz değildir. Hiçbir yapının problemi yok değildir. Hepsinin kendine göre problemi vardır. İslâm tasavvufunun kendi bağlamından koparılması gibi bir problemle karşı karşıyayız. “Sufizm çok güzel ama İslâm’a gerek yok. Biz sufizmi alalım, İslâm kalsın bir kenarda.” Bu kimseler sufizmin, İslâm’ın spiritüel enerjisini kullandığını fark etmiyor. Zannediyorlar ki, sufizm sâdece rasyonel bir kulüp faâliyetidir. Hayır! Sufizm bir enerji alanıdır. Orada çok kelâm yoktur, iş vardır. Kullanılan enerjinin, kullanılan esmâların hepsi <span class="italik">Muhammedî</span> enerjidir. Siz Hz. Muhammed ile enerjiyi kopardığınız zaman elektriği kesilir. Ne olur? Ortada bir kulüp faâliyeti olur. Yâni teknik anlamda söyleyeceğim, <span class="italik">inisiyasyon</span> olmaz orada. İnisiyasyon, spiritüel bir gelişimdir. Bu gelişim olmaz. Sâdece bir araya gelirler, <span class="italik">Mevlânâ</span> okurlar falan.</p>

      <p class="e-paragraf"><span class="italik">Kabala</span>, Yahûdî dininin spiritüel tarafıdır. Yahûdî ırkından değilseniz <span class="italik">kabala</span> size açılmaz. Yahûdî olmayan birisinin <span class="italik">kabala</span> çalışmaları yapması tamamen entelektüel bir gayretten ibârettir. <span class="italik">René Guénon</span>’un tâbiriyle <span class="italik">yoga</span>nın, Hindulara verilmiş bir özellik olması gibi. Onlardan olmadığınız sürece sizin yoga yapmanız, sâdece şeker ve kolesterolünüzü düzenler. Beden sağlığını elde edersiniz. Yüksek <span class="italik">fütûhât</span> denilen üst metafizik açılımları elde edemezsiniz. İslâm tasavvufu da, Muhammedî olanlara âit bir şeydir. Muhammedî olmadığınız müddetçe İslâm tasavvufu sizin için güzel, entelektüel bir çabadır yalnızca. Ben Müslüman olmayanlara tasavvufla uğraşmasınlar demiyorum. Müslüman olmayanlar da tasavvufla uğraşabilirler ama derinliğinden asla istifâde edemezler.</p>

      <p class="e-2-baslik">Tasavvufun Cemâl Yanı Gibi Celâl Yanı da Vardır!</p>

      <p class="e-soru">Hâl böyleyken, başka şeyler hedefleniyor olabilir mi?</p>

      <p class="e-paragraf">Şu an sıradan Amerikan insanının kafasındaki İslâm imajı, ürkütücüdür. Bundan dolayı, sufizmin kendisini nasıl ifâde ettiği değil, “Biz sufizmden ne bekliyoruz?” kreasyonu vardır Amerika’da. Buna yönelik sosyolojik, politik yatırımlar yapılıyordur bâzı yerlerde. Bunun idrakinde olan sûfî vardır, olmayan sûfî vardır. Gerçek sûfî, hiçbir güç tarafından kullanılamaz. Her güçle irtibatı vardır, çünkü kapısı herkese açıktır. Çünkü sûfî, insan ayırt etmez. Ama insanı ayırt etmemesi, insanlara sevecen yaklaşması, herkesin dümeninin suyuna giren birisi olduğu anlamına gelmez. Tasavvufun kendine göre bir doktrini vardır. Sevecen tarafı olduğu gibi bir celâl tarafı da vardır. Sırf cemâlden ibâret değildir.</p>

      <p class="e-1-baslik" id="toc_marker-10">Tasavvufta Hiçbir Zaman Akla Karşı Olunmadı<span class="dipnot-no" style="font-size:0.68em;"><a class="footnote-link" href="#footnote-201-6" id="footnote-201-6-backlink">6</a></span></p>

      <p class="e-soru">Din kavramını ve kavramın çağrışımlarını göz önünde bulundurmak sûretiyle tasavvufu nasıl anlamalı ve anlamlandırmalıyız?</p>

      <p class="e-paragraf">Ontolojik olarak muhtelif mertebeleri olan bir âlemin içinde zuhûr eden her şey farklı boyutlara sahiptir. Yâni yaratılmış her nesne; insan, insanın psikolojisi, toplumsal hayat, bilgi vb. her şey çok katlı bir yapıya sahiptir. Binâenaleyh din de böyledir, dinin getirdiği bilgiler de böyledir. “Hiç bununla şu, şunlarla bunlar bir olur mu?” diye bize sorulan sorular hep bu hakîkati dile getirir. Demek ki herkes bir değil, herkesin bilgisi bir değil, anlayışı, kavrayışı, hâli, zevki bir değil. Hâl böyle olunca ortaya farklı şuur dereceleri, farklı anlayış dereceleri çıkmaktadır. <span class="italik">“İhtilâfu’l-akvâl bi ihtilâfi’l-ahvâl”</span> der sûfîler. Yâni görüşlerin farklı oluşu hâllerin farklı oluşundandır. Dinde de dereceler vardır; bu dereceler en dıştan, en kabuktan en içe doğru sıralanmıştır. Hepsi birbirinin içine geçmiştir. Biri diğerinin zarfıdır, muhafazasıdır. <span class="italik">Ezharu’z-zâhir</span>den <span class="italik">ebtanu’l-butûn</span>a doğru bir yükseliş. Fakat hepsinin de diziliş gâyesi bir üsttekine götürmektir. Kendisinde tutmak değildir. Hâsılı her bir mertebenin husûsî ilmi vardır. Bütün dinlerin yapısı böyledir. Her dinin hukûkî tarafı ve bunun ilmi; yine her dinin irfân tarafı ve bunun ilmi vardır. Bütün ilimler mevzusuna göre derecelenir. Mevzusu mârifetullah olan ilimler, <span class="italik">irfânî ilimler</span> olarak isimlendirilir. İslâm dini özelinde bunun adı “tasavvuf” olmuştur. İsimlendirmenin kaynağı, şekli, târihsel olarak ne zaman ortaya çıktığı bu bağlamda çok önemli değildir. Daha önemlisi bu isimle anılan ilim dalının muhtevası, maksadı, müfredâtı ve usulüdür.</p>

      <p class="e-soru">İbn Arabî kimilerine göre “seçkin bir veli”, “Allah dostu ve eşi bulunmaz bir ârif” iken kimilerine göre tam tersi vasıflarla anılan ve küfürle itham edilen târihî bir şahsiyet olarak karşımıza çıkmakta. Bu bağlamda söz konusu iki uç yaklaşımı nasıl anlamalıyız?</p>

      <p class="e-paragraf">Daha önce de ifâde ettiğimiz gibi “Farklı görüşler farklı hâllerden neşet eder.” <span class="italik">Muhyiddîn İbn Arabî</span>’nin en yüksek ilmeklerinden açtığı İslâm dini kimilerine ağır gelebilir. Her mide her besini hazmedemez. Kişi midesine uygun gıdalarla beslenirse bu sorununu halledebilir. Mide gelişmesini tamamlayınca ağır gıdalar alabilir! Bu yüzden kimileri “Eğer <span class="italik">Muhyiddîn</span> olmasaydı, ben hakîkî bir Müslüman olamazdım.” derken kimileri “<span class="italik">Abdülvahhâb</span> olmasaydı, ben öyle olurdum.” diyebilir. Bunlar tabiîdir. Fakat bizim eğer bir medeniyet projemiz varsa târihte kurduğumuz medeniyetlerin yukarıdaki isimlerden hangisine referansta bulunduklarını bilmemiz gerekir. Son İslâm medeniyeti olan Osmanlı medeniyetinin İslâm dinine âit referansları hep İbn Arabî üzerindendir. İbn Arabî Osmanlı’nın İslâm’ı algılamasında kurucu unsurdur. <span class="italik">Siyâsî iktidar</span>, <span class="italik">ilmiyye</span>, <span class="italik">kalemiyye</span>, <span class="italik">seyfiyye</span> bütün bir toplum onun yorum ekolüne bağlıdır. Hukuk müessesinin başı olan bâzı şeyhülislamları da dâhil edebiliriz. Ne zaman ki <span class="italik">Kadızâdeler</span> buralara hâkim olmaya başladılar Osmanlı İslâmı’nın referans ekseni <span class="italik">Abdülvahhâb</span>’a (tabiî ki târihsel olarak değil zihniyet kalıpları olarak) doğru bir değişim gösterdi. Kahve içmek câiz mi değil mi, içenleri ne yapalım? gibi sorular, İslâm’ın en önemli konuları hâline geldi. Bu temayül -bana göre- önce zihniyetleri daralttı ardından inhitat ve sükûtu getirdi.</p>

      <p class="e-soru">“Tasavvuf derin duygu ve özel mârifetten bahsetti; ama objektif bilginin ikinci plana itilmesine de yardımcı oldu; müşâhede ile nazarî akıl arasına uçurumlar soktu ve netîcede de hâkim olduğu topraklarda yüksek seviyede bir fikir yapısının oluşmasına imkân vermedi.” deniliyor. Bu düşünceleri nasıl değerlendiriyorsunuz?</p>

      <p class="e-paragraf">Bu sözler hilâf-ı hakîkattir. Ne târihî gerçeklerle ne de ilmî hakîkatlerle örtüşmektedir. Modernlerin <span class="italik">rasyonalist</span> ve <span class="italik">pozitivist</span> önyargılarının izleri vardır bu itham cümlelerinde. Sûfîler akla hiçbir zaman karşı olmadılar. Onların tenkit ettikleri günlük aklın (<span class="italik">akl-ı meaş</span>) Allah’ı tanımadaki yetersizliğidir. Bugün <span class="italik">“duygusal akl”</span>ın üstünlüğü artık kabul edilen bir gerçektir. Bugünün dünyasının felsefe üretememesi, zâlim <span class="italik">kapitalizm</span>in tüketim nesnesi hâline gelmesi, doğanın tahrip edilmesi hep o yukarıda bahsedilen objektif dedikleri <span class="italik">nazarî</span> <span class="italik">bilgi</span>nin dayatmasıyla olmuştur. Çünkü <span class="italik">nazarî bilgi,</span> mânevî bilgiden, kutsaldan, hikmetten kopmuştur. Çözüm ise yeniden hikmetin altında çalışmayı kabul etmesiyle olacaktır.</p>

      <p class="e-soru">İbn Arabî ve İbn Fârız haçlı seferleri zamanında yaşamış olmalarına rağmen, herhangi birinin bu savaşlara katıldıklarına, teşvik ettiklerine veya Müslümanların feryat ve iniltilerine şiir veya nesirlerinde yer verdiklerini görmüyoruz. Aynı eleştiriler, İşrâkîlik doktrininin üstadı Şihâbüddîn Sühreverdî ve Mevlânâ için de yapılmaktadır. Mescid-i Aksâ Hicrî 492 yılında Haçlıların işgaline uğruyor. Tasavvufun büyük üstadı İmam Gazzâlî hayatta olmasına rağmen en küçük bir tepkisini bile göremiyoruz. Bu olaydan sonra on üç yıl daha yaşamasına rağmen, eserlerinde bu konu ile ilgili bir satıra bile rastlamıyoruz. En azından bizlere bir şey ulaşmıyor. Onların bu tepkisizliği kişisel tercihlerden ziyade, tasavvuf öğretisinin doğasından mı kaynaklanıyor? Bu durumu nasıl anlamak gerekir?</p>

      <p class="e-paragraf">Bilge ve sûfî kimselerden savaş muhabirlerinin üslûbunu beklemek abestir. Kellelerin uçtuğu, kafaların koptuğu, yüzlerce yaralı, yüzlerce şehidin verildiği <span class="italik">Bedir Savaşı</span>’ndan dönüşte Hz. Peygamber’in küçümser tavrı ne idiyse sûfîlerin tavrı da odur. Yâni “Bu da savaş mı, esas savaşı bir gör bakalım!” tavrı. Bu, zâlimin zulmünü meşrulaştırmak anlamına gelmiyor. Madem öyle istiyorsunuz onu da söyleyeyim, cihâda katılmış birçok sûfî vardır. Meselâ <span class="italik">Necmeddîn-i Kübrâ,</span> Moğollar tarafından şehid edilmiştir. İbn Arabî’nin kâfirlere karşı fazla yumuşak bulduğu <span class="italik">İzzeddîn</span> <span class="italik">Keykavus</span>’a yazdığı mektuba bakarsanız belki memnun kalabilirsiniz. Yine <span class="italik">“Ezharu’l-küffâr”</span> dediği Haçlılarla ilgili görüşlerine atf-ı nazar etmek gerekir. Son yüzyıla gelince <span class="italik">Şeyh Sunusî</span>, <span class="italik">Emîr Abdülkâdir</span>, <span class="italik">İmam</span> <span class="italik">Şâmil</span> vb. gibi kimselerin ne işler yaptıklarına bakmak lâzım. Bu konuda sizlere <span class="italik">“Sûfîler ve Aksiyon”</span> ile <span class="italik">“Afrika’da Sûfî Direniş”</span> isimli kitapları tavsiye edebilirim. Binâenaleyh bu soru, sûfîler aleyhine geliştirilmiş önyargılı ithamlardan tesirler ve hilâf-ı hakîkat olan manipülasyonlar taşımaktadır.</p>

      <p class="e-soru">Yoğun bir tasavvuf ilgisi, dinin diğer alanlarına ilgisizliği de beraberinde getiriyor; peşi sıra da İslâm’ın helal-haram sınırlarını pek de dikkate almayan savruk bir anlayış ve yaşam biçimini doğuruyor. En azından Türkiye’de bunu gözlüyoruz. Aşırı derecede fıkhî uğraş ve okumalar da yer yer beraberinde fıkıh despotizmini getiriyor. Nassa aşırı vurgu ise derinliği olmayan, kuru selefî reflekslere neden oluyor, beraberinde tasavvuf düşmanı, sanat ve estetik kaygıları olmayan kaba bir anlayışı doğuruyor. Aşırı ve diğer disiplinlerden kopuk bir biçimdeki radikal siyasî ve ideolojik okumalar, insanın Mutlak’la olan bağını yaralıyor ve Allah’ı hesaba katmadan olayları değerlendirmeyi beraberinde getiriyor. Bugün İslâm dünyasındaki keskin farklılıkları, muhâlefetleri bir yönüyle de bu tür aşırılıklara bağlayabilir miyiz? Ayrıca tasavvufun anlaşılmasında da böyle bir aşırılık gözlüyor musunuz?</p>

      <p class="e-paragraf">Çok doğru. Tesbihin imâmesi kopunca tesbih dağılır. Modern dönem Müslümanlarında geleneksel ilimler hiyerarşisi dağıldı. Neyin altta, neyin üstte yer alması gerektiğini bilmez oldular. İslâm dini eşittir, hukuk hâline getirildi. Bunun karşısında da hukuku önemsemeyen bir lâkaydîlik var. Her ikisi birbirinin aksülameli aslında… Gerçek sûfîler dengeyi yakalamış insanlardır.</p>

      <p class="e-1-baslik" id="toc_marker-11">Tasavvuf Özcülerin Yoludur<span class="dipnot-no" style="font-size:0.68em;"><a class="footnote-link" href="#footnote-201-7" id="footnote-201-7-backlink">7</a></span></p>

      <p class="e-soru">Söyleşimize şiirle ve şâirlerle başlamak istiyorum. İsmet Özel, “Türk milleti olarak varlığımızı şiire borçluyuz.” diyor. Siz de “Sûfî ve Şiir: Osmanlı Sûfî Şiirinin Poetikası” adlı eserinizde Osmanlı’nın millet ve devlet olarak varlığını bilhassa üç mutasavvıf şâire borçlu olduğunu söylüyorsunuz; İbn Arabî, Mevlânâ ve Yûnus Emre. Bu üç isim sizce hangi bakımdan bu medeniyete önderlik etmiştir?</p>

      <p class="e-paragraf">Şiir, sûfîlere göre, netîcede ifâde biçimlerinden bir biçimdir, yâni bir araçtır. Bu esası hep göz önünde bulunduralım. Dolayısıyla biz, “Osmanlı medeniyeti şiire dayalı bir medeniyettir.” sözüne bir yönüyle katılmakla beraber “Osmanlı medeniyeti sahip olduğu hikmet ve irfânı şiir ile ifâde etmeyi tercih etmiştir.” demeyi yeğliyoruz. Geniş anlamda baktığınız zaman dini de şiirselleştirmek mümkündür ki tasavvuf bir bakıma İslâm dinini şiirselleştirme teşebbüsü olarak da tasavvur edilebilir. Bu noktada tasavvuf, dinden şiire geçişte önemli bir ara bölgedir. Bu yüzden bu faktör şiirin bizatihi kendisinden daha önemlidir. Osmanlı şâirinin etkilendiği kişiler kimlerdir diye baktığımızda, bütün referanslarının, ismen ve düşünce takibi açısından genellikle şu üç kişide toplandığını görmekteyiz: Evvela <span class="italik">Muhyiddîn İbn Arabî</span>, (daha çok fikren, şiir kalıpları açısından değil); peşinden görüşlerini Farsça olarak ifâde etmiş bir <span class="italik">Mevlânâ</span>; onun da peşinden bir Türkmen kocası, ârifi <span class="italik">Yûnus Emre</span> gelir. Bu üçü, gerçekten de Osmanlı tefekkür dünyasını ve bunun bir sonucu olarak şiirini etkileyen üç büyük ustadır.</p>

      <p class="e-soru">Osmanlı’yı bir fikir etrafında toplayan bu üç ismin arasında esasen çok büyük bir ayrılık var. İbn Arabî Arapça, Mevlânâ Farsça, Yûnus Emre ise Türkçe olarak veriyor eserlerini. Böyle bir ayrılık nasıl oluyor da bir birliktelik doğuruyor?</p>

      <p class="e-paragraf">Tasavvuf özcülerin yoludur. Bu anlayışa göre bütün sıfatlar, bütün etiketler sonradan rûha giydirilmiştir. Bu rûha, bu öze herhangi bir sıfat eklemenizin -bu sıfatlar aslî ve cevhere âit özellikler olmadıkları için- esasa dâir hususlarda belirleyiciliği söz konusu olamaz. Cevher özellikler insanî oluştur. İnsanî oluş da Allah’ın emânetine sahip çıkan, Allah’ın rûh üflediği insan olmaktır. Allah bir bölge ayrımı, bir sıfat ayrımı yapmaz. Zât özellikleri önemlidir. Binâenaleyh diller farklı olabilir fakat öz birdir. Esas olan da budur zâten. Bu özdeki birliği yakalayamazsanız hiçbir zaman birliği sağlayamazsınız. Parçalarsınız. <span class="italik">Mevlânâ’</span>nın kendisi bu sorunuza çok güzel cevap veriyor: “<span class="italik">Aynı dili konuşanlar değil aynı gönlü paylaşanlar daha iyi anlaşır…</span>”</p>

      <p class="e-2-baslik">Osmanlı, Medeniyet Olmasını Tasavvufa Borçludur</p>

      <p class="e-soru">Burada bilhassa İbn Arabî üzerinde durmamız gerekiyor. İbn Arabî tasavvuf doktrinini sağlam temeller üzerine oturtan bir isim. Osmanlı devlet sistemi bir anlamda ona dayanıyor. Yükselme dönemi içerisinde onun mirasına hürmette kusur edilmiyor; Şam’daki kabrini Yavuz Sultan Selim yaptırıyor vs... Siz kitabınızda “Yükseliş döneminde İbn Arabî’yi gerek fert, gerekse de devlet olarak müdafaa eden Osmanlı’nın, onu tekfir edenlerin belli mevkilere gelmeleriyle eş zamanlı olarak çökme dönemine girdiğini” söylüyorsunuz. Bu hususu biraz açar mısınız?</p>

      <p class="e-paragraf"><span class="italik">İbn Arabî düşüncesi, dînî düşünceyi en üst noktalarına kadar açma çalışmasıdır. Bu şekilde açılan dînî düşüncede de yüksek irfân seviyesi, yüksek kültür seviyesi ve beraberinde hoşgörü, sanat, estetik gibi esaslar öne çıkacaktır. Bu yönelim tabiî olarak bir medeniyet oluşturacaktır. Osmanlı’nın medeniyet olması, -Osmanlı’ya medeniyet diyoruz, sıradan bir târih kesiti demiyoruz- Osmanlı sanatı, Osmanlı kültürü, Osmanlı siyâseti vs. tasavvufî İslâm ile var olmuştur. Osmanlı düşünce dünyası üzerinde yapacağımız kazılarda İbn Arabî</span>’nin izlerini hep görürüz. Biliyorsunuz, <span class="italik">Şeyh Edebalî</span>’nin Şam’da <span class="italik">İbn Arabî</span> medresesinde yetişmiş bir âlim olduğu yönünde görüşler vardır. Bundan dolayı olsa gerektir ki Osmanlı Beyliği’nin, daha ilk günlerinden itibâren <span class="italik">İbn Arabî</span> mektebine özel önem verdiğini görmekteyiz. Sonraki dönemlerde de bu mektebe gösterilen özel önem giderek artmıştır. Ancak ne zaman ki, <span class="italik">Osmanlı</span> <span class="italik">İbn Teymiyyeci</span>leri diyebileceğimiz bir akım, ortaya çıkıp, -bunlara <span class="italik">Kadızâdeler</span> demekteyiz- medreseye ve medrese zihniyetine hâkim oldu, Osmanlı zihniyet dünyasında da daralma başladı. Bakınız bu dönemin fetvâ mecmualarına, “Cennet cennet dedikleri birkaç huri, birkaç gılman, isteyene ver sen anı bana seni gerek seni” cümlesini yargılayan, mecazdan, remizden anlamayan düz mantık kullanan salt fetvacı, kaba, ham softaların çıkmasına sebep olduğunu görürsünüz. Zihniyet dünyasındaki daralmanın ardından Osmanlı coğrafyası da daralacaktır. Bunun ilk emarelerini büyük sûfîlerden Malatyalı <span class="italik">Niyâzî-i Mısrî</span> çok açık bir şekilde şöyle dile getirir: <span class="italik">“Zâhiri Efrenc görünür, gizlidür a’dâ-yı din”.</span> Yâni dıştan bakıldığında Batı’dır İslâm düşmanlığı yapan, lâkin esas düşman içimizde gizlenmiştir.</p>

      <p class="e-soru">Konuşmamıza yine İbn Arabî ile devam etmek ve günümüze gelmek istiyorum. İbn Arabî sâdece Anadolu topraklarında bilinen, tanınan bir isim değil. O, yaşadığı coğrafya itibarı ile İspanya’dan Suriye’ye uzanan bir velî. Günümüzde de mânevî gücü ve etkisi Batılılar tarafından özellikle aranıyor. Merkezi İngiltere’de bulunan İbn Arabî Derneği üyeleri onun ayak izini takip ederek Konya’ya kadar geliyor, burada yine Sadreddîn Konevî Hazretlerinin türbesini ziyaret ediyorlar vs. Batılıların bu ilgisinin sebebi nedir?</p>

      <p class="e-paragraf">Bir başkası gelip <span class="italik">İbn Arabî</span>’nin ayak izini arıyor. Ama <span class="italik">İbn Arabî</span>, Malatya’da yaklaşık 10 yıl yaşamıştır, biz bunun farkında değiliz. Biz mirasımızı reddettiğimiz, inkâr ettiğimiz için geçmişle, geçmişin kültürüyle de irtibatı kopardık. Bu düşündürücü bir husustur gerçekten. İslâm dünyasında bir İbn Arabî Enstitüsü, Gazzâlî Enstitüsü, Mevlânâ Enstitüsü, İbn Sînâ Enstitüsü gibi kurumlar hâlâ kurulabilmiş değildir. Bizim arayıp sormadığımızı dünyanın bir başka bölgesinden insanlar geliyor, arıyor, soruyor. Bu çok tabiî bir durum. Neyse birileri ilgilensin de hiç olmazsa biz de onlardan öğreniriz sonra. Yoksa bizim ilgileneceğimiz yok. Her şeyin modası bize Batı’dan geldiği, biz de şahsiyetimizi yitirmiş olarak hemen o modayı izlediğimizden kim bilir belki ileride böyle şeyleri de onlardan ithal ederiz. Çok mânidâr, fakat “Mârifet iltifata tabidir.” demişler. İltifat gösterilmeyen yerlerden iltifat gösterilen yerlere doğru kaymayı da bu bakımdan tabiî karşılamak lâzım.</p>

      <p class="e-2-baslik">İnsan Kendini Arıyor</p>

      <p class="e-soru">Söz Batılılara gelmişken şunu öğrenmek istiyorum. Siz işiniz gereği Batı’daki mânevî hayatı da yakından takip eden birisiniz. Batılı bir insan, İslâm’ı seçerken hangi vesileler ile seçiyor? Örneğin, Kuşadası’na turist olarak gelip de Müslüman olanların bir kısmının ‘ezan sesinden’ etkilenerek bu dini seçtiklerini Müftü Bey açıklamıştı.</p>

      <p class="e-paragraf">İnsan kendini arıyor, aslını arıyor, mâneviyatını arıyor, rûhâniyetini arıyor. Dolayısıyla aşırı pıhtılaşmış, aşırı doymuş, maddede zirveye çıkmış bir toplumdan gelen bu insanlar burada bir spiritüalite, bir mâneviyat arıyor. İnsanların aradığı mânevî doyumdur. Maddî açlık daha çok bizim Doğu toplumlarında vardır. Sanayileşmiş toplumlarda artık işçisinden patronuna kadar temel ihtiyaçlar fazlasıyla karşılanmaktadır. İnsanın kendini düşünme, hayatın anlamını ve âkıbetini düşünme gibi konulara vakti olmaktadır. Bu insanlardan bâzıları ülkemize geldiği zaman bir ezan sesinin o mistik rûhâniyeti besleyen havasından etkilenmektedirler. Buna rağmen bizim bâzı ilâhiyatçılarımız da maalesef İslâm dininin ne kadar rasyonel olduğunu, ne kadar maddî gelişme peşinde olduğunu ispatlamaya çalışan konuşmalar yapmaktadır. Elâlem ne arıyor bizimkiler ne satıyor... Tereciye tere satmaya çalışmak ne tuhaf... Bu, tabiî Osmanlı döneminde şehir İslâmı’nın, yüksek medeniyet İslâmı’nın ardından Cumhuriyet dönemi ile beraber İslâm’ın köylere çekilmesinin bir netîcesidir. Köy mollası, daha İstanbul insanının, gencinin ne gibi problemleri olduğunu bilmiyor ki Batı insanının mâneviyat ihtiyaçlarını anlayabilsin. Günümüz Müslümanlarının temel problemi budur aslında. Tasavvuf, sanat, estetik vb. gibi ince zevklerin karşısında yer alan kimselerin İstanbul’u ya hiç görmemiş veyâhut İstanbul’a sonradan gelen kimseler olması da tesadüfî değildir.</p>

      <p class="e-soru">11 Eylül, bilhassa devletler nazarında İslâm’a bakışta yeni bir yaklaşım getirdi. Amerika ve İngiltere, İslâm toplumlarını “terör” bahanesi ile işgal etme sorumluluğunu üzerine aldı. Tabiatıyla 11 Eylül’ün bu yönü hepimiz için ağır sonuçlar doğurdu… Ancak, Shems Friedlander, -Amerika’da yaşayan mühtedi, sûfî- 11 Eylül’den sonra Amerikalıların, yeryüzünde İslâm diye bir dinden ve Müslüman toplumdan haberdar olduklarını ve bu dini aramaya çıktıklarını söylüyor. Bu anlamda bu tür olayların istemeden de olsa bir ihyâ hareketine vesile olacağını söyleyebilir miyiz?</p>

      <p class="e-paragraf">Siz bâzı şeylerden gâfil olursanız bir ahmak gelir, sizin kafanıza bir tokmak vurup sizi uyarabilir. Shems Friedlander’ın sözünü öyle yorumlayabiliriz. Batı, İslâm’ı ciddiye alan bir araştırma yapmıyordu. Ama ne zaman ki, 11 Eylül hâdisesi vücuda geldi, o tokmağı yemek sûretiyle bâzılarında İslâm’a karşı bir merak oluştu. Görüldüğü gibi bu, bâzı yanlış eylemlerin, istenmeyen bâzı hâdiselerin bile hayra vesile olabileceğinin bir göstergesi. Ama bu eylemi doğru bulmuyoruz, sivillerin öldürülmesi ne insanî ne de İslâmî bir yöntemdir. Fakat buradan da bir ders çıkarmamız gerekiyorsa şunu hatırlayabiliriz. Allah diyor ki: <span class="italik">“Ben ölüden diriyi, diriden ölüyü, şerden hayrı, hayırdan şerri çıkarırım.”</span> Ben bunu böyle yorumlamak gerektiğine inanıyorum.</p>

      <p class="e-2-baslik">Kutsal İnsanı Aramak Gerek</p>

      <p class="e-soru">Konumuza modernizm ve gelenekle, iki kavgalı alan ile devam etmek istiyorum. Seyyid Hüseyin Nasr: “Modernizm, tanımı gereği geleneği unutmaktır. Dünyanın kutsal dışı bırakılmasıdır.” diyor. Yine biliyoruz ki, din, mâneviyat, tasavvuf tamamen kutsal üzerinedir. Tasavvufun, mâneviyatın modern dünyada sahiden bir yer edinebilmesi mümkün mü? Bu çatışmayı biraz açar mısınız?</p>

      <p class="e-paragraf">Gerçek ârifler bu konuda biraz karamsarlar. Şöyle söylerler; insanoğlu ve kâinat aslında kutsal bir eylemle, kutsal bir tabiatla yaratılmışlardır. Dolayısıyla insanın etrafında görülmeyen bir zar vardır. Bu zar kutsaldır, tıpkı anne karnındaki <span class="italik">fetüsü çepeçevre saran zar gibi insanın da etrafında mânevî, kutsal bir zar bulunmaktadır. İnsanın ulûhiyet kaynağı ile irtibatını kuran bir bağdır o. Ancak modern hayat, modern anti-kutsal yaklaşım, kutsal dışı yaşantılar, günahların büyükleri, bebek ölülerinin çöp tenekelerinden toplanması, canlı canlı yakılarak hayvanlara zulmedilmesi, tabiata zulmedilmesi, insana zulmedilmesi, bütün insanlık dışı suçların artması ve yaygınlaşması, insanın onurunu, şerefini zedeleyici suçlar ve bütün bu günahlarda devam etme, ısrar etme insanlığın etrafındaki o kutsal zarı delmiştir. O zar bir kere delindi mi onun tedâvisi mümkün değildir. İnsanoğlu her zaman günah işledi. Târihte de günah işledi. Günah insanın yanında yer alan bir şey. Fakat bu günahlar ontolojik günahlar değildi. Tedâvisi vardı. Modernite</span>nin insanlığı o kutsallığından soyup, insanı kutsallığı ile âdetâ alay eder bir duruma getirmesi ile beraber insanlıkla kutsallık arasındaki bağlar dünya târihinde hiç görülmemiş biçimde kopmaya başladı. Bu ürkütücü bir gidiş. Bunun netîcesinde ortaya çıkan insan tipinden hepimiz korkmaya, ürkmeye başladık. <span class="italik">“Kel en’am belhüm edall”</span> (Hayvanlar gibi, hatta belki de onlardan daha aşağı) fermân-ı ilâhîsi altına giren bir yaratık grubu oluşmaya başladı ki, bu ortaya çıkan “modern insan”dan ben de insanlık adına korkar oldum. Kutsal insanı aramamız lâzım…</p>

      <p class="e-soru">Bu hayata, bu yaklaşıma, insanı insanın kurdu yapan bu gidişe tasavvuf ehlinin vereceği cevap nedir?</p>

      <p class="e-paragraf">Tasavvuf ehlinin bu konuya vereceği cevap bellidir: <span class="italik">“Kişi kendini bilmeden Rabbini bilemez.”</span> İnsanın, kendisini bilmesiyle birlikte Rabbi ile olan irtibatını kurması, insanın yeniden kâinata kutsallık nazarından bakması bütüncül bir insan tipini ortaya çıkaracaktır. Medenî, yüksek insan tipi ancak böyle ortaya çıkar. Bu insan tipini maalesef bugünkü <span class="italik">hümanist</span> <span class="italik">felsefeler</span> veya <span class="italik">ideolojiler</span> üretememişlerdir.</p>

      <p class="e-2-baslik">Prensipler Düzeyinde Bir Boşluk Vardır</p>

      <p class="e-soru">Günümüz Türkiyesi’nde “gelenek” kavramına hiç de iyi gözle bakılmıyor. Genel yaklaşımla “modern, çağdaş, laik gibi” kavramlar bir anlamda bu alana âit mânevî husûsiyetlerin üzerini örtmek için de kullanılıyor. Müslümanlığını önemseyen birisinin “gelenek” kavramına yaklaşımı nasıl olmalıdır?</p>

      <p class="e-paragraf">Gelenekte yerleşmiş prensipler vardır. Gelenek derken, örf, âdet gibi şeyleri kastetmiyoruz şüphesiz. Bir şeyin geleneği kolay kolay oluşmaz. Hz. Âdem’den bu yana gelen bütün peygamberlere ve velî kişilere açıklanmış bir din algısı vardır ki, bunların tatbikatı sonucunda gelenek oluşur. Bu devredile devredile gelen bir büyük çemberdir. Geleneğin modernliğe gelinceye kadar yapmakta olduğu şey, bu ana esaslar, prensipler doğrultusunda çalışmaktır. Gelenekteki problemler ârızî alanla ilgili problemlerdir. Prensiplerde değildir. Onların da ıslah edilerek tedâvisi mümkündür. Geleneksel bir yapıda devrime ihtiyaç yoktur. Ancak o büyük geleneği, ana prensipleri yıktığınız zaman alternatif olarak ortaya referansı olmayan bir düşünce tarzı ikame etmek istersiniz ki, modernliğin yapmakta olduğu budur. Prensipler düzeyinde bir boşluk vardır. Bütün problemler bu arayışın tezâhürüdür. Doğru ve sahih prensipler, düsturlar vaz edilemediği için, ârızî problem çözülememektedir. Üstelik geleneğe çok fazla hücum edilmektedir. Modernlerin en büyük özelliği prensiplerini vaz edememenin hıncını geleneğe saldırmakla çıkarmaya çalışmalarıdır. Bizim ülkemizin de neredeyse bir asırlık arayışı, bu ana prensipleri bulma noktasında düğümlenmiştir.</p>

      <p class="e-soru">Burada sözü güncel bir konudan hareketle milletimizin Peygamber sevgisine getirmek istiyorum. Danimarkalı bir karikatüristin edepsiz yayını İslâm âleminde büyük bir tepki ile karşılandı. Bu sürecin sonrasını gerek Avrupa gerekse de İslâm âlemi için değerlendirir misiniz?</p>

      <p class="e-paragraf">Müslümanların Hz. Peygamber’e olan aşkları ve muhabbetlerini ortaya koymaları için bir Danimarkalı’nın karikatürüne ihtiyaç duymaları beni çok rencide etti şahsen. Bizim Hz. Peygamber’e olan sevgimizin ne Danimarkalı’yla ne de Fransız’la bir irtibatı olmalı. Oralarda sâdece bizim Peygamberimizi değil Hz. Îsâ’yı da Hz. Mûsâ’yı da alaya alan karikatürler zaman zaman yayınlanır. Ateist bir kimsenin inanan bir kimsenin kutsallarına saldırmasına izin verilmesi Batı demokrasilerinin tam tarafsız olamadıklarının ve hatta inananlar aleyhine taraf almasının bir göstergesidir. Söz konusu inanç sisteminin târihî ve siyasî olarak düşman gördüğü bir inanç olunca -meselâ İslâm gibi- nedense bu tarafsızlığın ihmal edilmesi daha normal görülebilmektedir.</p>

      <p class="e-2-baslik">Hz. Peygamber Gizli Hazine’nin Anahtarıdır</p>

      <p class="e-soru">Milletimizin Hz. Peygamber’e olan sevgisini Kutlu Doğum haftası vesilesi ile yeniden gördük. Orta Asya’dan Balkanlar’a Yûnus Emre ilâhîleri ve Süleyman Çelebi’nin Mevlid’i okunarak büyük bir program gerçekleştirildi. Bu sevgiyi nasıl izah edebiliriz?</p>

      <p class="e-paragraf">Geleneksel düşüncede bir nebînin patronajı altında olmak, ondan feyz almak, onunla hayat bulmak çok önemli bir husustur. İster sultan olun, ister vezir olun, ister askeriyeden ister kalemiyeden olun, bir nebînin mâneviyatını hissediyor olmak, toplumu birleştiren üst prensiplerden birisidir. Bu, nübüvvet anlayışının, nebî anlayışının geleneksel toplumdaki yerini gösterir. Modern toplumlar böyle metafizik bir kategoriye sahip olmadıkları için yerine ikâme bâzı kahramanlar icad etme yoluna gitmişlerdir. Bu kahramanlar, peygamberler yerine ikâme edilmek istenen şeylerdir. Fakat hiçbiri, bir peygamberin yerini tutmamıştır. Vahiy sahibi olmayan varlıklara biz nebî diyemeyiz. Belki içtimaî anlamda bir kahraman, bir lider, bir sanatçı, bir sporcu vb. olabilirler. Dolayısıyla toplumumuzun bir nebîye olan hürmetinin, bir nebî özlemi içerisinde olmasının çok uzun çağrışımları vardır. Bana öyle geliyor ki bundan sonra yaşayacağı her şey Peygamber’e olan özlemini daha da arttıracaktır. Ancak şunu da söylemek isterim ki Müslümanlar Hz. Peygamber’i doğru tanımıyorlar. Modern Müslümanların Hz. Peygamber imgesi daha çok O’nun devlet adamlığı yönünü, hangi savaşlarda komutanlık yaptığını öne çıkarıyor. Peygamberimiz mâneviyat önderi olarak tanınmaz hale geldi. Bu da modernistlerin bir kurgusudur; O’nu kutsal hayatından dışlayıp, sâdece bir ordu komutanı hâline indirgemek. Hâlbuki O, kendisiyle hak ve batılın ayrılacağı bir mihenk taşıdır. <span class="italik">“Küntü kenz”in</span> Sırrının açılmasını sağlayan anahtar. <span class="italik">“İlk Sebep”</span>, <span class="italik">“İlk Madde”</span>dir. Hâlâ salât ve selâmlarımızı almakta, hâlâ selâmlarımıza icabet etmektedir.</p>

      <p class="e-paragraf">Burada şu örneği hatırlatmakta yarar görüyorum. Peygamber sevgisi ve O’na olan hürmet sâdece millete âit bir husus değil. Pâdişah da aynı sevgi ve hürmet ile O’na bağlı, O’nun emrinde olurdu. Topkapı Sarayı ‘Kutsal Emânetler’ dâiresinin temizliği pâdişahın vazifesi idi. Ramazan ayının 14. günü gümüş bir faraş ve ona uygun bir kürek ile burasını siler, temizler dışarı çıkınca elindekileri görevlilere verirdi. Pâdişah, Peygamberinin hizmetini yerine getirmeyi kendine bir vazife edinmişti<span class="italik">.</span></p>

      <p class="e-paragraf">Bu sevgi bütün Müslümanlarda olan bir sevgidir. Bu, Müslümanların tabiî bir yaklaşımıdır. Bugün Fas ve Tunus’taki Müslümanlar da Hz. Peygamber’i anar, O’na salavât getirir. Sultanın bu davranışını; “Yeryüzünün sultanı, siyasî erkin başı bile olsam aslında ben O Mâneviyat Rehberi’ne bağlıyım, benim başım O’nun ayağının altındadır.” anlamında sembolik ama bir o kadar da derin anlamlar içeren bir gözle değerlendirmek gerekir. Bugün meselâ komşumuz İran’da da eski zamanlardan beri, bütün devlet başkanları, İran topraklarındaki en yüksek ehl-i beyt imamı, Meşhed’deki <span class="italik">İmam Rıza</span>’nın türbesini yılda bir kere, bütün resmi apoletlerinden soyunarak, tam sâde bir insan olarak ellerine süpürge ve faraş alarak temizlerler. Bu da komşu Müslüman bir toplumun ve onun kültürünün Nebî’ye ve onun ehl-i beytine olan hürmetini ve muhabbetini gösteren güzel bir uygulamadır. Osmanlı sultanının tahta geçtiği günün ertesinde seyyidlerin imamı <span class="italik">nakîbu’l-eşraf</span> tarafından kendisine kılıç kuşatıldıktan sonra meşruiyet kazanması da aynı düşüncenin bir uzantısıdır.</p>

      <div class="footnotes">
        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-1-backlink" id="footnote-201-1">1</a> <span class="char-style-override-1">Söyleşi: A. Sait Aykut, E. Efe Çakmak,</span> <span class="char-style-override-2">Cogito</span><span class="italik">,</span> <span class="char-style-override-1">Sayı: 46, 2006.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-2-backlink" id="footnote-201-2">2</a> <span class="char-style-override-1">Söyleşi: A. Tarık Çelenk,</span> <span class="italik">www.ekopolitik.org</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-3-backlink" id="footnote-201-3">3</a> <span class="italik">Altınoluk</span><span class="char-style-override-1">, Sayı: 182, Nisan, 2001.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-4-backlink" id="footnote-201-4">4</a> <span class="char-style-override-1">Söyleşi: İbrahim YARIŞ,</span> <span class="italik">Somuncu Baba</span><span class="char-style-override-1">, Sayı: 82, Ağustos, 2007.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-5-backlink" id="footnote-201-5">5</a> <span class="char-style-override-1">Uluslararası Mevlana Yılı münasebetiyle bulunulan ABD’deki üniversitelerden mezun gençlerin oluşturduğu www.usamezun.com websitesine verilen mülâkat.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-6-backlink" id="footnote-201-6">6</a> <span class="italik">Bilge Adam</span><span class="char-style-override-1">, Tasavvuf Dosyası.</span></p>
        </div>

        <div class="footnote">
          <p class="e-dipnot" xml:lang="tr-TR"><a class="footnote-anchor" href="#footnote-201-7-backlink" id="footnote-201-7">7</a> <span class="char-style-override-1">Söyleşi: Osman Toprak,</span> <span class="italik">Milli Gazete</span><span class="char-style-override-1">, 16 Mayıs 2006.</span></p>
        </div>
      </div>
    </div>
  </div>
</body>
</html>
