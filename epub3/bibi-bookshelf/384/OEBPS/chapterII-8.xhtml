<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Peygamberin Son Beş Günü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="html5_section">
				<h1>VIII</h1>
				<p>Tren uzaklaştıktan sonra, Peygamber zifir gibi bir karanlıkta buldu kendini, gözlerini kırparak ortalığı kolaçan etti, hiçbir şey göremedi: ne bir ışık, ne bir konut, ne bir ağaç. Bir istasyonda mı inmişti, yoksa herhangi bir nedenle trenin kısa bir süre durmak zorunda kaldığı ıssız bir yerde mi, anlayamadı. “Buyur, Rahmi Sönmez, bilinmeyeni göğüsle bakalım,” dedi kendi kendine. İlle de bir istasyonda inmesi gerekmiyordu kuşkusuz, hatta bir istasyonda inmesinin taktik açıdan sakıncalı olduğu bile düşünülebilirdi. Ancak trenden iner inmez diz boyu kara gömülmesi, arkasından da ellerinin üstüne düşmesi iç açıcı bir şey değildi. Üstelik, daha şimdiden, kompartmanın ekşi sıcaklığının yüzünden, ellerinden yonga yonga koptuğunu, bütün bedeninin buza kestiğini duyuyordu. Kar da kamçı gibi dövüyordu yüzünü. Gene de, adına yaraşır bir devrimci olarak, yılgınlığa kapılmak istemedi. Demiryolunu arkasına alarak ağır ağır yürümeye başladı. On beş-yirmi adım sonra, gözleri karanlığa alışınca, karanlıktan daha karanlık bir yapı gördü. Sevindi birden, “Yok yok, bir istasyon burası, yalnız elektrikler sönmüş,” diye söylendi, adımlarını hızlandırdı, yapının önüne geldi. Küçük bir taş yapıya benziyordu, ama kapısı da, pencereleri de kapalıydı, içinde bir mum bile yanmıyordu. Kapıdan geri dönerken, karlarla kaplı bir kanepe çıktı önüne, “Evet, bir istasyon olmalı, bırakılmış bir istasyon,” dedi. “Ne diye bırakmışlar ki?” Kanepenin bir yanındaki karları eliyle süpürüp oturdu. Ne yapacağını saptamadan önce kafasını toplamak düşüncesiyle bir Marlboro çıkardı, başını yağmurluğunun içine alarak yaktı, ama Marlboro çok acıydı: birkaç soluk çektikten sonra fırlatıp attı. Bir kez daha çevresini gözden geçirdi, karanlık yapıya baktı uzun uzun, “Tolstoy gibi,” diye mırıldandı, “Astapovo istasyonunda...” Aynı anda, Stepan Trofimoviç’i, <em>Cinler</em>’in başını alıp giden yaşlı kahramanını anımsadı. Ama, hemen sonra, anı da, gözlem de sinirine dokundu: kendisinin bu adamlarla bir ilgisi yoktu ki. Biri kendi yalanlarından, öteki kendi karısından kaçmıştı, kendisiyse olayların üstüne giderek yalan düzenini yıkmak için buradaydı. Olayların üstüne gitme biçimine gelince, her şey açıktı: bu konuda en somut örneği Nazım Sönmez vermişti, dün akşam kendisine ulaştırılan bildiri de yöntemi açıkça belirliyordu: kırsal kesimden başlanarak “bütün yurt sathında” silahlı devrime girişilecekti. İşte “yurt sathında”, kırsal kesimdeydi, kız gibi iki tabancası vardı, eski bir teğmen olarak tabanca kullanmasını biliyordu, strateji de marksist-leninist stratejiydi. “Öyleyse ne kalıyor geriye?” diye söylendi. Ama, tam geriye kalanı araştırmak isterken, düşüncesi birdenbire yön değiştirdi: Üsküdar’daki karakolda, ıhlamurunu tazeleyen bekçinin kendisine “Albayım” deyişini anımsadı. O sırada öyle bir görünüşü mü vardı, yoksa bu bekçi daha o zamandan bir şeyler mi biliyordu? Birden bir şimşek çaktı beyninde: bekçi işin buraya geleceğini önceden biliyorsa, trende karşısında oturup her yaptığını, her söylediğini saygılı bir dikkatle dinleyen parkalı genç de rastlantı sonucu oturmuyordu karşısında: büyük bir olasılıkla, dün akşam Nazım Sönmez’in bildirisini getiren delikanlıydı, kendisinden bir söz, bir küçük devini bekliyordu. Onunla daha fazla ilgilenmediğine üzüldü: bu delikanlıyla ilişki kursaydı, şu sırada her şey daha açık, daha kolay olacaktı belki. Trenin gittiği yöne çevirdi gözlerini, hiçbir şey düşünmeden, düşünemeden, öylece baktı bir süre, derin derin içini çekti, durumunu Nazım’ın dizeleriyle özetledi:</p>
				
				<blockquote>
				<p class="indent"><em>“Yayından fırladı ok!.</em></p>
				<p class="indent"><em>Menzil ırak,</em></p>
				<p class="indent"><em>Çok ırak,</em></p>
				<p class="indent"><em>Çok!</em></p>
				<p class="indent"><em>Hedeften eser yok!...”</em></p>
				</blockquote>

				<p>Gene içini çekti, başını önüne eğdi. Çarmıhtaki İsa gibi bir anlık bir umutsuzluğa kapıldı, “Trenden inmemeliydim,” diye söylendi. Tam bu sırada, karanlıktan daha kara, ama gözleri bir çift köz gibi parlayan bir köpeğin bacaklarına sürtündüğünü gördü, anlatılmaz bir sevinçle doldu içi, “Sen de nerden çıktın böyle?” dedi.</p>
				<p>Peygamber bir devrimci olarak insanları sever, hayvanlarıysa ancak insanlara yararları açısından değerlendirir, örneğin köpeğin kuzuyu kurttan korurken güzel, ağanın kapısını beklerken iğrenç olduğunu düşünürdü, bunun dışında hiçbir özellikleri ilgilendirmezdi onu. Yaşamında ilk kez bir köpeğin başını okşadı, sonra, köpek dizlerinin arasına sokularak uysalca kendini okşatınca, bu dostça sokuluşuyla anlatmak istediği bir şeyler bulunması gerektiğini, belki de haberci bir köpek olduğunu düşündü. “Söyle bakalım, dostum, nereye gideceğiz şimdi? Hangi yöne?” diye sordu, sonra, köpeğin başını yukarı kaldırarak onun da aynı soruyu kendisine sorar gibi baktığını gördü, konuyu somutlaştırmak istedi: “Nereye gitmeli, ya da ne yapmalı? İşte bütün sorun bu, dostum. Evet, ne yapmalı? Ne yapmalı çok önemli bir kitabın adıdır, Lenin’in kitabının,” dedi, bir kez daha okşadı köpeğin başını, devrim bilgisini kanıtlamak istercesine, “Vladimir İlyiç Lenin, Simbirsk 1870-Moskova 1924; kısa, ama dopdolu bir yaşam,” diye ekledi. Köpek bu açıklama karşısında ilgisiz kaldı, ama Lenin adı Peygamber’in kararını vermesine yetti: “Hadi, yallah, gidiyoruz!” dedi, kararını saniyesinde uygulamaya koymak üzere doğrulup kalktı, mokasenlerinin ve yerdeki karların elverdiğince sert ve kararlı adımlarla, burnunun doğrusuna yürümeye başladı. Yel karları kamçı gibi yüzüne çarpıyordu, Lenin kasketini iyice gözlerinin önüne indirdi, “Bu karı ve bu yeli ilerde çok güzel ve onurlu bir anı olarak anımsayacağız,” dedi yüksek sesle. “Düşünebiliyor musun? <em>Omuz yamçısız, /bilek kamçısız,/ atsız, arabasız...” </em>Ama, hemen arkasından, gene yapayalnızmış, kendi kendine konuşuyormuş gibi bir duyguya kapıldı, durup arkasına baktı. Gerçekten de, köpek hep kanepenin önünde dikiliyordu. “Hadi, dostum, gelmiyor musun?” diye seslendi. “Hadi, gel, seni bekliyorum!” Köpek kımıldamadı bile. “Öyle olsun, ben yalnız da giderim!” dedi Peygamber, gene kararlı bir biçimde yürümeye başladı, ama, doğrusunu söylemek gerekirse, köpekle birlikte yürümeyi yeğ tutardı: bu yelin, bu karın altında, bu başsız sonsuz karanlıkta, derisinden iliklerine doğru ilerlemekte olan ürpertiyi güçlü, zayıf, kim olursa olsun, nasıl olursa olsun, birileriyle paylaşmak isterdi.</p>
				<p>Bir kez daha, Meryem’in önerisini anımsadı. Gülümsedi. Arkasından gelmek istediği adamın nasıl bir yolculuğa çıktığını bilmiyordu ki zavallı. Yaşlı, ama dürüst bir adamın ardına takılarak yüz kızartıcı yaşamından kurtulmak, yüzü gibi arı ve dingin bir yaşam sürmek istiyorsa, bunda haklıydı, arılığı ancak bir devrim savaşçısının yanında bulabilirdi; ama bu serüvene kendisine tutulduğu için atılmak istiyorsa, saçmalıyor demekti: devrim öncesinde hiçbir şeyin anlamı yoktu. Devrimden sonra da onun istediği gibi olmayacaktı: miniminnacık bir kadındı o, devrimci bir ozana ayak uyduramazdı, yaşamında Feride’nin yerini hiçbir kadının alamayacak olması da cabası: bu konuda Peygamber’in yolu çoktan çizilmişti: yalnızlığa yargılıydı. Devrimci yoldaşlar istiyordu o, devrimci yoldaşlarsa, yer yarılmış da yerin dibine girmişlerdi sanki.</p>
				<p> Hava tipiye çevirmişti. Ama soğuk sanki yalnız el ve ayak parmaklarına işleyebiliyor, elleri ve ayakları her dakika biraz daha uyuştuğu için de Peygamber her dakika biraz daha rahat, her dakika biraz daha özgür buluyordu kendini. Adımlarını hızlandırdı, kuyruğuna çifte uskur takmış gibi, uzun süre, burnunun doğrusuna yürüdü.</p>
				<p>Birdenbire, uzakta, gökle yerin birleştiği çizginin üzerinde, bir insan karaltısı görmese, İstanbul’a ya da Kurtalan’a dek yürürdü belki. Ama durdu, daha birkaç dakika önce, devrimci yoldaş yokluğundan yakındığını unutarak, böyle karanlığın odağında, karın altında yürümek yalnız kendisine özgüymüş gibi, “Bu adam ne arar ki buralarda?” diye söylendi, incecikten bir kaygı sızdı içine, yüreğinin daha hızlı çarpmaya başladığını duydu. Gene de bu rastlantıya daha çok sevinmek gerektiğini düşündü: adam dostsa birleşirdi onunla, düşmansa savaşırdı, her ikisi de bu yalnız yürüyüşten iyiydi. Geçen akşam kendisine Nazım Sönmez’in bildirisini getiren, bu akşam da trene kendisinden önce gelip hiç kimseden çekinmeden <em>Cumhuriyet </em>okuyan parkalı delikanlıyı anımsadı: karaltının yürüyüşü tıpkı onun yürüyüşüne benziyordu. Bununla birlikte, her olasılığa karşın, küçük tabancayı cebinden çıkardıktan sonra, bütün gücüyle bağırmaya başladı: “Arkadaş! Arkadaş!” O da mı makineleşmişti, neydi, karaltının yürüyüşünde en ufak bir değişiklik olmadı. Ona doğru koşmaya başladı o zaman, soluğu tükeninceye dek koştu, sonra durdu, elini ağzına götürdü, “Arkadaş! Arkadaş!” diye seslendi gene. Karaltı gene duymadı, ya da duymazlıktan geldi. Peygamber doğal karşıladı bunu, “Savaştayız, çocukçağız kendisine her sesleneni bekleyecek değil ya,” diye düşündü. Bir yıl askerlik yapmıştı, bunu çoktan düşünmüş olması gerekirdi: savaşçılar parola ve işaret kullanılırlardı aralarında. Bildiriyi hazırlayanların parolayla işareti belirtmemiş olmaları gerçekten büyük eksiklikti. Öyle anlaşılıyordu ki, Nazım’ın içerde olması işleri karıştırıyordu. Gene koşmaya başladı. Karaltı yürüyüş hızını değiştirmediğinden, çok geçmeden bayağı kapattı arayı.</p>
				<p>Böylece, önündeki adam hep bir karaltı olarak kalmakla birlikte, en azından dış çizgilerini seçmeye başladı: o da tıpkı kendisi gibi bir Lenin kasketi giymişti, gene tıpkı kendisi gibi sol omzunda bir Samsonit çanta taşıyor, sağ elinde bir küçük tabanca tutuyordu. Sevinçten haykıracaktı nerdeyse: bunca benzerlik rastlantı olamazdı: adam kendilerinden biriydi, bir devrim askeriydi: öyleyse bunca yolu boşuna tepmemişti, devrim başlamak üzereydi. “Yoldaş, hey, yoldaş!” diye seslendi var gücüyle. Devrim askerinin bu kez sesini duyması gerekirdi. Ama uyumlu yürüyüşünde gene hiçbir değişiklik olmadı. “Belki de komutan o,” diye düşündü Peygamber. Bütün gücünü toplayarak yeniden koşmaya başladı. Sonra, iyice yaklaşmışken, karaltı ortadan siliniverdi. “Olamaz, hayır, olamaz!” diye söylendi Peygamber, “Olamaz! Yoksa düş mü gördüm ben?” Adımlarını yavaşlattı, kendini şöyle bir yokladı: hayır, düş görmüyordu, ama, çevrede her yer öylesine düzdü ki, bu adamın, karanlığa karşın, gizlenmesine olanak yok gibiydi. Canı sıkıldı, bir yılgınlık çöktü birden üzerine, ama, biraz düşündükten sonra, umutsuzluğa kapılmak için hiçbir neden bulunmadığı kanısına vardı: “Şimdi hangi yöne gideceğimi kesinlikle biliyorum, bu da az şey değil,” dedi.</p>
				<p> Aynı anda, sol yanında, hemen yanı başında bir ayak sesi duyarak korkuyla başını çevirdi: olur şey değil, daha birkaç dakika önce en az elli metre ilerisinde bulunan adam şimdi yanında yürüyordu! Tepeden tırnağa süzdü onu, “Ama Nazım bu!” diye haykırdı. “Bu bizim Nazım!” Gene uzun uzun süzdü onu, kendisiyle konuşmamasını, haykırışı karşısında hiçbir tepki göstermemesini anlamak zordu, ama bunca yıllık torununu bir başkasıyla karıştırması da olanaksızdı: duvarları aşıp çıkmıştı demek, görevinin başına dönmüştü.</p>
				<p>“Nazım, sen misin?” dedi fısıldar gibi.</p>
				<p>Nazım durmadı, duralamadı, hatta başını çevirip bakmadı bile.</p>
				<p>“Bir bakıma, evet,” demekle yetindi.</p>
				<p>Peygamber hafif bir burukluk duydu: ne oluyordu? Nazım evde olduğu gibi burada, bu savaş alanında da yukarıdan mı bakacaktı kendisine? Gene alay mı edecekti? Bu yaşında bunca tehlikeyi bunun için mi göze almıştı? Kendini tutamadı.</p>
				<p>“Nazım, oğlum, bana karşı neden soğuk davranıyorsun? Yanlış bir şey mi yaptım?” diye sordu.</p>
				<p>“Hayır, büyükbaba,” dedi Nazım, “hayır, hiçbir yanlışlık yapmadın. Ama savaştayız, biliyorsun: savaşta duygulara yer yoktur.”</p>
				<p>“Bunun duygusallıkla bir ilgisi yok ki! Nazım, sen misin dediğim zaman neden bir bakıma dedin?”</p>
				<p>“Biz savaşta hep kod adı kullanırız da ondan, büyükbaba.”</p>
				<p>Peygamber bu sözleri duyunca, öyle sevindi, öyle rahatladı ki, savaşta duygusal davranmaktan korkmasa, şapur şupur öperdi Nazım’ı. Çünkü, yola çok kararlı bir biçimde çıkmış olmakla birlikte, doğru yolda olup olmadığı konusunda hep bir kuşku kalmıştı içinde: şimdi Nazım hem sezgilerinin ne denli güçlü olduğunu kanıtlıyor, hem de bütün kuşkularını silip atıyordu: kesinlikle doğru yoldaydı. Daha önemlisi, Nazım’ın burada bulunması, yalnızca doğru yolda olduğunu kanıtlamakla kalmıyor, yolun sonunda kesin başarıya ulaşacaklarını da gösteriyordu: elleri arkadan kelepçeliyken onca silahlı polisin elinden sıyrılıp kaçmayı başardığına göre, her şeyi önceden, en iyi biçimde düzenlemiş demekti, devrimi gerçekleştirecekti. Hiç kuşkusuz, Nazım gibi bir önderin varlığı kendi işlevini ikincil duruma düşürüyordu, yaşını göz önüne alarak silahlı savaşa katılmasına bile izin vermeyeceklerdi belki, fazla fazla bir izleyici, bir tanık olarak kalmasını isteyeceklerdi, ama bunda üzülecek bir şey yoktu, hiçbir zaman en büyük görevi kendisi yüklenmek savında olmaması bir yana, tanıklığın da onurlu bir görev olduğu düşüncesindeydi. Mao gibi, Ho Chi Minh gibi iki görevi birden gerçekleştirenler bulunsa bile, genel kural kahramanın savaş kazanması, ozanın utkunun destanını yazmasıydı. En azından, son kahramana en yakın ozan olarak yeni bir <em>Kuvâyi Milliye Destanı </em>yazar, bir gün bile hapiste yatmasına gerek kalmadan, unutulmuş adını yeniden duyururdu.</p>
				<p>Peygamber bunları düşünürken adımlarını yavaşlatmış, Nazım’ın gerisinde kalmıştı. Nazım durdu, başını ilk kez kendisinden yana çevirdi.</p>
				<p>“Hadi, büyükbaba, yürü,” dedi buyurur gibi, “deneyimli bir devrimci olarak sen de çok iyi bilirsin ki, devrim beklemez.”</p>
				<p>“Biliyorum, biliyorum, geldim,” dedi Peygamber, koşarak yanına gitti Nazım’ın, kulağına doğru eğildi: “Biliyor musun, biletimi Kurtalan’a almıştım, yani son durağa,” diye ekledi.</p>
				<p>“Son durak burası, büyükbaba,” dedi Nazım.</p>
				<p>“Burası Kurtalan mı?”</p>
				<p>“Kurtalan demedim, son durak dedim.”</p>
				<p>Peygamber yüzünün kızardığını duydu.</p>
				<p>“Anladım, daha doğrusu sezinledim, Nazım’cığım,” dedi.</p>
				<p>Nazım birden kolunu tuttu, gizemli bir biçimde sıktı.</p>
				<p>“Kod adım Rahmi’dir,” diye fısıldadı.</p>
				<p>“Rahmi mi? Rahmi mi?” diye kekeledi Peygamber, şaşkın şaşkın torununa baktı. “Rahmi mi? Bu tozlu adı da nerden çıkardın? Büyükbabanın kokmuş adından başka kod adı bulamadın mı?”</p>
				<p>“Büyükbaba, sen büyük bir ozansın, hem de bana devrimciliği öğrettin; ben de borcumun göstergesi olarak senin adını seçtim. Senin adını taşımak benim için büyük bir onurdur, büyükbaba.”</p>
				<p>Peygamber gene kızardığını duydu.</p>
				<p>“Biraz büyütmüyor musun?” dedi, başını önüne eğdi. “Ayrıca, sen de çok iyi bilirsin ki, bu konuda en çok borçlu olduğumuz insan Feride Sönmez’dir.”</p>
				<p>“Öyle bile olsa, kod adı olarak bir kadın adı alamazdım, büyükbaba.”</p>
				<p>“Orası da öyle,” dedi Peygamber, biraz düşündü. “Ama sen de biliyorsun ki, kimse beni ozan yerine koymuyor.”</p>
				<p>“Dert etme! Bir gün ister istemez anlayacaklar yanıldıklarını, çünkü sen üçüncü yenisin, gelecek kipinde yaşıyorsun!”</p>
				<p>Peygamber’in gözleri parladı.</p>
				<p>“O zaman... o zaman...” diye kekeledi, “o zaman ben de kod adı olarak senin adını alırım, Nazım olurum, dengeyi sağlamış oluruz.”</p>
				<p>“Öyle istiyorsan öyle olsun.”</p>
				<p>“Teşekkür ederim.”</p>
				<p>Bir süre hiç konuşmadan yürüdüler, yelin uğultusunu dinlediler yalnızca, sonra Peygamber adımlarını yavaşlattı.</p>
				<p>“Şu yaşam ne tuhaf!” diye mırıldandı. “Bunca yıl aynı evde oturduk; ama birbirimizi tanımak için Kurtalan yoluna çıkmamız gerekiyormuş!”</p>
				<p>“Hayır, büyükbaba, yanılıyorsun: ben seni yıllardır tanıyorum.”</p>
				<p>“Bilmiyordum, bilmiyordum, birkaç gün öncesine değin senin bir devrimci olabileceğini usumdan bile geçirmezdim,” dedi Peygamber, sonra, başını torunundan yana çevirince, olduğu yerde donakaldı: Nazım göz kamaştırıcı bir ışık halkasının içindeydi, bu olağandışı halkanın içinden kendisine göz kırparak gülümsüyordu. “Nazım!” diye haykırdı.</p>
				<p>“Büyükbaba, kod adımın Rahmi olduğunu söylemiştim,” dedi Nazım.</p>
				<p>“Peki, peki: Rahmi! Ama anlayamıyorum: bu ışık nereden çıktı? Geceyi güne çevirdi. Senden mi çıkıyor? Söylesene!”</p>
				<p>“Yanılıyorsun, büyükbaba. Bu ışık senden çıkıyor, ama bana da yansıyor, tıpkı marksçılığın gibi. Görmüyor musun?”</p>
				<p>Peygamber büsbütün şaşırdı: Nazım’ın nasıl bir devrim savaşçısı olduğunu bilmese, kendisiyle alay ettiğini düşünecekti. Bu arada, torununun, ışığın içinde, kendisiyle aynı kasketi, aynı yağmurluğu, aynı ceketi, aynı pantolonu ve aynı mokasenleri giymiş olduğunu, elinde aynı tabancayı tuttuğunu ve omzunda aynı çantayı taşıdığını gördü, bir kez daha şaşırdı:</p>
				<p>“Anlayamıyorum, anlayamıyorum: her şeyimiz bir...” diye kekeledi.</p>
				<p>“Evet, doğru, bir örnek giyindik; bak, bu yağmurluk senin Chopin gibi bir şey...”</p>
				<p>“Evet, öyle,” diye mırıldandı Peygamber, Nazım’ın yağmurluğuna baktı uzun uzun. “Sanki aynı yağmurluk. Ama anlayamıyorum,” diye ekledi. “Nazım, oğlum, anlamı ne bunun? Devrimi birlikte mi başlatacağız yoksa? Ben sanmıştım ki...”</p>
				<p>Nazım ışık halkasının içinde kaşlarını çattı bu kez, sonra, sözcüklerin üzerine basa basa, hiçbir kuşkuya yer bırakmayan, güven dolu bir sesle konuştu:</p>
				<p>“Hayır, büyükbaba, birlikte başlatmayacağız, sen başlatacaksın, çünkü proleter olan sensin: çocukluğunda tenekeci çıraklığı yaptın, körük çektin, çekiç salladın. Ben seni izlemekle yetineceğim, senin arkandan geleceğim. Kim bilir, belki de ilerde bu devrimin destanını yazarım.”</p>
				<p>“Nasıl olur, sen şiir okumaktan bile nefret ederdin!”</p>
				<p>“Ama, çok dinledim, biliyorsun, ben senin devrimci şiirlerinle büyüdüm.”</p>
				<p>Peygamber başını salladı.</p>
				<p>“Hayır, Nazım, hayır, oğlum, ben bu işe göre fazla yaşlıyım,” dedi içtenlikle. “Ayrıca her şeyi sen yaptın. Bütün silahlı eylemleri. Gazeteler de yazdı. Önder sensin. Kısacası, meyveyi sen olgunlaştırdın, koparmak da senin hakkın. Baksana, üstümdeki giysiler bile, elimdeki tabanca bile senin!”</p>
				<p>“Evet, ama beni yetiştiren de sensin!” diye atıldı Nazım. “Sen bana cennetin yeryüzünde olduğunu öğrettin. Cennetin yeryüzünde olduğunu bildiğin için, dağa çıkmadın, ovaya indin. Sen bu çağın son peygamberisin, büyükbaba. En büyük sensin, başka büyük yok!”</p>
				<p>Peygamber hem utandı, hem koltukları kabardı, ama Nazım’ın yerini almayı gerçekten istemiyordu, devrimin başarısı açısından da başta onun bulunması gerektiği görüşündeydi.</p>
				<p>“Ama, Nazım,” diye girişti.</p>
				<p>Ama Nazım hemen sözünü kesti.</p>
				<p>“Büyükbaba, ağzından çıkan sözcüklere dikkat et, çok rica ederim,” dedi. “Kod adım Rahmi. Kurala uymak zorundasın.”</p>
				<p>“Biliyorum, biliyorum, ama şurda başbaşa olduğumuz için Nazım diyorum.”</p>
				<p>“Hayır, büyükbaba, yalnız değiliz: burada tarihin önündeyiz.”</p>
				<p>Peygamber gülümsedi. Tarihin önünde, torununun yanında bulunmak içini sevinçle doldurdu; kuram doğrulanıyordu, yaşamında hiç bu denli güven duymamıştı kendine.</p>
				<p>“Tarihin önündeysek, tarihi tanık tutarak konuşuyorum,” diye atıldı, “senin bu saçma inadına hâlâ akıl erdirebilmiş değilim, hatta bunda devrimcilikle pek de bağdaşmayan bir duygusallık sezinliyorum.”</p>
				<p>“Büyükbaba, bunu nasıl söylersin?”</p>
				<p>“Ben söylerim! Diyelim ki, olgunlaştırdığın eylemin önderliğini kendinden daha yaşlı, daha deneyimli birine bırakmak kararındasın; diyelim ki, bu yaşlı ve deneyimli kişinin bir ozan olmasını istiyorsun. Ama bu ülkede başka ozanlar da var. İçeri girmiş, işkenceden geçmiş, devrimciliğin çilesini çekmiş ozanlar. Neden onlardan birini seçmedin? Neden ben?”</p>
				<p>“Onlar hep kendilerine yapılanlarla büyüdüler; oysa sen kendi yaptıklarınla büyüksün, büyükbaba.”</p>
				<p>“Ne yaptım ki?”</p>
				<p>“Bir proleter ozan ne yaparsa onu yaptın. Bütün devrimci kuramı bir kadın bedenine sığdırdın.”</p>
				<p>Peygamber gene şaşırdı.</p>
				<p>“Rahmi, oğlum, sen bunları nerden biliyorsun?” diye sordu.</p>
				<p>“Seninle ilgili her şeyi bilirim, büyükbaba: devrimcilik biraz da değerbilirlik demektir.”</p>
				<p>“Gene de anlamıyorum,” dedi Peygamber, içini çekti. “Yaşam boyu bir haftalık bir tutukluluğun üstüne yatanları bir yana bıraksan bile, yıllarca içerde yatmış ozanları bir kalemde silemezsin.”</p>
				<p>Nazım sinirli sinirli elini salladı.</p>
				<p>“Devrimci ozan olmak için ille de hapse girilir diye bir kural yok, büyükbaba. Bu konuyu kapatalım artık,” dedi.</p>
				<p>Peygamber, Nazım’ı kuşatan ışıktan ya da kendisini bekleyen gelecekten gözleri kamaşmış gibi kirpiklerini kırpıştırdı, başını önüne eğdi.</p>
				<p>“Peki, peki, senin dediğin olsun,” dedi. “Ama, öyle sanıyorum ki, önderlik her sorunu çözmez: ister sen başa geç, ister ben geçeyim, biz ikimiz nasıl başaracağız devrimi? Ozan ya da proleter, ya da her ikisi birden, öteki devrimciler neredeler? İkimizden başka kimseyi göremiyorum ortalıkta. Bu savaşta onların da payları bulunması gerekmez mi? Dergilerden, kitaplardan, söylevlerden, gazetelerden, üniversitelerden bildiğimiz bütün o devrimciler neredeler?”</p>
				<p>Nazım öyle bir kahkaha attı ki, kendisini çevreleyen ışık halkası bayağı dalgalandı.</p>
				<p>“Kestirmeden söyleyeyim sana: o yaman devrimciler, o mangalda kül bırakmayan kuramcılar en güzel arabalara binip gittiler,” dedi.</p>
				<p>Peygamber şaşırıp kaldı.</p>
				<p>“Rahmi, oğlum, arabaları nerden çıkardın şimdi? Ne demek istiyorsun?” diye sordu.</p>
				<p>Nazım bir kahkaha daha attı.</p>
				<p>“Çokları yeni efendilere bağlandı, bağlanmayanları da öldü ya da içerde,” dedi.</p>
				<p>“Peki, proleterler?” diye kekeledi Peygamber. “Türk proletaryasının o yiğit insanları? Onlar ne oldu?...”</p>
				<p>“O yiğit insanlar Almanya’da, Hollanda’da, Belçika’da, Fransa’da sokakları süpürüyorlar, o güzel arabalara binip buraya geldikleri zaman da patron ayaklarına yatıyorlar.”</p>
				<p>“Anlıyorum, şu lumpenleri söylüyorsun. Peki, burada kalanlar, yani gerçek Türk proleterleri?”</p>
				<p>“Ha, onlar mı? Onlar da, kendilerine proleter demeye kalkarsan, ‘Sen soylu Türk işçisine nasıl proleter dersin?’ diye üstüne yürürler, belki de mahkemelerde süründürürler seni.”</p>
				<p>“Ama marksçı terminolojiyi bilmemeleri devrimci olmalarını önlemez herhalde.”</p>
				<p>“Onlar yalnız ellerine geçecek paraya bakarlar, Nazım baba.”</p>
				<p>“Peki, bu işin altından nasıl kalkacağız o zaman?” dedi Peygamber, “Nazım baba” sözcüklerinin içini sevinçle doldurmasına karşın, kaygısını yenemiyordu. Gözlerini sıkıntıyla Nazım’a dikti. “Evet, bu işin altından nasıl kalkacağız?” diye yineledi. “Bu savaşı nasıl kazanacağız?”</p>
				<p>Nazım gülümsedi.</p>
				<p>“Her şey sana bağlı, büyükbaba,” dedi. “İçerdekilerin dışarı çıkmalarını da, gidenlerin geri dönmelerini de sen sağlayacaksın.”</p>
				<p>“Peki, nasıl?”</p>
				<p>“Göreceksin, çok kolay olacak, büyükbaba, nerdeyse kendiliğinden olacak. Dosdoğru yürümek yeterli. Dosdoğru, İstanbul’a doğru.”</p>
				<p>“İstanbul’a doğru mu?”</p>
				<p>“İstanbul’a doğru.”</p>
				<p>“Ama biz İstanbul’dan yola çıktık.”</p>
				<p>“Olsun.”</p>
				<p>“İstanbul’a yaya mı gideceğiz?”</p>
				<p>“Evet, büyükbaba, neden olmasın? Nasıl olsa, çok güzel yürüyorsun. Makineleşmişin sanki, sanki her tırnağında bin manda kuvveti demirleşmiş. Seninle gurur duyuyorum, büyükbaba. Önümden yürü. Ozanlar önden gider. Eski askerler de ölmez.”</p>
				<p>“Peki, dediğin gibi olsun,” dedi Peygamber, adımlarını hızlandırdı. “Ne oldu bu çocuğa böyle, anlayamıyorum. Bunca yıldır küçümsedi beni. Şimdi de benimle gurur duyduğunu söylüyor. Bunca silahlı eylemi ben mi yönettim?” diye düşündü. Ama direnmedi artık, soru da sormadı, önünde yürümekle yetindi. Nazım’ın ışığının sıcaklığından mıdır, nedir, soğuğu da duymuyordu artık, yalnız soğuğu değil, hiçbir şeyi duymuyordu, bütün varlığı ayaklarının tekdüze devinisine çekilmişti. Bilinci yalnızca Nazım’ın sesini duyduğu zaman uyanıyordu. Ancak Nazım bilincini kullanmasını gerektirecek hiçbir şey söylemiyordu artık, arada bir, adımları yavaşlar gibi olunca, “Yürü, büyükbaba, durma, yavaşlama, bu yolun dönüşü yok, biliyorsun,” demekle yetiniyordu. Uzun zaman yürüdü böyle, sonra, durup dururken, bir ad takıldı aklına: Maria Magdalena, Maria Magdalena, Maria Magdalena. Bu garip adı kafasından söküp atamadığı gibi, kimin adı olduğunu da, ona ne zaman, nerede, hangi kitapta, hangi şiirde rastladığını da çıkaramadı. En sonunda dayanamadı:</p>
				<p>“Rahmi, oğlum, Maria Magdalena diye birini duydun mu?” diye sordu.</p>
				<p>“Evet, duydum, Nazım baba,” dedi Nazım. “Maria Magdalena bir kadındır.”</p>
				<p>“Peki, kim bu kadın, biliyor musun?”</p>
				<p>“Bilmiyorum. Sen biliyor musun?”</p>
				<p>“Hayır, bilmiyorum.”</p>
				<p>“Öyleyse takma kafana. Yürümene bak. Hızlı yürürsen, unutursun.”</p>
				<p>Nazım’ın dediği gibi oldu gerçekten: Maria Magdalena bir süre direndikten sonra çıkıp gitti belleğinden. Ne var ki, arada bir bağ varmış gibi, bu kez de geçen geceki serüveni takıldı usuna, yüzünün kızardığını duydu, bu serüveni belleğinden söküp atmak istedi, ama, söküp atmak şöyle dursun, her şeyi Nazım’a anlatmak için yenilmez bir istek duymaya başladı, sonunda isteğine yenik düştü.</p>
				<p>“Rahmi, oğlum, ben dün gece çok kötü bir şey yaptım,” dedi.</p>
				<p>Nazım güldü.</p>
				<p>“Hayır, büyükbaba, kötü bir şey yapmadın, çok güzel bir şey yaptın,” dedi.</p>
				<p>“Ne yaptığımı bilmiyorsun ki.”</p>
				<p>“Biliyorum, çok güzel bir kadınla yattın, adı Meryem’di.”</p>
				<p>“Ama, ama,” diye kekeledi Peygamber, şaşırıp kalmıştı, ne diyeceğini bilemiyordu.</p>
				<p>“Aması maması yok, Nazım baba, gerçekten iyi bir şey yaptın, iyi de yaptın.”</p>
				<p>“Ama, Rahmi, büyükannene her zaman bağlı kalmıştım, biliyorsun,” diye inledi Peygamber, “üstelik bu işin içinde aşk da yoktu.”</p>
				<p>Nazım bir kahkaha daha attı.</p>
				<p>“Büyükbaba, kusura bakma, ama sen bayağı saçmalamaya başladın,” dedi.</p>
				<p>“Neden saçmalayacakmışım?” diye atıldı Peygamber. “Sence aşkın hiç önemi yok mu?”</p>
				<p>Nazım bu kez gülmedi; durdu, çok önemli bir şey söyleyecekmiş gibi kaşlarını çatıp düşündü.</p>
				<p>“Nazım baba, ben, aşk için, kapitalist üretim ilişkilerinin değişmesi gerektiğine inanırım, gerçek aşk devrime bağlı olarak bizi orada beklemektedir,” dedi.</p>
				<p>“Ama bu yaşında çok kadın girdi senin yaşamına.”</p>
				<p>“Evet, girdi, ama aşksız girdi. Kadın devrimcinin ödülüdür, hepsi bu. En iyisi kapatalım bu konuyu, yürümemize bakalım.”</p>
				<p>“Peki, öyle olsun, kapatalım,” dedi Peygamber, gene hızlandırdı adımlarını, ama, bir süre sonra, torununun ayak seslerini işitmez oldu, kendisini bırakıp gitmiş olmasından korktu.</p>
				<p>“Rahmi, neredesin?” diye seslendi.</p>
				<p>“Buradayım, büyükbaba, arkandayım,” diye yanıtladı Nazım. “Durma, yürü, geç kalıyoruz: saat üçe geldi nerdeyse.”</p>
				<p>Gene yürüdü Peygamber, hem de öyle bir yürüdü ki, Nazım hayranlığını belirtmekten kendini alamadı, “Çok güzel, büyükbaba, çok güzel! Benden daha iyi yürüyorsun,” dedi, durdu. Öyle anlaşılıyordu ki, konuşmadan yürümesi daha çok hoşuna gidiyordu. Ama gene bir şey takıldı Peygamber’in usuna.</p>
				<p>“Rahmi, sana saçma bir soru sorsam, kızar mısın?” diye sordu.</p>
				<p>“Hayır, büyükbaba, kızmam,” dedi Nazım.</p>
				<p>“Şey diyecektim: bizim evin sokak kapısının üzerinde bir küçük nal var mıydı?”</p>
				<p>“Bilmiyorum, büyükbaba, bizim evin sokak kapısının üzerinde nal mal görmedim hiç. Neden soruyorsun?”</p>
				<p>“Nal benim doğmamdan önce bile orada duruyormuş da ondan. Hiç gözüme çarpmamış, senin de gözüne çarpmamış. Yıllar yılı görmemişiz küçük nalı.”</p>
				<p>“Olabilir. Ne var bunda?”</p>
				<p>“Biz dünyaya bunca ilgisiz miyiz diyorum. Eksik devrimciler miyiz? O nalı ilkelerimize karşın hep orada bırakmışız.”</p>
				<p>“Hayır, Rahmi Sönmez, hayır, ihtiyar usta, biz gözlerimiz ve beynimiz hep halkta olduğu için görmedik o nalı.”</p>
				<p>“Öyle mi diyorsun?”</p>
				<p>“Öyle diyorum.”</p>
				<p>“Ama, ama,” diye söylendi Peygamber, yutkundu, duraladı, sonra birden gözlerini Nazım’ın gözlerine dikti, “ama gazete senin suçsuz halk insanlarına kurşun sıktığını yazıyordu,” diye ekledi.</p>
				<p>“Sen o gazeteye bakma, büyükbaba,” dedi Nazım, alabildiğine arı bir gülümsemeyle gülümsedi. “O gazete yalan yazıyor, çünkü, sen de bilirsin ki, devrim öncesinde suçsuz insanlardan sözetmekten daha saçma bir şey olamaz.”</p>
				<p>“Yani herkes suçludur mu diyorsun?”</p>
				<p>“Hiç kimse suçsuz değildir diyorum.”</p>
				<p>“Öyleyse, hiç kimse suçsuz değilse, herkesi öldürmek mi gerekir?”</p>
				<p>“Hayır, büyükbaba, hayır, ihtiyar usta,” diye atıldı Nazım, gene en arı gülümsemesiyle gülümsedi, “hayır, her şeyden önce olanaklarımız yetmez buna, ama suçluların sayısını azaltmak da boynumuzun borcudur.”</p>
				<p>Peygamber birden durdu.</p>
				<p>“Ama, herkes suçluysa, biz de suçluyuz demektir, öldürdükçe de suçumuz artar, öyleyse önce bizim öldürülmemiz gerekir,” dedi. “Tez, anti-tez, sentez, mantık bunu gerektirmez mi?”</p>
				<p>“Hayır, Nazım baba, yanılıyorsun, öldürdükçe suçlu sayısını azaltırız, suçlu sayısını azalttıkça da arınırız.”</p>
				<p>“Ama öldürülecek suçluları nasıl seçeceğiz? Suçun büyüklüğüne ve sayısına göre mi?”</p>
				<p>Nazım bir kahkaha daha attı.</p>
				<p>“Gazetede okuduklarından bunu anlayabilirdin,” dedi. “Suçun büyüklüğüne ve sayısına göre öldürmeye kalksaydık, hem suç kavramı üzerinde kafa yormakla boşa zaman harcamış olurduk, hem de canımızı ve eylemimizi tehlikeye atardık. Biz suçluları öldürülmelerinin kolay olmasına göre seçiyoruz.”</p>
				<p>“Ama bu iş marksçı devrim olmaktan çıkıyor o zaman,” diye atıldı Peygamber, bir suçu önlemek istercesine Nazım’ın bileğine yapıştı. “Evet, bu iş marksçı devrim olmaktan çıkıyor, anarşi ve yıldırı oluyor. Oysa, tarih ilerliyorsa, bunun böyle olmaması gerekir.”</p>
				<p>Nazım bileğini Peygamber’in elinden kurtardı.</p>
				<p>“Her şey bir yorum sorunu, büyükbaba, ya da, senin deyiminle, bir kuşak sorunu,” dedi. “Senin kuşağın devrimciliği gördüğü işkenceyle, tutuklu kaldığı süreyle, yani başkasının kendisine yaptığıyla ölçülüyordu; benim kuşağımın devrimciliğiyse, kendisinin başkasına yaptığıyla, yani öldürdüğü suçlu sayısıyla ölçülüyor. Şimdi anlıyor musun?”</p>
				<p>Peygamber başını salladı.</p>
				<p>“Tam olarak anladığımı sanmıyorum,” dedi.</p>
				<p>“Boşver, takma kafana,” dedi Nazım, Peygamber’i hafifçe ileriye doğru itti. “Yürümene bak sen: alın yukarda, kırmızı boyun atkısı rüzgârda, adım adım, ama şiirdeki gibi ağır ağır değil, hızlı hızlı.”</p>
				<p>“Bu şiiri nerden biliyorsun?”</p>
				<p>“Ben senin bildiğin her şeyi bilirim, büyükbaba. Evet, hızlan biraz!”</p>
				<p>Peygamber daha da sıklaştırdı adımlarını, konuşmadan, soluk soluğa yürüdü. Bir süre sonra, karşısında, çok uzakta, çevrenin bir ucundan bir ucuna uzanan, güçlü bir ışık çizgisi gördü. “Düşman hatlarına mı geliyoruz?” diye düşündü. “İyi ama bu ışık olağandışı güçlü, Nazım’ın ışığından bile parlak. Karanlık güçler nerden sağlayabilir böyle bir ışığı?” Adımlarını yavaşlatmadan, ama, yoğun ışığın yarattığı şaşkınlık içinde, kod adı kullanmayı unutarak, Nazım’a sordu.</p>
				<p>“Nazım, oğlum, bu ışık ne böyle?” dedi.</p>
				<p>“Bu ışık güneştir, büyükbaba.”</p>
				<p>Peygamber zınk diye durdu.</p>
				<p>“Nasıl olur! Güneş yuvarlak değil midir?” diye sordu. “Daha ilkokulda yuvarlak olduğunu öğretmişlerdi bize.”</p>
				<p>“Haklısın, büyükbaba, kenter okullarında öyle öğretirler, çünkü her şeyi kendilerine benzetmek isterler. Ama sen istersen, yuvarlaklaştırabilirsin gene, bir kez zaptettikten sonra, gönlünce yoğurup biçimlendirebilirsin.”</p>
				<p>“Ama ben güneşin zaptını güzel bir benzetme diye bilirdim.”</p>
				<p>“Hayır, büyükbaba, bu konuda yanılıyorsun: benzetmeyle ilgisi yok bunun, gerçeğin ta kendisi,” dedi Nazım, sonra, her yanı çınlatan bir sesle, Nazım’ın dizelerini okudu:</p>
				
				<blockquote>
				<p class="indent"><em>“Akın var</em></p>
				<p class="indent14"><em>güneşe akın!</em></p>
				<p class="indent"><em>Güneşi zaaaaptedeceğiz</em></p>
				<p class="indent14"><em>güneşin zaptı yakın!”</em></p>
				</blockquote>

				<p> Peygamber’in gözleri yaşardı, göğsü gururla kabardı: bu şiiri bu denli güzel okuyana hiç rastlamamıştı. Öte yandan içeriğine, yani güneşin zaptedilebileceğine de kesinlikle inandı. Ama önlerinde çözülmesi gereken somut sorunlar vardı, önce bunları konuşmak gerekiyordu.</p>
				<p>“Peki, ama bunu nasıl yapacağız?” diye sordu. “Güneşi nasıl zaptedeceğiz? Karşımızda düşman yok mu?”</p>
				<p>“Var, ama devrimci becerimizden yararlanarak etkisiz duruma getireceğiz. Göreceksin, çok kolay olacak bu iş. Yürümene bak sen!”</p>
				<p>Gene yürüdü Peygamber. Yürüdükçe, yoğun ışık çizgisinin ardında, birtakım görüntüler, birtakım deviniler seçmeye başladı. Ne olduklarını pek anlayamıyordu. Ama yaklaştıkça daha iyi seçmeye başladı: tek ya da çift katlı, küçük, kararmış, ahşap evler, pencerelerindeki irili ufaklı saksılarda ıtırlar ve sardunyalar, arkalarında bodur çamlar, incir ve nar ağaçları, arnavutkaldırımlarında oynayan çocuklar. “Ama, ama... Hayır, olur şey değil!” diye kekeledi Peygamber. Olur şey değildi, bu çocukların hepsini tanıyordu, işte Fehmi de oradaydı, çevresindekilere bilyalarını gösteriyordu, nerdeyse seslenecekti ona. Ama birden olduğu yerde donup kaldı: tarih dönüşsüz bir biçimde, hep ileriye doğru akardı, devrim de bu akışın sonundaydı, oysa, bu görüntüler birer yanılsama değilse, onlar, bunca çabadan sonra, daha önce yaşanmışa gelmişlerdi. Ne demekti bu? Tarih tersine mi dönüyordu? Gene kenterler mi kazanıyordu savaşı? Ama Nazım, içinden geçenleri anlamış gibi,</p>
				<p>“Bu gördüğün yer başlangıç noktası, ileride beton villaları ve yetmiş yedi kat iş hanlarıyla küçük Amerika var. Küçük Amerika da, biliyorsun, bizim en büyük düşümüz. Diyeceğim, burası yeryüzü cennetinin yalnızca küçük bir köşesi, büyükbaba,” dedi. “Aynı zamanda da bir simgesi. Senin anlayacağın, cehennemin sonuna geldik artık. Şimdi gökyüzünün kapılarında bulunuyoruz. Durma, yürü!”</p>
				<p>“Peki, peki, yürüyorum!” dedi Peygamber.</p>
				<p>Nazım bu güzel köşenin yeryüzü cenneti olduğunu kesinlediğine göre, insanları, evleri ve sokakları tarihin akışına ters düşer görünse bile, içi rahattı. Bunun için, nerdeyse koşmaya başladı, bu ışık odağına bir an önce dalmak istedi; ama ışık odağının önünde birdenbire bir insan karaltısı belirdi: posta dağıtıcıları gibi giyinmiş, iriyarı bir adam, elindeki makineli tabancanın namlusunu kendisine doğrulttu.</p>
				<p>“Dur, yasah!” diye bağırdı.</p>
				<p>Peygamber içgüdüyle durdu, ama, aynı anda, Nazım’ ın gür sesi çınladı kulaklarında:</p>
				<p>“Hadi, büyükbaba, davran! Davran silahına! Güneşi zaptetmek istiyorsan, bu herifi haklamak zorundasın: önündeki tek engel o artık!”</p>
				<p>Peygamber’in küçük tabancası hep elindeydi, Nazım’ ın her buyruğunu yerine getirme alışkanlığıyla, parmağı tetiğe gitti, ama, birdenbire, ilkin bir posta dağıtıcısına benzettiği adamın, karakolda, küçük masasının başında, Remington makinesinde tek parmakla yazı yazan polis olduğunu ayrımsadı, tepeden tırnağa titredi. Nazım’dan yana döndü.</p>
				<p>“Rahmi, oğlum, korkarım ki, bu dediğini yapamayacağım,” dedi. “Bu adam bizim komiser. Çok iyi bir çocuk, gerçek bir Anadolu çocuğu. Bana kaç kez ıhlamur ısmarladı. Hayır, onu öldüremem, zavallı bir emir kulu o.”</p>
				<p>Nazım kaşlarını çattı.</p>
				<p>“Büyükbaba, sana söylemiştim, biz her zaman en kolay öldürülenleri, yani emir kullarını öldürürüz,” diye homurdandı, sonra, sesini yumuşatarak, “Ayrıca, ben bu herifin o ağaçkakan olduğunu sanmıyorum,” diye ekledi. “Bir daha bak!”</p>
				<p>Peygamber bir daha baktı: oydu, komiserdi, ya da ona çok benziyordu, ama, yüzü on iki yaşında bir çocuk yüzüydü, bıyığı takma gibi görünüyordu. Üzüntüyle başını salladı.</p>
				<p>“O olmasa da yapamam,” dedi. “Yüzü daha çocuk yüzü. Günahsız bir çocuk yüzü. Sen de böyle düşünmüyor musun?”</p>
				<p>“Hayır, büyükbaba, hayır, ihtiyar usta!” diye gürledi Nazım’ın sesi. “Bizler silahlı devrimcileriz: bizim için günahsız insan yoktur, biliyorsun. Üstelik, kan akıtmadan devrim yapamazsın.”</p>
				<p>“Ama, Nazım...”</p>
				<p>“Büyükbaba, çok rica ederim, saçma tartışmalarla zaman yitirmeyelim şimdi,” diye homurdandı Nazım. “Hem neyi tartışacağız ki? Cehennemdeysek, hepimiz günahkârız demektir. Yoksa korkuyor musun? Sen de çok iyi bilirsin ki, korkunun ecele yararı yoktur.”</p>
				<p>“Sevgili Rahmi, korkmayı da nerden çıkardın?” diye atıldı Peygamber. “Ben korkmam, senin büyükbabanım. Sonra ozan ne der, bilirsin: tükenmeyiz kırmağile...”</p>
				<p>Nazım gülümsedi, Peygamber’in omzunu okşadı.</p>
				<p>“Kusuruma bakma, ama burada da yanılıyorsun, tükenmeyen biz değiliz, onlar. Bunun için gönül rahatlığıyla nallayabilirsin bu herifi. Hadi, geç kalıyoruz,” dedi.</p>
				<p>“Ama, Nazım, bu çocuk, bu çocuk,” diye kekeledi Peygamber, “bu çocuk şimdi de tıpkı...”</p>
				<p>Nazım birden sinirlendi.</p>
				<p>“Büyükbaba, kurtuluşa kadar savaş dedik biz!” diye haykırdı. “İşte kurtuluşun eşiğindeyiz! Bas tetiğe! Gerisini düşünme! Unutma ki, devrimciysek, kendimizi kanıtlamak zorundayız.”</p>
				<p>Peygamber boynunu büktü.</p>
				<p>“Rahmi, oğlum, biraz abartmıyor musun?” dedi. “Kendimizi öne çıkarmakla yanlış bir şey yapmıyor musun? Nazım usta ne der, bilirsin: <em>Ferdin tarihteki rolü malum. Akışın istikametini değiştiremez. Yalnız tempoyu hızlılaştırabilir, yavaşlatabilir. İşte o kadar.”</em></p>
				<p>Nazım anlayışla gülümsedi.</p>
				<p>“Biliyorum, büyükbaba, biliyorum,” dedi. “Ama Somadeva da, gene aynı kitapta, <em>‘Tarihin sonu inanılmayacak kadar güzel olacaktır, buna eminim,’ d</em>er. Hadi bas şu tetiğe!”</p>
				<p>Peygamber gene direndi.</p>
				<p>“Hiç kuşkusuz, sen haklısın, ama, ne olursa olsun, insan öldürmek çok güç geliyor bana,” dedi. “Ben devrimin yaşamdan yana olduğunu düşünmüşümdür hep. Böyle olmasa, devrimcinin faşistten ne farkı kalır?”</p>
				<p>“Sen hâlâ köhne kitapların etkisindesin de ondan böyle konuşuyorsun, büyükbaba!”</p>
				<p>“Hayır, ben kitaplardan çok, Feride’nin etkisindeyim. ‘O bu işe ne derdi?’ diyorum.”</p>
				<p>“Biliyorum, biliyorum, ‘Devrim yaşamaktır,’ derdi o da, ama hiçbir zaman da ‘Devrim öldürmek değildir’, demedi. Yalan mı?”</p>
				<p>“Hayır, doğru.”</p>
				<p>“İyi ya! Daha ne konuşuyorsun öyleyse? Evet, devrim yaşamak demektir, ama devrimci olarak yaşamak için de öldürmek gerekir. Biz buna sürekli devrim diyoruz, büyükbaba. Büyükbaba, öldür artık şu herifi!”</p>
				<p>“Öyleyse devrimden sonra da durmadan adam mı öldüreceğiz?”</p>
				<p>“Hayır, büyükbaba, Jozef Vissarionoviç’in zamanında değiliz artık, bu son! Son kurşunu sen sıkacaksın ve tarihe son kurşunu sıkan adam olarak geçeceksin. Ama ver artık kararını. Tarih durmaz, biliyorsun!” dedi Nazım, bu sözüyle Peygamber’in bütün kuşkularını yerle bir etti, çünkü o da tarihin dönüşsüz ilerleyişine inanırdı:</p>
				<p>“Evet, tarih durmaz!” diye onayladı, tabancasını pos bıyıklı çocuğa doğrulttu, nişan aldı, gözlerini yumarak tetiğe bastı. Aynı anda, çok korkunç bir patlamayla birlikte, acı bir köpek havlamasını andıran çığlıklar duydu. Gözlerini açtı: tuhaf şey, güneşi zaptedeceğini umarken, dört bir yanı zifir gibi karanlığa kesmişti, Nazım da ortada görünmüyordu. Bunca yıllık bir devrimci olarak, bu duruma boyun eğemezdi: “Karanlık, parçalayacağım seni!” dedi dişlerinin arasından, bir kez daha bastı tetiğe, bir kez daha, bir kez daha, bir kez daha, bir kez daha bastı. Sonra, karanlıkta mı, aydınlıkta mı, karanlıkla aydınlığı birbirinden ayıran sınırda mı olduğunu anlayamadan, bir ağaç gibi yıkıldı.</p>
				</div>
  </body>
</html>