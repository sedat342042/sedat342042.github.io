<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Peygamberin Son Beş Günü</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="html5_section">
				<h1>V</h1>
				<p>Peygamber ne zamandır uğramamıştı Beyoğlu’na. Gençlik yıllarının bu çekici odağı yaşamından yavaş yavaş silinmişti. Bu yakaya pek geçmemesi bir yana, bir yazar ya da düşünür cenazesi nedeniyle geçtiği zaman da dolmuşla Şişli ya da Nişantaşı’na gelip Şişli ya da Teşvikiye camisine gidiyor, cenazeden sonra da hemen Üsküdar’a dönüyordu. Kısacası, bir zamanlar iki gün uğramadı mı özlemeye başladığı Beyoğlu artık anılarında bile fazla bir yer tutmuyordu. Ama, tam bunu düşünürken, gene böyle karlı bir akşam, bir Çiçek Pasajı çıkışı, İstiklal Caddesi’nde Feride’yle kol kola yürüyüşünü anımsadı. Feride, her zamanki coşkusuyla, meyhanede kimi görüşlerine karşı çıkmış, hatta Peygamber’in düşüncesini açıklama biçimiyle dalga geçmeye kalkmış olan bir genç yazarın nerede yanıldığını anlatıyor, Peygamber de, her zaman olduğu gibi, tek sözcüğünü kaçırmamak için ona doğru eğiliyordu. Bu arada, Feride öyle yüksek sesle konuşuyordu ki, gelip geçenler durup kendilerine bakıyorlardı. Birden yavaşladı, o gece devrimci görüşleriyle dalga geçmeye kalkan genç yazarın adını anımsamaya çalıştı, “Tamam, Maruf!” diye mırıldandı. “Herkesle, her şeyle dalga geçerdi. Ama hoş çocuktu. Şimdi ne oldu, kim bilir?” Nice dostlar gibi o da ölmüştü belki. Kesinlikle bildiği bir şey varsa, onun da kendisi gibi ünlüler arasına katılmadığı ve içeri alınmadığıydı. “İkisi aynı şey,” diye söylendi, “tavuk ve yumurta hesabı.” Gözlerini çevresinde dolaştırdı: burası geldiği yerlere göre daha kalabalıktı, ayrıca insanlar burada bir düşmandan kaçar gibi değil, ağır, ölçülü adımlarla yürüyorlardı. Ama bu insanlar onun gençlik günlerinin İstiklal Caddesi’nin koyu renk giysili, kravatlı, fötr şapkalı, kibar insanları değildi. Arada bir, ikişer üçer, dünyaya meydan okurcasına geçip giden, garip kılıklı, çok boyalı, erkeksi kadınlar ya da kadınsı erkekler bir yana bırakılırsa, hep kasketli, yoksul kılıklı, tıraşsız ve bakımsız insanlardı, ama Tophane’de dolaşır gibi güvenli adımlarla yürüyordu hepsi de: sanki işçi sınıfı Beyoğlu’nu kenterlerden kurtarmıştı. Kimi kapıların girintilerinde üçer beşer bir şeyler konuşmaları da ortada bir şeyler döndüğünü gösterir gibiydi. Peygamber cebindeki bildiriyi yokladı. Hem ortalığı daha iyi denetlemek, hem de biraz soluklanmak üzere, kendisi de bir kapı girintisinde durdu, bir sigara yakmak istedi. Cebindeki Marlboro paketinde hiç sigara kalmamıştı. Paketi avcunda buruşturup yere attı, ama, tam bu sırada, belki bir rastlantı, belki de ucu ta Nazım Sönmez’e dek uzanan bir düzenleme sonucu, hemen önünde bir çocuk belirdi, “Marlboro var! Marlboro! Marlboro!” diye bağırmaya başladı.</p>
				<p>“Getir!” diye seslendi Peygamber.</p>
				<p>Kambur bir çocuktu, ağır ağır yanına yaklaştı.</p>
				<p>“Marlboro mu istedin, amca?” diye sordu.</p>
				<p>“Evet.”</p>
				<p>“Kaç paket?”</p>
				<p>“İki.”</p>
				<p>Çocuk eğildi, pantolonunun paçasını yukarı çekerek çorabının içinden iki Marlboro paketi çıkardı, ödeyeceği parayı söyledi. Peygamber bir on binlik uzattı çocuğa, paketlerden birini açıp ağzına bir sigara aldı, sonra çocuğun paranın üstünü sayışını dikkatle izledi: bakarsın, bir bildiri sıkıştırırdı paraların arasına. Umduğu çıkmadı, gene de, çocuk, “Tamam, beyamca, cephaneyi düzdün,” deyince, bunun önemli bir anıştırma olabileceğini düşündü.</p>
				<p>“Evet, dostum, yerine göre sigara da bir cephanedir,” diye yanıtladı, bu arada sigarasını yakmak istedi, çakmağı yanmadı.</p>
				<p>“Cephaneyi düzdün, ama fünyen yok, benim ateşimden yak,” dedi çocuk.</p>
				<p>Peygamber, sigarasını yakmak için eğilince, birden irkildi:</p>
				<p>“Aa! Sen çocuk değilmişin!” dedi.</p>
				<p>Değildi, sesinin inceliğine karşın, yüzü iyiden iyiye kırışmış, köse ve şaşı bir kamburdu, alaylı alaylı gülümsedi:</p>
				<p>“Ben çocuğum diyen oldu mu sana, beyamca?” dedi. Sonra, gözlemine kızmadığını göstermek istercesine. “On adım ilerde, sağ kolda bir gazcı var: çakmağına gaz doldurt!” diye ekledi.</p>
				<p>Peygamber, “Besbelli, bir şeyler olacak bu akşam, yoksa adam neden çocuk gibi görünsün?” diye düşündü, teşekkür etti, sigarası ağzında, adımlarını sayarak yürüdü, tam on adım ilerde, sağ kolda, bir kapı girişinde, pırıl pırıl bir gaz doldurma aygıtı görünce, nerdeyse sevinçten haykıracaktı: öyle görünüyordu ki, her şey önceden, inceden inceye hesaplanıp belirlenmişti, bu garip kılıklar, bu boyalı yüzler, hatta bir türlü dinmek bilmeyen bu kar, her şey, her şey birkaç saat önce avcuna sıkıştırılmış olan bildiride muştulanan amaca yönelmekteydi; kendisini de, en azından mezarlıktan çıkışından bu yana, adım adım yönlendiriyorlardı. Bu nedenle, gaz doldurma aygıtının arkasında oturan adama daha bir alıcı gözle baktı: adam paltosunun yakalarını kaldırmış, kasketini gözlerinin üzerine indirmişti, gür bıyıkları ağzını tümüyle kapatıyordu. “Devrimin adsız bir neferi,” diye düşündü Paygember, içten bir sevgiyle gülümseyerek çakmağını uzattı, ama, adam ellerini dizlerine dayayarak doğrulurken, devinilerini ürpertili bir şaşkınlıkla izledi, sanki böyle bir şey olamazmış, olunca da belirli bir anlamı bulunması gerekirmiş gibi, “Ama...ama... ama siz benim kadar varsınız,” diye kekeledi.</p>
				<p>“Bizimki boy büyüklüğü, beybaba!” dedi gazcı, elindeki çakmağın vidasını çıkarmaya girişti.</p>
				<p>Peygamber bunu da anlamlı bir yanıt olarak algıladı, hiçbir devinisini kaçırmadan izlemeye başladı adamı: düşündüğü gibi bir devrim savaşçısıysa, gerçekten iyi seçilmişti: boyuna posuna, kılığına, konuşmasına, hiç renk vermeyen sözlerine ve davranışlarına diyecek yoktu; yanılıyorsa, adam bir devrim savaşçısı değil de kenterlerin çakmaklarına gaz doldurarak köşeyi dönmeyi düşleyen bir lumpense, bunu devrim açısından küçümsenmeyecek bir yitik olarak değerlendirmek gerekirdi. Ama sanmıyordu. Biraz da kendi durumunu daha iyi belirlemek düşüncesiyle, gazcının ağzını aramak istedi.</p>
				<p>“Neden gaz dolduruyorsunuz?” diye sordu.</p>
				<p>Gazcı dik dik yüzüne baktı.</p>
				<p>“Doldur dedin, dolduruyoruz, beybaba. Yoksa doldurmasa mıydık?” diye yanıtladı.</p>
				<p>“Boyunuza daha uygun bir iş bulamadınız mı? Bunu sormak istemiştim.”</p>
				<p>“Gazcılığın nesini beğenmedin, beybaba? Kötü para getirmiyor. Ayrıca piyango bileti de satıyorum. Çeker misin bir tane? Köşeyi dönersin belki.”</p>
				<p>“Hayır, köşe dönme meraklısı değilim,” dedi Peygamber, sonra, borcunu öderken, kafasında dönüp duran sorunun yanıtını almak umuduyla, “Birlikte sıcak bir şeyler yer miyiz?” diye sordu.</p>
				<p>Gazcı irkildi, geriye doğru çekilerek tepeden tırnağa süzdü Peygamber’i: böyle aykırı kılıklı erkek meraklılarıyla çok karşılaşıyordu bu caddede, başına ekşiyenleri de olmuyor değildi; ama bu yaşa gelmiş, hem de böylesine uzun birinin erkek aradığını hiç görmemişti; tiksintiyle yüzünü buruşturdu.</p>
				<p>“Hayır, benim o taraklarda bezim yok,” dedi.</p>
				<p>Peygamber üstelemedi, ama biraz sinirlendi. “O taraklarda bezim yok,” dediğine göre, devrim hazırlıklarını biliyordu bu adam; ne var ki, bu güçlü yapısıyla, devrimin adsız askerleri arasında yer alabilecekken, kapı aralıklarında çakmaklara gaz doldurarak köşeyi dönmeye çalışan lumpen niteliğini sürdürmeyi yeğliyordu. “Yıkılası düzen,” diye homurdandı, “yıkılası kenter düzeni!”</p>
				<p>Bu arada, gazcıya yaptığı “sıcak bir şeyler” yeme önerisi sabahtan beri hiçbir şey yemediğini anımsattı ona: böyle bir fırsat beklermiş gibi midesi kazınmaya başladı, canı sıcak bir menemen istedi birden, ama herhangi bir sıcak menemen değil: üç basamakla çıkılan, dar ve uzun bir dükkânda, küçük bir mermer masada, buz gibi bir çekme bira eşliğinde, bol biberli bir sıcak menemen. Üniversitenin ilk yılında, akşamüstleri, sinema çıkışında, Fehmi Gülmez’le hep bu dükkâna girip bira ve menemen isterler, bu arada, şansları varsa, birtakım tiyatro oyuncularını yakından görme olanağını bulurlardı. Dükkânın adını da, sokağını da anımsıyordu, ama sokağın bulunduğu yere göre konumunu çıkaramadı. Bunun için, Galatasaray’a doğru, insan yüzlerinden çok, mağaza ve sokak adlarını okuyarak, ağır ağır yürüdü. Daha ilk adımlarda, İstiklal Caddesi’nde bulunduğundan kuşkuya düşerek ürperdi: nerdeyse bütün mağazaların üstünde renk renk yabancı adlar ışıldıyor, insanda yabancı bir kentteymiş gibi bir izlenim uyandırıyor, arada bir rastlanan türkçe adlar da, ya “Tombiche” gibi yabancı biçimlere sokuldukları, ya çok seyrek oldukları için, bu yabancılık duygusunu azaltacak yerde artırıyorlardı. Peygamber bunun da bir kılık değiştirme, devrimin eşiğinde düşmanın gözünü boyamak için girişilmiş bir aldatmaca olabileceğini düşündü. Ama bütün bu yabancı adların yarattığı bu yabancılık duygusunun insanın göğsüne taş gibi oturan, korkunç bir bunalım yarattığı da kesindi. Bu bunalım içinde karşı kaldırıma geçip yeniden Taksim’e doğru yürüdü. Bu kaldırımda da her şey aynıydı, yani tepeden tırnağa değişmiş, yabancılaşmıştı. Ama, hangi mucizeyle, bilinmez, menemencinin bulunduğu sokağın adını değiştirmemişlerdi. Umutla bu sokağa saptı: adı aynı kalmış olmakla birlikte, eski sokak değil gibiydi, küçük dükkânı da göremedi. Gene de umudunu yitirmedi, dükkânın yerini unutmuş olabileceğini düşünerek yürümesini sürdürdü. Sokak gittikçe ıssızlaşıyor, arada bir, bir yalnız adam ya da bir yalnız kadın beliriyordu önünde, duvarı sıyırırcasına ilerleyerek hızla gözden siliniyorlardı. Bütün bu insanlar hep aynı yere gidiyormuş, daha da tuhafı, önünde bulunmalarına karşın, hep kendisini izliyorlarmış gibi geliyordu Peygamber’e; bu nedenle, zaman içinde de, uzam içinde de doğru yönde olduğunu, sonunda menemenciyi bulsun, bulmasın, bu yönde ilerlemesi gerektiğini düşünüyordu.</p>
				<p>En sonunda, kırmızı ışıklı bir kapının önünde acayip kılıklı birtakım adamlar gördü. Bunlardan biri, kırmızı cepkenli, kara şalvarlı, fesli ve pos bıyıklı bir genç adam, tarihin karanlıklarından kaçarcasına, koşa koşa yanına geldi, “Buyur, beyim, buyur, programımız çok zengin, ama fazla yerimiz kalmadı, çabuk olalım!” diyerek teklifsizce koluna girdi, nerdeyse sürükleyerek ışığın altına, öteki adamların arasına getirdi onu. Bu adamlar da şalvarlı, cepkenli, fesli ve pos bıyıklı olduklarına göre, görünüşte onlarla hiçbir alışverişi olamazdı, ama, her şeyin ve herkesin kılık değiştirmiş olduğu bu olağanüstü akşamda görünüşlerin ardında neler gizlendiğinin bilinememesi ve karşısına çıkıp koluna girdiklerine göre kendisini doğru yere götürmelerinin büyük bir olasılık olması bir yana, midesi öyle kazınıyordu ki, fesli adamın önerisini geri çevirmenin yanlış olacağını düşündü.</p>
				<p>“Yiyecek bir şeyleriniz de bulunur mu?” diye sordu. “Örneğin bir menemen...”</p>
				<p>“Bulunur, efendim, her şey bulunur! Sen paradan haber ver!”</p>
				<p>“Para kolay.”</p>
				<p>“Öyleyse buyur, beyamca, şuradan buyur!” dedi fesli adam, kolunu hiç bırakmadan, süslü bir kapıdan içeri soktu Peygamber’i, bir kapıdan daha geçirerek zayıf bir kırmızı ışıkla aydınlanan, dar bir yere getirdi. “İçerisi sıcaktır, pardösünü alalım, kasketinle çantanı da,” dedi, kasketi başından alıp sağda, oymalı bir tezgâhın ardında gülümseyen çok boyalı bir kadına uzattı, sonra yağmurluğunu çıkarmasına yardım etti, “Çantayı vermiyor muyuz?” diye sordu.</p>
				<p>“Hayır, çantamı veremem.”</p>
				<p>“Sen bilirsin,” dedi adam, bir kapıyı daha itti.</p>
				<p>Peygamber her bir köşesinden iç bayıltıcı bir oyun havası fışkıran, loş bir yerde buldu kendini; önünde, en fazla iki metre ötesinde, nerdeyse tümden çıplak bir tombul kadın, ellerini başının üstüne getirmiş, bedeni kımıldamadan dururken, boynunu doğa kurallarına meydan okurcasına bir omzundan öbürüne kaydırıyor, sonra, darbuka ve sazlar coşunca, göbeğini, bedeninden koparmaya çalışır gibi, çalkalayıp çalkalayıp var hızıyla hoplatıyordu; kadının arkasında, biraz daha alçak bir yerde, parlak, kara ceketli, pembe gömlekli adamlar, kemanları, klarnetleri, tefleri ve darbukalarıyla insanın içini bıçak gibi doğrayan sesler çıkarıyor, çevrelerinde, küçük masalarda çok besili, gür bıyıklı birtakım adamlar, ağızları açık, bedenden kopmaya çalışan göbeğin devinilerini izliyorlardı.</p>
				<p>Çalgıcılar gibi parlak kara ceketli bir garson dikildi başına:</p>
				<p>“Hoş geldiniz, efendim,” dedi. “Galiba menemen yiyecekmişiniz. Menemen hazırlanıncaya kadar bir viski getireyim mi?”</p>
				<p>Peygamber yanıt vermeye hazırlanırken, nerdeyse ciğerlerinin dibinden gelen, zorlu bir hapşırık bastırdı birden, elini ağzına götürmesine zaman kalmadan, gırtlağından kurşun gibi fırlayan bir parça kadının çıplak göbeğine yapıştı. Peygamber yüzünün kızardığını duydu, başını önüne eğdi, Nazım’ın mendilini ağzına götürdü, bir daha, bir daha, bir daha hapşırdı, ancak garsonun getirdiği viskiyi ağzında birkaç kez çalkaladıktan sonra rahatlayabildi. Derin bir soluk alarak utana utana çevresine baktı, az önce sahnede göbek atan kadının, şimdi sırtüstü yerde yattığını, ayakta yaptığı devinileri şimdi yerde yinelediğini gördü, hem şaşırdı, hem de bunun nedeni kendisiymiş gibi utandı, menemeni bile beklemeden kalkıp gitmeyi düşündü; ama, hapşırınca içi tümden boşalmış gibi, kendini çok güçsüz, çok yorgun bulması bir yana, bu kaba ve aykırı görüntülerin altında kendisini devrimci yoldaşlara götürecek birtakım öğeler bulunup bulunmadığını, koluna girilip bu garip yere getirilmesinin nedeninin bu ülkenin devrime gönül vermiş bir ozanı, en azından Nazım Sönmez’in büyükbabası olması olup olmadığını kesinlikle öğrenmek istiyordu. “İnceldiği yerden kopsun!” diye mırıldanarak viski kadehini başına dikti. Avcuna sıkıştırdıkları bildiride burasıyla ilgili bir ipucu bulunabileceğini düşündü, bir kez daha okumak istedi. Ama tam bu sırada, garson menemenini getirdi.</p>
				<p>“Buyurun, efendim: aşçıbaşı sizin için özel olarak hazırladı, çünkü bizim burda pek menemen yenmez,” dedi. Peygamber’in teşekkür etmesinden sonra da tepesinden ayrılmadı, bir şifreymiş de çözmeye çalışıyormuş gibi uzun uzun kılığını inceledi, sonra, saygı oranı pek de yüksek görünmeyen bir gülümseme eşliğinde, “Menemeninizi viskiyle mi alırsınız, yoksa başka bir içki mi getireyim, efendim?” diye sordu.</p>
				<p>Peygamber en sonunda menemene kavuşmanın mutluluğuyla gülümsedi.</p>
				<p>“Bira,” dedi, sonra, seçiminin nedenini açıklamak zorundaymış gibi, “anısı vardır da,” diye ekledi.</p>
				<p>“Oldu, efendim, hemen.”</p>
				<p>“Bir de... bir menemen daha istiyorum.”</p>
				<p>“Emredersiniz, efendim.”</p>
				<p>Peygamber, şaşkınlıkla kendisini izleyenlerin ayrımına bile varmadan, iki menemeni de çabucak bitirip tabağını ekmeğiyle sıyırdı, “Menemenler iyi geldi, biraz toparlandım,” diye düşündü, sonra garsonu çağırdı.</p>
				<p>“Bir menemen daha,” dedi.</p>
				<p>“Efendim, dokunmasın sakın. Tek yemeğimiz menemen değil.”</p>
				<p>“Sen getir: acı patlıcanı kırağı çalmaz!”</p>
				<p>Üçüncü menemenini de çabucak yiyip bitirdi Peygamber, sonra, gördüklerinden bir anlam çıkarmak amacıyla, çevresini denetlemeye girişti: şimdi sahnede kırmızı ceketli, sarı saçlı, kara kaşlı bir adam, elinde kocaman bir mikrofon, kırıta kırıta şarkı söylüyor, arada bir, şarkıyı yarıda keserek, dinleyicileri kendisiyle el çırpmaya ya da şarkısını birlikte söylemeye zorluyordu. Ama şarkı öyle bayağıydı ki, Peygamber tiksintiyle yüzünü buruşturdu; ekonomik açıdan Marx’ın öngördüğü dönemin çok uzaklarında bulunsak bile, beğeni açısından yozlaşmanın son sınırına dayandığımız kuşku götürmezdi; “Demek ki, Nazım tüm ekonomik belirtileri beklemeden eyleme geçmekle iyi etti,” diye düşündü. Tam bu anda, sarı saçlı, kara kaşlı şarkıcı şarkısını bitirerek abartmalı devinilerle eğildi, arkasından, ağzı kulaklarında, iki eliyle birden kendisini gösterdi, “Canım dinleyicilerim, şimdi okuyacak olduğum şarkıyı yüksek huzurlarınızda şu karşımda görmekte olduğunuz yakışıklı delikanlıya armağan ediyorum,” diyerek mikrofonu avcuna vurur gibi yaptı, sonra da şarkısını söylemeye başladı. Peygamber içgüdüyle yüzünü buruşturdu gene, Nazım gibi bir ozan yetiştirmiş bir ülkede, böylesine cıvık, böylesine bayağı şarkılar söylenebilmesinin korkunç bir çöküşün belirtisi olduğunu, böyle bir şarkının Nazım’ ın yolunu izleyen çağdaş bir ozana armağan edilmesininse sağduyuyla alay etmek anlamına geldiğini düşündü, “Yoksa düşmanlar arasına mı düştüm?” dedi içinden, ama, şarkının ortalarına doğru, Nazım’ın şiirinde geçen bir dizeyi seçer gibi olunca, birden toparlandı, kulak kesildi: şarkıcı aynı dizeyi bir kez daha yineleyince, üzerinden büyük bir yük kalkmış gibi rahatladı: geleceği yere gelmiş olduğundan kuşkusu kalmadı: devrimciler arasındaydı, devrim de çok yakındı. Bu rahatlama içinde, az önce tiksinerek dinlediği şarkılara daha hoşgörülü bir gözle baktı: büyük Nazım arada bir bunlardan alıntılar yaptığına, onları kendi şiirleriyle bütünleştirdiğine göre, bu şarkıların o kadar da yılışık, o kadar da bayağı olmaması gerekirdi; hatta, biraz düşünülecek olursa, bunların da tıpkı türküler gibi “topraktan öğrenip kitapsız bilen”nin tükenmez kaynağından geldikleri söylenebilirdi. Gülümsedi, kadehini sarı saçlı, kara kaşlı şarkıcıya doğru kaldırdı, o da bu yakınlık gösterisini karşılıksız bırakmadı, şarkısını bitirir bitirmez, arkadan dolaşarak yanına geldi. Açıklanması zor bir biçimde, aynı anda hem öne, hem iki yana birden eğilerek.</p>
				<p>“Merhaba, ben Attila,” dedi. “Oturabilir miyim?”</p>
				<p>“Buyurun,” dedi Peygamber.</p>
				<p>Şarkıcı bir iskemle çekip karşısına oturdu, hemen tepesine dikilen garsondan içki istedi, sonra, tuhaf bir biçimde gülümseyerek, uzun uzun süzdü Peygamber’i.</p>
				<p>“Aaa, gözün yeşilmiş senin!” diye haykırdı. “İnan bana, üstadım, ben yeşil gözlere bayılırım.”</p>
				<p>Peygamber senli benlilikten de, kaşından gözünden sözedilmesinden de hoşlanmazdı, ancak “üstadım” sözü sezgilerini doğruladığına göre, izlenecek en doğru tutumun küçük ayrıntıları bir yana bırakarak söyleşiyi sürdürmek olduğunu düşündü.</p>
				<p>Bu arada, Attila elini avcuna alıp okşamaya başlamıştı.</p>
				<p>“Ellerin buz gibi! Donmuşsun sen!” diye fısıldadı. Sonra gülümseyerek göz kırptı. “Gözünü de morartmışlar! Söylesene, kimin, neyin peşinde koştun bu soğukta? Böyle tiril tiril, iki dirhem bir çekirdek...”</p>
				<p>Peygamber şaşırdı, biraz da rahatsız oldu, ama işin sonunu beklemekte kararlıydı, gülümsemekle yetindi.</p>
				<p>“Evet, kimin peşinden koştun?” diye yineledi Attila, elini avuçlarında daha çok sıktı. “Yoksa senin peşinde mi koşuyorlardı?” diye fısıldadı. “Öyle yakışıklısın ki, hiç şaşmam buna doğrusu. Ne kadar yakışıklı olduğunu söylediler mi sana?”</p>
				<p>“Evet, bazı bazı,” dedi Peygamber, “ama benim sorunum bu değildi.”</p>
				<p>Attila şaşırmış gibi gözlerini ayırdı.</p>
				<p>“Ya, öyle mi?” dedi. “Sorunun bu değildi de neydi peki?”</p>
				<p>Peygamber, “Sanki bilmiyormuş gibi!” diye geçirdi içinden, durumun gerekleri ne olursa olsun, bu işin fazla uzatıldığını düşündü, Attila’ya doğru eğildi.</p>
				<p>“Devrim!” diye fısıldadı.</p>
				<p>Attila irkilmiş gibi yaptı.</p>
				<p>“Ya, öyle mi? Allah Allah!” dedi, bir açıklama istercesine Peygamber’e dikti gözlerini.</p>
				<p>Ne var ki, Peygamber’in herhangi bir şey söylemesine zaman kalmadan, sırtında pırıl pırıl bir giysiyle tombul bir kadın dikildi tepelerine, “Şunlara bakın, şunlara: nasıl yakışmışlar birbirlerine, kumrular gibi!” dedi, sonra Attila’ya doğru eğildi, “Şekerim, böyle fısıl fısıl neler kaynatıyorsunuz?” diye sordu, Attila, “Adam gibi konuş: üstadımız bir devrimci,” diye yanıtlayınca da “Öyle mi? Ne güzel!” diyerek masaya yerleşti, garsonu çağırdı: “Cevat, bana bir bol getir, gırtlağım kurudu,” dedi.</p>
				<p>Peygamber, kadının yüzüne bakınca, buraya girdiği sırada sahnede kıvranan kadın olabileceğini düşünerek kızardı, başını önüne eğdi. Ama, aynı anda, hepsi de aynı ölçüde tombul, aynı ölçüde boyalı, parmakları, bilekleri, kulakları ve gerdanları aynı abartmalı takılarla süslü üç kadın daha gelip masaya yerleşerek aynı biçimde birer bol ısmarlayınca, belki de yanıldığı düşündü: parlak giysilerinin renkleri çok farklı olmakla birlikte, hepsi de aynı kadının değişik örnekleri gibi görünüyordu, hepsi de o kadın olabilirdi, ya da hiçbiri o kadın olmayabilirdi. Ne olursa olsun, Attila bu konuda daha fazla kafa yormasını önledi: abartmalı devini ve sözcüklerle tek tek tanıttı kadınları kendisine: kimi şarkıcı, kimi dansözdü, ama hepsi de televizyona çıkmış, hepsi de ünü ülke sınırlarını aşmış sanatçılardı. İçkiler geldi, gerek Attila, gerekse kadınlar, yayvan kadehlerini Peygamber’in yarı yarıya boşalmış bira bardağına vurarak “Şerefe!” dediler, Peygamber de aynı sözcüğü yineleyerek birasını başına dikti. Ama, Attila, “Bakın, kızlar, haberiniz olsun: bu boller üstadımızdan içtiğiniz ilk ve son içkiler, üstadımız susuzluğunuzu tümden dindirecek yaşta değil!” dediği zaman, hemen devrimi anımsadı. “Evet, doğru, istesem de yapamam,” diye onayladı: “önce devrimi düşünmek zorundayım.”</p>
				<p>“Gördünüz mü, üstadımız gerçek bir devrimci,” diye atıldı Attila, hafiften göz kırptı.</p>
				<p>Masaya ilk gelen kadın Peygamber’e belirgin bir ilgiyle baktı o zaman.</p>
				<p>“Sizin gibi zengin ve kibar bir beyefendi devrimci olduğunu saklamadığına göre, devrim iyi bir şey olmalı,” dedi. “Geçen akşam da düşündüm bunu: yakışıklı bir çocuk gelmişti buraya, oturup birkaç kadeh içtik, güzel güzel konuştuk, çocuğun adı Devrim’di, böyle kibar, böyle yakışıklı bir çocuğun adını Devrim koyduklarına göre, devrim güzel bir şey olmalı dedim. Çocuk ‘Boşver şimdi bunlara,’ dedi ya alçakgönüllülüğünden böyle konuşuyordu. Haksız mıyım, üstadım?”</p>
				<p>Peygamber gülümsedi.</p>
				<p>“Hayır, haklısınız, hanımefendi,” diye yanıtladı: “devrim insanlığın tek umududur.”</p>
				<p>“Değil mi ya!” diye sürdürdü kadın. “Televizyonda Tanrı’nın günü devrimcilere atıp tutuyorlar ya ben onlara inanmıyorum artık. Hem bunlar güvenilir insanlar olsalar çerden çöpten karıları karşımıza şarkıcı diye çıkarırlar mı? Haksız mıyım, üstadım?”</p>
				<p>Peygamber hafiften öksürdü, soruya bir yanıt aramaya başladı, ama bir başka kadın kaptı sözü.</p>
				<p>“Olabilir, devrimciler iyi insanlardır belki, ama yalnız onlar yok ki ortada,” dedi. “Anarşit diyorlar, maksit diyorlar, teröris diyorlar, kominis diyorlar, örgüt diyorlar, döküman diyorlar, diyorlar da diyorlar işte. Aynı adamlar mı bunlar? Aynı adamlarsa adları neden bu kadar çok? Aynı adamlar değillerse, neden bunlardan hep aynı adamlarmış gibi sözediyorlar? Biz cahiliz, bilmiyoruz. Siz bize bunları anlatabilir misiniz, üstadım?”</p>
				<p>Peygamber belki de bir sınavdan geçirilmekte olduğunu düşündü, sırtını dikleştirip öksürdü:</p>
				<p>“Çok güzel bir soru,” dedi, sonra bir an duraladı, “neresinden başlasam, bilmem ki,” diye söylendi.</p>
				<p>Sağındaki mavili kadın kolunu omzuna atarak parmaklarının ucuyla sakalını okşadı.</p>
				<p>“Canın neresinden isterse orasından başla, güzel üstadım,” dedi.</p>
				<p>“Konuyu kısaca özetlemek gerekirse, önce şurasını belirtmeliyim,” diye başladı Peygamber, bir kez daha öksürdü. “Önce şurasını belirtmeliyim ki, şu anda tarihin tekelci aşamasını yaşamaktayız; böyle bir aşamada coşku direniş oluyor ve sözünü ettiğiniz bütün o insanlar bir direniş coşkusunun ardından koşuyorlar; ancak ben elmalarla armutların birlikte toplanmasına karşı olduğumdan, örneğin anarşistleri...”</p>
				<p>Konuyu açmış olan kadın sözünü kesti.</p>
				<p>“Üstadım, kusura bakmayın, ama ben bu sözlerinizden hiçbir şey anlamadım,” dedi.</p>
				<p>“Öyle mi? Gerçekten hiçbir şey anlamadınız mı?”</p>
				<p>“Allah seni inandırsın ki, hiçbir şey anlamadım!”</p>
				<p>“Hoppala! Allah’ın işi ne burada?” diye düşündü Peygamber, gözlerini tavana dikti. Bir kez daha, açıklıkla görüyordu ki, halkı anlamak başka, halkın düzeyine inmek başkaydı, en büyük sorun burada yatıyordu belki: kenter sınıfının onu ortaçağın karanlıkları içinde tutma çabaları da işin içine girince, göbek bağın hep halka bağlı kalsa bile, düşünce bağların ister istemez ondan kopuyordu. Ne var ki, düşüncemi anlamıyor diye, hatta tutucudur diye halka sırt çevirmek değil, onu anlamaya çalışmak ve ona çıkarının nerede olduğunu göstermek gerekirdi. Sözlerinin anlaşılmamasının tek nedeni hızlı konuşmasıymış gibi, her sözcükte dura dura açıklamaya başladı: proleter devriminin nasıl gerçekleşeceğini Marx’ın çok açık bir biçimde söylediğini, ancak, bu devrimin gerçekleşme zamanının belli olmaması nedeniyle ve sonuçta hepsi aynı kapıya çıkacağına göre, halkın çektiği acıya dayanamayan kişilerin işi çabuklaştırmak üzere silaha sarıldıklarını, silahların kullanılma biçimi konusunda değişik yorumlar bulunduğunu, bu bakımdan, zaman zaman, belirli bir sapkınlıktan sözetmenin olanaksız olmadığını, ancak her kuşağın kendine göre bir yaklaşımı bulunduğuna, tarih de sürekli ilerlediğine göre, genç kuşağın kavgasını haklı ve soylu bir kavga olarak nitelemek, buna karşılık, faşist odakların çok sık kullandıkları teröris, anarşist gibi kuramsal dayanaktan yoksun adlandırmaları fazla önemsememek gerektiğini söyledi. Sonunda, “Şimdi anlatabildim mi?” diye sorduğu zaman, herkesten olumlu bir yanıt alacağından kuşkusu yoktu, ama konuyu açmış olan kadın sorusuna soruyla karşılık verdi:</p>
				<p>“Yani anarşit, maksit, teröris, kominis, hepsi bir mi?”</p>
				<p>“Hayır, söyledim ya: komünistlere anarşist ve terorist adlarını yanlış olarak veriyorlar,” diye atıldı Peygamber. “Anarşistler hep yıkıcı, karıştırıcı, düzen bozucu olmuşlardır. Çoğunlukla da teroristtirler, göz kırpmadan adam öldürürler. Şimdi anladınız mı? Halkın gözünde komünistleri küçük düşürmek için anarşist ve terorist diyorlar onlara.”</p>
				<p>Attila söze karıştı:</p>
				<p>“Ama kominislerin düzeni yıkmak istediklerini, hatta bu düzeni daha çabuk yıkmak için silaha sarıldıklarını siz söylemediniz mi, üstadım?”</p>
				<p>Peygamber bayağı canlanmıştı, hemen buluverdi sorunun yanıtını: evet, komünistler silaha sarılmışlardı, evet, zaman zaman suçsuz insanları öldürdükleri de oluyordu; ne var ki, devrim öncesinde suçsuz insanlardan sözetmenin oldukça aykırı kaçması bir yana, onlar soylu bir amaç uğrunda, geçici olarak yapıyorlardı bunu. Ancak konuyu açmış olan kadın aradaki ayrımı bir türlü göremiyordu.</p>
				<p>“Peki, banka soyanlar hangileri oluyor, üstadım? Anarşitler mi, maksitler mi? Yoksa onlar da mı kominis?” diye sordu.</p>
				<p>Peygamber’in sabrı tükenmek üzereydi, daha da yükseltti sesini.</p>
				<p>“Proleter devrimi bir an önce yaşama geçirmek amacıyla geçici olarak terorist eylemi benimsemiş olan, bu nedenle tutumları görünüşte anarşist tutuma yaklaşan komünistler,” dedi. “Ben bilimsel konuşuyorum.”</p>
				<p>Kadın umutsuzca kollarını iki yana açtı.</p>
				<p>“E buyur, de buyur: şimdi bir de proleter çıktı başımıza,” diye mırıldandı.</p>
				<p>Peygamber bu kadının durumunun umutsuz olduğunu düşünürken, Attila gene elini avcuna alıp okşamaya başladı, sonra gözlerini gözlerine dikti.</p>
				<p>“Üstadım, bilimsel konuşuyorsunuz, biliyorum, ama ben de ipin ucunu kaçırmaya başlıyorum artık,” dedi. “Size göre, anarşitler kominis değil; ama, gene size göre, kominisler hem anarşit, hem terorist.”</p>
				<p>Hep sorular soran kadın da onayladı bu gözlemi.</p>
				<p>“Evet, ben de bunu böyle anladım,” dedi.</p>
				<p>Peygamber umutsuzca başını salladı.</p>
				<p>“Söylediklerimi yanlış değerlendiriyorsunuz, kavramları birbirine karıştırıyorsunuz,” diye homurdandı.</p>
				<p>“Olabilir, ben cahil bir kadınım. Peki, örgüt hangisi, üstadım? Bizim Cihangir’de ev sahipleri en çok bunlardan çekiniyor. Hiç kimse bunlara evini kiraya vermek istemiyor.”</p>
				<p>Peygamber böyle bir soruyu hiç beklemiyordu: bilgisizlik o denli açıktı ki, anlayışla gülümsemekle yetindi. Ama şarkıcı Attila aynı anlayışı gösteremedi, “Kızım, sen de sırılsıklam cahilsin vallahi!” diye tersledi kadını. Kadın da ona sert çıktı, bir tartışmadır başladı: birkaç kişi birden konuşuyor, kimi karşısındakileri mantıklı olmaya çağırırken, kimi bağırıyor, kimi televizyonu, kimi bir müşteriyi, kimi bir komşuyu, kimi “üstadım”ı gönderge olarak kullanıyor, tartışma uzadıkça uzuyordu.</p>
				<p>“Kızlar, beni dinlerseniz, bu konuyu kapatalım,” dedi Attila. “Nasıl olsa bir sonuca varamayacağız. Nasıl üstat sizin gibi göbek atamazsa, biz de onun bildiğini bilemeyiz, çünkü onun gibi devrimci değiliz.”</p>
				<p>“Nedenmiş o?” diye atıldı bir kadın. “Devrimciler okuldan mı çıkıyor? Kurs mu görüyorlar?”</p>
				<p>Bir başkası,</p>
				<p>“Elbette, Eda’cığım,” diye yanıtladı. “Geçen gün televizyonda dinledim: üniversiteden çıkıyorlarmış.”</p>
				<p>“Üniversitede devrim fakültesi diye bir fakülte bulunduğunu bilmiyordum.”</p>
				<p>“Elbette yok.”</p>
				<p>“Öyleyse?”</p>
				<p>“Öyleyse ne?”</p>
				<p>“Öyleyse üstadımız da devrim okulundan çıkmadı.”</p>
				<p>“Ne var bunda?”</p>
				<p>“Ne olacak? Devrim okulundan çıkmadı, ama gene de devrimci.”</p>
				<p>Attila bir kez daha Peygamber’in elini avcuna aldı, gözlerini gözlerine dikerek içer gibi baktı.</p>
				<p>“Üstadım, sizden esas mesleğinizin ne olduğunu sorabilir miyim?” dedi.</p>
				<p>“Ozanım,” dedi Peygamber.</p>
				<p>“Gördünüz mü, ozanmış. Demek ki devrimci değil.”</p>
				<p>Devrimci sayılmamak Peygamber’in hiç hoşuna gitmedi. Ama bu coşkulu insanların dillerinin altında bir şeyler saklamaları da olanaksız değildi. Yanılgıyı düzeltmek, hem de, varsa, gizli amaçlarını anlamak için tartışmaya katılmayı zorunlu gördü.</p>
				<p>“Mao da, Ho Chi Minh de ozandı,” dedi.</p>
				<p>Kadınlar, çince konuşmuş gibi, şaşkın şaşkın yüzüne baktılar. Attila onları aydınlatmak istedi.</p>
				<p>“Üstadımız demek isterler ki, devrimcilik kafa işidir. Bunun için ozanlar devrimci olabilir, ama sizin devrimden anlamanız için onar fırın ekmek yemeniz gerekir,” dedi. “Öyle değil mi, güzel üstadım?”</p>
				<p>Peygamber bu açıklamayı da beğenmedi. Elini Attila’ nın elinden kurtararak bira bardağını alıp birkaç yudum içti.</p>
				<p>“Bir yerde haklısınız belki,” dedi: “devrimci kuramı anlamak için, tarih, ekonomi, felsefe, toplumbilim, hatta matematik bilmek gerekir; ama bir yerde de haksızsınız, çünkü, kılgısal olarak, devrim hepimizi ilgilendirir; çünkü devrim hepimizin kurtuluşu demektir ve hepimiz...”</p>
				<p>Bu sırada, bir düzine dolayında saç telini ensesinden alıp tepesinde birkaç kez dolaştırdıktan sonra alnının yukarısına yapıştırmış, iri yarı, göbekli bir adam bitti karşısında, “Ama bizim Peygamber bu! Peygamber, evet, ta kendisi! Görür görmez tanıdım! Peygamber! Olur şey değil!” diye haykırdı. Peygamber şaşırıp kaldı. Ama, Attila başta olmak üzere, herkes ayağa fırlayarak ellerini göbeğinin üzerinde kavuşturdu; herkes, yuvalarından fırlamış gözlerle, bir yeni gelene, bir Peygamber’e baktı. Yeni gelenin onlara aldırdığı bile yoktu, masanın çevresinden dolaştı, kolundan çekip ayağa kaldırdı Peygamber’i, coşkuyla sarıldı, yanaklarını öptü, sonra iki adım geriye çekilerek tepeden tırnağa süzdü onu:</p>
				<p>“Vay be! Peygamber’e bak sen! Görür görmez tanıdım!” dedi. “Bu kılıkta bile tanıdım! İyi de bu kılık ne böyle, Peygamber? Defileden mi çıktın? Yoksa ahir zaman peygamberliğine mi soyundun? Gözüne ne oldu?”</p>
				<p>Peygamber şaşkın şaşkın bakıyordu, ama son soruyu yanıtsız bırakmaya gönlü elvermedi.</p>
				<p>“Faşizmin küçük bir armağanı,” dedi.</p>
				<p>“Faşizmin armağanı mı? O da ne demek?”</p>
				<p>Peygamber açıklayacaktı, ama Attila gene araya girdi.</p>
				<p>“Faşizmin cömertliği tutmuş, devrimcilere yılbaşı armağanı dağıtıyor! Çünkü üstat devrimcidir,” dedi.</p>
				<p>Adam yüzünü buruşturdu, Attila’yı dinlemek değil, kendisi konuşmak istiyordu.</p>
				<p>“Bilirim, bilirim,” dedi, “devrimcidir, bir kavganın adsız neferidir, ölen babasından ileri, doğacak çocuğundan geridir.” Bir kez daha kucaklayıp öptü Peygamber’i, sonra birden kaşlarını çattı, “Ama yüzün berbat senin! Yoksa hasta mısın?” diye sordu. Kolundan tutup oturttu, kendisi de karşısına oturdu. Sonra başlarında toplanan adamlara baktı, “Ulan, ne ıspanak dümbeleklersiniz, be ulan!” diye gürledi. “Kırk yılda bir gençlik arkadaşım düşmüş şuraya, ona bile kazık atmaya kalkmışsınız! Hem de ne kazık! Üç menemen, iki bira, bir viski, birkaç bol. Öyle bir hesap ki, beni bile şaşırttı. Burda menemen yiyen keriz kimmiş, bir bakayım dedim. Bir de ne göreyim, bizim Peygamber! Bu bana yapılır mı, ulan!”</p>
				<p>Kendisi gibi dazlak kafalı garson söze karıştı.</p>
				<p>“Bilmiyorduk ki, patron!” dedi.</p>
				<p>“Bilmiyormuş!” diye gürledi adam. “Bir de bile bile mi kazıklayacaktın!” Pusulayı yırtıp eline verdi. “Hadi, durmayın, bir güzel donatın şu masayı! Peygamber’in onuruna!” Ötekilere oturmalarını söyledi, sonra, kendi kendisiyle konuşur gibi, “Şu işe bak! Düşümde görsem inanmazdım: bunca yıldan sonra, gecenin bu saatinde, bir gözü mosmor, son moda bir züppe kılığında, Peygamber karşıma çıksın! Hem de kendi barımda! Olacak gibi değil!” dedi. Birden gözlerini Peygamber’e dikti: “Neden hiç ağzını açmıyorsun? Küs müyüz, yoksa tanıyamadın mı?” diye sordu.</p>
				<p>Peygamber başını salladı.</p>
				<p>“Özür dilerim, çıkaramadım,” dedi. Okudukları gibi gördüklerini de bir daha çıkmamasıya belleğine yerleştirmekle ünlüydü, ama bu kocaman göbekli kabadayıyla daha önce karşılaşmış olabileceğini sanmıyordu, üstelik adam kolundan çekip ayağa kaldırınca korkunç başı dönmüştü, hâlâ da dönüyordu. Bir daha baktı adama. “Hayır, çıkaramadım,” diye yineledi; tam bu anda, beklediği açıklamaları getirecek kişinin bu güçlü adam olduğunu, belki de kendisine sarılırken cebine bir şeyler sokuşturduğunu düşündü, yüreği küt küt atmaya başladı.</p>
				<p>“Bu kavanoz dünya böyledir işte!” diye gürledi adam. “Sen onu Peygamber yap, ama o seni tanımasın!” Gevrek bir kahkaha attı. “Hey gidi günler! Ne gülmüştük o gece,” diye sürdürdü. “Yalan değil, biraz bozulmuştun, ama sonunda yenge bile beğenmişti.” Masadakilere döndü. “Evet, ben Peygamber yaptım bu adamı, kendisine ilk biat eden de ben oldum. Ama, görüyorsunuz, beni tanımadı bile!”</p>
				<p>Peygamber gülümsemeye başladı.</p>
				<p>“Şimdi tanıdım, Maruf’sun sen, Matrakçı Maruf,” dedi, dikey ak çizgili lacivert takımı, dikey mavi çizgili ipek gömleği ve inci kaşlı kocaman kravat iğnesiyle onun da devrim için kılık değiştirmiş olabileceğini düşündü, ama hemen arkasından bir kaygı belirdi yüzünde: burada devrimcilerle birleşmeyi umarken, kıskıvrak yakalanmış da olabilirdi. Kaşlarını çattı. “Seni Fehmi mi yolladı?” diye sordu.</p>
				<p>Matrakçı Maruf şaşırdı.</p>
				<p>“Fehmi mi? Hangi Fehmi?” diye sordu. “Ha, anladım! Fehmi Gülmez’i söylüyorsun! Delirdin mi, sevgili Peygamber? Fehmi Gülmez benim düzeyime iner mi hiç? Bir aralar yüz kez aradım belki, adresler, numaralar bıraktım, telefona bile çıkmadı. Oysa her ikimiz için de yararlı olurdu. İyi bir iş ilişkisi kurardık. Kızlarını benden alırdı.”</p>
				<p>“Kızlarını mı? Hangi kızlarını?”</p>
				<p>“Hangi kızlarını olacak? Bilemedin mi?”</p>
				<p>“Nerden bileyim?”</p>
				<p>“Öyle ya, nerden bileceksin? Peygamber’sin sen! Ama bunu herkes bilir. Büyük işadamlarının büyük konukları gelir, bu konuklar gündüzleri çok çalıştıklarından geceleri iyi eğlenmeleri gerekir. Bunun için el altında temiz kızlar bulundurmak ister. Bu da bir uzmanlık işidir.”</p>
				<p>“Sen bu işin uzmanı mı oldun peki?”</p>
				<p>“Pek sayılmaz. Ama iyi uzmanlarım var. Ben büyük kuruluşlarla ilişkileri düzenlerim, uzmanlarım da onların kadın gereksinimlerini anında sağlar.”</p>
				<p>Peygamber tiksintiyle yüzünü buruşturdu.</p>
				<p>“Yıkılası kenter düzeni,” diye söylendi.</p>
				<p>“Ne yaparsın, sevgili dostum? Kimi senin Fehmi Gülmez gibi dört ayak üstüne düşer, kimi de köşeyi döneceğim diye burnuna dek boka girer. Ben de girdim, patronlara kaçak içki, kaçak sigara, kaçak havyar, kaçak karı buldum, lokantalar, barlar, oteller açtım, sonunda köşeyi döndüm.”</p>
				<p>“Herkes senin çok iyi bir felsefeci olacağını söylerdi.”</p>
				<p>Matrakçı Maruf göbeğini hoplata hoplata güldü.</p>
				<p>“Sen bunca yıl tek bir felsefeci gördün mü bu memlekette?” dedi, sonra gene gülerek, “Ayrıca bu iş de bayağı felsefe bilgisi ister, mantık ve incelik ister. Kim bilir, belki de felsefeden iyi çaktığım için böyle çabuk yükselmişimdir!,” diye ekledi, gözlerini Peygamber’e dikti.</p>
				<p>Peygamber, “Evet, bu da kılık ve kişilik değiştirmiş herhalde. Ama neden bu kılığı, bu kişiliği seçmiş?” diye düşündü, yanıt vermedi.</p>
				<p>Şarkıcı Attila,</p>
				<p>“Patron, size baba diyorlar, doğru mu?” diye sordu.</p>
				<p>“Evet, doğru,” dedi Matrakçı Maruf, “dört çocuk babasıyım, her biri bir başka karıdan.”</p>
				<p>Masadaki kadınlardan biri,</p>
				<p>“Aslan patron!” diye bağırdı, bununla da yetinmeyerek coşkuyla alkışladı.</p>
				<p>Alkışa ötekiler de katıldılar, ama Peygamber gözlerini tavana dikerek derin derin içini çekti. Bir kez daha anlıyordu ki, Nazım tüm üretim araçlarının bir avuç ayrıcalıklının elinde toplanmasını beklemeden eyleme geçmekte yüzde yüz haklıydı, çünkü devrimin gecikmesi insanları yozlaştırmaktan başka sonuç vermezmiş gibi görünüyordu; gecikme devrime hastalık mikropları bulaştırabilirdi. İşte Matrakçı Maruf, o kıvrak mantığıyla herkesi hayran bırakan çocuk, Feride’nin gocuğunun adını Sarıkız koyan arkadaşı, eğer numara yapmıyorsa, yozlaşmış, çürümüş, alçalmıştı, patronlara kadın satıyordu. Her şey devrim öncesinin yıkılası kenter düzeninden kaynaklandığına göre, ona kızması söz konusu olamazdı, ama acıyordu. Acıyarak baktı yüzüne.</p>
				<p>“Peki, bundan hoşnut musun?” diye sordu.</p>
				<p>Matrakçı Maruf bir kahkaha daha attı.</p>
				<p>“Soruya bak, soruya!” dedi. “Hoşnut muymuşum! Sevgili Peygamber, böyle şeylere kafa yormaya zamanım mı var sanıyorsun? Ben işimi sürdürmeye, sürdürmeye ve büyütmeye bakıyorum yalnızca, tıpkı senin Fehmi Gülmez gibi! Dönem öyle bir dönem ki, bildiğin gibi değil. Herkes kendi devrimini kendisi yapıyor. Zaman zaman her şeyden tiksindiğim olmuyor değil, şu var ki, tiksindikçe daha çok seviyorum işimi, çünkü, en büyüğünden en küçüğüne, herkes beni örnek alıyormuş, benim işime öykünüyormuş gibime geliyor.”</p>
				<p>“Kadın bulma işine mi?”</p>
				<p>“Evet, kadın bulma işine, daha açıkçası pezevenkliğe!”</p>
				<p>“Neden?”</p>
				<p>“Ne bileyim neden! Devrimci ozan duyarlığınla sen anla orasını,” dedi Matrakçı Maruf, viskisinden bir yudum içti. “Şurası kesin ki, hiçbir şey gençliğimizdeki gibi değil artık, her şey çürüdü, üstüne üstlük çürümüşlük en büyük amaç durumuna geldi. Bir zamanlar küçük Amerika olacağız deyip dururlardı, şimdi bir adım daha attılar, küçük Arabistan olmak istiyorlar.”</p>
				<p>Şarkıcı Attila yapay bir bönlükle,</p>
				<p>“Öyle mi, patron? Türkiye’nin adını değiştirmek mi istiyorlar?” diye sordu.</p>
				<p>“Öf be! Senin de nükteciliğin tuttu bu gece,” dedi Matrakçı Maruf. “Ancak sorunda bir gerçek payı da yok değil. Evet öyle, değiştirmek istiyorlar, pek yakında Suudi Amerika olacağız.”</p>
				<p>Peygamber eski dostunun yanıtını beğendi, ama kitlelere gelecek güzel günleri muştulamakla görevli bir kırk kuşağı ozanı olarak bu fazlasıyla karamsar görüşe karşı çıkması gerekirdi.</p>
				<p>“Devrim çok yakında bu kötü gidişi durduracak,” dedi.</p>
				<p>“Ya, öyle mi? Hangi devrim?”</p>
				<p>Peygamber ayağının ucuyla çantasını yokladı.</p>
				<p>“Silahlı devrim,” diye yanıtladı. “Bunun için devrimci gençlere destek olmamız gerekir.”</p>
				<p>“Sen benimle dalga mı geçiyorsun, Peygamber?” diye atıldı Matrakçı Maruf. “Yani sence her şeyi bırakıp da bütün umudumuzu çoluk çocuğa mı bağlayalım? Onlara mı katılalım? Kod adları mı alalım? Boşversene sen! Bana kalırsa, senin Marx’ın öngörüsüne belbağlamak çok daha iyi: suçsuz insanları öldürmektense, oturup beklersin hiç değilse. Ama bu bebeler Marx’ın ilkeleri adına önlerine gelene kurşun sıkmaya başladıysa, suç biraz da sende, dostum: çabuk el çektin bu işlerden, peygamberliğini yapmadın!”</p>
				<p>“Ben devrimciliği hiçbir zaman bırakmadım,” dedi Peygamber.</p>
				<p>Şarkıcı Attila gene araya girdi.</p>
				<p>“Gördünüz mü? Üstadımız sürekli devrim yapmış,” dedi.</p>
				<p>Matrakçı Maruf sinirlendi.</p>
				<p>“Ulan, Attila, elimden bir kaza çıkartacaksın: fazla kavallandın bu akşam!” dedi, sonra gene Peygamber’e döndü: “Hâlâ şiir yazıyor musun?” diye sordu.</p>
				<p>“Pek sayılmaz,” dedi Peygamber, “bir felsefeci olarak çok iyi bilirsin ki, her şey bir zaman sorunu, bir kuşak sorunu daha doğrusu. Ben de artık...”</p>
				<p>Artık gemileri yaktığını, çağının yönelimlerini sezen bir ozan olarak silahlı devrime girişmek üzere yola çıktığını anlatacaktı, ama şarkıcı Attila bir kez daha araya girerek patronuna yakışıklı ozandan birkaç dize dinleyip dinleyemeyeceklerini sordu. Patron da masaya oturalı beri en az üç kadeh viski devirmişti, bu öneriyi beğendi, “Evet, bize birkaç şiir oku hadi!” diye tutturdu. Kadınlar da kendisini desteklediler. Peygamber, bunca istek karşısında, boyun eğmek zorunda kaldı. Ancak, kendi şiirleri yerine, Nazım’ dan okumayı yeğ tuttu: birbiri ardından “Orkestra”yı, “Yalnayak”ı, “Belki ben”i, “Bir hazin hürriyet”i okudu, “Dünyanın en tuhaf mahlûku”na geçti, “Dünyanın en tuhaf mahlûku”nun sonlarında,</p>
				
				<blockquote>
				<p class="indent9"><em>“Ve açsak, yorgunsak, alkan içindeysek,</em></p>
				<p><em>ve hâlâ şarabımızı vermek için üzüm gibi eziliyorsak</em></p>
				<p class="indent10"><em>kabahat senin,</em></p>
				<p class="indent11"><em>–demeğe de dilim varmıyor ama–</em></p>
				<p class="indent11"><em>kabahatın çoğu senin, canım kardeşim!</em></p>
				</blockquote>

				<p class="no-indent">dizelerini okurken, gözlerini hep Matrakçı Maruf’un gözlerine dikti, o da bundan alındı mı, yoksa art arda üç-dört şiir birden dinleyince sıkıldı mı, nedir, dazlak kafalı garsonu çağırdı.</p>
				<p>“Behey, kabak! Bakma öyle salak salak, meyve getir bize birkaç tabak! Havayı değiştirelim, Peygamber’i yorduk,” dedi.</p>
				<p>Peygamber coşmuştu.</p>
				<p>“Bunlar devrim şiirleri, dostum, insanı yormaz,” diye yanıtladı.</p>
				<p>Şarkıcı Attila, bu sözü bekliyormuş gibi,</p>
				<p>“Öyleyse, hadi hep birlikte: yaşasın devrim!” diye haykırdı.</p>
				<p>Kadınlar da hep birlikte,</p>
				<p>“Yaşasın devrim!” diye bağırdılar.</p>
				<p>Peygamber’in gözleri yaşardı: yaşamlarını kenterleri eğlendirmeye adamış görünen bu bilgisiz, hatta yozlaşmış insanların baskı yönetiminin devrimci avına çıktığı bir dönemde birkaç Nazım şiiriyle coşarak “Yaşasın devrim!” diye bağırabilmelerinin gerçekten sevindirici olduğunu düşündü. Matrakçı Maruf’a da söylemek istedi bunu. Ama Matrakçı Maruf o sırada üzerlerinde ak çizgili lacivert takımlar, ellerinde birer şişkin çantayla gelip bir metre ötelerinde durarak hazırola geçen dört adamı gösterdi.</p>
				<p>“Dostum, senden yarım saat izin isteyeceğim, şu adamlardan günün hesabını alacağım, sonra gene görüşeceğiz,” dedi.</p>
				<p>“Elbette, görüşeceğiz,” dedi Peygamber. Dört adamın askerce devinileri de içinde belirli bir umut uyandırdı, “Dönmeni sabırsızlıkla bekleyeceğim,” diye ekledi. Ne var ki, bir süre bekledikten sonra, mezarlık kulübesinde olduğu gibi içi geçti gene, elinde olmadan başını masanın üstüne koydu, koyar koymaz da sızıverdi.</p>
				<p>Masadakiler biraz şaşkın, biraz alaylı bakışlarla onu izlediler bir süre. Sonra, Peygamber birdenbire zorlu bir biçimde horlamaya başlayınca, gözlerindeki alay ve şaşkınlık bir tür ürpertiye dönüştü, öylece bakakaldılar. En sonunda pembe giysili bir kadın sessizliği bozdu.</p>
				<p>“İyice sızdı zavallıcık. En iyisi, şu dipteki üç götlük koltuğa yatıralım onu,” dedi.</p>
				<p>Şarkıcı Attila, beş kadın ve birkaç garson Peygamber’i başından, ayaklarından, belinden, koltuk altlarından tutarak “üç götlük koltuğa” taşıyıp sırtüstü yatırdılar, boşta kalan ayaklarının altına da bir iskemle yerleştirdiler. Peygamber’in hiç sesi çıkmadı, horlaması da kesildi, yalnız, iskemle ayaklarının altına yerleştirilirken, “Çantam! Çantam nerde?” diye inledi.</p>
				<p>“Çantan burda, güzel üstadım,” dedi pembeli kadın, çantayı getirip ayaklarının altına koydu, “Zavallıcık,” diye söylendi, sonra, böyle rahat edemeyeceğini söyleyerek kendisi de koltuğa oturup Peygamber’in başını kucağına aldı, “Böyle daha iyi! Siz gidin, meyvelerinizi yiyin!” dedi arkadaşlarına. Sırtındaki parlak, pembe giysi, kolundaki altın bileziklerle kucağında dev bir bebek uyutan geçkin bir lohusayı andırıyordu. Matrakçı Maruf hesaplarını denetleyip döndüğü zaman, Peygamber hâlâ pembeli kadının kucağında mışıl mışıl uyuyordu. Attila parmağını dudaklarına götürdü.</p>
				<p>“Şısst! Peygamber efendimiz uyuyor!” diye fısıldadı.</p>
				<p>Matrakçı Maruf gülmedi, herhangi bir yanıt da vermedi, arkadaşının üzerine eğilerek uzun uzun baktı. “Zavallı Peygamber! Büyük bir derdi olmalı! Gözündeki yumruk izinden belli. Bu cimdallı kılığı da nerden bulduysa!” diye mırıldandı. Doğruldu, şarkıcı Attila’ya döndü, “Sen dalganı geçiyorsun ya Peygamber gerçekten değerli çocuktu,” dedi. “Yetenekli bir ozandı, üstelik tam bir bilgi küpüydü. Öyle de yakışıklıydı ki! Kadınlar onu gördüler mi elektrik çarpmış gibi titrerlerdi. Onun gibi yakışıklısına çok az rastladım.”</p>
				<p>“Hâlâ da öyle değil mi, patron?”</p>
				<p>“Evet, hâlâ da öyle,” dedi Matrakçı Maruf, içini çekti. “Sen bu işten iyi anlarsın. Ama onun gençliğini görmedin. Bu Peygamber benim gençliğimdeki Peygamber’in dedesi bile olamaz.”</p>
				<p>Şarkıcı Attila yanındakilere döndü.</p>
				<p>“Bu gece bizim patronun ozanlığı üstünde,” dedi.</p>
				<p>Matrakçı Maruf işitmemiş gibi davrandı, yere çömeldi, Peygamber’in ak saçlarını okşadı, sonra birden omuzlarından tutup sarsmaya başladı onu, “Peygamber! Rahmi! Rahmi!” diye seslendi. Peygamber hafiften gözlerini araladı, sonra gene yumdu, burnunu pembeli kadının kocaman göğüslerinin altına sokarak bir şeyler mırıldandı. Maruf bey, <em>“Heraklit! Heraklit! Akar suya kabil mi vurmak kilit?” </em> sözcüklerini seçer gibi oldu, doğruldu.</p>
				<p>“Ya şimdi ölüverirse dedim bir ara, tüylerim ürperdi,” dedi. “Bir düşünsenize! Bunca yıldır görmemişiz birbirimizi, birbirimizin varlığını bile unutmuşuz belki, sonra, gecenin ortasında çıkagelmiş, benim barımda, kadınlarımdan birinin kucağında yelkenleyivermiş! Korkunç, değil mi?”</p>
				<p>“Evet, patron, korkunç güzel!” diye atıldı Attila. “Gerçekten ozanlığınız üstünüzde bu gece!”</p>
				<p>Matrakçı Maruf gülümsedi.</p>
				<p>“Öyleyse gerçeğe dönelim,” dedi: “şimdi bu uyuyan peygamberi ne yapalım?”</p>
				<p>“Siz ne isterseniz onu, patron,” dedi Attila. “İsterseniz, az önce buyurduğunuz gibi, sizin barınızda, kadınlarınızdan birinin kucağında yelkenleyiversin. Ne de olsa burası peygamberlere göre bir yer değil.”</p>
				<p>Matrakçı Maruf öneri gerçekmiş gibi irkildi.</p>
				<p>“Hayır, hayır!” diye atıldı. “Ben ona yardım etmek, bir derdi varsa çare bulmak istiyorum. Bunun için de yarın ayık kafayla konuşacağım onunla. Ama bu geceyi de güzel geçirsin istiyorum.”</p>
				<p>Lacivert takımlı adamlardan biri ilk kez söze karıştı.</p>
				<p>“İyi de bunu nasıl yaparsın ki, patron? Görüyorsun, pili bitmiş zavallı pederin. Altı okka edip bir yatağa sallamaktan başka bir şey gelmez elimizden,” dedi, sonra biraz ileri gittiğini ayrımsayarak, “Hiç değilse bu gece,” diye ekledi.</p>
				<p>Matrakçı Maruf biraz düşündü.</p>
				<p>“Hayır, ben o düşüncede değilim,” dedi. “Hemen yukarıya, otele götürün onu, benim oraya yatırın. Meryem de nerdeyse bulup getirin. Söyleyin ona, bu gece bu işi kotaramazsa, bir daha gözüme görünmesin! Tamam mı?”</p>
				<p>Lacivert giysililerden bir ikincisi de söze karıştı.</p>
				<p>“Yani Meryem bu ölüyü diriltir mi diyorsun, patron?” diye sordu.</p>
				<p>“Diriltir, diriltir!” dedi Matrakçı Maruf. “Hadi, çok geç oldu: elinizi çabuk tutun!”</p>
				<p>Garsonlar, buyruğu yerine getirmeye giriştiler hemen, Peygamber’i altı okka edip kapıya yöneldiler. Pembeli kadın, “Çantasını unuttunuz! Çantasını da alın!” diye bağırdı.</p>
				</div>
  </body>
</html>