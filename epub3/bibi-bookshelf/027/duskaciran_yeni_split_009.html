<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_8"><br class="chapter"/><br class="chapter"/><br class="chapter"/><br class="chapter"/>PİYANONUN KIRMIZI SESİ<br class="chapter"/><br class="chapter"/></h2>
				<p class="normal">Horoz sesiyle uyandım. Ama asıl gürültüyü yapan kargalardı. Arka bahçede ve bahçenin dışındaki ağaçlarda gagalaşıp şakalaşıyor olmalıydılar. Sevinçliydiler, çünkü gece bitmişti. Hayvanlar âlemi için gece, taşınması güç bir yük olmalıydı. Her yeni günü bayram gibi karşılıyorlardı.</p>
				<p class="normal">İstanbul'da, Kuzguncuk'ta, penceresinden Boğaz Köprüsü'nün ayakları görünen eski bir konağın çatı katındaki odasında değil de bir köydeymişim gibi geldi bana. Seremoniye katılan sokak köpekleri daha da pekiştirdi bunu. Sabahı karşılayan hayvanların dışında kente ait bir ses ulaşmıyordu odama.</p>
				<p class="normal">Gözlerimi kısarak bileğimdeki saate baktım, yediyi on geçiyordu. Bir pazar sabahı için erkendi. Oldukça geç yatmıştık. Uzun süredir görüşmediğim arkadaşlarım Engin ve Yurdanur'la bahçede küçük bir mangal partisi yapmış, uzun uzun konuşmuş, olur olmaz birçok şeye gülmüştük. Çevresinde dönüp durduğumuz asıl konu ise kuşatılmış yaşamlarımızdı. Emekli olduktan sonra ikisi de eve kapanmıştı. Arada bir sinemaya gidiyorlardı, hepsi o. Onlardan bir farkım olmadığını söylemiştim. Üstelik sinemaya en son ne zaman gittiğimi anımsamıyordum.</p>
				<p class="normal">Yeniden uyuyamayacağımı biliyordum.</p>
				<p class="normal">Yatmadan önce, karyolanın başucundaki komodine koyduğum su bardağına uzandım. Farkında olmadan içkiyi fazla kaçırmıştım. Yalnız ben mi? Bir ara Engin'in dili öyle peltekleşmişti ki, söylediklerini anlamakta güçlük çekmiştim. Yurdanur her zamanki gibi şarap içmişti. Belki de, kahveyle birlikte peş peşe yuvarladığımız ev yapımı likörler olmasaydı daha dinç uyanacaktım.</p>
				<p class="normal">Ara vermeksizin içtim suyu.</p>
				<p class="normal">Pencerenin sağ yanındaki portatif kitaplıkla, kullanılmadığı için buraya kaldırılmış küçük ekran televizyon birbiriyle küs gibiydi. Yalnız onlar mı, bu kata kaldırılmış her nesnede bir dargınlık hali vardı. Ütü masasının üzerinde pantolonum duruyordu. Döşemedeki dar kilim parçasında ise çoraplarım. Gömleğimi çıkarmadan yatmışım.</p>
				<br class="chapter"/><p class="normal">Bir ara Yurdanur, sigarasını küllükte söndürerek "Beyler, ben yatıyorum," demişti. Uykusu gelmişti. Şarap etkilemiş olabilirdi. Belki de bizi, "<span class="ideitalik">biraz da siz erkek erkeğe konuşun</span>" hoşgörüsüyle bahçedeki masada yalnız bırakmak istemişti. "İyi geceler," demiştik. Engin, sigarasının ucunu çakmağın aleviyle buluşturmak için büyük bir çaba harcıyordu.</p>
				<p class="normal">Sonra ortada hiçbir şey yokken birbirimize bakıp gülmeye başladık.</p>
				<p class="normal">Sarhoşluk işte.</p>
				<br class="chapter"/><p class="normal">Arkadaşım Engin bu konağı satın aldığında oturulamayacak durumdaydı. Konum olarak iyi bir yerdeydi. Böyle bir harabeye onca parayı vermesini birçok kişi gibi ben de akıllıca bulmamıştım. Üstelik onarım için de bir o kadar para harcamıştı. Çalışmalar uzadıkça uzamış, onlar bile bu konakta oturacaklarından umudu kesmeye başlamışlardı.</p>
				<p class="normal">Akşam, konağın hikâyesini de konuşmuştuk. Uzun süre alıcı bulamamasının nedeni vârisler arasında çözülemeyen bir sorunmuş. Belki de bu yüzden fiyatı yüksek tutmuş, pazarlığa yanaşmamışlardı. Anlaşılan, "onca paraya yazık ettin" eleştirileri arkadaşımı biraz üzmüştü.</p>
				<p class="normal">Engin'deki mekân ruhunun bu denli derin olduğunu bilmiyordum.</p>
				<p class="normal">Keşke benim de yaşamla bağımı güçlendirecek böyle ilmiklerim olsaydı.</p>
				<br class="chapter"/><p class="normal">Birden rüyamı anımsadım.</p>
				<br class="chapter"/><p class="normal">Nerede olduğumu bilmiyordum. Ortalık karanlıktı. Bir müziğin nağmeleri ulaşıyordu kulağıma. Uyanamadığım derin bir uykudaydım. Piyanodan yayılan ses, beni uyandırmak isteyen bir elin parmakları gibi hafif dokunuşlarla bedenimi okşuyordu. Gözlerimi açtığımda çocukluğumu geçirdiğim kasabamızdaki evde, üst kattaki odamdaydım. Çocuk değil, bugünkü yaşımdaydım. Yatağımın ayakucunda oturan genç kadını gördüm.Yakası işlemeli, karpuz kollu kırmızı bir elbise vardı üzerinde. Düz siyah saçları sırtında kürekkemiklerinin altına dek uzanıyordu. Pencereye doğru bakıyordu ve yüzü bembeyazdı. Sonra bana doğru dönüp yalnızca dudaklarıyla gülümsedi. Bakıyor ama beni görmüyor gibiydi. Yüzü tanıdıkmış gibi gelse de hiç kimseye benzemiyordu. Dudaklarındaki tuhaf gülümseme ürkütücüydü.</p>
				<p class="normal">Sonrası yok; başka rüyalar mı araya girdi, ne oldu anımsayamadım.</p>
				<br class="chapter"/><p class="normal">Dışarıda köpekler öyle bir yaygara koparmıştı ki, neler olduğunu merak ettim. Yataktan çıkıp parmak uçlarıma basarak pencerenin başına gittim. Zamana direnmekten yorgun düşmüş döşeme tahtaları yalvarırcasına gıcırdadığından, gürültü çıkararak Engin'le Yurdanur'u bu saatte uyandırmaktan çekiniyordum. Perdeyi aralayıp dışarı baktım. Kaldırım taşı döşeli dik yokuşta çevrelerini kuşkuyla kollayan iki kargadan başka canlı yoktu.</p>
				<p class="normal">Ses çıkarmamaya özen göstererek yatağa döndüm.</p>
				<p class="normal">Rüyamı düşündüm. Bana tanıdıkmış gibi gelen yabancı bir kentin sokaklarında dolaştığım çok olmuştu rüyalarımda. Bu kez, bildiğim bir mekânda daha önce tanımadığım, görmediğim bir kadın çıkmıştı karşıma. Yuvarlak, iri siyah gözleri vardı. Yüzündeki hüzün, bir sorunun yanıtını arıyormuş gibi bakışı net olarak gözümün önünde. İlk kez oluyordu bu.</p>
				<br class="chapter"/><p class="normal">Onlar uyandığında saat ona geliyordu. Döşemeleri gıcırdatan ayak sesleriyle konaktaki yaşam da başlamıştı. Uyuduğumu düşünüyor olmalıydılar ki, kısık sesle konuşuyorlardı. İkinci katın merdivenlerinden alt kata indiklerini duydum. Mutfakta kahvaltı hazırlıklarına girişeceklerdi.</p>
				<p class="normal">Yataktan çıkıp giyindim.</p>
				<br class="chapter"/><p class="normal">"Rahat edebildin mi?" dedi Yurdanur.</p>
				<p class="normal">"Hem de nasıl," dedim, "bebekler gibi uyumuşum."</p>
				<p class="normal">"Engin yatmaya gelirken sarhoş olduğunu anladım. Ayak sesleri, banyonun kapısını çarpışı falan..."</p>
				<p class="normal">Gülmeye başladı Engin.</p>
				<p class="normal">"Ulan," dedi, "bizi rakı değil, likörler mahvetti."</p>
				<p class="normal">"İçmeseydiniz. Mecbur muydunuz."</p>
				<p class="normal">İkimiz birden güldük. Engin'in omuzları sarsılıyordu gülerken. Yorgun ama keyifliydi.</p>
				<p class="normal">Bahçeye çok güzel bir kahvaltı sofrası hazırlamışlardı.</p>
				<p class="normal">"Ne çok kedi var," dedim.</p>
				<p class="normal">"Cihangir'in adı çıkmış," dedi Engin, "asıl kedi cenneti burası."</p>
				<p class="normal">"Hadi beyler çaylarınızı dipleyin de tazeleyeyim."</p>
				<br class="chapter"/><p class="normal">Kahvaltı bitmiş, sigaralarımızı yakmıştık.</p>
				<p class="normal">"Akşam tuhaf bir rüya gördüm," dedim.</p>
				<p class="normal">"Hayırdır," dedi Yurdanur.</p>
				<p class="normal">"Rüyamda rüya görüyordum. Alçalıp yükselen bir piyano sesi ulaşıyordu kulağıma ve ben kendimi bir kayıkta düşünüyordum. Dalgalı denizde kayığım inip çıktıkça piyano sesi de su sesine dönüşüyordu. Rüyamda uyandığımda çocukluğumu geçirdiğim evimdeymişim de, bugünkü yaşımdaymışım. Yatağımın başucunda bir kadın oturuyordu... Tuhaf, değil mi?"</p>
				<p class="normal">Birbirlerine baktılar. Tedirgin olmuş gibiydiler. İkisi de aynı anda sigara yaktı.</p>
				<p class="normal">"Nasıl bir kadın? Tanıdığın biri mi?" dedi Yurdanur.</p>
				<p class="normal">"Hayır, ilk kez görüyorum. Giysileri de günümüzün modasına uymuyordu zaten."</p>
				<p class="normal">"Eee," dedi Yurdanur alaycı bir biçimde gülümseyerek, "o kadar içerseniz..."</p>
				<p class="normal">"Yok be, ne içtik ki," dedim.</p>
				<p class="normal">"Tuhaf," dedi Engin. Başını geriye doğru atıp dumanı gökyüzüne üfledi.</p>
				<p class="normal">"Rüya bu oğlum, tuhaf olacak tabii."</p>
				<p class="normal">"Hayıır, öyle değil. Tuhaf olan, aslında tuhafın da dışında, ürpertici olan ne, biliyor musun," dedi Engin. Birden ciddileşmiş, hatta kaygılanmıştı. "Piyano sesi duyman ve yatağının başucunda oturan bir kadın görmen...Bu evi satın almaya kalkıştığımızda bize anlatılan hikâye ile senin rüyanın bire bir örtüşmesi."</p>
				<p class="normal">"Bu ne şimdi?" dedim.</p>
				<p class="normal">Şaşırmıştım.</p>
				<p class="normal">"Engiiin," dedi Yurdanur, patavatsızlık etmiş bir çocuğu uyarır gibi. Parmaklarının arasında tüten sigarası çatılmış kaşlarının altındaki bakışını daha da sertleştirmişti.</p>
				<p class="normal">İlgimi çekmişti. Üzerine gittim:</p>
				<p class="normal">"Evet, ne şimdi bu?"</p>
				<p class="normal">Engin, yanlış bir şey söylemiş gibi, durumu kurtarmak için sigara paketine uzandı.</p>
				<p class="normal">"Size anlatılan hikâye neydi?" dedim.</p>
				<p class="normal">Birbirlerine baktılar.</p>
				<p class="normal">"Deli saçması şeyler işte," dedi Yurdanur. Sigarasının külünü masadaki tablaya değil de yere silkeledi.</p>
				<p class="normal">"O anlatsın."</p>
				<p class="normal">Topu Engin'e atmıştı.</p>
				<p class="normal">"Hadi," dedim.</p>
				<p class="normal">"Ne hadisi oğlum, saçma sapan bir hikâye bu. Ev satılmasın diye vârislerden birinin uydurduğu yüz yıl öncesinin perili konak masallarından biri anlayacağın..."</p>
				<p class="normal">"Sen de bunları ciddiye alıyorsun."</p>
				<p class="normal">"Hayır, almıyorum. Beni bir dakika dinler misin..."</p>
				<p class="normal">"Dinlerim tabii."</p>
				<p class="normal">"Hikâye şu: Bu konağın ilk sahibinin bir oğlu varmış. Tek çocuk, üzerine titreniyor. İyi bir eğitim alması için onu Avrupa'ya göndermiş ailesi. Delikanlı orada Avusturyalı, müzik eğitimi alan çok güzel bir kızla tanışmış. Birbirlerine deli gibi âşık olmuşlar. Ailelerinin de onayıyla Paris'te evlenmişler. Kız her şeyini bırakıp İstanbul'a gelip bu konağa yerleşmiş. Hiçbir şey düşlendiği gibi gelişmemiş ama. Neden, bilinmez ama bir süre sonra çok mutsuz olmuş genç kız. İstanbul da, Kuzguncuk'taki bu konak da kısa bir süre sonra tutukevine dönüşmüş onun için. Bir piyano alınmasına karşın hiçbir şey mutlu etmiyormuş genç kadını. Bir gün, çatı katındaki odada kendini asmış."</p>
				<p class="normal">Ürperdim.</p>
				<p class="normal">"Yok ya!" dedim. "Benim yattığım odada mı?"</p>
				<p class="normal">"Anlatılan bu," dedi Engin, "senin yattığın odada."</p>
				<p class="normal">"Rüyama giren, yattığım odada kendini asan Avusturyalı genç kadın mı?"</p>
				<p class="normal">"Off," dedi Yurdanur, "saçmalamayın, çaylarınızı tazeleyeyim mi?"</p>
				<p class="normal">"Ben içmiyorum."</p>
				<p class="normal">"Benimkini tazele," dedim.</p>
				<p class="normal">"Bu konuda hiçbir şey konuşmadığımız halde rüyana girmesi, hatta piyano sesi duyman ilginç," dedi Engin.</p>
				<p class="normal">"Ne yani, Avusturyalı kadının hayaleti mi göründü?" diye karşı çıktı Yurdanur.</p>
				<p class="normal">"Bence öyle," dedim işi şakaya vurarak.</p>
				<p class="normal">Yurdanur ellerini beline koyup, "Kendime kahve hazırlıyorum, isteyen var mı?" dedi.</p>
				<p class="normal">İkimiz de aynı anda "Evet," dedik.</p>
				<br class="chapter"/><p class="normal">Kahvaltı sonrası çantamı toparlamak için çatı katındaki odaya çıktım. İçimde tuhaf bir sıkıntı vardı. Kapıyı açtığımda, tavanda avize asmak için monte edilen yarım halka biçimindeki demire bağlanmış ipte sallanan karpuz kollu kırmızı giysili kadını gördüm. Başı sol omzuna doğru bükülmüştü. Uzun düz siyah saçları sırtına, giysisinin üzerine dağılmıştı. Rüyamda gördüğüm gibi bakıyordu bana. Dudaklarında o soğuk gülümseme vardı. Çorapsızdı ve küçücük ayaklarının tırnakları elbisesinin renginde boyanmıştı.</p>
				<p class="normal">Hızla çantamı toparlarken beni izliyordu.</p>
				<p class="normal">Odadan çıkarken dönüp yeniden ipte sallanan kadına baktım. Burada nasıl bir trajedi yaşanmıştı? Ne hikâyesini öğrenebilecektim onun ne de adını.</p>
				<p class="normal">Ama odadaki bütün nesnelerin neden birbirine kırgın olduğunu anlamıştım.</p>

		</body>
</html>