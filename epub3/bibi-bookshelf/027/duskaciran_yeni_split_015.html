<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_13"><br class="chapter"/><br class="chapter"/><br class="chapter"/><br class="chapter"/>BİR YILBAŞI ÖYKÜSÜ<br class="chapter"/><br class="chapter"/></h2>
				<p class="normal">Yol mu daha ürkütücüydü, yoksa gözlerini açmakta güçlük çeken, henüz ayılamamış sürücü mü? İkisi arasında seçim yapılamazdı, çünkü birbiri üzerine katlanıp olasılıkları kaçınılmaza dönüştürecek felaket davetiyesiydi bu. Her durumda ve koşulda araç kullanmıştım, kendime güveniyordum ama ancak dört tekerleğin sığabildiği yolda bu kamyoneti süremezdim. Sarp, ormanlık bir bölgeden geçiyorduk. Nasıl olmuşsa daracık bir yol açmayı başarmışlardı. Yolun sağ yanı duvar gibi dik kayaydı. Sol yanı ise uçurum. Sağ aynayı içe doğru kapamak zorunda kalmıştı sarhoş sürücü. Değil araç, karşımıza bir yaya bile çıksa geçebileceği aralık yoktu. Üstelik bir gün önce yağan yağmur zemindeki toprağı çamura dönüştürmüştü. Daracık yolda sağa sola kayma, patinaj yapma şansımız yoktu. İkinci vitesle, otuz kilometreyi aşmayan bir hızla ilerliyorduk.</p>
				<p class="normal">Kamyonetin küçük kasasındaki Akalı işçiler için koşullar olağan, hiçbiri tedirgin değil, şarkı söylüyorlar.Laos'un kuzeyinde, Himalayalar'ın güneye inen kolu üzerindeki yüksek dağ köylerinde yaşayan bir azınlık Akalar. Ben Laos dilini bilmiyorum ama Akaları anlamakta Laoslular da güçlük çekiyor. Onca yoksulluğa karşın müthiş huzurlular. Kendi yaptıkları, vahşi hayvanlara karşı korunaklı, dik merdivenle çıkılan bambu evleri var. İşçi bulmak için Moon'la birlikte köylerine gittiğimde çok şaşırmıştım. Uyuyup yemek yedikleri daracık yaşam alanlarıydı bunlar. Kullanmayacakları hiçbir eşyaya, nesneye yer yoktu yaşamlarında. Köydeki bütün kadınlar ve genç kızlar motosiklet kullanıyordu. Günlük yaşıyorlardı. Birikim yapmak, yarınlarını güvenceye almak gibi bir dertleri yoktu. Çok keskin gözleri ve inanılmaz duyma yetenekleri vardı. Neredeyse deprem öncesi yeraltı katmanlarından gelen sesleri algılayacak derecede gelişmişti duyuları. Benim asla anlayamayacağım bir <span class="ideitalik">doğayla bütünleşme</span> durumuydu bu. Hepsinin belinde palası vardı. Ormanlık alanda yol açmak için önlerine gelen bambuları keserken, hareket eden herhangi bir canlıyı avlarken palalarını bir organlarıymış gibi kullandıklarını görmüştüm.</p>
				<br class="chapter"/><p class="normal">Henüz ayılmayan sürücü de, yol da umurlarında değildi kasadaki işçilerin. Şarkı söyleyip o daracık alanda birbirlerine sürtünerek dans ediyorlardı. Genç bir işçi de gözü gibi bakıp kolladığı gitarını bu özel gün için getirmişti.</p>
				<p class="normal">Sabah erken yola çıkacağımızı herkes gibi sürücü Madi de biliyordu. Ama o, bütün gece, kendi ürettikleri ve derecesi belli olmayan berbat içkiden içip sabaha karşı sızmıştı. Madi'yi uyandırmaları hiç de kolay olmamıştı. Zamanı ve mekânı yitirmişti sanki. Huzura ermiş bir deli gibi çevresine bakıyor, tuhaf gülücükler saçıyordu.</p>
				<p class="normal">Moon'a, "Madi bu durumda araç kullanamaz," dedim.</p>
				<p class="normal">Moon her zamanki gibi ve buradaki herkes gibi çok sakindi. Güven veren bir ses tonuyla, "Kullanır," dedi.</p>
				<p class="normal">Bu tavrı beni öfkelendirmişti.</p>
				<p class="normal">"Nasıl kullanacak! Şu haline bakar mısın, ayakta duramıyor!" diye bağırdım.</p>
				<p class="normal">"Daha kötü durumdayken de kullandı," dedi Moon aynı sakinliğiyle.</p>
				<p class="normal">Sabahın köründe bu tartışmaları yaparken nasıl bir yoldan gideceğimizi de bilmiyordum. Bilsem asla böyle bir yolculuğa çıkmazdım.</p>
				<p class="normal">Moon, burada İngilizce konuşup anlaşabildiğim tek kişi, Laos'taki işverenin temsilcisi aynı zamanda. Adı Moon değil tabii, uzun ve dilimin dönmediği adı Laos dilinde "ay" anlamına geliyormuş. Ben de ona "Moon" diyeceğimi söyleyince güldü. Zaten onun adı Moon'muş, başka yabancılar da öyle seslenmişler hep. "Sen de bana Miner de," dedim. "Okey Miner," deyip sırtıma vurdu.</p>
				<br class="chapter"/><p class="normal">Kasadan gelen şarkılar korkulacak bir şey olmadığını söylüyorsa da gözümü yoldan ve gözlerini açmakta zorlanan Madi'den alamıyorum. Ortamızda oturan Moon bir Buda heykelinden farksız.</p>
				<p class="normal">Madi durup el frenini çekti. Moon'a dönüp bir şeyler söyledi.</p>
				<p class="normal">"Ne oluyor?" dedim.</p>
				<p class="normal">"Yok bir şey," dedi Moon, "önümüzdeki küçük yokuşu çıkamayacağımızı söylüyor Madi. İzin ver de ineyim."</p>
				<p class="normal">Moon dışarı çıkıp kasadakilere yüksek sesle bir şeyler söyledi. Aynı anda beş altı kişi aşağı atladı.</p>
				<p class="normal">"Arabayı itmeleri gerekiyor," dedi.</p>
				<p class="normal">Kasada en kilolu işçiler kalmıştı. Onlar tempolu bir biçimde zıplarken aşağıdakiler de aracı itiyordu. İşin garibi hâlâ şarkı söylüyorlardı. Her hareketleri dans eder gibiydi.</p>
				<p class="normal">Sorunlu bölgeyi geçince zafer naraları atarak kasaya bindiler.</p>
				<p class="normal">Yeniden yola koyulduk.</p>
				<br class="chapter"/><p class="normal">Bir anda arkadan bağırışlar duyuldu.</p>
				<p class="normal">"Ne oldu, biri mi düştü?" dedim heyecanla.</p>
				<p class="normal">Moon kayıtsız bir ses tonuyla, "Arabanın önünden fırlayan fare içindi," dedi.</p>
				<p class="normal">Büyük bir av kaçırdıkları için hayıflanmışlardı. Akalılar için çok değerli bir yiyecekti fare. Daha doğrusu doğada hareket eden her şeyi yiyorlardı. İlk şoku, kampa kocaman bir kirpi getirdiklerinde yaşamıştım. İlk işleri avlarını baskülde tartmak olmuştu. Ardından da sevinç çığlıkları atmışlardı. Laos'taki ilk günlerimdi. İşçiler durdukları yerde dans ediyor, şarkılar söylüyorlardı. Moon'a, "Bunu niye getirdiler?" dediğimde, "Yiyecekler," diye yanıtlamıştı beni. "Peki, niye tarttılar?" dediğimde, "Avlarının büyüklüğü ile övünmek için," demişti. Sonra da kirpinin oku ile ilgili bilgiler vermişti. Kirpi okunu fırlattığı zaman havada döne döne gidermiş, giderken de bir ses çıkarırmış ki, buna üç saniye dayanmak mümkün değilmiş. Ama o sesi biz duyamazmışız. Başıyla Akalıları işaret ederek, "Onlar duyuyor," demişti. O sesi üç saniyenin üzerinde duymaya devam edersen, akli dengeni bir daha yerine gelmemek üzere yitiriyormuşsun. Köylerinde herkesin saygı duyduğu böyle bir deli varmış. Eğer ok insanın vücuduna saplanırsa yine döne döne yoluna devam ediyormuş. Okun dışarıda kalan kısmını tutup çekmeye kalkarsan kanama durmuyormuş ve ölüyormuşsun. "Bilgin olsun Miner," demişti, "başına böyle bir bela gelirse yapacağın ilk iş, okun dışarıda kalan bölümünü kırmak. O zaman dönme duruyor."</p>
				<p class="normal">Gülmüş, "Oku kıracak kadar zamanım olacağını sanmıyorum," demiştim.</p>
				<p class="normal">Birkaç gün sonra altı metre uzunluğunda, 65 kilo ağırlığında bir yılan getirdiklerinde o kadar şaşırmamıştım. Koşullara alışmaya başlamıştım. Bu kez kirpide olduğu gibi geride durmamış, ikram ettikleri yılan etinin tadına bakmıştım.</p>
				<p class="normal">Artık beni burada hiçbir şey şaşırtamaz diyordum ki, yanıldığımı anladım. Çalışma sahasına doğru ormanın içinde ilerlerken Akalılar heyecanla bağırmaya başladılar. Bir ağacın dalları arasında yabanarısı yuvası görmüşler. Bunlar gece avlanıp gündüz uyuyan, serçeparmağı büyüklüğünde dev arılarmış. Hemen palalarını çekip ince uzun bir bambu ağacı kestiler. Bir yanını çentikleyip yelpaze gibi açtılar. Orayı tutuşturup yanan kısmı arıların yuvasına doğru yaklaştırdılar. Uykudaki yabanarıları gafil avlanmış, dumandan boğularak topluca ölmüşlerdi. Bu kez de alttan dürterek yuvayı yere düşürdüler. Bayram ve düğünlerde atılan metal paraları, şekerleri kapışan çocuklar gibi çığlık çığlığa arıları toplayıp ceplerine doldurmaya başladılar. Onları ne için topladıklarını biliyordum, Moon'a sormama gerek yoktu.</p>
				<br class="chapter"/><p class="normal">Laos'a ilk kez geliyordum. Aktarmalı ve uzun bir yolculuktu. ETHIAD AIRWAYS ile İstanbul'dan Abu Dabi'ye uçmuş, oradan Bangkok, sonra da Laos'un başkenti Vientiane'e ulaşmıştım. Tabii yolculuk burada bitmemişti. Başka bir uçakla Luang Namta'ya geçmiş, oradan da karayolu ile kuzeyde, Çin sınırına yakın Munglong'a varmıştım. Çalışacağımız alan, kuş uçuşu en çok bir saat sürse de coğrafi koşullar nedeniyle Munglong' dan beş saat çeken dağlık Pakhieng bölgesindeydi. Burada bakır madeni için jeofizik çalışma yapacaktık. Sahanın jeolojik etüdünü Vietnamlılar gerçekleştirmişti. Jeofizik etüt için de birçok duyuru yapmalarına karşın başvuran yalnızca Avusturalyalı bir firma olmuş. Onlar da yüksek bir fiyat isteyince işveren çaresiz kalmış. Ağır arazi koşullarında kimse çalışmak istemiyormuş.</p>
				<p class="normal">Firmamızı internetten bulmuşlar.</p>
				<br class="chapter"/><p class="normal">İşveren, Kanada asıllı ama uzun yıllardır Tayland'da yaşayan 72'lik delikanlı Peter Douthit. Dünyanın birçok yerinde ruhsatlı sahaları var. Ortağı Spence Howard ise bir başka delikanlı. 84 yaşında ve hâlâ arazide dolaşabiliyor. Paranın yanı sıra, serüvenci yaşlı birer çocuk ikisi de.</p>
				<p class="normal">Birçok ülkede, güç koşullarda yaptığımız işler ve sonuçları bu iki yaşlı kurda iyi bir referans oluşturmuş ki, masaya oturduk. Ama onları asıl etkileyen Peru ve Tacikistan'daki çalışmalarımız olmuştu.</p>
				<p class="normal">"Sen aslında serüveni seviyorsun ama bir şeyden de kaçıyorsun," demişti Peter.</p>
				<p class="normal">Yanılıyordu.</p>
				<p class="normal">"Yanılıyorsun," dedim, "ben kaçmıyor, kovalıyorum. Kaçan, sığınacak bir liman aradığı için teslimiyetçidir ve yaşamı ıskalar."</p>
				<p class="normal">Gözlerini kısıp yüzüme bakmıştı.</p>
				<p class="normal">"Yalnız kovalamıyor, arıyorsun da."</p>
				<p class="normal">"İşim bu."</p>
				<p class="normal">"Sonuçta işini iyi yapıyorsun. Bizim için de önemli olan bu. Çalışacağın arazi koşullarından söz etmeme gerek yok."</p>
				<p class="normal">Gülümseyerek, "Gerek yok," dedim, "Peru'nun doğa koşullarından sonra her zorluğa katlanabilirim."</p>
				<p class="normal">"Ama burası Laos," dedi, "Peru'ya benzemez."</p>
				<br class="chapter"/><p class="normal">Benzemiyordu.</p>
				<p class="normal">Bu kadar sakin insanlarla ilk kez karşılaşıyordum. Kimse gergin değildi. Kavga etmek bir yana birbirlerine seslerini bile yükseltmiyorlardı. Yaptıkları tek şey içmek ve gülmekti.</p>
				<br class="chapter"/><p class="normal">Kötü dağ yolu bitip düzlüğe indiğimizde Madi kamyoneti durdurdu. Kapıyı açıp dışarı attı kendini. Dizleri ve kolları üzerinde bir sehpa gibi durmuş kusuyordu. Kamyonetin kasasındakiler susmuştu. Madi'nin kusması bir ayin gibiydi.</p>
				<p class="normal">"Gördün mü," dedim, "ne halde araba kullanmış, hem de öyle bir yolda."</p>
				<p class="normal">"Bizi buraya getirdi," dedi Moon mırıldanarak.</p>
				<p class="normal">Madi ayağa kalktı. Koluyla ağzını sildi. Başını iki yana silkelercesine sallayıp bize gülümsedi. Onun için son derece olağan bir durumdu bu.</p>
				<p class="normal">Arka tarafta şarkılar ve danslar yeniden başlamıştı.</p>
				<br class="chapter"/><p class="normal">Yeni yılı karşılayıp kutlamak için Moon, işçiler ve ben bir Aka köyüne davetliyiz. Oysa dünyanın büyük bir bölümü otuz beş gün önce girdi yeni yıla. Uzakdoğu'da takvim farklı. Şubat ayının dördü ve burada yılbaşı.</p>
				<br class="chapter"/><p class="normal">Madi kustuktan sonra daha iyi görünüyordu.</p>
				<br class="chapter"/><p class="normal">Köye kuşluk vaktinde vardık. Bizi coşkuyla karşıladılar. Köyün muhtarı olduğunu daha sonra öğrendiğim biri bizi selamlayıp elimizi sıktı. Daha şimdiden çocukların dışında herkes sarhoştu. Moon, kadınların erkeklere göre içkiye daha dayanıklı olduğunu söylemişti. İçince motosikletlerini oldukça gözüpek kullanıyorlarmış.</p>
				<p class="normal">Belden üstü çıplak dolaşıyordu kadınlar.</p>
				<br class="chapter"/><p class="normal">Köylüler, kurumuş ağaçları, kalın dalları törenin yapılacağı alana taşıyıp üst üste yığıyordu. Büyük bir ateş yakılacaktı. Muhtar, içten bir gülümsemeyle ateşin çevresindeki yerlerimizi almamızı istedi. Moon'un çevirisi üzerine onlar gibi ama kendi dilimde teşekkür ettim.Alana, kadınlı erkekli çember biçiminde oturduk. Akalı bir köylü önümde durup saygıyla eğildi. Bir elinde likör kadehine benzer küçük bir bardak, öbüründe de kendi üretimleri olan bir şişe içki vardı. Moon kulağıma doğru eğilip, "Tören başlıyor," dedi. Köylü bardağa içki doldurdu. Başını selam verir gibi hafifçe eğip doğruldu ve tek harekette içti. Yeniden doldurup bana uzattı. Bardağı alıp benzer biçimde onu selamladım ve içtim. Çok sertti. Gözlerimde şimşekler çakmıştı. Alkol derecesi belli olmayan berbat bir içkiydi. Törendeki en ağır görev onunkiydi. Çünkü, çemberdeki her konuğa içkiyi sunmadan, kurallar gereği önce kendisi içmek zorundaydı. Sol yanımda oturan belden üstü çıplak genç kadın onun sunduğu içkiyi değil, bacakları arasına sıkıştırdığı bira şişesini kaldırdı, kapağını dişiyle açıp bir yudum aldı.</p>
				<br class="chapter"/><p class="normal">Tören başlamıştı.</p>
				<p class="normal">Madi bu çemberin içinde yer almış mıydı? Evet, almıştı. Sıra ona geldiğinde bardağı özenle tutmuş ve içkisini başına dikmişti. Bir önceki gün onu devirecek kadar içmemiş, yolda durup kusmamış gibiydi.</p>
				<p class="normal">Ortaya yığılan ağaç dalları ve kütükler birkaç yandan tutuşturuldu. Alevler yükselirken Akalılar mırıldanarak, ritmi değişmeyen bir şarkı söylüyordu. Bu arada ikinci tur içkiye geçildi.</p>
				<p class="normal">Gitarıyla birlikte gelen Akalı orta yere çıkıp oturmuş, yakılan ateşe sırtını dönerek çalmaya başlamıştı. Ona yapılan içki ikramı daha özeldi.</p>
				<p class="normal">Moon oldukça keyifli görünüyordu.</p>
				<br class="chapter"/><p class="normal">Yedi sekiz köylünün, oldukça iri bir danayı ateşe doğru getirdiklerini görünce irkildim. Dana, dört ayağı üzerine bırakılsa kaçıp gidecekmiş gibi görünse de canlı değildi.</p>
				<p class="normal">"Bu ne?" dedim Moon'a.</p>
				<p class="normal">"Tören," dedi.</p>
				<p class="normal">Ateşin orta yerine yerleştirdiler hayvanı.</p>
				<p class="normal">Dehşete kapıldım.</p>
				<p class="normal">"Kanını akıtmadan mı pişirecekler?"</p>
				<p class="normal">"Akıttılar," dedi Moon, "şahdamarından şişleyip bütün kanını bir leğene aldılar. Ondan çorba yapacaklar."</p>
				<p class="normal">"Ya iç organları? Derisi?"</p>
				<p class="normal">"Hepsi birlikte pişecek. Sabretmesini bilmiyorsun Miner."</p>
				<p class="normal">Haklıydı. Bunu bir türlü öğrenememiştim.</p>
				<p class="normal">Genç gitarcı daha hızlı çalmaya başlamıştı. Dansa davetti bu. Ateşin çevresi birden dans edenlerle doldu. Kadınlar bira şişeleri ellerinde çıkmışlardı ortaya. Bakışları, gülüşleri, yaşamı algılayışları bambaşkaydı.</p>
				<br class="chapter"/><p class="normal">Alevler köze dönüyordu.</p>
				<p class="normal">Arada danayı çevirip spatulaya benzer aletlerle derisindeki yanmış yerleri kazıyorlardı.</p>
				<p class="normal">İçki servisi aksamadan sürüyordu.</p>
				<p class="normal">Sonunda o cehennem ateşinden kaçacak hali kalmamış danayı közün üzerinden çektiler. Karnını yarıp iç organlarını çıkardılar. Bunlar, akıtılan kanın doldurduğu leğene atılıp çorba yapılacaktı.</p>
				<p class="normal">Ateşin çevresindeki oyuların temposu gittikçe artıyordu.</p>
				<p class="normal">Şoför Madi hâlâ içiyordu.</p>
				<p class="normal">Laos'un dağlık bölgesinde, bir köyde ikinci kez yeni yıla giriyordum.</p>

		</body>
</html>