<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_10"><br class="chapter"/><br class="chapter"/><br class="chapter"/><br class="chapter"/>DÜŞKAÇIRAN<br class="chapter"/><br class="chapter"/></h2>
				<p class="normal">Tuhaf gürültülerle uyandığımda nerede olduğumu anlayamadım. Her yer karanlıktı. Saatin kaç olduğunu bilmiyorum. Dışarıdan korkunç uğultu ve böğürtüler geliyordu. Büyükbaş hayvan sürüsü ya da yabandomuzları geçiyor olmalıydı. Toparlanmaya çalıştım. Ormanın içinde çadırda mı, yoksa karavanda mıydım? Bu, karabasan olmalıydı. Uyanmama karşın o ürkütücü sesleri hâlâ duyuyordum. Yattığım yatak yabancıydı. Kısa süren şaşkınlıktan sonra dün akşam geldiğim kasabada, bir otel odasında olduğumu anladım. Peki bu gürültü neydi? Yataktan fırlayıp pencereye koştum. Perdeyi çektiğimde gördüklerim karşısında şaşkınlığım daha da arttı. Otelin bulunduğu kaldırım taşı döşeli sokaktan çıldırmış gibi koşan büyük bir inek sürüsü geçiyordu. Gecenin bu saatinde onları ürküten neydi? Kasabanın civarındaki çiftliklerin birinde yangın mı çıkmıştı, ne olmuştu? Ortalıkta hiç kimse görünmüyordu. Saatime baktım, dörde on vardı.</p>
				<p class="normal">Böğürtüleri ve ayak sesleri gittikçe azalıyordu. Gece derin bir sessizliğe bürününce pencerenin başında bir sigara yaktım. Sokakta kimse yoktu. Uzaktan bir bekçinin düdüğü duyuldu, o kadar.</p>
				<p class="normal">Gördüklerim gerçek olamazdı.</p>
				<p class="normal">Yatağa uzandım. Uykum kaçmıştı. Kalkıp sokak boyunca, gittikleri yöne doğru yürüsem mi, diye düşündüm.</p>
				<br class="chapter"/><p class="normal">Bir ara uyumuşum. Sabah erken kalktım. Gece gördüklerim kötü bir rüya olmalıydı. Buradaki işimi en kısa zamanda bitirip dönmek istiyordum. Lokantaların çorba servisi çoktan başlamıştır. Otelin girişindeki dar bekleme salonunda üç eski koltukla bir sehpa vardı. Orta yaşın üzerinde, kasketli bir adam pencere kenarındaki koltuğa oturmuş dalgın dalgın dışarı bakıyordu. Otelci, "müracaat" yazan bölmede başını kollarına dayamış uyuyordu.</p>
				<p class="normal">"Günaydın," dedim.</p>
				<p class="normal">Adam dönüp boş boş baktı. Ona iyi günler dilememi yadırgamış gibiydi. Yüzünde derin çizgiler vardı. Gözleri küçücüktü. Günlerce uyumamış gibi yorgun görünüyordu.</p>
				<p class="normal">"Aleykümselam," diye karşılık verdi.</p>
				<p class="normal">Kapıya doğru yöneldim. Dışarı çıkmadan önce durup adama baktım. O da beni izliyordu.</p>
				<p class="normal">"Akşam buradan bir inek sürüsü geçti, sen de duydun mu?" dedim.</p>
				<p class="normal">"Duydum."</p>
				<p class="normal">"Neden ürkmüşlerdi acaba?"</p>
				<p class="normal">"Her şeyden. Çünkü onlar vahşi inekler."</p>
				<p class="normal">"Vahşi inekler mi?"</p>
				<p class="normal">Kovboy filmlerinden vahşi at sürülerini ya da avlanan bizonları biliyordum ama bu çağda, memleketimde, bir kasabanın sokaklarında koşan vahşi inekleri ilk kez duyuyordum. Adam da söylediklerine inanmadığımı anlamış olmalı ki, "Burada vahşi inekler var," dedi. "Bazı geceler kasabayı basıp sokaklarında fink atıyorlar. Sen de akşam ona denk geldin."</p>
				<p class="normal">Dışarı çıkmaktan vazgeçip koltuklardan birine oturdum.</p>
				<p class="normal">"Niye kimse sahiplenmiyor onları?"</p>
				<p class="normal">"Hepsinin sahibi var."</p>
				<p class="normal">"Nasıl yani?"</p>
				<p class="normal">"Var işte ama yanlarına sokulamıyorlar."</p>
				<p class="normal">"Sütlerinden yararlanamıyorlar mı?"</p>
				<p class="normal">"Ne sütü, yanlarına sokulamıyorlar diyorum ya. Ama herkes ineğini tanıyor. Daralan, paraya ihtiyacı olan gidip tüfekle vuruyor ineğini, etini kasaba satıyor."</p>
				<p class="normal">İnanılır gibi değildi. Akşam sokaktan deli gibi geçen sürüyü görmesem adamın benimle dalga geçtiğini düşüneceğim.</p>
				<p class="normal">Adam konuşmaktan sıkılmış gibiydi. Başını pencereye doğru çevirdi. Otelci hâlâ uyuyordu.</p>
				<p class="normal">Dışarı çıktım. Bazı dükkânların kepenkleri yeni açılıyordu. Otelin yanındaki camları içeriden buğulanmış küçük lokantaya girdim. Dört masanın üçü doluydu. Öbüründe ise bir kişi vardı. Bir ayindeymiş gibi sessizce çorbalarını içiyorlardı. Yalnızca kaşıkları metal kâselere değdiğinde çıkan ses duyuluyordu. Masaya oturunca karşımdaki adama "Afiyet olsun," dedim. "Sağ ol," diye karşılık verdi. Aklım hâlâ akşam gördüklerimle oteldeki adamın söylediklerindeydi. Vahşi inekleri bir de ona sorup sormama konusunda kararsızdım. Sormadım. Ben de çorbamı sessizce içip otele döndüm. O adam yoktu. Otelci uyanmıştı.</p>
				<p class="normal">"Günaydın," dedim.</p>
				<p class="normal">"Günaydın abi."</p>
				<p class="normal">"Akşamki gürültüyü sen de duydun değil mi?"</p>
				<p class="normal">"Ne gürültüsü abi? Kavga mı çıktı?"</p>
				<p class="normal">"Yok, otelin önünden vahşi inek sürüsü geçti."</p>
				<p class="normal">Yüzüme tuhaf tuhaf baktı.</p>
				<p class="normal">"Vahşi inek sürüsü mü?"</p>
				<p class="normal">"Evet. Ben de bu sabah duydum, çok şaşırdım."</p>
				<p class="normal">"Yok abi, ne ineği... Sen rüya görmüşsün. Bütün gece ayaktaydım ben. Hem de vahşi inek... Yok abi, bu devirde olur mu öyle şey."</p>
				<p class="normal">"Diyelim vahşi değillerdi, bana anlatan adam uydurdu bunu; ama gece bu sokaktan koşarak büyük bir inek sürüsü geçti. Onların gürültüsüne uyandım. Korkmuş, ürkmüş, kaçıyorlar gibiydiler. Sabah aşağı indiğimde şu koltukta oturan bir adam onların vahşi inekler olduğunu söyledi."</p>
				<p class="normal">"Ne adamı?"</p>
				<p class="normal">"Otel müşterisi herhalde. Sen başını kollarına dayamış uyuyordun."</p>
				<p class="normal">"Dün akşam otelin tek müşterisi sendin abi. Dedim ya, sabaha kadar ayaktaydım, ezan okunduktan sonra biraz içim geçmiş herhalde. Değil sürü, tek bir inek bile geçmedi. Zaten o saatte ineklerin dışarıda işi ne! Haksız mıyım? Kâbus görmüşsün, kâbus..."</p>
				<p class="normal">"Herhalde," dedim. Başka ne diyebilirdim ki...</p>
				<p class="normal">Çantamı alıp otelden çıktığımda sokağa daha dikkatli baktım. Kaldırım taşlarının üzerinde yer yer tezekler vardı.</p>

		</body>
</html>