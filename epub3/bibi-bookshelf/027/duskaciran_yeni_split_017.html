<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_14"><br class="chapter"/><br class="chapter"/><br class="chapter"/><br class="chapter"/>BOYNUZ BIYIKLI BABA<br class="chapter"/><br class="chapter"/></h2>
				<p class="normal">Şak... şak... şak ediyor babanın tespihi. Kapkara, hakiki Erzurum taşı. Cam kenarındaki mindere kurulmuş, sigara içip dışarı bakıyor ve büyük şeyler düşünüyor.</p>
				<p class="normal">Minderin ot yastığı üzerinde şarap bardağı. Arada uzanıyor. Büyük bir yudum içip elinin tersiyle siliyor bıyıklarını. Serçeparmağında kocaman bir yüzük olan sol eli bir kedi ölüsü gibi yatıyor dizinin üzerinde; damar damar, kalın parmaklarının üzeri kıllı.</p>
				<p class="normal">Anne mutfakta; babanın şarap mezesi yapmak için getirdiği koç yumurtalarını –mezbahadan parasız alıp eve taşıdığı mendeburları– tavaya atmış, ortalık kokudan, cazırtıdan ve kediden geçilmiyor.</p>
				<p class="normal">Şak... şak... şak ediyor babanın tespihi.</p>
				<p class="normal">Kapkara, hakiki Erzurum taşı.</p>
				<br class="chapter"/><p class="normal">Oysa akşamdan önce, sokağın başındaki elektrik direğinin altında, kasketini ensesine doğru atmış havaya bakıyordu. Allah'ın gizlendiği mavi kubbedeydi beyaz leke, yeryüzüyle alay ediyormuş gibi uçuyordu. Kendinden emin ve rahattı, hatta şımarıktı. Aşağıda onu izleyen babanın farkında bile değildi. Öyle yükseklerdeydi ki, Salih başını iyice geriye atıp ellerini gözlerine siper etmeden göremiyordu onu.</p>
				<p class="normal">Babasını elektrik direğinin altında görünce koşmaya başladı. Kınalı, babasının kocaman avucunun içindeydi. Başını ileri uzatıp geri çekiyor, küçücük bir bilyeyi andıran gözünün üstüne bir perde inip kalkıyor, inip kalkıyordu. Minicik kalbi kim bilir nasıl da atıyordu.</p>
				<p class="normal">Birden Hacıkarı'nın sesi:</p>
				<p class="normal">"Kııız Melek! Nerde kaldın acuze..."</p>
				<p class="normal">Gökyüzündeki beyaz leke taklalar atıyor, alçalıp yükselerek dünyaya göz kırpıyordu.</p>
				<p class="normal">Salih, göğsü küçük bir körük, elektrik direğinin yanına geldiğinde Kınalı'yı gökyüzüne doğru atmıştı babası.</p>
				<p class="normal">Salih koşmuş, koşmuş, tam babasının yanına vardığında pat pat pat diye havalanmıştı Kınalı.</p>
				<p class="normal">Çok hızlı koşmuş, ciğerleri sancımış, soluğu yakmış kavurmuş içini ama salmıştı Kınalı'yı babası ve kocaman ellerini birbirine vurarak güç veriyordu ardından. Bir de tüm sokağı inleten bir sesle bağırıyordu:</p>
				<p class="normal">"Hurraaa!"</p>
				<p class="normal">Gülüyormuş gibi oldu babasının yüzü. Altın dişi bıyıklarının arasından göründü. Sonra ağzı da, altın dişi de hep öyle kaldı.</p>
				<p class="normal">Kınalı pat pat pat yükseldi.</p>
				<p class="normal">Bir bisikletli geçti. Olanların farkında değildi. Kartal tipi gidonunu kazık gibi kavramış, başında örme takkesi olan bir göçmendi. Ona neydi Kınalı'dan, maviliklerde takla atan beyaz güvercinden, kuş gardiyanı babadan... Belki ıslığında bir "memleket havası", yarına kalmış işlerini düşünerek çeviriyordu pedalları.</p>
				<p class="normal">Sonra, Hacıkarı'yı avaz avaz bağırtan, bir ekmeğe bebek tutar gibi sarılmış, sakız çiğneye çiğneye yürüyen Melek...</p>
				<p class="normal">Gökyüzüne dikkat kesilmiş kocaman bir kediydi şimdi baba, kıçına eklenmiş görünmeyen kuyruğuyla paldır küldür dövüyordu yeri.</p>
				<p class="normal">Kınalı beyaz lekeye doğru uçuyordu.</p>
				<p class="normal">Melek sokak kapısının önünde sümüğünü çeke çeke ağlıyordu. Ya ona "acuze" diye bağırıp ekmeği zamanında getirmediği için kızan Hacıkarı ya da sinir küpü –isterik çığlıklarıyla zaman zaman mahalleyi ayağa kaldıran– annesi dövmüştü. Bir gün de dayak yemeyip ağlamasaydı şaşardı zaten Salih. Burnundan kandil gibi sarkan sümükleri dudağına dek iniyordu ve çiş kokuyordu Melek. Ama Ayşegül televizyon çocuğu gibiydi. Efendimli, lütfenli konuşuyordu. Yüzü tertemiz, pırıl pırıldı. Sabun kokuyordu, kolonya kokuyordu ve sümüğü hiç akmıyordu. Saçlarına da iki kırmızı kurdele bağlıyordu annesi. Salih ondan çok utanıyordu.</p>
				<br class="chapter"/><p class="normal">Kısılmış gözleri çizgi çizgi babasının, sarı süzgeci bıyıklarına gömülmüş sigarasının külü ise upuzun, bükülmüş, düştü düşecek. Umurunda değil şimdi sigara migara, Kınalı o beyaz prensesi tavlar mı, tavlamaz mı hesabında kafası.</p>
				<p class="normal">Masmavi gökyüzünde yan yana uçuyorlar. Bir Kınalı kovalıyor onu, bir o Kınalı'yı. Bu oyunların sonu belli, biri öbürünün kafesine gidecek.</p>
				<p class="normal">Gökyüzündeki bu cilveli savaşı hangisi kazanacak?</p>
				<p class="normal">Babası soluk almıyor artık.</p>
				<p class="normal">İkisi de kaçsın istiyor Salih; kuş pislikleriyle dolu o karanlık kafese, gurul gurul tutsak güvercin yakarışlarının olduğu yere dönmesinler... Uçsunlar, uçsunlar, kafeslerin olmadığı, kuşların alınıp satılmadığı bir yere gitsinler...</p>
				<p class="normal">Babasının iki serçeparmağını ağzına sokarak çaldığıcin ifrit ıslık sokakları inletiyor. Bunun anlamı, eve gelin, demek.</p>
				<p class="normal">Melek de görünmüyor ortalıkta.</p>
				<p class="normal">Kınalı ile beyaz güvercin karşı evin kiremitliğine iniyor. Kim bilir neler diyor onu razı etmek için Kınalı, kim bilir nasıl kandırıyor...</p>
				<p class="normal">Kocaman bir kedi oluyor yine baba.</p>
				<p class="normal">Dudaklarının arasından altın kaplama dişi beliriyor.</p>
				<p class="normal">Salih eve doğru koşuyor: Gidemediler, kaçamadılar...</p>
				<p class="normal">İki kuşun taş avluya inmeleriyle, tuzak yemleri gagalaya gagalaya babasının kuş hapis damına girmeleri onu ilgilendirmiyordu artık.</p>
				<p class="normal">Bembeyaz bir güvercindi gelen. Gelin gibiydi. Yürüyüşü bile nazlıydı. Boynuz bıyıklı babayı görmemişti daha. Bilmiyordu.</p>
				<p class="normal">Kınalı'ya kanmıştı.</p>
				<p class="normal">Yakalanmıştı.</p>
				<br class="chapter"/><p class="normal">Anne, kızarttığı koç yumurtaları tavasını öyle bir hiddetle sofraya koydu ki, Salih elleriyle kulaklarını kapadı. İşte şimdi kıyamet kopacaktı. Baba, gözleri duvarın da ötesinde bir yerlere çakılı olmasa o tavayı kaptığı gibi duvara öyle bir çarpardı ki, neye uğradıklarını anlayamazlardı.</p>
				<p class="normal">Kapkara Erzurum taşları ötüyordu: Şak... şak... şak.</p>
				<br class="chapter"/><p class="normal">Yine yarı çorba yarı yemek, kuru fasulye kaşıklayacaklardı. Yanında bulgur pilavı ve turşu. Baba ise, dinimizin haram ettiği hayvan taşaklarını yiyip şarap içerek boyunca günaha batacaktı.</p>
				<br class="chapter"/><p class="normal">Sinek pislikleriyle benek benek bir ampul yanıyordu. Baba, şarap şişesini kavradığı gibi bardağını doldurdu. Üzerine biraz da cola kattı.</p>
				<p class="normal">"Ne o kız!" diye haykırdı, "Git anan sümüklerini silsin."</p>
				<p class="normal">Hasibe taşlanmış it gibi kıçın kıçın kaçtı kapının ardına.</p>
				<p class="normal">Baba niye bu kadar kızgındı? Kuş da getirmişti kafesine Kınalı.</p>
				<p class="normal">Kara bir çalılık gibiydi bıyıkları. Beslensin diye mum isine tutulmuş fındık içi sürerdi ayna karşısında; yüzünü büzüp gererek, korkunçlaştırıp gülünçleştirerek... Sonra da bıyıklarının arasından görünen altın kaplama dişi...</p>
				<p class="normal">Ayna karşısında kendini bıyıkların karşı konamaz çekimine veren bu dünyalar sarısı parıltı, gün gelir yırtıcı bir hayvana dönüştürürdü yüzünü. Dinden imandan çıkmış bir surat olur, alnında ter damlacıkları birikir, altın dişi dudaklarını yarıp çalı karası bıyıklarının arasından fışkırırdı.</p>
				<p class="normal"><span class="ideitalik">"Kahpenin, deyyusun oğlu!"</span> der vururdu.</p>
				<p class="normal">Döverdi de, söverdi de, babasıydı. Ama böyle babanın şarap bardağına itler edeydi. Baba değil, altın dişli, boynuz bıyıklı bir canavardı.</p>
				<p class="normal">Bazen de şeytan gelip kışkırtırdı Salih'i. Çarp kapıyı, fırla, derdi. Koş, hiç ardına bakmadan, soluğun yettiğince koş.</p>
				<p class="normal"><span class="ideitalik">"Namussuzun, orospunun dölü!"</span> der vururdu.</p>
				<p class="normal">Para bulup içtiğinde bir melekti. Felek kahpeydi. Öyle derdi. Der demez de yumruğunu indirirdi masaya. Korkmazlardı. Feleğe duyulan bu öfke hiçbir zaman onlara yönelmezdi. Şu felek de neyin nesidir diye çok düşünürdü de soramazdı Salih. Babasının kızdığı, ondan daha acımasız bir deyyustu kuşkusuz. Babasının hakkından gelse gelse "felek" denen bu herif gelirdi ancak.</p>
				<p class="normal">Parası olsaydı da hep rakı içebilseydi keşke babası. Otuz beşlik şişenin metal kapağını açışında bile inanılmaz bir büyü, insanı dehşetle sarsan bir güç vardı. Kapağı minik tıkırtılarla açışı, bardağın üçte birini dolduruşu, şişenin ağzını burnuna götürüp gözleri kapalı bir biçimde "ohh" deyişi tören gibiydi.</p>
				<p class="normal">Ama kuşlar tutsaktı.</p>
				<p class="normal">Babası kanlı gözlerini kısarak, kimi de kara bıyıklarını sıvazlayarak bakardı onlara.</p>
				<br class="chapter"/><p class="normal">Benim babam en güçlü, derdi Salih. Hadi ordan lan, derlerdi, serserinin teki senin baban. Babası adına, babasının serseri olmadığını kanıtlamak için dövüşürdü Salih. Ama, korku salan bıyıkları ve parıldayan altın dişiyle bunu bilmezdi babası.</p>
				<p class="normal">Annesine sorardı:</p>
				<p class="normal">"Benim babam serseri mi?"</p>
				<p class="normal">"Gebersin köpoğlu!" derdi annesi dişleri arasından tıslayarak.</p>
				<br class="chapter"/><p class="normal">Küçücük bir dükkânı vardı babasının. Eski ayakkabı onarıyor, gizli pençe yapıyor, topuk takıyor, dikiş vuruyor, patlamış futbol toplarını yamıyordu. Hiç çırağı yoktu. Çoğunlukla dükkânı kapalı oluyordu.. Bu nedenle de müşterileri gittikçe azalıyordu. Kuşçu mu, diyorlardı, hayırsızın biri o.</p>
				<br class="chapter"/><p class="normal">Kahvede okey oynardı ve oyunun sonucuna göre ya insan olurdu evde ya da canavar.</p>
				<p class="normal">Babasının o gece ne olduğunu hemen anlar, ona göre davranırdı Salih.</p>
				<br class="chapter"/><p class="normal">Anne mutfaktaydı. İkinci koç yumurtasını kızartıyordu. Baba boşalan bardağını yeniden doldurdu. Dışarıda iki köpek, sonra beş köpek, sonra yüz köpek kuyruklarını aynı anda yitirmiş gibi bağırıyor, hırlaşıp uluyorlardı. Ampullere pisleyen sinekler korkudan bir yerlere gizlenmişti.</p>
				<p class="normal">Salih, Hasibe, Zeliha kuru fasulyenin suyunu kaşıklıyorlar. Bir gözleri babalarındaysa öbürü de yarılanmış kola şişesindeydi.</p>
				<p class="normal">Birden sıçradılar.</p>
				<p class="normal">"Kapayın len radyoyu!" diye bağırdı babaları, "Yatsı okunuyo!"</p>
				<p class="normal">Şarkı türkü çalmasın da, isterse konuşsundu radyo, ezan duyuldu muydu kapanırdı hemen. Rahmetli pederinin nasihatiydi. Yemek yiyorsan çatalı kaşığı bırakıp sofradan geri çekilecektin. Kahvede, oyun masasındaysan kâğıtları ters çevirip ezanın bitmesini bekleyecektin. Rakı şarap içerek günaha girerdi ya, bir yandan da Allah'tan korkardı. O iş başkaydı, öbür iş başka.</p>
				<br class="chapter"/><p class="normal">"İçin len!" diye haykırdı, "Coca cola için deyyusun evlatları."</p>
				<p class="normal">Bekledikleri izin çıkmıştı. Sessizce şişenin üzerine çullandılar.</p>
				<br class="chapter"/><p class="normal">Oda soğurdu sonra. Yorganın altında ayaklarını karnına doğru çekerek ya da Zeliha ile Hasibe'ye sarılarak uyumaya çalışırdı. Aynı odada, yer yataklarındaydılar. Annesi, donuna işediği için hep döverdi Hasibe'yi. Hocalara götürmüş, kurşunlar döktürmüş, küllü sular içirmiş, apışarasına okunmuş yumurta bile bağlamıştı. Ama Hasibe inadına işiyordu.</p>
				<p class="normal">Önce annesi kalkardı. Sırtına hırkasını geçirir, solgun yüzü ve dağınık saçlarıyla fırınlı sobayı yakmaya çalışırdı. Ne güzeldi annesinin gözleri, solgun ve uykulu yüzü...</p>
				<p class="normal">Bir zaman sonra da sobanın üzerindeki çaydanlık tıslamaya başlardı.</p>
				<p class="normal">Yemek, börek, çay, hamam suyu... her iş bu sobada görülürdü. Ama eskimişti artık. Annesinin hırkası gibi hep var olan bir nesneydi o da. Yalnızca boruları silkeleneceği zaman sökülürdü. Tenekesi çürümüş, üzerinde yer yer delikler oluşmuştu. Sabah alacasında yanarken, birçok adam sigara içiyormuş gibi, leblebi büyüklüğündeki bu delikler kırmızı kırmızı ışırdı. Annesi de artık bunun eskidiğini, ne de olsa tenekeden olduğunu, sac sobalara özendiğini yineleyip dururdu da babası oralı olmazdı.</p>
				<p class="normal">Yaz gelir, sonra yine kış olur ama o soba aynı köşesinde, delikleri biraz daha çoğalmış olarak bir kışı daha çıkarmaya çalışırdı.</p>
				<br class="chapter"/><p class="normal">Baba, arada gözleri rakıdan iyice kızarmış keyiflenince, "Kız Hamiyet," derdi, "sana şöyle sacdan bir soba alayım, uğraşma şu külüstürle."</p>
				<p class="normal">Anne omzunu silker, pek inanmaz görünürdü. Rakıdan olduğunu bal gibi bilirdi de, ses tonunu değiştirip, "Ne zaman alacakmışsın?" diye sorardı. Öyle gecelerin çoğunda soba zamansız yanar, Salih'i uykusundan uyandırır, yorganın altında tere batmış olurdu. Sobanın üstünde tıslayarak ısınan kocaman bakraçta, sonra hamamlıkta yapılan banyoda Salih'in küçücük kafasını kurcalayan bir giz vardı ama ne olduğunu bilmezdi. O anda annesine de babasına da kızardı.</p>
				<br class="chapter"/><p class="normal">Babası uyurken ağzı açık olurdu ve horlardı. Çalı gibi, simsiyah bıyıkları kıpır kıpır titreşirdi her solukta. Nasıl bir horlamaysa bu, odada bir traktör çalışıyormuş gibi gelirdi Salih'e.</p>
				<p class="normal">"Hadi kalk!" diye dürterdi annesi, "Çay hazır, ekmek yiyelim."</p>
				<p class="normal">Aslanlar gibi esnerdi.</p>
				<p class="normal">Tekmeleyerek yorganı atardı üstünden.</p>
				<p class="normal">Saçı başı darmadağın, göz altları torba torba, her şeye söverek kalkardı yataktan.</p>
				<p class="normal">Annesi ibrikten eline su döker, o da tokatlarcasına yıkardı yüzünü. Yataklar toplanır, kareli yemek bohçası yere serilirdi.</p>
				<p class="normal">Kimse konuşmazdı. Tek ses, höpürtüyle içilen çay bardaklarından gelirdi. Bir yandan zeytinler yenir, öbür yandan da keçiler pislemiş gibi çekirdekleri birikirdi.</p>
				<br class="chapter"/><p class="normal">Sonra "gümmm" diye çarparak kapıyı basar giderdi çalışıp çalışmayacağı belirsiz dükkânına. Kuşlar da, Salih de, Zeliha da, Hasibe de, annesi de tutsak kalırlardı boynuz bıyıklı babanın zindanında.</p>
		</body>
</html>