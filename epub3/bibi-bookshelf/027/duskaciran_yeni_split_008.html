<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_7"><br class="chapter"/><br class="chapter"/><br class="chapter"/><br class="chapter"/>BÜYÜBOZAN<br class="chapter"/><br class="chapter"/></h2>
				<p class="normal">Karım televizyonda film izliyor. Tuhaf, karmakarışık bir film. Belki de oldukça sıradan ama son zamanlarda birçok şeyi olduğu gibi bunu da anlamıyorum. Bu nedenle de izlemiyorum. Birtakım açıklamalar yaptı; kim kimmiş, neler oluyormuş. Bebekmişim, hatta geri zekâlıymışım gibi davranıyor bana. Onlardan da bir şey anlamadım. Filmi izlememi istiyor, hatta bu konuda ısrar ediyor. Yapabileceğim başka bir şey olmadığı için, hiç ilgimi çekmese de televizyona bakıyorum. Karım, katılımcı bir izleyici. Tepkisini sözel ya da devinimsel mutlaka dile getiriyor. Kızdığında bayağı sözcükler kullanmaktan, hatta küfretmekten çekinmiyor. Eskiden ağzı bu kadar bozuk değildi. Yanı başındaki sehpada, bir tavuk gibi sürekli atıştırdığı kocaman kuruyemiş tabağı var. Bir gün o tabağı, küllüğü ya da çay kupasını televizyon ekranına fırlatmasından korkuyorum. Aslında korkmuyorum, fırlatırsa fırlatsın. Yaşamla bağ kurabildiği tek araç televizyon. Eskiden böyle değildi, televizyonda sadece haberleri ve nitelikli filmleri izlerdi.</p>
				<p class="normal">Onun da benden bir farkı yok.</p>
				<p class="normal">Yerleştirdiği koltukta alçıdan bir heykel gibi oturuyorum. Sigarası hiç sönmüyor karımın, bitince hemen yenisini yakıyor. Dumanı öylesine şehvetle içine çekiyor ki, bir an salonun bütün havası boşalıyor. Ardından göz gözü görmüyor. Çayı hiç eksik değil. Çorba kâsesinden farkı olmayan bir kupadan içiyor. Bu arada kuruyemişi de aksatmıyor. Bütün bunları peş peşe nasıl yapabiliyor, şaşıyorum. Sigaradan da çaydan da nefret ediyorum. Bir ara öylesine bir çığlık attı ki, irkildim. Filmin akışıyla ilgiliydi kuşkusuz. Gözleri kocaman olmuştu, birçok açıklama yaptı. Hiçbirini anlamadım. O da bunun farkında zaten; ha duvara konuşuyor, ha bana.</p>
				<p class="normal">Film bitmemişti. Beni henüz çalışma odama taşımamıştı. Kapı zili çalındığında önce bileğindeki saate baktı karım.</p>
				<p class="normal">"Bu da kim?" diye haykırdı. Sesi öylesine öfkeli çıktı ki, birden irkildim. Başını "hayırdır" dercesine geriye attı. Sol gözü sigara dumanından iyice kısılmıştı. Koltuğundan doğrulup kalkması hiç de kolay olmadı. Artık bütün hareketleri ağır çünkü çok kilo aldı. Hıncını bedeninden çıkarıyor. Dudağının kenarındaki sigara belaya ne kadar açık olduğunun göstergesi. Çekindiği, korktuğu hiçbir şey yok. Kapıyı bu saatte çalan her kimse, canına okumaya kararlı.</p>
				<p class="normal">Az sonra her şey çok tatsızlaşacaktı. Döşemeyi sarsan sert adımlarla yürürken –alt kattakiler sallanan avizeye deprem korkusuyla bakmış olmalıydı– gövdesi fırtınaya yakalanmış bir gemi gibi iki yana yalpalıyordu.</p>
				<p class="normal">Zil bir kez daha çaldığında "Kim o!" diye bağırıp kapıyı açtı.</p>
				<p class="normal">Kavgaya hazır gür sesi bir anda yatışmıştı. Konuşulanları duyamıyordum ama konuğun önemli biri olduğunu anlamıştım. Bu saatte kim gelebilirdi? Karım, en yumuşak ses tonuyla içeri buyur etmişti bu zamansız konuğu. Kuş cıvıltısı gibi bir kadın sesi duydum. Genç olmalıydı. Ayak sesleri salona yaklaşırken günlerdir onu beklediğini, neden bu kadar geciktiğini soruyordu karım. Birini beklediğinden haberim yoktu. Kimin geldiği de umurumda değildi.</p>
				<p class="normal">İnce bedenli genç bir kızla birlikte salona girdi karım. Onu hemen tanımıştım. Birden korkuya kapıldım, neden geldiği çok açıktı. Oysa artık hiçbir şeyden korkmadığımı, korkmayacağımı sanıyordum. Kot pantolonunun üzerine siyah bir bluz giymişti. Kolunda siyah bir deri ceket tutuyordu. Kıvır kıvır uzun siyah saçları, yüzüne büyük gelen gözleri vardı. Üşüyormuş gibi bakıyordu. Beni görünce başını hafifçe eğdi. Tanımamış gibi davranıyordu. Gülümseyerek selam verdi.</p>
				<p class="normal">"İyi geceler, kusura bakmayın, bu saatte..."</p>
				<p class="normal">"Size cevap veremez," dedi karım.</p>
				<p class="normal">Cevap da verir, soru da sorardım ama onlar duymazdı. Ne yapacağını kestiremiyordum. Aradan onca yıl geçmesine karşın hâlâ aynı yaştaydı. İzimi nasıl bulmuştu? Beni bu halde görmesini istemiyordum.</p>
				<p class="normal">"Kaç gündür sizi bekliyordum," dedi karım.</p>
				<p class="normal">"Biliyorum, çok özür dilerim," dedi genç kız, "annemi, özellikle de erkek arkadaşımı ikna etmem hiç kolay olmadı. Böyle bir işi yapmamı istemiyorlardı. Tartıştık. Bu sorunların üstesinden geldim de birkaç gün önce hastalandım. Sanırım şiddetli bir soğuk algınlığı..."</p>
				<p class="normal">Göz ucuyla beni inceliyordu.</p>
				<p class="normal">"Bu durumda yola çıkmamamı istiyorlardı. O yüzden geciktim. "</p>
				<p class="normal">"Haklılar," dedi karım, "hastalık sizi oldukça yormuş görünüyor. Karnınız açtır, hemen bir şeyler hazırlayayım."</p>
				<p class="normal">"Yok yok," dedi başını iki yana sallayarak, "hiç aç değilim."</p>
				<p class="normal">Karımın ne kadar ısrarcı olduğunu bilmiyordu. Üstelemelerine direnmiş, bir şey yememe konusundaki kararlılığını göstererek onu alt etmişti.</p>
				<p class="normal">"İçecek bir şey ikram edeyim; sıcak, soğuk, alkollü..."</p>
				<p class="normal">Gülümseyip başını sol omzuna doğru eğdi. Bu davranışı yapay da olsa onu şirin gösteriyordu.</p>
				<p class="normal">"O zaman bir kahve alayım. Sütsüz ve şekersiz lütfen."</p>
				<p class="normal">Karım onun yanında daha da heybetli görünüyordu. Devanası gibiydi. Yine zemini sarsarak mutfağa doğru yürüdü. Salonda yalnız kalınca genç kız huzursuz oldu. Benden yana bakmaya çekiniyordu. O zaman niye gelmişti?</p>
				<p class="normal">Karım kahvenin yanına bir tabağa küçük kurabiyeler koymayı ihmal etmemişti. Kendi çay kupası da dudak payı bırakılmayacak derecede doluydu.</p>
				<p class="normal">"Bakın," dedi karım, konuya doğrudan girmişti, "aslında işiniz hiç de güç değil."</p>
				<p class="normal">Genç kız yeniden başını sol omzuna doğru eğmiş ve dudaklarına o yapay gülücüğü oturtmuştu.</p>
				<p class="normal">"Kocam her şeye küstü ve yaşama karşı değişik bir tepki gösteriyor. Uyumuyor ve konuşmuyor. Ama bütün konuşulanları anlıyor. Aslında o bir yazar. Yayımlanmış bir kitabı olmadığı gibi hiçbir dergide ya da gazetede yazısı da çıkmadı bugüne kadar. O halde nasıl bir yazar diyeceksiniz, haklısınız. Tasarlıyor ama yazamıyor. Aklından geçenleri bana anlatırdı önceleri, belki başkalarına da anlatıyordu, bilmiyorum."</p>
				<p class="normal">Bunu söylerken yan gözle bana bakıyordu. Bildiği bu kadardı işte. Hiçbir zaman yazar olmayı, bir kitap yazmayı düşünmedim ki. Benim yaptığım çok başka bir şeydi. Ben bir karakter taciriydim.</p>
				<p class="normal">"Yaşamını, boş bir hayalin peşinde yiyip bitirdi. Yazmaya heveslenmediği, iyi bir okur olduğu yıllarda bambaşka biriydi. Gözünüzün içine bakarak, tane tane ve etkileyici bir ses tonuyla konuşurdu. Beni de etkileyen yanı bu olmuştu. Neyse, o kadar özele girmeyelim. Hiçbir zaman en büyük rakibinin kendisi olduğunu göremedi. Artık iş işten geçti. Sürekli bakıma gereksinimi var. Doktoru, bir daha konuşamayacağını düşünüyor, bir mucize gerçekleşir de konuşursa bunun tehlikeli olabileceğini belirtti. Konuşurken ölebilirmiş. Yani, yanında sürekli birisinin olması gerekiyor. Önceki bakıcısı daha iyi bir iş bulunca bizi bıraktı. O, geceleri uyumadığı için yanında siz bulunacaksınız. Sabah akşam düzenli olarak iki iğne yapılıyor. Konuşmaya yeltendiği anda bir iğne daha yapacaksınız. Söylemek istediği bir şey varsa yazarak iletsin, lütfen... Ben bunu başaramadım, yani bana yazarak da bir şey anlatmıyor, belki sizi dinler. Bu durumda siz gece, ben gündüz nöbetçisiyim. Vardiyalı çalışacağız. Gündüz, yani uyuduğunuz saatlerde konuşmaya kalkışırsa –gerçi bugüne kadar öyle bir şey olmadı– sizi uyandırmam gerekecek."</p>
				<p class="normal">Genç hastabakıcım, "<span class="ideitalik">böyle bir şey asla olmayacak</span>" dercesine bana bakarak "Tamam," dedi. Nasıl da güzel görünüyordu. Gözleri nasıl da hüzünlüydü. Kıstırılmıştım. Sorularını nasıl yanıtlayacaktım...</p>
				<p class="normal">"Günün büyük bir bölümünü çalışma odasında masasının başında geçirir. Ne bir şey yazar ne de okur. Ama orada oturmaktan hoşlanır. Arada gözlerini kapasa da uyuduğunu sanmayın. Son bir yıl içinde siz dördüncü hastabakıcısınız."</p>
				<p class="normal">"Ne zamandır böyle?"</p>
				<p class="normal">"Yaklaşık iki buçuk yıl oluyor. Ama ondaki tuhaflığı bir yıl önce fark ettim."</p>
				<p class="normal">"Ne yapmam gerektiğini tam olarak anlamış değilim," dedi bakıcım. Bunu söylerken doğrudan gözlerime bakıyordu.</p>
				<p class="normal">"Bir şey yapmanız gerekmiyor," dedi karım, "onunla birlikte oturacaksınız. Uyumamanız gerekiyor. Bu arada dergi gazete falan okuyabilir, televizyon izleyebilirsiniz. Konuşmuyor, bundan sonra konuşacağını da sanmıyorum ama buna yeltenirse hemen doktorun verdiği iğneyi yapacaksınız. "</p>
				<p class="normal">Sesini benim duymayacağım kadar alçaltarak, bir yandan da duyabileceğim gibi fısıldayarak, "Bakın," dedi, "onun bir derdi var. Sonunda bunu söyleyecek. Konuşursa da ölecek. Siz bunu yazılı olarak almaya çalışın. Belki o zaman onu yaşama döndürebiliriz. Şimdi lütfen kahvenizi için, soğumasın."</p>
				<p class="normal">"Teşekkür ederim," dedi. Sehpadaki tepeleme izmarit dolu küllüğe bakarak, "sigara içmemde bir sorun yok sanırım."</p>
				<p class="normal">"Yok, ben de içiyorum," dedi karım ve sigara paketini uzattı.</p>
				<p class="normal">"Sağ olun, değiştirmeyim, ben buradan yakayım."</p>
				<br class="chapter"/><p class="normal">Yaklaşık bir saat sonra beni çalışma odama taşıyıp her zamanki koltuğuma yerleştirdiler. Karım odadan çıkınca adını bir türlü anımsayamadığım genç bakıcıma "Kuş büyüsü," diye fısıldadım, "bunu ancak sana anlatabilirim."</p>
				<p class="normal">Duymadı.</p>
				<p class="normal">Dikkatle beni inceliyordu. Kızgın değildi. Belki beni bu halde görmek bütün öfkesini yatıştırmıştı.</p>
				<p class="normal">"Kendimden de, senden de, o yazar bozuntusundan da nefret ediyorum ama en büyük nefretim sana. Böyle aşağılık bir işi ancak sen yapabilirsin. Kimliğimi ona satıyorsun, o yeteneksiz de sözde benden bir kurgu kişisi yaratıyor. Alçaklık bu! Sana hesap sormak ve hırpalamak, canını yakmak için geldim."</p>
				<p class="normal">Kısa bir süre sustu. Yüzü bembeyaz ve duygusuzdu. Yalnızca dudaklarıyla gülümsedi.</p>
				<p class="normal">"Gördüm ki, sen cezanı bulmuşsun."</p>
				<p class="normal">Bu konuda haklıydı. Karakter yaratamayan yazarlara gerçek kişilerin yaşamlarını, özelliklerini para karşılığında satıyordum. Bu işi benden başka yapan var mıydı bilmiyordum ama ben bir karakter taciriydim. Adını bile anımsamadığım bu genç kızı bir yazara karakter olarak satarken daha sonra başıma neler geleceğini de sezinlemiştim.</p>
				<p class="normal">Darbe hiç beklemediğim bir yerden geldi: kuşlardan.</p>
				<p class="normal">Duyamayacağını, anlayamayacağını bile bile bana nefretle bakan bu genç kadına "kuş büyüsü"nü anlattım.</p>
				<p class="normal">Her şey geçen kış karlı ve soğuk bir günde başladı, dedim.</p>
				<p class="normal">Duyabilseydi, bu sıradan, kötü giriş cümlesine güler, benimle alay ederdi. Hiç umurumda değil, çünkü beni bu hale getiren hikâye böyle başlıyor.</p>
				<p class="normal">Sabah bakkaldan ekmek ve gazete almış, eve dönüyordum, diye sürdürdüm.</p>
				<p class="normal">Kitaplığımdaki kitapları inceliyordu. Birden dönüp baktı. Beni duymuş olabileceğini düşündüm. Oysa anlatacağım her şeyi biliyormuş gibi bakıyordu.</p>
				<p class="normal">Devam ettim:</p>
				<p class="normal">O sabah bakkaldan gazete ve ekmek almış eve dönüyordum. Birden apartman tepelerinde ve balkonlarda tünemiş güvercinler dikkatimi çekti. Her yer karla kaplıyken bunlar nasıl yiyecek bulacaktı? Kuşlara çok acıdım. Bakkala geri döndüm, dört ekmek daha aldım.</p>
				<p class="normal">"Kuşlar insanlardan daha mı önemli?"</p>
				<p class="normal">Beni duymuştu. Konuşmuştum ama ölmemiştim. Yine de duymamış gibi, boş boş bakıyordu bana. Onu yanıtlamam mümkün değildi.</p>
				<p class="normal">Devam ettim:</p>
				<p class="normal">Eve dönüp ekmekleri güvercinlerin yiyebileceği küçük parçalara ayırdım. Onlardan küçük ve çaresiz kuşlar da vardı ama ne yapabilirdim? Küçülttüğüm ekmek parçalarını balkondan aşağı attım. Hiçbiri yerinden kıpırdamadı. Daha önce öbür komşuların attıklarına birbirleriyle yarışarak üşüşürlerken benim verdiğim yiyeceklere bakmamışlardı bile.</p>
				<p class="normal">"Nedenini biliyorsun değil mi?"</p>
				<p class="normal">Artık biliyorum ama o anda hiçbir şey düşünememiştim. Attığım ekmekleri görmediklerini sandım. Sonra havalanıp balkon demirlerine kondular. Benden ürkeceklerini düşünerek içeri geçtim. Öfkeliydiler. Çalışma odamın pencere pervazı da güvercinlerle doluydu. Boyunlarını bir sağa, bir sola bükerek içeri bakıyorlardı.</p>
				<p class="normal">"Nedenini hâlâ anlayamamış mıydın?"</p>
				<p class="normal">Hayır. Anladığım tek şey, ortada tuhaf bir durumun olmasıydı. Sonra karımın çığlığını duydum. Yatak odasına koştuğumda oradaki pencerenin de güvercin dolu olduğunu gördüm.</p>
				<p class="normal">"O zaman anladın."</p>
				<p class="normal">Evet, anladım. İlk kez bir güvercini karakter olarak satmıştım.</p>
				<p class="normal">"Üstelik ona bir tasma yakıştırarak."</p>
				<p class="normal">Hayır, burada bir yakıştırma yok. Gördüğüm güvercin gerçekten tasmalıydı. Yoksa onu niye bir yazara satmayı düşüneyim ki. Sıradan bir güvercin edebi bir metinde ayrıntı olabilir ancak.</p>
				<p class="normal">"Bu durumda bile kendini aldatmakla kalmıyor, bu saçmalığa inanmamı istiyorsun, öyle mi?</p>
				<p class="normal">Gözlerimle gördüm, yemin ederim.</p>
				<p class="normal">"Güvercinleri kızdırdın, onlar da sana büyü yaptılar, öyle mi?"</p>
				<p class="normal">Evet.</p>
				<p class="normal">"Ben de bu büyüyü bozmaya geldim. Sen, ben, kuşlar ne kadar gerçeğiz bilmiyorum ama bunca kötülüğüne, bencilliğine karşın bu acıdan kurtaracağım seni. Aynı zamanda ben de kurtulacağım."</p>
				<p class="normal">Niyetini anlayınca dehşete kapıldım. Genç kadın bir ilaç ampulünü kırmış, içindekini enjektöre çekmeye başlamıştı bile. Gülümseyerek bana baktı.</p>
				<p class="normal">"Şimdi uslu duruyoruz koca adam," dedi.</p>
				<p class="normal">Sol kolumun bileğinden tutup çekti ve elimi dizlerinin arasına sıkıştırdı. Dirseğimin üst bölümünü lastik bir bağla sıkıca bağladı. İğneyi batıracağı bölgeye sürdüğü alkollü pamuğun serinliğini duydum.</p>

		</body>
</html>