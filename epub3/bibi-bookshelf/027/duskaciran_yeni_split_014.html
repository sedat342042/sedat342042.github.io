<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_12"><br class="chapter"/><br class="chapter"/><br class="chapter"/><br class="chapter"/>GELİNTAVUK<br class="chapter"/><br class="chapter"/></h2>
				<p class="normal">"Bizim buralardaki düğünler sizinkilere benzemez," dedi Aşur.</p>
				<p class="normal">"Bizim düğünleri biliyor musun?"</p>
				<p class="normal">"Yoo," dedi, "bilmem."</p>
				<p class="normal">"O zaman benzeyip benzemediğini de bilmezsin, değil mi?"</p>
				<p class="normal">"Öyle de... Benzemiyordur yani. Bizimki gibi düğün başka yerde olmaz ki... Gelcen di mi Madenciabi."</p>
				<p class="normal">"Aşur, kimseyi tanımam etmem, davetli değilim. Ne işim var yabancısı olduğum bir düğünde!"</p>
				<p class="normal">"Davet ne ki Madenciabi, yabancısı olmak ne demek ki Madenciabi, sen benim davetlimsin. Üstelik bizde düğünler herkese açıktır. Öyle kaç-göç yoktur, kadını, kızı, erkeği, çoluğu çocuğu hep bir aradayızdır. Gelsen, köyümüzü şereflendirsen ne güzel olur. Benim de itibarım artar."</p>
				<p class="normal">Madenci, gidip gitmemek konusunda kararsızdı. Başta düğünler olmak üzere, topluca yapılan kutlamaların hiçbirinden, hatta kalabalık yenen yemeklerden bile hoşlanmıyordu. Herkesi zavallı konumuna indiren görünmeyen bir şemsiyesi vardı bu toplantıların. Bir yandan da köy düğününü merak ediyordu. Aşur'u sevmişti. Etüt boyunca, geçici süreli çalışmak üzere çevre köylerden işe aldığı gençlerden biriydi. Ama öbürlerinden farklıydı Aşur. Her şeyi merak ediyordu. Zekiydi. Zaman zaman bunaltsa da, çok soru soruyordu. Madenci için önemli bir ölçüttü bu. Soru soran, yanıt arayandı.</p>
				<p class="normal">Aşur'un üstelemelerine daha çok dayanamayacağını anlamıştı.</p>
				<p class="normal">"Peki o zaman," dedi,"ben de senin davetlin olurum Aşur."</p>
				<p class="normal">"Başım üstüne."</p>
				<p class="ortayazi">*</p>
				<p class="normal">"Şu küçük kızın kucağındaki oyuncak başını hareket ettiriyormuş gibi geldi, yoksa sarhoş mu oldum?"</p>
				<p class="normal">Davulun gümbürtüsünden Madenci'nin ne dediğini anlamamıştı Aşur. Başını eğip kulağını ağzına iyice yaklaştırdı.</p>
				<p class="normal">"Şu küçük kızın kucağındaki oyuncak diyorum, canlı gibi... Boğma rakıdan sarhoş mu oldum?"</p>
				<p class="normal">"Sarhoş olmadın Madenciabi," dedi Aşur gülerek, "o oyuncak değil, canlı bir tavuk."</p>
				<p class="normal">"Tavuk mu? Benimle dalga mı geçiyorsun?"</p>
				<p class="normal">"Tövbe, ne dalgası! Oyuncak olsaydı başını hareket ettirmezdi, değil mi?"</p>
				<p class="normal">Ettirmezdi tabii. Sarhoş olmamıştı. Küçük kıza daha dikkatli baktı. Kucağında gelinlik giydirilmiş, çok sakin, olan biten her şeye kayıtsız bir tavuk vardı. Küçük kız dudaklarını şişirmiş, bir şeylere kızmış, alınmış ya da böyle bir ortama gelmek zorunda kalmış bir yetişkin gibi oturuyordu. Büyümüş de küçülmüştü sanki. Kucağındaki gelinlik giydirilmiş tavuk da gözlerini yummuş, sahibesinin ruh durumuna uygun bir duruş almıştı. O da bir şeylere kızmış gibiydi.</p>
				<p class="normal">"Öğretmenin kızı Zeliha," dedi Aşur, "köyümüze geçen yıl geldiler. Civcivken eve alıp büyütmüş o tavuğu.Adı bile varmış da, ben bilmem. Baksana, ana kız gibiler."</p>
				<p class="normal">Bunu söyleyince gülmeye başladı. Elindeki rakı bardağı da dökülme sınırına gidip gelerek çalkalanıyordu. Küçük kızın kucağındaki tavuk gibi onun da gözleri kapalıydı.</p>
				<p class="normal">"İlahi Madenciabi... Bir tavuk o, oyuncak sandın he... Haydi şerefine..."</p>
				<p class="normal">Rakının çalkalandığı bardağına bardağını dokundurdu Madenci. Bir yudum içmişti ama o gülmekten içemiyordu. Bu kadar gülecek ne vardı?</p>
				<p class="normal">Aşur, saygısızlık yapmış olacağını düşünmüş olmalı ki, birden toparlandı. Rakısını yudumlayıp bardağı masaya bıraktı. Sigara paketine davrandı. Herkesin gözü onların masasındayken bu kadar gevşememeliydi. Yan gözle Madenci'ye baktı. O hâlâ gelinlik giydirilmiş tavuğu inceliyordu. Ortada saygısızlık falan yoktu. Olmuşsa bile anlaşılmamıştı. Paketini uzatıp sigara ikram etti. Madenci'nin masayla ilgisi kalmamıştı. Omzunu dürterek uyarmak zorunda kaldı. Madenci dönüp baktığında Aşur'un biraz mahcup ama gülücükler saçan yüzünü ve uzattığı sigara paketini gördü.</p>
				<p class="normal">"Yaksana Madenciabi."</p>
				<p class="normal">Birer sigara yaktılar.</p>
				<br class="chapter"/><p class="normal">Kulağına doğru iyice eğilip, "Armut ağacının altındaki masa var ya," dedi Aşur, "orada en köşedekinin yanında oturan mavi gömlekli adam var ya, öğretmen o işte. Zeliha'nın babası, gelintavuğun dedesi."</p>
				<p class="normal">Madenci şaşkınlıkla baktı Aşur'a. Gelintavuk. Ne güzel söylemişti. Sonra da Gelintavuk'un dedesine baktı.</p>
				<p class="normal">"Öğretmen gibi durmuyor," dedi.</p>
				<p class="normal">"Öğretmen gibi değil zaten."</p>
				<p class="normal">"Nasıl yani?"</p>
				<p class="normal">"Öyle işte. Bizim gibi."</p>
				<br class="chapter"/><p class="normal">Uzun süre tek başına çalan davulcu (bu, düğüne gelenler için bir karşılama olmalıydı) tokmağını son kez gergin derinin üzerine var gücüyle indirip solo konserini bitirdi. Yaptığı işe yakışır biçimde palabıyıkları vardı. Birileri onu alkışlamış gibi başını hafifçe önüne eğip sağ elini göğsüne bastırdı. Madenci'ye göre, o bakıyor ama artık hiçbir şey görmüyordu. Boğma rakının kontrolü altına girmişti. Aynı anda klarnet, keman ve darbukanın devreye girmesiyle düğün başladı. Davulcu boynuna astığı davulu indirmiş, bohça gibi mendiliyle yüzünü ve ensesini siliyordu. Çalgıcılara ayrılmış masaya oturdu. Kendisine sunulan çay bardağındaki rakıyı tek harekette içti. Çatalın ucunda uzatılan peyniri, başını hafifçe eğip elini göğsüne götürerek reddetti.</p>
				<p class="normal">İki delikanlı çıktı ortaya. Kollarını alabildiğince açıp küçük küçük adımlarla müziğe uygun biçimde oynamaya başladılar. Onlar oynarken iki genç daha çıktı. Sonra birden kalabalıklaştılar. Klarnetçi coştukça coşuyor, çalarken klarnetiyle havada büyük çemberler çiziyordu.</p>
				<p class="normal">"Damat hangisi?" dedi Madenci.</p>
				<p class="normal">"Başını yukarı kaldırmayan beyaz gömlekli, siyah ceketli var ya, işte o," dedi Aşur.</p>
				<p class="normal">"Neden başını kaldırmıyor."</p>
				<p class="normal">"Ayıptır. Bu gece bütün gözler onun üzerinde, ağır olması, hep önüne bakması yakışık alır."</p>
				<p class="normal">Klarnetçi dayanamayıp masadan kalkmış, oynayanların arasına karışmıştı. Gözleri yoktu artık. Peşinden de darbukacı geldi. Klarnetçi, çala çala kadınların olduğu yana doğru yürüdü. Kucağında tavukla oturan kızın önünde durdu. Kısa bir süre çalmaya ara verip başıyla kızı ve tavuğu selamladı. Sonra klarneti tavuğa yaklaştırıp çalmaya devam etti. Tavuk istifini bozmamıştı ama küçük kız sinirli bir biçimde eliyle ittiriverdi klarneti. Bu ciddi posta koyma haraketi Madenci'nin gözünden kaçmamıştı. Çalgıcı da durumu anlamış, işi tadında bırakıp oynayanların arasına karışıvermişti hemen. Küçük kız tavuğun başını okşarken bir şeyler de mırıldanıyordu. Yüzü daha somurtuktu şimdi.</p>
				<p class="normal">Tavuğun durumu biraz değişmişti; klarnetçiden de, şerefine çalınan müzikten de hoşlanmış bir edayla oturuyordu.</p>
				<p class="normal">"Tavuk özel ilgiden hoşlandı," dedi Madenci.</p>
				<p class="normal">"Kaltak!" dedi Aşur.</p>
				<p class="normal">"Kız tavukla konuşuyor."</p>
				<p class="normal">"O hep konuşur."</p>
				<p class="normal">"Okula gidiyor mu?"</p>
				<p class="normal">"Yok be amcası, daha küçük o. Bir akıllı ki, sorma. Babasının dediğine göre şimdiden okumayı sökmüş. Eee, ne de olsa öğretmen kızı."</p>
				<p class="normal">Yeniden Madenci'nin bardağına bardağını vurdu Aşur. Hızlı içiyorlardı.</p>
				<br class="chapter"/><p class="normal">Davulun sesi yeniden gümbürdedi. Koç boynuzu gibi bıyıkları olan davulcu şimdi daha keyifliydi. Güç toplayarak ortaya atmıştı kendini. Davulun derisini patlatmak istercesine vuruyordu tokmağı. Artık halay zamanıydı. Tempo gittikçe artıyordu. Gömleğinden iki düğme daha açmış kan ter içindeki damat da halayın içindeydi. Hâlâ önüne bakıyordu. Düğün sahipleri pilav üstü haşlanmış bütün tavuk olan tepsileri masalara dağıtmaya başlamıştı.</p>
				<p class="normal">"Gelintavuk çok şanslıymış," dedi Madenci.</p>
				<p class="normal">"Köyümüzde ve bütün civar köylerde yaşlanıp eceliyle ölecek tek tavuk. Hatta o bir tavuk bile değil," dedi Aşur.</p>
				<p class="normal">Halay çekenler iyice coşmuştu. Davul artık kendinde değildi. Klarnet alıp başını gitmişti. Coşkulu naraların ardından silahlar o anda patladı. Gelintavuk birden sıçradı. Küçük kızın ona seslenmesinin, tüylerine dokunmasının bir yararı yoktu artık. Ürkmüştü. Oturduğu sıcacık kucaktan fırladı. Giysisi, havalanıp hantal bir kuş gibi ortalığı birbirine katmasına engel değildi. Gelinliğini dalgalandırarak kısa mesafeli bir uçuştan sonra konabildiği ilk alan Madenci'nin masası oldu. Bir masal kaçkını gibiydi. Madenci'nin rakı bardağını devirmiş, ayağının birini de pilav tepsisine sokmuştu. Gelintavuk çok ürkmüştü. Silahlar hâlâ patlıyordu. Madenci, bir tavuğun gözlerinde göremeyeceği her şeyi gördü. Aşur haklıydı, o bir tavuk değildi. Küçük kız koşarak gelmişti. Onun gözlerindeki bakış da tavuğunki gibiydi. O da küçük bir kız değildi. Klarnetçi, yeniden tavuğa doğru çalmaya başlamıştı.</p>
				<p class="normal">"Tamam," dedi Madenci. Çıkardığı kâğıt parayı klarnetçinin gömlek cebine iliştirdi. "Tavuğu ürkütmeyin artık."</p>
				<p class="normal">Küçük kız tavuğunu kucağına alacaktı ki, yeniden silahlar patladı.</p>
				<p class="normal">Masal kuşu Gelintavuk havalandı. Madenci kendini bir rüyada sandı. Tavuk gidip damadın omzuna konmuştu.</p>
				<p class="normal">İşte o anda da olanlar oldu.</p>
				<p class="normal">Bu bir işaretti. Bir uğurdu. Mutluluk ve bereket göstergesiydi.</p>
				<p class="normal">Bütün köyün ve civar köylerin silahları aynı anda patladı. Gelintavuk daha da ürktü. Damadın omzundan havalandıktan sonra çok uçamadı. Gücü tükenmişti artık. Yere kapaklandı. Halay çekenler kendilerinden geçmişti, ne yerdeki tavuğun ne de onu kurtarmak için aralarına giren küçük kızın farkındaydılar. Madenci ayağa kalkmış, dehşet içinde tavuğu ve küçük kızı izliyordu.</p>
				<p class="normal">Gelintavuk geldiği masala geri dönüyordu. Toza bulanmış, kirlenmiş gelinliğine ayakları takılıp tökezliyordu arada ama olay yerinden hızla uzaklaşıyordu. Küçük kız da ağlaya ağlaya peşinden koşuyordu.</p>
				<p class="normal">Zeliha'nın babası masadan kalkmış kızına bakıyordu.</p>
				<p class="normal">Madenci hâlâ ayaktaydı. Omzuna dokunan ele doğru dönünce Aşur'un gülen yüzüyle karşılaştı.</p>
				<p class="normal">"Otursana Madenciabi."</p>
				<p class="normal">"Ben artık gideyim," dedi.</p>
				<p class="normal">"Olur mu, düğün daha yeni başladı. Hem bardağına yeni rakı doldurdum. Hadi abi, otur ne olur."</p>
				<p class="normal">Madenci rakı dolu çay bardağını alıp bir yudumda içti.</p>
				<p class="normal">"Gelin yoksa düğün de yoktur," dedi.</p>

		</body>
</html>