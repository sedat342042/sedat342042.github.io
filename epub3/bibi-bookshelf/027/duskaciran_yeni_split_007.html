<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_6"><br class="chapter"/><br class="chapter"/><br class="chapter"/><br class="chapter"/>İKİZLER<br class="chapter"/><br class="chapter"/></h2>
				<p class="normal">Ön verandaya açılan kapının camı tıklatılınca dalıp gittiğim kitaptan başımı kaldırdım. Bu saatte kim gelebilirdi? Bir konuk beklemiyordum, komşularla ilişkimin sınırlarını bir süre önce çizmiştim. Onların gözünde soğuk, sevimsiz, kendini beğenmiş olmamın hiçbir önemi yoktu. Nasıl istiyorlarsa öyle düşünebilirlerdi.</p>
				<p class="normal">O halde bu saygısız kimdi?</p>
				<p class="normal">Doç da başını kaldırmış, hıçkırığa benzer sesler çıkararak kapıya bakıyordu.</p>
				<p class="normal">Ellerini alınlarına siper ederek içeriyi görmeye çalışan birbirinin kopyası iki erkek başını fark edince uzandığım kanepeden irkilerek doğruldum. İnsana çok benzeyen iki sansar bana bakıyormuş gibi ürperdim. Onlar da hemen geri çekildiler. Doç, arka ayaklarının üzerinde zorlukla doğrulmaya çalışarak acıklı bir biçimde havladı. Hiçbir şeye gücü yoktu ama yine de sorumluluklarının bilincindeydi.</p>
				<p class="normal">Kapı çalındı.</p>
				<p class="normal">Bu da neydi şimdi? Kalkıp kapıyı açtığımda,gece içkiyi çok kaçırmışım da hâlâ ayılamamışım gibi geldi bana. Oysa aylardır bir yudum bile içmemiştim. Karşımda aynı adamdan iki tane duruyordu. Şaşkınlığım onları da şaşırtmıştı. Sol yanda duran, "Biz çatı için gelmiştik," dedi.</p>
				<p class="normal">Toparlandım. Rahatlamıştım.</p>
				<p class="normal">"Evet," dedim, "çatı..."</p>
				<p class="normal">Doç yanı başımda, hırıltıyla soluyarak adamlara bakıyordu. Öksürmeye başladı.</p>
				<p class="normal">"Hasta mı?" dedi az önce konuşan.</p>
				<p class="normal">"Evet," dedim, "yaşlılık hastalığı."</p>
				<p class="normal">Doç'a canlı değil de bir nesneymiş gibi baktılar.</p>
				<p class="normal">On beş gün önce sağanak biçiminde yağan yağmurdan sonra üst kattaki odaların tavanında kahverengine dönüşmüş büyük lekeler gördüğümde canım sıkılmış, kış başında evde onarım yaptırdığım ustayı arayarak durumu anlatmıştım.</p>
				<p class="normal">"Sizi Güven Bey mi gönderdi?" dedim adamlara.</p>
				<p class="normal">"O gönderdi."</p>
				<p class="normal">Saatime baktım.</p>
				<p class="normal">"Biraz erken değil mi?"</p>
				<p class="normal">"Geç bile kaldık," dedi biri. Hangisinin konuştuğunu anlayamıyordum.</p>
				<p class="normal">"Ama komşuların çoğu uyuyor."</p>
				<p class="normal">"Uyusunlar."</p>
				<p class="normal">"Gürültü olursa rahatsız olurlar."</p>
				<p class="normal">"Gürültü yapmayacağız. Çatıya çıkıp ne lazım ona bakacağız, sonra da malzeme alıp geleceğiz."</p>
				<p class="normal">"Peki," dedim, "buyrun."</p>
				<p class="normal">Kapıyı açtım. Yan gözle Doç'u kollayarak –köpeğimden korkmuş gibiydiler– sandaletleriyle içeri girdiler. Ayakları kocaman ve çok pisti. Salonun ortasında dikilip ne yapacaklarını bilmiyormuş gibi bana baktılar. Yol göstermemi istiyorlardı. Ben önde, onlar arkada konuşmadan üst kata çıktık. Doç aşağıda kaldı.</p>
				<p class="normal">"Bir dakika bekleyin, merdiveni çıkarayım," dedim.</p>
				<p class="normal">Arka balkona çıkıp merdiveni aldım.</p>
				<p class="normal">"Biz hallederiz," dedi biri.</p>
				<p class="normal">Merdiveni, çatıya açılan kapağın altına getirmelerini, dikkatli bir biçimde basamakları çıkışlarını sessizce izledim.</p>
				<p class="normal">Alt kata indiğimde tuhaf bir huzursuzluk kaplamıştı içimi. Doç arka bahçedeydi. Belini hafifçe bükerek dişi köpekler gibi mandalina ağacının altına işiyordu. Bu durumdan utandığı yüzündeki ifadeden belliydi.</p>
				<p class="normal">Kitap okuyamazdım artık. Televizyonu açtım. İzleyemeyeceğimi anlayınca kapattım. Kahve hazırlamak için ocaktaki çaydanlığın altını yaktım. Su daha kaynamamıştı ki üst kattan inen ayak seslerini duydum.</p>
				<p class="normal">"Kiremitler peynir gibi olmuş," dedi biri.</p>
				<p class="normal">"Ziftli kâğıt da çürümüş," dedi öbürü.</p>
				<p class="normal">"Yani?" dedim.</p>
				<p class="normal">"Yanisi şu: Altı top ziftli kâğıt, sekiz yüz elli kiremit, omurga için ayrıca on beş kiremit ve çimento lazım. Onları alıp geleceğiz."</p>
				<p class="normal">"Peki," dedim.</p>
				<p class="normal">Boş boş yüzüme baktılar.</p>
				<p class="normal">"Tamam," dedim bu kez de, "alın, bir an önce de yapın."</p>
				<p class="normal">"Bütün bunları almak için para lazım."</p>
				<p class="normal">"Ne kadar?"</p>
				<p class="normal">İkisi de aynı anda gözlerinin birini kapatıp başlarını yukarı kaldırdılar. Bir yandan dudakları kıpırdaşırken öbür yandan da parmaklarını tek tek avuçlarına kapatarak hesap yapıyorlardı.</p>
				<p class="normal">"Bin iki yüz lira. Tabii buna işçilik dahil değil."</p>
				<p class="normal">İkizlerden biri mutfağa doğru yürüdü. Buzdolabını açıp bir süre içine baktı. Dolabın kapağındaki sürahiyi çıkarıp lavabonun yanında duran kullanılmış bardağa su doldurdu ve soluksuz içti. Şaşkın bakışlarımın altında sürahiyi yine yerine koydu.</p>
				<p class="normal">"Hadi," dedi öbürü, "parayı ver de malzemeyi alalım."</p>
				<p class="normal">"Tabii," dedim. Bu sevimsiz iş bir an önce bitmeliydi.</p>
				<p class="normal">Malzeme için istedikleri parayı verdim.</p>
				<p class="normal">"İki saate kadar döneriz," dedi.</p>
				<p class="normal">Donakalmıştım. Hiçbir şey söyleyemedim. Geldikleri gibi gittiler.</p>
				<br class="chapter"/><p class="normal">Öğleye doğru kapının önüne kasası kiremitle dolu bir kamyonet yanaştı. Doç bu kez daha tepkiseldi. Havlayarak karşıladı gelenleri. İkizler indi. Kendilerini düşmanca izleyen Doç'a yan gözle baktılar. İlk geldiklerinde yaşlı köpeğimin cüssesinden korkmuş gibiydiler ama kısa sürede zararsız olduğunu anladılar. Artık onu ciddiye almıyorlardı. İkizler kiremitleri boşaltırken kamyonetin şoförü de ön bahçedeki palmiye ağacının gölgesinde sigara içiyordu. Hava çok sıcaktı, gömlekleri terden sırtlarına yapışmıştı. Öğle yemeği için onlara bir şeyler vermem gerekip gerekmediğini düşündüm. Vermeliydim ama hiçbir hazırlığım yoktu. Nasıl olacaktı ki, sabahın köründe habersizce gelivermişlerdi. Akşamdan kalanlar bana bile yetmezdi. Evdeki olanlarla ancak menemen yapabilirdim, yanına da makarna. Bir de karpuz kestim mi yeterdi. Mutfağa geçtim.</p>
				<p class="normal">İnce ince doğradığım biberleri tavada kavururken, verandaya açılan kapının penceresinden içeri baktıklarını gördüm. İkizlerin kapı çalma alışkanlığı yoktu anlaşılan. Bu davranışları Doç'u huylandırıyor, onları korkutmaya çalışırcasına havlıyordu.</p>
				<p class="normal">"Sakin ol Doç," dedim. Yanından geçerken başını okşadım. Kapıyı açınca, "Acıktınız mı?" dedim.</p>
				<p class="normal">"Acıktık," dediler.</p>
				<p class="normal">İyi ki menemene girişmişim.</p>
				<p class="normal">"On dakikaya kadar hazır olur," dedim.</p>
				<p class="normal">Geçip salondaki kanepeye oturdular. İki kocaman çocuk gibi sessizce yemeği beklemeye başladılar. Bir yandan da Doç'u inceliyorlardı. Birbirlerinden hoşlanmadıkları çok açıktı.</p>
				<p class="normal">Üç ekmek almakla akıllılık ettiğimi düşündüm. Hiç konuşmadan hızlı hızlı yediler yemeklerini. Sürahideki su yeterince soğuk değilmiş, içine buz atmamı istediler. Hiçbir şey söylemediklerine göre ikramımı baştan savma bulmuşlardı. Bu iş birkaç gün süreceğine göre bundan sonraki öğle yemeklerinde daha göz dolduran şeyler yapmam gerekecekti. Karınları doyunca sigara yaktılar. Masaya küllük getirmeme karşın külü yemek tabağına silkelemekte ısrarlıydılar. Sigaraları bitince de önlerindeki tabakta söndürdüler.</p>
				<p class="normal">İkizler patavatsızdı ama "bu kadarı da olmaz" dedirtecek şoku öğleden sonra yaşadım. Biri çatıda, değişecek kiremitleri iple aşağı sarkıtıyor, öbürü de alıp bahçe duvarının dışına istifliyordu. Aşağıdaki adamın başındaki şapka dikkatimi çekti. Benimkine çok benziyordu. Ama geldiklerinde ikisinin de başında şapka yoktu. Verandaya çıkınca anladım ki, başındaki şapka benim şapkamdı. Bu kadarla kalsa iyiydi, ayağında da ev terliklerim vardı. Hiçbir şey söyleyemedim. O gün işlerini bitirip –tabii o günkü işlerini bitirip– gittiklerinde koltuğa yığılıp kollarımı da kolçaklarından iki yana sarkıtarak derin bir soluk aldım. Gitmişlerdi. Gitmişlerdi ama işlerini bitirmediklerinden yarın yine geleceklerdi.</p>
				<br class="chapter"/><p class="normal">Sabah erkenden kalktım. Kahvaltımı edip verandaya çıktım ve onları beklemeye başladım. Röntgenci gibi içeri bakmalarını istemiyordum. İkizler göründü. Konuşmadan, küsmüş gibi yürüyorlardı. Az önce tartışıp kavga etmiş gibiydiler. Birinin elinde, çalışırken giydikleri eski pantolonlarını ve atletlerini koydukları büyükçe torba vardı. Öbürü de, küçük, siyah naylon bir torba taşıyordu. Yaklaştıklarında ayağa kalktım. Olabildiğince güler yüzlü davranmaya çalışarak "Günaydın," dedim. Yanıt vermeden, başlarıyla beni selamlayarak içeri girdiler. Doç güçlükle ayağa kalkarak havladı. Köpeğime kötü kötü baktılar. Kimse kimseden hoşlanmamıştı, yapacak bir şey de yoktu. İşleri bitince nasıl olsa gideceklerdi. Elinde siyah torba olan doğrudan mutfağa yürüdü. Buzdolabını açıp torbayı yerleştirdi.</p>
				<p class="normal">"Giderken unutturma," dedi, "balık var."</p>
				<p class="normal">"Olur," diye dişlerimin arasından mırıldandım.</p>
				<br class="chapter"/><p class="normal">Kuşluk vakti ve ikindide çay demliyordum onlara. İkisi de çatıdaydı. Birinin ayağında benim terliklerim, öbürünün başında da şapkam vardı. Üst kata çıktım ve çatıya açılan kapağın altında durup yukarıya doğru, "Çay hazır," diye seslendim. "Geliyoruz," dediler. O anda yatak odasının kapısının açık olduğunu fark ettim. Patavatsızlıkları iyice tescillendiğinden kapıyı özellikle kapamıştım. Odada, yatağımın üzerine konmuş bana ait olmayan cep telefonunu gördüm. Telefonun pili doluyordu. Bunun için de gece lambasının fişi çekilmiş, onunki takılmıştı. Yüzsüzlüğün bu kadarı da fazlaydı artık.</p>
				<p class="normal">Aşağı indiklerinde, kınayan bir ses tonuyla, "Yatak odamdaki telefon kimin?" dedim.</p>
				<p class="normal">Şapkamı giyen, "Benim," dedi, "doluyor."</p>
				<p class="normal">O kadar doğal konuşuyordu ki, söyleyecek bir şey bulamadım. Kendi evlerindeymiş gibi davranıyorlardı.</p>
				<p class="normal">İkinci çaylarını doldurup salona döndüğümde televizyonun açılmış olduğunu gördüm. Sesi kısıktı, çünkü ikizler kanepeye oturmuş gazete okuyorlardı. Başında benim şapkam olanın gözünde de yakın gözlüğüm vardı.</p>
				<p class="normal">Ben ve Doç bu evde artık yabancıydık.</p>
				<br class="chapter"/><p class="normal">Geldiklerinin üçüncü günüydü. Onları görmeye dayanamadığım için arka bahçedeki gülleri suluyordum. Birden Doç'un acı havlamasıyla irkildim. Havlamadan çok, duymaya hiç alışık olmadığım bir çığlığı andırıyordu sesi. Hortumu fırlattığım gibi içeri koştum. Doç, ikizlerden birinin pantolon paçasını dişlemiş hırlıyor, adam da kurtulmak için öbür ayağıyla Doç'un güçsüz arka bacaklarını tekmeliyordu.</p>
				<p class="normal">"Ne yapıyorsun!" diye bağırınca Doç adamın paçasını bıraktı. Oysa ben ona değil adama bağırmıştım.</p>
				<p class="normal">"Ne oldu?"</p>
				<p class="normal">"Bana saldırdı."</p>
				<p class="normal">"Öyle şey yapmaz. Canını mı yaktın?"</p>
				<p class="normal">"Orta yerde yatıyordu, yanlışlıkla kuyruğuna bastım. O da saldırdı."</p>
				<p class="normal">"Ne saldırması, bu hayvanda ısıracak diş yok, yaşlılıktan arka ayaklarına tam olarak basamıyor. Sen de kalkmış onu tekmeliyorsun..."</p>
				<p class="normal">"Ne olmuş tekmelediysem, alt yanı bir köpek!"</p>
				<p class="normal">"Bu iş burada biter," dedim, "toplayın alet edevatınızı, hemen gidin."</p>
				<p class="normal">Çok şaşırmıştı. Yüz hatları gittikçe geriliyordu.</p>
				<p class="normal">"Ama daha iş bitmedi," dedi sertçe. Kavgaya hazırdı.</p>
				<p class="normal">"Bitti! Daha fazla bir şey yapmanızı istemiyorum.Öylece bırakıp gidiyorsunuz."</p>
				<p class="normal">Sesim titriyordu. Yumruklarımı sıktığımı fark ettim.</p>
				<p class="normal">"Paramız?"</p>
				<p class="normal">"Bugün dahil yevmiyenizi ödeyeceğim. Git çatıdaki kardeşine haber ver, hemen insin aşağı."</p>
				<p class="normal">Hiçbir şey anlamamış gibi boş boş yüzüme bakıyordu. Hâlâ çok gergindi. Eğilip Doç'un başını okşadım.</p>
				<p class="normal">"Geçti," dedim, "artık bu adamları görmeyeceksin." İkizin biri yerinden bile kıpırdamamıştı. "Hadi ama," dedim, "zaman kaybetmeyin."</p>
				<p class="normal">Bir şey söyleyip söylememe, aslında kavgaya başlayıp başlamama arasında kararsızdı. Başını iki yana salladı, homurdana homurdana üst kata çıktı.</p>
				<p class="normal">Yarım saat sonra ikisi de hazırdı. İşliklerini çıkarıp günlük giysilerini giymişlerdi. Paralarını ödedim. İşlerini tamamlamadan bir köpek yüzünden onları kovduğum için öfkeliydiler. Biri mutfağa doğru yürüdü. Buzdolabının kapısını açıp naylon torbayı aldı. Bana ait bir şey değildi, ne olduğunu da sormadım. Büyük olasılıkla yine balıktı. Hiçbir şey demeden çıkıp gittiler.</p>
				<br class="chapter"/><p class="normal">İskandinav koltuğa yığılırcasına oturdum. Kollarımı yine kolçaklardan iki yana sarkıtıp –her gidişlerinde ancak böyle rahatlayabiliyordum– gözlerimi yumdum ve bir süre kıpırdamadan oturdum. Bitmişti. Sonunda bitmişti. Yarın sabah bu iki sansar suratlı adamı görmeyecektim. Evime yeniden kavuşmuştum.</p>
				<p class="normal">Şimdi bütün izleri silmem gerekiyordu. Bir çöp torbası alıp ikizlerin giydiği terliklerimi, şapkamı ve okuma gözlüğümü içine koydum. Çıkıp sokağın başındaki çöp bidonuna attım. Doç, kapının önünde kuyruğunu sallayarak beni bekliyordu. Başkası söylese inanmazdım ama köpeklerin de güldüğüne o an tanık oldum.</p>
				<br class="chapter"/><p class="normal">Uzandığım kanepede uyumuşum. Cep telefonum çaldığında sabahın çok erken bir saati olduğunu düşünerek korktum. Oysa, hiç alışkın olmadığım bir öğle uykusundan uyandırılıyordum. Ekranda tanımadığım bir numara vardı.</p>
				<p class="normal">"Efendim?" dedim.</p>
				<p class="normal">"Ben Güven... Nasılsınız?"</p>
				<p class="normal">"Nasıl olmamı beklersin," dememek için kendimi güç tuttum. Hatasını biliyor olmalıydı ki, mahcup ve ölçülü bir ses tonuyla konuşmuştu. İşte şimdi sinirlenmiştim. Bu nasıl bir pişkinlikti.</p>
				<p class="normal">"Abi, çok ama çok özür dilerim," diye sürdürdü konuşmasını. "Bu sezon olduğu kadar işim hiç böyle ters gitmemişti. Ne deseniz haklısınız abi... Çatı için size söz vermiştim. Neyse ki yağmur mevsiminde değiliz... Yarın sabah üç elemanım geliyor, çatıya çıkıp neler yapılacağını tespit edecekler. En çok üç gün içinde size pırıl pırıl, garantili, on yıl başınızı ağrıtmayacak bir çatı teslim edeceğiz. Bu gecikme için gerçekten çok özür dilerim..."</p>
				<p class="normal">Doğrulup oturdum.</p>
				<p class="normal">"Nasıl yani!" dedim.</p>
				<p class="normal">"Anlattım ya abicim, bu sezon işlerim çok ters gitti. Yarın elemanlar sendeler..."</p>
				<p class="normal">"Ya ikizler?"</p>
				<p class="normal">"Ne ikizleri?"</p>
				<p class="normal">"Yok bir şey," dedim. Kısa bir süre karşılıklı sustuk.</p>
				<p class="normal">"Yarın elemanları bekliyorum. Çatıda yapılacak çok fazla iş olduğunu sanmıyorum."</p>
				<p class="normal">"Sağ ol abi," dedi. Bu konuşmada onu doyurmayan bir şeyler olmalıydı ki bir süre bekledi.</p>
				<p class="normal">"Tamam Güven," dedim.</p>
				<p class="normal">"Tamam abi," dedi,</p>
				<p class="normal">Telefon kapandı. Boş boş Doç'a baktım. O da bana bakıyordu ve dili dışarıdaydı.</p>
				<p class="normal">"Kalk," dedim, "iskeleye gidiyoruz."</p>

		</body>
</html>