<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>duskaciran_yeni</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h1baslik" id="calibre_toc_11"><br class="chapter"/><br class="chapter"/><br class="chapter"/><br class="chapter"/>MADENCİ<br class="chapter"/><br class="chapter"/></h2>
				<p class="normal">"Sana bir şey göstereceğim, bakalım ne olduğunu bilecek misin?"</p>
				<p class="normal">Çantasından çıkardığı kalın bir kâğıda sarılmış, dar, uzunca paketi özenle açtı. Kat kattı, bitmek bilmiyordu. İçinde ne olduğunu merak etmiştim. Bana göstermek için buralara kadar getirdiğine göre benim bilemeyeceğim ilginç bir şey olmalıydı. Karşısındakini şaşırtmak çok hoşuna gidiyordu. Bir keresinde "Gezen tilki aç kalmaz," demişti. Bunu hiç unutmadım. O, tilkileri bile pes ettirecek denli çok geziyordu. Madenciydi. Ne zaman nerede olduğunu kimse bilmezdi.</p>
				<p class="normal">Sonunda, iki karton parçası arasına yerleştirilmiş, yirmi santim uzunluğunda, örgü şişine benzeyen koyu renkli, ince bir nesne çıktı paketten.</p>
				<p class="normal">"Bu nedir?" diye sordu. Bilemeyeceğimden emin olduğu için alay eder gibi bakıyor, şaşkınlığımın tadını çıkarıyordu.</p>
				<p class="normal">Daha önce böyle bir şey görmemiştim. Elime alıp inceledim. Oldukça sertti. Balık kılçığına benziyordu ama değildi. Bir ucu iğne gibi sivriydi.</p>
				<p class="normal">"Evet?" dedi.</p>
				<p class="normal">"Anlayamadım."</p>
				<p class="normal">"Bir şeye benzetemedin mi?"</p>
				<p class="normal">"İri bir balığın kılçığı desem, değil," dedim, "çünkü uzunluğuna göre hem çok ince hem de sert."</p>
				<p class="normal">Yüzündeki alaycı gülüş daha da genişledi. Başını "olur mu ya" dercesine ağır ağır iki yana çevirdi. Balık kılçığı olmadığını ben de biliyordum. Ne olduğunu anlamamıştım ama bir şey söylememi, yorum yapmamı istiyordu. Oysa seçeneğim yoktu.</p>
				<p class="normal">"Bilmiyorum," dedim.</p>
				<p class="normal">Uzanıp elimdeki parçayı aldı. Sivri ucuna parmağı ile hafif hafif dokunarak, "Oklu kirpinin oku," dedi. Bunu söyleyince de omuzlarını sarsarak gülmeye başladı. Bu gülüşün anlamı şuydu: Yaşamı ıskalıyorsun!</p>
				<p class="normal">"Kırk yıl düşünsem aklıma gelmezdi," dedim.</p>
				<p class="normal">"Nerden gelecek, oklu kirpi mi gördün!"</p>
				<p class="normal">"Ver bakayım şunu," dedim. Bu kez onu kirpinin oku olduğunu bilerek inceledim.</p>
				<p class="normal">"Bunu bir insana fırlatsa var ya, karnından girer sırtından çıkar!"</p>
				<p class="normal">Haklıydı. Deler geçerdi.</p>
				<p class="normal">Alacağım yanıtı çok iyi bilmeme karşın, "Nerde buldun?" dedim.</p>
				<p class="normal">Boynunu hafifçe büküp başını sol omzuna doğru eğerek, "Eee," dedi, "gezen tilki aç kalmaz."</p>
				<p class="normal">Birden ciddileşti. "Biliyor musun," dedi, "bu oku bulduğumda arka bölümündeki doku hâlâ yumuşaktı. Yani, yeni fırlatmıştı. Hedefi ben de olabilirdim."</p>
				<p class="normal">"Bir kirpi, ya da şöyle söyleyeyim, bir oklu kirpi, bir insana neden okunu atsın ki?"</p>
				<p class="normal">"Bunu ne sen ne ben ne de kirpi bilir. Her şey o anki durumla ilgili. Bir şeyden ürkmüşse, kendini güvende hissetmiyorsa o anda en küçük kıpırtıya bile okunu sallayıverir. Sen çok kitap okuyorsun, tamam; ama şunu bilmiyorsun: Okunması ve anlaşılması en zor kitap doğadır."</p>
				<p class="normal">"Ne demek şimdi bu?"</p>
				<p class="normal">"Şu demek..."</p>
				<p class="normal">Bir süre düşündü.</p>
				<p class="normal">"Şu demek... Birini küçümsemek için <span class="ideitalik">kuş beyinli</span> deriz değil mi? Neden deriz? Kuşun küçücük kafasında leblebiden de küçük bir beyni olduğunu düşündüğümüzden böyle kestirme bir sonuca varırız. Dinle şimdi: Ege bölgesinde, Salihli yakınlarında bir yerdeyim. Akşam saatlerinde bir kahvenin bahçesinde oturmuş çayımı yudumluyorum. Arada patlayan silahlar dikkatimi çekti. Avcılar olmalıydı. Çevre köylerden işe aldığım Sabahattin'e, ‘Burada ne çok avcı var,' dedim. ‘Onlar avcı değil,' dedi. ‘Peki bu tüfekleri patlatan kim?' dedim. ‘Onlar tüfek değil, kuşkorkutan,' dedi. O da ne, deyince cahilliğime şaşarak güldü ve anlattı. Çevre göz alabildiğine üzüm bağıydı. Üzümlere en çok zarar veren yaratıklar da kuşlardı. İşte ‘kuşkorkutan' bu nedenle vardı. Bildiğimiz piknik tüple yapılmış tuhaf bir silahtı bu. Can almayan, yaralamayan, sadece korkutan bir silah. Anlayacağın son derece çevreci. Tüpün üzerine yerleştirilmiş uzunca boru ile zaman ayarı yapılabilen bir düzeneği varmış. Dikkatini çekerim, Amerikan ya da Japon buluşu değil bu, yüzde yüz yerli. Biz Türklerin aklı nelere kadir, düşünsene... Diyelim beş dakikalık bir aralık seçtin. Tüpte sıkışan, daha doğrusu çıkması engellenen gaz her beş dakikada bir tahliye olurken tüfek gibi patlıyormuş. Kuşlar da bundan ürküp kaçıyorlarmış. ‘Peki, bunun yararı oluyor mu?' dediğimde, elini dizine vurarak gülmüştü Sabahattin, ‘O kuşlağ vağ ya o kuşlağ,' demişti, ‘Allah inandırsın Madenci Abi, senden benden bile akıllı. Üç beş patlamadan soona uyandılağ.' Dikkatini çekerim, düzenli aralarla patlayan sözde <span class="ideitalik">kuşkorkutan</span>'ın sesini kuşlar bir süre sonra çözüyor. Zaman kavramları var. Periyodik tekrarı çözdükten sonra bunun bir uydurmaca olduğunu anlıyorlar."</p>
				<p class="normal">Şaşırdığımı görünce sandalyesine yaslandı. Sigara paketini uzattı. Birer tane yaktık. Madenci keyiflenmişti.</p>
				<p class="normal">"Peki, şimdi sana bir soru, bunun kuşlarla ilgisi yok. Koyunları birbirinden nasıl ayırırsın?"</p>
				<p class="normal">Madenci ile konuşuyorsan her tür sürpriz soruya da açık olman gerekiyor. Daldan dala atlaması boşuna değil. Konuyu toparlayacağını, şaşırtıcı bir sonuca varacağını önceki deneyimlerimden biliyorum.</p>
				<p class="normal">"Benim için hiç de kolay bir şey değil. Belki boynuz biçimleri, postları ya da kuyruklarından," dedim. "Sonuçta bütün hayvanlar birbirine benziyor."</p>
				<p class="normal">"Tamam, ben de böyle düşünüyordum. Ama öyle değilmiş. Daha doğrusu öyle olmadığını yeni öğrendim. Boynuzsuz, kuyruksuz, beyaz yünlü bir koyun sürüsü düşün, bunları ayırabilir misin?"</p>
				<p class="normal">"Sen ayırabilir misin?"</p>
				<p class="normal">"Hayır, ayıramam tabii. Ama koyunların birbirine benzemediğini öğrendiğimde çok şaşırdım. Bir ara Kahramanmaraş civarında bir krom sahası ile ilgileniyordum. O bölgede bir hafta kadar kaldım. Çevre köylerde o kadar büyük koyun sürüleri vardı ki, görsen şaşarsın. Özellikle küçükbaş hayvancılık önemli geçim kaynaklarından biri. Köylülerden birine, ‘Bunlar birbirine karışmıyor mu?' dedim. Yüzüme şaşkınlıkla baktı, ‘Niye karışsın ki?' dedi. ‘Ne bileyim, onca koyunu otlatmaya çıkarıyor çoban, onlar yayılıyor, sonra da toparlamak gerek. Sürünün noksansız olduğunu nasıl anlıyor?' İlk kez böyle bir soruyla karşılaşıyor olmalıydı. Çoban köpeklerinin onlara gözkulak olduğunu söyledi. Ama arada otlakta unutulan, kaybolanlar da oluyormuş. Onun da başına gelmiş. Bir akşam ağıla döndüklerinde bakmış, bir koyun eksik. ‘Her akşam sayarak mı ağıla sokarsın koyunları?' dedim. ‘Yoo,' dedi, ‘hiç saymam ki.' ‘Peki bir koyunun eksik olduğunu nasıl anladın?' ‘Eee, onu göremedim. Göremeyince de eksik olduğunu anladım.' Bu kez şaşırma sırası bendeydi, ‘Nasıl yani,' dedim, ‘sen bütün koyunları tanır mısın?' ‘Tanırım tabii, herkes koyunlarını tanır.' Neyse, dönüp koyunu aramış ve uçurumun dibinde bulmuş. Nasıl uçurumsa, koyun sapasağlam ayakta dikilmiş acı acı meliyormuş. Ne bir kırık ne bir çıkık.</p>
				<p class="normal">Bunun üzerine başından geçen olayı anlattı. Bir gün o uçurumun kenarında yürürken bir meleme sesi duymuş. Aşağıya bakınca da kuzuyu görmüş. O da sapasağlam tabii, ayakta ve meliyor. Abi, bunların uçurum dediği yer herhalde otuz kırk derece eğimli, koyunun tırmanamayacağı üç beş metrelik bir çukur. Neyse, inmiş, hayvanı kucakladığı gibi çıkarmış uçurumdan. Sırtında çember biçiminde yeşil renkli bir boya varmış kuzunun. Alıp köye getirmiş. Zaten kendi köylerinden birine ait olmadığını hemen anlamış. Herif yalnız kendi koyunlarını değil, köyün bütün koyunlarını ve kuzularını tanıyor. Çevre köylere haber salınmış, sahiplenen çıkmamış. Aradan bir yıl geçmiş, kuzu olmuş kocaman bir koyun. Hâlâ köyün emanetinde. Ne yapacaklarını bilemiyorlar. İhtiyar heyeti toplanıp bir karar almış, koyun ilçe pazarına götürülüp satılacak, parasıyla da camiye bir halı alınacak. Koyun pazara götürülmüş. Bir kasap alıcı olmuş. Pazarlık yapıp el sıkışmışlar. Kasap parayı ödemiş. Köylüler tam oradan ayrılıyormuş ki, adamın biri ‘Bu koyun benim!' diye bağırmış. Bir yıl önce kaybettiğini, bütün aramalara karşın bulamadığını söylemiş."</p>
				<p class="normal">"Sırtındaki yeşil boyadan mı tanımış?"</p>
				<p class="normal">"Ne boyası? Kaç kere kırkmışlar koyunu, boya mı kalmış. Hayvanı yüzünden tanımış işte."</p>
				<p class="normal">"Yuh!" dedim.</p>
				<p class="normal">"Bence de yuh," dedi.</p>
				<p class="normal">"Sonuç?"</p>
				<p class="normal">"Sonuçta parayı kasaba geri vermişler, adam da koyununu alıp gitmiş."</p>
				<br class="chapter"/><p class="normal">Kısa bir sessizlik oldu. Gözlerini kıstı. Bakışları omzumun üzerimden uzak bir noktaya dalıp gitti. Yüzüne muzip bir gülümseme oturmuştu.</p>
				<p class="normal">"Şimdi sana bir soru," dedi.</p>
				<p class="normal">Daldığı yerden dönüp gözlerini gözlerime odakladı. Bugün formundaydı Madenci.</p>
				<p class="normal">"Newton'un başına elma değil de ceviz ağacından bir adam düşseydi yerçekimi yasasında bir değişiklik olur muydu?"</p>
				<p class="normal">Güldüm.</p>
				<p class="normal">"Ciddi soruyorum bak!"</p>
				<p class="normal">"Nasıl olsun ki!"</p>
				<p class="normal">"Bak şimdi, Newton o sırada Türkiye'de ve Denizli çevresinde bir köyde olsaydı. Bir ceviz ağacının altına uzanıp hülyalara dalsaydı. Aklında yerçekimi falan yok ha... Ağaca tırmanmış, cevizleri sopalayan adamlardan biri dengesini kaybedip yere düşseydi..."</p>
				<p class="normal">Yine bir şeyler yumurtlayacak deyip kurduğu oyuna katıldım.</p>
				<p class="normal">"Ha elma, ha adam," dedim, "sonuçta bir şey düşüyor ve Newton o anda yerin çekim gücünü fark ediyor."</p>
				<p class="normal">"Doğru tabii, yine bunun farkına varacaktı ama yerçekimi ivmesini yanlış hesaplayacaktı. Neden mi?"</p>
				<p class="normal">Gülmeye başladı.</p>
				<p class="normal">"Ulan, öyle tiplerle karşılaşıyorum ki, aklım duruyor. Bak şimdi, Denizli civarında bir etüt yapacağız. İşçiye ihtiyacımız var. Köylere haber saldık. Verebileceğimiz günlük ücret otuz beş lira dedik; beğenen gelir, beğenmeyen gelmez. Gelenlerden biri, ‘Ceviz toplamaya günlük elli lira veriyorlar,' dedi. Ben de, git o zaman ceviz topla, dedim. ‘Yüz lira verseler bile gitmem,' dedi. Nedenine gelincee... Sıkı dur şimdi. Çok sık rastlanan iş kazalarından biri ağaçtan düşmekmiş. Abicim, adam düşüşü öyle bir anlattı ki, inanamazsın. Elini boşlukta ağır ağır gezdirerek, ‘Bir yaprak gibi yavaş yavaş, süzülerek düşüyorlar,' dedi. Düşen, ya yere değer değmez orada ölüyormuş ya da bir daha iyileşmemek üzere sakat kalıyormuş. Var mı böyle bir şey! ‘Gel bizim köyün kahvesine bir bak,' dedi, ‘sakattan geçilmiyor. Ölenlerinse haddi hesabı yok.'"</p>
				<p class="normal">"Buna da yuh!" dedim.</p>
				<p class="normal">"Buna daha çok yuh!" dedi.</p>
				<p class="normal">"Bunları nasıl uyduruyorsun?"</p>
				<p class="normal">Birden, kaykıldığı sandalyesinden doğruldu. Ciddileşmiş, hatta biraz alınmıştı da.</p>
				<p class="normal">"Eğer uyduruyorsam şuracıkta granit olayım," dedi, "bütün bunlar gerçek."</p>
				<p class="normal">"Bozulma hemen," dedim, "şaka yaptım, bütün bunları yaşamasan nasıl anlatacaksın... Ama merak ettiğim bir şey var, sen madencisin, hatta adın bile unutulmuş, herkes ‘Madenci' diyor sana. Bana getirip gösterdiğin nesneler, anlattığın hikâyeler yerin altıyla değil, üstüyle ilgili. Bugüne kadar bir mineral, ilginç bir taş ya da fosil getirip göstermedin. Aradığın, bulduğun madenlerden söz etmedin. Oysa ben yerin altını, bilinmeyenin hikâyesini daha çok merak ediyorum."</p>
				<p class="normal">"Doğru söylüyorsun, oranın da bir hikâyesi var. ‘Toprak' dediğimiz birkaç metrelik gevşek zonu geçtikten sonra yerin altında her şey ölü. Çok eski ve uzun bir hikâyeyi saklıyor, koruyor, sahip çıkıyor. Yeraltının hikâyesinde insan yok, daha ötesinde canlı da yok. Eldeki bulgularla aydınlatılan geçmiş, devede kulak. Eline aldığın taş parçası bir maddeden çok somutlaşmış bir ‘zaman' aslında. Binlerce, hatta milyonlarca yılın hikâyesini biliyor ama anlatamıyor. Bence sen bunlarla ilgilenme, asıl bilinmeyenin hikâyesi yukarıda."</p>
				<p class="normal">"Anlattıklarını keyifle dinliyorum, gerçekten... peki, bir gün bana yerin altını da anlatacak mısın?"</p>
				<p class="normal">"Sabırlı ol, Madenci sana daha ne hikâyeler anlatacak."</p>

		</body>
</html>