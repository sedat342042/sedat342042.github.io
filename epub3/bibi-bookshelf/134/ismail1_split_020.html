<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_19">I<br class="chapter"/>Anılardaki ve Gönüllerdeki Kıbrıs</h2>
				<p class="solbaslik">a) ‘Vatan Sağ Olsun...’</p>
				<p class="normal">Türkiye’nin Kıbrıs ilişkilerinde belirleyici olan zaman kesiti, kuşkusuz 1974 yılıdır. Hem bu nedenle, hem de dönemin Türkiye yönetimini trt Genel Müdürü olarak içinden yaşamış olmam nedeniyle, değerlendirmeyi o günlerden başlatmak istiyorum.</p>
				<p class="normal">1974’te, Kıbrıs’ın geleceğini belirleyen üç büyük olay dizisi yaşandı: a) Kıbrıs Rum faşizminin lideri Sampson, Birleşmiş Milletler’in ‘meşru’ olarak tanıdığı ‘Kıbrıs Cumhuriyeti’ hükümetini darbe yaparak devirdi; b) Kıbrıs’ın devlet başkanı Makarios, darbe sonrasında adadan kaçtı; c) Sampson’un güçleri Türk köylerine saldırarak çok sayıda insan öldürdü, bu saldırılar süreklilik kazandı.</p>
				<p class="normal">Türkiye’nin o dönemdeki tek Radyo-tv kanalını yönetmenin sorumluluğuyla, Kıbrıs’taki gelişmeleri çok yakından izlemekteydik. Makarios’un, olaydan dört gün önce yaptığı basın toplantısını, ‘... Yunan cuntası beni devirmek istiyor, dünyaya sesleniyorum’ şeklindeki konuşmasını özellikle ve geniş yayınlamıştık. Yunanistan iktidarını bir süre önce ele geçirmiş olan Cunta’nın Kıbrıs’a dönük düşünceleri bilinmekteydi; darbenin ve cuntanın Kıbrıs’ta kopyalanmasını isteyenler Yunanistan’ı yönetiyordu. Kıbrıs’tan gelecek darbe haberini beklemiyor değildik, haber şaşırtmadı.</p>
				<p class="normal">Kıbrıs’taki darbeyi izleyen birkaç gün içinde, Sampson, hedefinin ‘Enosis’ olduğunu açıklamıştı. ‘Anavatan Yunanistan’daki cunta da, Kıbrıs’ın Yunanistan’la birleşeceğini duyurmaktaydı. Kıbrıs’tan güvenli haber alınamıyordu. Makarios’un, ‘... kaçarken öldürüldüğü’ söylentileri yaygındı. Makarios’un hayatta olup olmaması, darbecilerin kendilerine göre bir ‘meşruiyet’ edinmeleri açısından çok önemliydi. Batı basını, devlet başkanının öldürüldüğü yönünde duyumlar yayınlıyordu. Tam bu sırada, benim bugün de takdirle anımsadığım bir gazetecilik olayını o günlerin trt’si gerçekleştirdi: Kıbrıs’taki arkadaşlarımız, Makarios’un sağ olduğunu ve kaçmayı başardığını bana ulaştırmaktaydı. Biz, trt’de toplantı üzerine toplantı yaptık, haberi araştırmaya, kaynağına inmeye çalıştık, Kıbrıs Rum Kesimi’ndeki korsan bir vericiden haberi doğrulayan işaretler geldi. Nihayet karara vardık ve trt aracılığıyla dünyaya duyurduk: ‘Devrik Makarios, sağdı’. trt’nin haberi bomba gibi patladı. Az sonra, bbc ve France-Inter, trt’ye atıfta bulunarak Makarios’un yaşamakta olduğunu bildirmekteydi.</p>
				<p class="normal">Kıbrıs’taki bunalımın biçimlenmesinde en önemli, en belirleyici haber bu oldu. Erken saatlerde dünyaya duyurulması, olayların yönünü değiştirdi. Kıbrıs Rum Kesimi birbirine girdi, darbeye karşı çıkan Rumların direnişi güçlendi; Yunanistan’daki cunta çok zor bir duruma düştü. Dünya kamuoyu, şimdi daha kararlı şekilde sesini yükseltiyor, hayattaki Cumhurbaşkanı’ndan yana tavır alıyordu.</p>
				<p class="normal">Darbeciler, büyük bir darbe yemekteydi. Gerçekten, Makarios, bir süre sonra gene korsan bir radyodan Kıbrıslı Rumlara ve dünyaya çağrıda bulundu. Devlet Başkanı sıfatıyla, makamını darbecilerden geri istiyordu. Tahmin edileceği gibi, tam bir kargaşa doğmuştu. Yunan cuntası, ne söyleyeceğini, kendi adamı olan Sampson’u mu, Kıbrıs Rumlarının seçtiği Makarios’u mu meşru sayacağını bilemiyordu. Ada Rumları Makariosçular-Sampsoncular şeklinde bölünmüştü. Adadan kaçmayı da başaran Makarios’un hayatta ve güvende olması, cunta karşıtlarının direnme gücünü artırmaktaydı.</p>
				<p class="normal">Bu kargaşa ortamında, darbecilerin silahlı grupları, Türk köylerine saldırmaya başladı. Çok sayıda insanımızın öldürüldüğü haberleri geliyordu. Darbeciler, kendilerine karşı en güçlü direnişin düzenleyicisi olarak gördükleri Rum Komünist Partisi’nin üyelerini de tutukluyor, bazılarını kurşuna diziyordu. Kıbrıs’ta, ölüm kol gezmekteydi.</p>
				<p class="normal">Türkiye’nin bu duruma seyirci kalamayacağı belliydi. Türkiye’nin adım adım savaşa yaklaştığı fark edilmekteydi. Hükümet sürekli toplantı yapıyordu. Türkiye, Kıbrıs anlaşmalarının kendisine tanıdığı garantörlük yetkisini kullanarak barışçı çözüm girişimlerinde bulundu. Ecevit Londra’ya hareket ederken, olumsuz bir cevap alınması halinde Türkiye’nin Kıbrıs’a çıkarma yapacağını biliyordum. Türk Başbakanı Londra’ya umutlu gitmemişti. Askeri harekâtı başlatmadan önce bütün yolları denemek istiyordu. Savaş kararı vermek kolay değildi.</p>
				<p class="normal">Ankara’da her şey yıldırım hızıyla gelişti: Ecevit, Londra’ya gidip gelmiş, İngiliz Başbakanı’ndan, ‘... bekleyin, harekete geçmeyin, çaresini bulup çözeriz’ mealinde sözler dinlemişti. Bu arada, darbeci güçler, Kıbrıs Rum Kesimi’nin içindeki direnişi kırmışlardı. Zaman Sampson cuntasından yana çalışıyordu. Yunanistan’daki cunta ise sevinç içerisindeydi. Türkler adaya müdahale edemez de Sampson başta kalabilirse, bu, Yunan cuntası için muhteşem bir zafer olacaktı.</p>
				<p class="normal">Barışçı bir çözüm bulmak için Başbakan Ecevit ve Dışişleri Bakanı Turan Güneş tarafından sürdürülen çabalar sonuç vermeyince, müdahale hazırlıkları başladı. Özellikle abd ve bazı Batı Avrupa ülkeleri, savaşı önlemek için uğraşırken, Türkiye, müdahale kararını aldı ve bunu gerçekleştirdi.</p>
				<p class="normal">Türkiye’nin Kıbrıs’a asker çıkarması, kamuoyunun sonradan edindiği bazı izlenimlerin aksine, zahmetsiz, bedelsiz olmamıştır. Özellikle ‘ilk geceyi’, 20 Temmuz 1974 gecesini hatırlıyorum. O geceden yıllar sonra, 1992’de yayımladığım bir yazıda, şu izlenimleri nakletmiştim:</p>
				<p class="indentmetin">... İnsanın zihninde yer tutan ve onu asla terk etmeyen olaylar, görüntüler vardır...</p>
				<p class="indentmetin">Kıbrıs konusu ne zaman hareketlense, böyle bir anı bizim de gözümüzde ve gönlümüzde canlanıverir:</p>
				<p class="indentmetin">İlk Kıbrıs Harekâtı’nın ilk günü, akşam saatleri... Türk birlikleri adaya çıkalı on iki saatten fazla zaman geçmiş... Başlangıçta Kıbrıs’tan peş peşe gelen haberler, her nedense, gelmez olmuş... Askerden bilgi alınamıyor, ajanslarda çıt çıkmıyor... Kıbrıs ve oraya ulaşan askeri birlikler, sanki dünyadan kopuk, bizden kopuk, bilemediğimiz sorunlar karşısında ve yapayalnız...</p>
				<p class="indentmetin">Ortada bir gariplik olduğu, bir yanlışlık olduğu, beklenmedik bir durumla karşılaşıldığı apaçık anlaşılıyor...</p>
				<p class="indentmetin">O günlerde TRT’yi yönettiğimizden, görevimiz gereği, Kıbrıs’ta yaşanılan gerçekleri bilmek ve bunları bir savaş ortamının sorumluluğu içinde ama doğru şekilde yansıtmak durumundayız.</p>
				<p class="indentmetin">Ankara’da herkes çok dikkatli. Harekâta ilişkin konular güvenlik nedeniyle telefonda konuşulmuyor. Bilgi edinmek için Başbakanlığa gidiyoruz. Başbakan ve ilgili bakanlar, birkaç üst rütbeli subay var. Herkes durgun ve düşünceli: Kıbrıs’a çıkmış birliklerden üç saattir haber alınamıyor. Tahminin üzerinde bir dirençle karşılaşıldığı, planların geciktiği, çok şiddetli çarpışmaların olduğu belirtiliyor. Ama en kötüsü, yeterli bilgi gelmiyor.</p>
				<p class="indentmetin">Bu kaygılı ortama Kıbrıs’tan ulaşabilen tek şey, zaman zaman ve kopuk kopuk alınan ‘mücahit mesajları’.</p>
				<p class="indentmetin">Bugün gibi hatırlıyorum: Başbakanın odasına getirilen, hemen hepsi birbirine benzeyen, hepimizi hüzünlendiren telsiz mesajları...</p>
				<p class="indentmetin">‘33 numaralı tepede üç kişi kaldık... Cephane azalıyor.’</p>
				<p class="indentmetin">‘... Ben Mücahit Korkmaz. Çıkarma birlikleriyle temas kuramıyoruz. Zor durumdayız...’</p>
				<p class="indentmetin">‘42 numaralı mevkiden mesaj yolluyorum. Öteki arkadaşlarım şehit oldu. Düşman yaklaşıyor. Dayanacak gücüm kalmadı...’</p>
				<p class="indentmetin">Başbakanlığın odalarında hava kurşun gibi ağır. Başbakan Ecevit, Dışişleri Bakanı Turan Güneş, Devlet Bakanı Orhan Birgit, diğerleri... Kimsenin ağzını bıçak açmıyor. Dağınık gelen telsiz mesajlarının arasındaki dakikalar geçmek bilmiyor.</p>
				<p class="indentmetin">Sonra, 33 numaralı tepeden bir telsiz mesajı daha geliyor: ‘... Tek başına kaldım... Düşman çok yaklaştı... Vatan sağ olsun...’</p>
				<p class="indentmetin">33 numaralı tepeden başka haber alınmıyor. Gelmiyor.</p>
				<p class="indentmetin">Sonra, Mücahit Korkmaz son kez sesleniyor: ‘Cephanemiz tükendi. Yapabileceğim bir şey yok. Vatan sağ olsun...’</p>
				<p class="indentmetin">Ve Mücahit Korkmaz’dan alınan son haber oluyor bu.</p>
				<p class="indentmetin">42 numaralı tepeden, öteki mevzilerden, öteki mücahitlerden hep benzer mesajlar geliyor. Hemen hepsi aynı sözcüklerle noktalanıyor. Sonra, telsiz mesajları seyrekleşiyor. Gece yarısına doğru, tek tük ulaşıyor Başbakanlığa. Hepsi aynı şekilde son buluyor:</p>
				<p class="indentmetin">‘... Vatan sağ olsun!’</p>
				<p class="indentmetin">Ve telsiz susuyor...</p>
				<p class="normal">Kıbrıs, meslek hayatımın hemen her döneminde öncelikle var oldu. Yazarlığımda, milletvekilliğimde, Strasbourg’da Avrupa Konseyi Parlamanterler Meclisi’nin tbmm’yi temsil eden Türk milletvekilleri grubu üyeliğimde ve dışişleri bakanlığımda. Bu süreçte, bakış açımın temellerinin değişmediğini söyleyebilirim. Tabii ki değişen dünya koşulları, Türkiye’nin gelişen stratejik yararları bu bakışımın taktik özelliklerini etkiledi. Ama esas değişmedi. Yukarıda atıfta bulunduğum, “Vatan Sağ Olsun” başlıklı, 18 Temmuz 1992 tarihli yazımda –Kıbrıs Harekâtı’nın yıldönümü için yazılmış olmanın bütün duygusal özelliğine rağmen– şunları da söylemekteydim:</p>
				<p class="indentmetin">... Kıbrıs Harekâtı’nın acılarını ve bedelini hatırlarken, ‘... tek karış toprak bile bırakılmasın, uzlaşma olmasın, Kıbrıs ikiye bölünsün’ benzeri düşüncelere sahip değiliz.</p>
				<p class="indentmetin">Bizim anlayışımız, kural olarak, bölünmenin ve küçülmenin ülkelere de toplumlara da yarar getirmediğidir. Kıbrıs için yoğun görüşmelerin (Birleşmiş Milletler’de) yapıldığı günümüzde, elbette uzlaşmadan yanayız. Ama üç noktayı kendimize unutturmayalım ve başkalarına hatırlatalım:</p>
				<p class="indentmetin">İlki, Kıbrıs Türk Kesimi’nin günümüzdeki güvenli ortama ulaşması için çok büyük bedel ödenmiştir.</p>
				<p class="indentmetin">İkincisi, Kıbrıs’ta Türklerle, Yunanlıları birlikteliğe zorlayan dış güçler, benzer sorunlar yaşayan başka ülkelerde bölünmeyi ve küçük bölümlerin bağımsız devlet kurmasını öneren ve özendirenlerdir. Balkanlar’dan, Irak’a, eski Sovyet topraklarına kadar...</p>
				<p class="indentmetin">Üçüncüsü, Türkiye’nin Kıbrıs politikası, KKTC’nin bağımsız ve ayrı bir devlet olmak ve ‘böyle kalmak’ hakkını yeterince vurgulamamıştır, savunmamıştır. Dünyada yaşanan diğer örnekleri, bir Yugoslavya’yı, Çekoslovakya’yı ve diğerlerini öne çıkarmamıştır.</p>
				<p class="indentmetin">Amacımız bölünmüş değil bütünleşmiş bir Kıbrıs bile olsa, bu sonucun ‘koşullarını, çerçevesini belirlemekte’ çok etkili olabilecek bir koz, ‘KKTC’nin dünyadaki gelişmelerle uyumlu olarak bağımsız ve ayrı kalabileceği’ tezi ve iddiası, uluslararası platformlarda yeterince kullanılmamıştır.</p>
				<p class="indentmetin">(...) Rauf Denktaş, geçmişten devralınan ve başkalarına ait olan dış politika yetersizliklerini de sırtında taşıyarak görüşme masasına oturmaktadır. Önündeki manevra alanı sınırlıdır.</p>
				<p class="indentmetin">Elindeki kozları kullanamayan, en haklı olduğu noktaları bile anlatamayan, kraldan fazla kralcı olmayı pek seven, ‘uzak karakol’ kimliğinden ya da kompleksinden bir türlü çıkamayan bir dış politikanın ‘Kıbrıs sorununu’ getirip mahkûm ettiği çerçeve, ne yazık ki budur.</p>
				<p class="indentmetin">KKTC’nin ve Türkiye’nin önündeki açmazdan bir ölçüde kurtulabilmek, görüşme masasındaki bireysel beceriye kalıyor.</p>
				<p class="indentmetin">Vatan sağ olsun...</p>
				<p class="sagnormal">Sabah gazetesi, 18 Temmuz 1992</p>
				<p class="solbaslik">b) Avrupa Konseyi’ndeki Kıbrıs</p>
				<p class="normal">Türkiye’nin üyesi olduğu Avrupa Konseyi’nde (Strasbourg), Kıbrıs başlıca konumuzdu. Yabancı milletvekilleri, kimi gerçekten böyle düşündüğü, bazıları kendi seçmeninin tercihlerini savunduğu, bazıları ise düpedüz Türkiye karşıtlığı yaptığı ve istismarı amaçladığı için, Kıbrıs hep gündemdeydi. tbmm’yi temsil eden milletvekilleri grubunun üyesi olarak görev yaptığım 1987-1997 döneminde, Avrupa Konseyi Parlamanterler Meclisi’nde Kıbrıs’ı anlatan çeşitli konuşmalarım, girişimlerim oldu. Konunun süreç içindeki gelişimine ve muhataplarımız tarafından nasıl algılandığına ışık tutması bakımından, bazılarını aktarmak istiyorum. İlki, Avrupa Konseyi’nin 1996 sonundaki Kıbrıs tartışmalarına ilişkin. Avrupa Konseyi’nin Kıbrıs ve Türkiye konularındaki raportörleri, yanlı tahlilleri ve haksız yargıları hemen her zamanki gibi peş peşe sıralamıştı. Bunlara karşı hem Parlamenterler Meclisi’ndeki konuşmalarla, hem de Siyasi Komite ve Konsey Başkanlığı’na yazdığım mektuplarla bir denge oluşturmaya çalışmıştım. Yayınlanan raporlara eklenen ‘karşı görüş’ metinleri hazırlayarak, raporun tek yanlı olmasını bir ölçüde önleyebilmiştim.</p>
				<p class="normal">Geçmişe bakıldığında ilginç olan, bugün tartışılanlara kıyasla, 1996’daki Türk tezlerinin hayli ölçülü ve sınırlı kalmaları. Örneğin, o günlerin dış siyaset söyleminde, hâlâ ‘cemaatten’ bahsedilmekteydi; ‘iki bölgeli, iki toplumlu federasyon’ denmekteydi, vb. 1996 Aralık ayında Avrupa Konseyi Başkanlığı’na ve Siyasi Komite’ye yazarak rapora eklettiğim mektubumdan bazı bölümleri, geçmişi de anlatması bakımından özetliyorum:</p>
				<p class="indentmetin">... Sayın Başkan, Avrupa Konseyi Parlamentosu’na sunulan ‘Kıbrıs’taki Durum Hakkında Taslak Rapora’ ilişkin düşüncelerimi sizinle paylaşmak istiyorum.</p>
				<p class="indentmetin">Raporu yorumlarken tek sıkıntım, Kıbrıs Türklerinin asıl temsilcilerinin yerine konuşmakta olmam; onların, kendi davalarını Avrupa Konseyi’nde bizzat savunamayışları. Bu eksiğin, yakın zamanda giderilmesi için Avrupa Konseyi’nde elbirliğiyle çalışmamız gerekiyor. Avrupa Konseyi Genel Kurulu’na sunulmuş bulunan rapor hakındaki görüşlerimi, altbaşlıkları esas alarak sunuyorum:</p>
				<p class="indentmetin">a) ‘Son siyasal gelişmeler’: Birleşmiş Milletler Genel Sekreteri’nin önerdiği ‘Güven Artırıcı Önlemlerin, kapsamlı bir uzlaşmayı kolaylaştıracağı’ yorumuna katılıyorum. Daha da ileri gitmekteyim, bir barış sürecinin ilk çıkış noktasını oluşturdukları inancındayım. Eğer bir ‘çözüme’ ulaşılacaksa, Kıbrıs’ta tarafların ayrı ayrı onayladıkları –ama hiçbir zaman birlikte onaylamadıkları– bazı güven artırıcı önlemlerin, bir katalizör (hızlandırıcı) işlevi taşıyacağı kanaatindeyim. BM Genel Sekreteri’nin ortaya koyduğu ‘Fikirler Dizisi’nin de, bir çözüm çerçevesi getirdiği açıktır. Önerdiği 100 ‘fikirden’, 91’ini Türk tarafı kabul etmiştir. Geri kalanları da tartışmaya hazır olduğunu bildirmiştir.</p>
				<p class="resimalti"><img class="calibre11" src="08.jpg"/><br class="chapter"/>İsmail Cem, Rauf Denktaş’ın çalışma odasında.</p>
				<p class="indentmetin">Rapordaki, ‘iki lider arasında doğrudan görüşmeler yapılması’ önerisine de katılıyorum. Kıbrıs konusunda ‘objektif gözlemcilik’ gibi bir iddiam yok ama, olumlu ve yapıcı davranan Cumhurbaşkanı Denktaş olmuştur; son iki yılda diyalog çağrısında bulunan ve Sayın Klerides tarafından sürekli reddedilen, Denktaş’tır.</p>
				<p class="indentmetin">Ayrıca, ABD’nin BM temsilcisi sıfatıyla Kıbrıs’ı ziyareti sırasında, Albright’ın yapmış olduğu ‘... askeri diyalog’ önerisini olumlu bulmaktayım ve bunun Rapor’da yer alabileceği düşüncesindeyim.</p>
				<p class="indentmetin">Değişik ülkelerden ve kuruluşlardan ‘Kıbrıs Özel Temsilcisi’ sıfatını taşıyanların böylesine çoğalması, çözüme yardımcı olmuyor. Lord Finsberg’in raporunda ‘üç’ deniyor (BM, AB ve İngiltere). Bunlara ABD’den iki Kıbrıs Özel Temsilcisi’ni (biri Başkan’ın, öteki Dışişleri Bakanlığı’nın) eklemek gerekir. Rusya, Finlandiya gibilerinin de kendi özel temsilcileri var. Bu kadar çok özel temsilci işe karışınca, onların kendi aralarındaki ayrışmalar da çözüm arayışını büsbütün karmaşık duruma getiriyor. Bu gidişle, bir de ‘Kıbrıs Özel Temsilcileri Koordinatörü’ diye makam ihdas edip, atama yapılması gerekecek... Bence, Kıbrıs’ta görüşmelerin yeniden başlatılması işlevi Birleşmiş Milletler’e ve Kıbrıs’taki iki topluma bırakılmalı; bunun dışındaki herkes, BM’nin görevine katkıda bulunmakla kendini sınırlamalı.</p>
				<p class="indentmetin">b) ‘Güvenlik Durumu’: Raporun, iki Kıbrıslı Rum’un öldürülmesini kınamasına ben de katılıyorum. Maalesef, raporun bu bölümüne bazı yeni paragraflar eklememiz gerekiyor. Başlıcası, ortada hiçbir tahrik yokken, önceden planlanmış bir cinayetle bir Türk muhafızın Rumlar tarafından öldürülmesi. Haftalık Kıbrıs Rum dergisi Stohos’un 17.9.1996 tarihli sayısında belirtildiği gibi, bu cinayet, ‘... seçilmiş bir grup Yunan komandosu tarafından gerçekleştirildi...’ ve ‘Seçkin Yunan Müfrezeleri’ tarafından üstlenildi. Umarım, Finsberg’in raporu, öldürülen Rum için gösterdiği hassasiyeti, öldürülen Türk’ten esirgemez...</p>
				<p class="indentmetin">Kıbrıs’ın güvenlik sorunu öylesine karmaşık ve girift ki, bizim özet denebilecek raporumuzun bu konuyla ancak kısmen ilgilenebilmiş olması şaşırtmıyor. Siyasal çözüm sürecinin oluştuğu ölçüde, adadaki askeri varlığın azalması beklenebilir. Bu arada, ilginç bir duruma işaret edeyim: Avrupa Konseyi’nde o hep yakınılan ‘askeri varlık’, aslında her iki toplumun da güvenliğine katkı sağlıyor. Adadaki koşullar dikkate alınırsa, bazı iddialı söylemler ve fanteziler uğruna iki toplumun karşılıklı kan dökülmesi riskine hedef yapılmalarının gerçekçi olmadığı görülür. ‘Uluslararası camia’, Bosna’dan yeterli ders almış olmalıdır. Bosna benzeri katliam riskini gündeme getirebilecek önerilerden Türkler de, Rumlar da kendini sakınmalıdır.</p>
				<p class="indentmetin">Rapordaki ‘Uluslararası Güç’ düşüncesi, gerçekçi değildir. Kıbrıs bir laboratuvar deneyi olmamalıdır; Kıbrıslılar, üzerlerinde yeni formüllerin deneneceği kobaylar değillerdir. Mevcut durumun bütün olumsuzluklarına ve patlamaya hazır bir ortamın varlığına rağmen, son yirmi yılda Kıbrıs çatışma ve bir-iki örnek dışında insan kaybı yaşamamıştır. Kıbrıs’a herhangi bir risk faktörü eklemek, akıldışı olur. Bosnalı Müslümanların kitlesel katlinin, böyle bir ‘uluslar-arası gücün’ gözleri önünde gerçekleştiği hafızalarımızda tazeliğini koruyor. 1963-1974 Kıbrıs’ında, Birleşmiş Milletler Askeri Gücü, dökülen kanın edilgen bir gözlemcisinden başka bir şey olamamıştır.</p>
				<p class="indentmetin">c) ‘İnsan Hakları’: Karpaz meselesinde hayli gelişme sağlandı. Çözümlenmemiş konu kalmadı gibi. ‘Kaybolmuş insanlar’ bölümünde ise, rapor, söylenmesi gerekenleri söylüyor.</p>
				<p class="indentmetin">d) ‘Avrupa Birliği’: Bu paragraftaki gözlemlerin çoğu geçerli, ancak uluslararası anlaşmaların yok sayılmasına tabii ki karşı çıkıyorum. Ayrıca, ‘Kıbrıs’ın AB’ye üyeliğinin iyimserlik yaratacağı’ ya da yaratmayacağını tartışmak istiyorum:</p>
				<p class="indentmetin">Raporda öne sürüldüğü gibi, AB, Türk tarafının katılmamasına rağmen Kıbrıs Rum Kesimi’ni üyeliğe kabul edebilir. Ancak böyle bir tek taraflı üyelik, adaya çözüm ve barış değil, gerilim ve karşıtlık taşır. 1959-1960 anlaşmalarını oluşturduğu hukuk zeminini ihlal eden bir AB üyeliği oldubitti gibi düşünülmekteyse, bunun, adadaki bölünmeyi kesinleştirmesi kaçınılmazdır. Kıbrıslı Türkler, böyle bir durumun, Türkiye’yle bütünleşmelerini kaçınılmaz kılacağını belirtmişlerdir. Dolayısıyla, Avrupa Konseyi’nin Finsberg Raporu’nda Kıbrıs’ın hukuki boyutunun vurgulanmasını bekliyorum. Bağlayıcı uluslararası anlaşmaların muhtemel ihlaline ‘anlayış’ göstermekten, onları dolaylı ‘kabullenmekten’ kaçınılmasını öneriyorum.</p>
				<p class="indentmetin">Raporda belirtildiği şekliyle AB ve ‘Kıbrıs’ arasında görüşmeler başlamasının, ‘... gelişmenin anahtarını taşıdığına’ inanmıyorum. Bu, kurucu anlaşmaların ihlali niteliğindeki bir gelişme ve Türk toplumunun iradesi dışındaki bir olaydır; Türk tarafın katkısı da, sözü de bu süreçte yoktur. Tek yanlı AB üyelik sürecinin Kıbrıs sorununa etkisi, ortak çözümü zorlaştırmak olur.</p>
				<p class="indentmetin">e) ‘Sonuç’: Raporun 35. paragrafında Kıbrıs Türk Toplumunun ‘Kıbrıs Türk azınlığı’ diye tanımlanması, her şeyden önce maddi bir hatadır. Bütün hukuki belgelerde, kurucu anlaşmalarda, BM kararlarında ve söyleminde, ‘azınlık’ diye bir tanım, bir sıfat yoktur. Türk toplumu her zaman ve her yerde, ‘... diğer toplumla (community) eşit konumda bulunan toplum’ olarak tanımlanmaktadır (BM Genel Sekreterliği Kararları: s/5575 - 4.3.1964; 353 - 20.7.1974; 367 - 1975: ‘... iki toplumun temsilcileri eşit konumda olarak...’, vb. BM Genel Sekreteri’nin toplumlararası görüşmelerin başlangıç konuşması (New York, 26.2.1990 - BM Belgesi no. s/21183, s. 7) durumu çok açık ve tereddüde yer bırakmayan bir şekilde anlatmaktadır:</p>
				<p class="indentmetin">... Kıbrıs, Kıbrıs Rum toplumunun ve Kıbrıs Türk toplumunun ortak evidir. Aralarındaki ilişki, bir çoğunluk ve azınlık ilişkisi değil, Kıbrıs devletindeki iki toplumun ilişkisidir. Güvenlik Konseyi tarafından bana verilmiş görev, benim iyi niyet misyonumun iki toplumla olduğunu açıkça belirtmektedir. Görevlendirilmem, ayrıca, bu sürece her iki toplumun eşit olarak katıldıklarını açıklıkla ortaya koymaktadır. (...) İki toplumun siyasal eşitliği ve federasyonun iki toplumlu özelliği kabul edilmeli, tanınmalıdır.</p>
				<p class="indentmetin">f) Benim ‘sonuç’ yorumum: Çözüm için iyimserliğin, ancak Kıbrıs Türk ve Rum taraflarının iyi niyeti paylaşmaları halinde mümkün olacağı görüşündeyim. Örneğin, şu malûm ‘... Ada’nın işgal edilmiş tarafı’ tekerlemesi kimseye yarar getirmez. Bir defa, Türk müdahalesinin boşluktan doğmadığının hatırlanması gerekir. Müdahale, Sampson ve Yunan albaylarının anayasal düzeni yıkan ve yüzlerce Türk’ü ve de Rum’u katleden faşist hükümet darbesinin doğrudan sonucudur. Raporun ‘işgal’ dediği olay, Kıbrıs halkının dörtte biri açısından bir ‘kurtuluştur’; söz konusu olan ‘işgal kuvvetleri’ değil, ‘kurtarıcı, özgürleştirici kuvvetlerdir’. Kırıcı sözcük ve tanımlarda ısrar edilmesi, çözüm arayışına yardımcı olamaz.</p>
				<p class="indentmetin">Bir çözümün mümkün olduğuna inanıyorum. Ancak, önde gelen kaygı, başlıca parametre, ölçü, güvenlik olmalıdır. Adada şiddetin yeniden oluşarak Türkiye ve Yunanistan’ı bir çatışmaya zorlaması ihtimalini her iki ülke de kaldıramaz. ‘Çözüm’ dikkatle planlanmalı, aşamalı olarak hayata geçirilmelidir. Her aşama tamamlandığında ayrıntılı bir değerlendirme yapılmalı, öteki aşamaya geçmenin kararı ancak bundan sonra alınmalıdır. Süreç, ihtiyatla ve adım adım geliştirilmelidir.</p>
				<p class="indentmetin">Avrupa Konseyi Parlamentosu, Kıbrıs sorununu hemen her zaman bir siyasal kampanya konusu gibi ele almıştır. Birçok meslektaşımızın asıl amacı Türkiye’nin ve Kıbrıs Türklerinin kötülenmesi sığlığından ibarettir. Ülkelerindeki seçmene dönük, siyasal ‘iç tüketim’ malzemesi gibi konuya yaklaşmışlardır.</p>
				<p class="indentmetin">Ayrıca, Avrupa Konseyi Parlamentosu’ndaki çoğunluğun, Kıbrıslıların hayatına, özellikle de Türk Kıbrıslıların hayatına aldırmadığı anlaşılmaktadır: Avrupa Konseyi Parlamentosu’ndaki 59 milletvekili meslektaşımız, iki Kıbrıslı Rum’un öldürülmesini haklı olarak kınayan 15 Ekim 1996 tarihli bildirilerinde, her nedense, Kıbrıslı bir Türk’ün öldürülmesinden bahsetmek zahmetine katlanmamış. Oysa bu cinayet, ‘bildirinin’ yayınlanmasından daha önce, 8 Eylül 1996’da işlenmişti. Çeşitli ülkelerden bu milletvekillerinin söz konusu yaklaşımı doğru değildir. Ahlâklı da değildir.</p>
				<p class="indentmetin">Avrupa Konseyi Parlamentosu’nda önümüzdeki hafta yapılacak tartışmaların, peşin hükümlerin kanıksanmış ve malûm tekrarından ibaret kalmamasını umarım.</p>
				<p class="normal">Avrupa Konseyi’ndeki Kıbrıs görüşmelerine ilişkin bir başka açıklamayı, Türk Milletvekilleri Heyetinin Başkanı sıfatıyla, Ocak 1997’de Strasbourg’daki basın toplantısında yapmıştım. Kıbrıs konusunda ‘federasyon’, ‘cemaat’, ‘bölge’ gibi kavramları kullanıp da, kabul görmediğimiz bir dönemi yansıtması bakımından ilginç:</p>
				<p class="indentmetin">‘Bir Fırsat Daha Kaçtı...’:</p>
				<p class="indentmetin">Türk delegasyonunun, Genel Kurul’daki Kıbrıs kararına ilişkin görüşü, Kıbrıs çözümüne katkı getirmek fırsatını Avrupa Konseyi Parlamentosu’nun bir kez daha kaçırmış olduğudur. BM’nin tanımladığı ‘siyasal eşitliği olan tarafların iki toplumlu, iki bölgeli bir federasyonu ortaklaşa şekillendirmesi’ amacına katkı getirmekten, Avrupa Konseyi kaçınmıştır. Bu şekliyle, Avrupa Konseyi kararı, hem ‘ortak’ bir Kıbrıs’ın olamayacağı, hem de Avrupa Konseyi’nin Kıbrıs’ta birleştirici bir işlev taşıyamayacağını, bu kapasiteden yoksun bulunduğunu ortaya koymuştur. Tam aksine, Kıbrıs Türklerinin karşı karşıya bırakıldığı haksızlıklara Avrupa Konseyi’nin de katkısını getiren bu karar, ayrışmanın kalıcı olması yönünde yeni bir ivme yaratmıştır.</p>
				<p class="indentmetin">Avrupa Konseyi Parlamentosu’ndaki tartışmalardaki anlayış ve aklıselim eksiğini Türk delegasyonu olarak kınıyoruz. BM’nin tanımladığı ortak bir Kıbrıs çözümüne Avrupa Konseyi’nin yardımcı olmasını beklerdik. Oysa Avrupa Konseyi, bu şansını artık tümüyle kaybetmektedir. Karar, malûm peşin hükümlerin tekrarından ibaret kalmıştır. Bu haliyle, bölünmüş Kıbrıs’ın sürekliliğine Avrupa Konseyi’nin getirdiği özgün bir katkıdır. Karar, aynı zamanda, kendi geleceklerini ancak kendilerinin yaratabileceği yolunda Kıbrıs Türklerine yapılmış bir uyarıdır.</p>
				<p class="normal">1997 sonrasında, bu söylem değiştirildi; ‘cemaat’, ‘toplum’, ‘bölge’, ‘federasyon’ gibi sözcüklerin yerini, ‘iki devletli, iki milletli, konfederasyon esasında uzlaşma’ anlayışı aldı. Doğrusu, Avrupa Konseyi Parlamenterler Meclisi’nde tbmm’yi temsil eden Türk milletvekili grubunda on yıl görev yapmam, Dışişleri Bakanlığı için değerli bir deneyim ve birikim sağlamıştı...</p>
		
		</body>
</html>