<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_25">VII<br class="chapter"/>Kıbrıs’ın Gerçekleri ve Bir Tahlil</h2>
				<p class="normal">2001 Nisanı’nda, Kıbrıs’a ilişkin etraflı bir çalışma kâğıdı hazırladım. Özelliği, aynı ay Kıbrıs’a yaptığım ziyaretin, çok sayıda temasın izlenimlerini de içermesiydi. Çalışmayı kâğıda dökmeden önce, değerlendirmelerimi Bakanlık’taki yönetici arkadaşlarımla tartıştım, onların düşüncesini, öneri ve eleştirisini aldım. Bu çalışmamdaki düşünceleri, daha sonra, Başbakan’la, Koalisyon partilerinin liderleriyle, Milli Güvenlik Kurulu üyeleriyle paylaştım, tahlilimi, kaygılarımı ve önerilerimi kendilerine sundum.</p>
				<p class="normal">Hazırladığım çalışmaya geçmeden önce, şunu da belirtmeden yapamayacağım: Bir dışişleri bakanının çok yönlü temaslar yapmasında, değişik konulardaki düşüncelerini bir çalışma kâğıdına dökerek, bunlardan yola çıkıp görüş belirtmesinde elbette yarar vardır. Ama, dış siyasetin ve bir ölçüde dış güvenliğin ötesindeki konular, aslında, öncelikle dışişleri bakanının konuları değildir. Türk hükümetlerinin Kıbrıs konularını organize ediş biçiminde ben bu eksiği hep hissettim. Ekonomiyi de, kktc’nin sosyal ve siyasal gerçeklerini de, sivil toplum kuruluşlarını, işçisini, memurunu, sanayici ve tüccarını, esnafını da, iktidar gibi, muhalefetini de kapsayan, planlı-programlı çalışmaların eksiği... Bunlar, ancak bir başbakanlık onganizasyonunun kapsayıcılığıyla ve takipçiliğiyle gerçekleşebilir.</p>
				<p class="normal">Nisan 2001’de hazırladığım çalışma, “Durum” ve “Ne Yapılabilir?” başlıklı iki bölümden oluşuyordu. Her ikisi de, kendi içinde dörde ayrılmıştı: A) Ekonomi; B) Siyaset; C) Dış Siyaset; D) Güvenlik:</p>
				<p class="indentmetin">... Kuzey Kıbrıs Türk Cumhuriyeti’ne gerçekleştirdiğim üç günlük ziyaret sırasında (16-18 Nisan 2001), başta Cumhurbaşkanı Denktaş olmak üzere, çok geniş bir çevreyle temaslar yapıldı. Denktaş ile birlikte, sorunlar ve muhtemel çözümler her yönüyle ele alındı. KKTC Millet Meclisi Başkanı’yla ayrıntılı ve kapsamlı konuşmalarımız oldu. KKTC Başbakanı’yla ve ilgili bakanlarla görüşüldü. Barış Kuvvetleri Komutanlığı’nda, Korgeneral Sarıışık ile, güvenlik başta olmak üzere genel sorunlar üzerinde bir değerlendirme yaptık. Muhalefet partilerinin başkanlarıyla ayrı ayrı görüştüm. Türkiye’den resmi bir yetkilinin, muhalefet partilerini resmen ziyareti, sanırım ilk kez olmaktaydı. Bütün başkanlar tarafından çok olumlu karşılandı. Toplum örgütlerinin temsilcileriyle de toplantılar yaptım. KKTC ’nin üç işveren kuruluşunun başkan ve başkan yardımcılarıyla, özellikle ekonomik konular ama çokça siyaset konuşuldu. Tekstil ve tarım kesimindeki işçilerle bir araya gelerek, iş, işsizlik, tarımın sorunları görüşüldü. Basın ve yayın örgütlerinin temsilcileriyle, gazeteciler ve yayıncılarla da bir araya geldik. Onların Kıbrıs’ın iç siyasetine, KKTC ’nin ve bizim dış siyasetimize ilişkin eleştirilerini, önerilerini, Kıbrıs’ın geleceği konusundaki kaygılarını ve beklentilerini dinledim. Çok yararlı bir tartışma oldu.</p>
				<p class="indentmetin">Bu çalışmalar, hem bir durum saptaması yapmama katkıda bulundu hem de geleceğe dönük seçeneklerin ve adımların Kıbrıslılar açısından nasıl öngörüldüğünü daha yakından değerlendirmeme imkân verdi. Sorunların niteliği ve muhtemel çözümleri konusunda doğrudan bilgi alabildim. KKTC basınında belirtildiğine göre, temaslarımın geniş bir kesimi içermesi, Türkiye- KKTC birlikteliğini ve Türkiye’ye güveni güçlendiren bir etki de yaptı. Üç günlük ziyareti beraber değerlendirdiğimiz basın toplantısında, Cumhurbaşkanı Denktaş, yaptığım çalışmaların Kıbrıs’ın içine olumlu yansıdığını, var olan gerilimleri yumuşattığını ve Kıbrıslılara güven, moral verdiğini söyledi.</p>
				<p class="indentmetinbold">1) Durum</p>
				<p class="indentmetinitalik">A) Ekonomi Boyutu</p>
				<p class="indentmetin">KKTC’nin siyaset ve işveren çevreleri, ekonomide yaşanan sıkıntıyı, en büyük sorun olarak nitelemektedir. Hâkim görüş, Türkiye’nin, sözler verip planlar yaptığı, ancak bunların uygulamaya girmediği şeklindedir. Umudun kaybolmakta olduğu belirtilmektedir. Bu durumda, Güney Kıbrıs’ın yabancı ülkelerle birlikte yönlendirdiği ‘AB içinde beraberlik’ çağrılarının Kıbrıs Türkleri üzerinde giderek etkinlik kazandığı, yakın gelecekte KKTC vatandaşlarının direncinin azalacağı söylenmektedir. Bu arada, Güney Kıbrıs Rum Yönetimi’nin, KKTC vatandaşlarına da vermeye çalıştığı ‘pasaportlara’ ilginin büyüdüğü anlaşılmaktadır.</p>
				<p class="indentmetin">Ekonomik durumun, siyasal sonuçlar yarattığı, hattâ, güvenlik sorunları yaratmanın eşiğinde olduğu belirtilmektedir. Kırsal kesimde değil fakat kentlerde, ekonomik sorunların bezginlik yaratmış olduğu, bunun, geleceğe dönük beklentileri etkilediği değişik kesimlerce belirtilmektedir. Bazı muhataplarımız, bunları abartmamak gerektiğini, bugün bir bilimsel saptama yapılsa, KKTC tercihinin, AB tercihine farklı şekilde ağır basacağı düşüncesindedir. Bununla beraber, kendilerine ‘... bugünün değil, gelişme eğrisi dikkate alınarak, iki yıl sonrasının koşullarında durumu değerlendirdiklerinde ne olacağı’ sorulduğunda, ‘... işin hızla AB istikametinde geliştiği’ belirtilmektedir.</p>
				<p class="indentmetin">Türkiye’deki son ekonomik bunalımın zaten zayıf olan KKTC ekonomisini çok sarstığı, umutları kırdığı bütün çevrelerce belirtilmektedir.</p>
				<p class="indentmetin">Bizim saptamamız, ekonomik durumun mutlaka ve ciddiyetle ele alınarak, gerçekler çerçevesinde yapılması mümkün olan her şeyin bir an önce yapılması şeklindedir. (Bunların neler olabileceğine, ilerdeki bölümde değinilmektedir.)</p>
				<p class="indentmetin">KKTC’nin ekonomik dengelerinde, şu özellikler dikkat çekmiştir:</p>
				<p class="indentmetin">Türkiye, 1977’den bu yana 100 milyon doları güvenlik harcamaları, 100 milyon doları altyapı hizmetleri olmak üzere yılda yaklaşık 200 milyon dolar yardımda bulunmaktadır.</p>
				<p class="indentmetin">Altyapı hizmetleri Türkiye’de açılan ihaleler yoluyla ve bütünüyle Türk firmaları tarafından üstlenildiğinden, söz konusu 100 milyon dolar bir anlamda ve büyükçe bölümüyle Türkiye’ye geri gelmektedir.</p>
				<p class="indentmetin">KKTC’nin 35 milyonluk ihracatına karşılık, Türkiye’nin KKTC’ye yıllık ihracatı 275 milyon dolar düzeyindedir.</p>
				<p class="indentmetin">Bunların dışında KKTC, ekonomisine yılda 170 milyon dolarlık turizm geliri, 140 milyon dolarlık yüksek öğretim geliri girmektedir.</p>
				<p class="indentmetin">KKTC’nin Türkiye dışındaki ülkelerle ticaret dengesi ise yılda yaklaşık 190 milyon dolar açık vermektedir.</p>
				<p class="indentmetinitalik">B) Siyaset Boyutu</p>
				<p class="indentmetin">Kıbrıs’ın siyasal yapısına ve işleyişine ilişkin belirsizlik ve kuşku ifade edilmektedir.</p>
				<p class="indentmetin">Hükümet ortağı iki partinin, kopma noktasında bulundukları, yakında yeni bir hükümet bunalımı/oluşumu gerçekleşeceği yaygın düşüncedir. Cumhurbaşkanı ile Başbakan arasındaki soğukluk bilinmektedir. Başbakan Eroğlu’nun partisi UBP’nin kongresinde, Meclis Başkanı’nın parti liderliğine aday olacağı açıklanmıştır.</p>
				<p class="indentmetin">Cumhurbaşkanı, KKTC’nin dış siyasetini danışmanlarıyla birlikte ve Türkiye’yle temas halinde yürütmektedir. İç siyasetten sorumlu hükümetin, toplumu yönlendirebilecek bir yapıda ve etkinlikte olmadığı öne sürülmektedir.</p>
				<p class="indentmetin">Toplumun güçlü bazı kesimlerinin, AB üyeliğinin nimetlerini paylaşmak için, Rum kesimiyle ‘Federasyon’ bağlamında işbirliğine razı oldukları izlenimi vardır. İşçi, öğretmen ve memur sendikalarının bu kategoride yer aldığı belirtilmektedir. Bunların etkinliğinin arttığı ifade edilmektedir. KKTC yönetimi, sendikalardan uzak gözükmektedir.</p>
				<p class="indentmetin">Siyasetin şekillenmesinde etkili olan şehirli kesimlerin aksine, kırsal kesimin hükümete ve AB’siz bir gelecek düşüncesine yatkın oldukları belirtilmektedir.</p>
				<p class="indentmetin">Genel olarak, cumhurbaşkanlığı ile hükümet, hükümet ile şehirli kesimi arasında güven eksiği dikkati çekmektedir. Sermaye kesimi ise, yönetime yakın durmakla beraber, Rum tarafının AB çağrılarına duyarlı gözükmektedir. Özellikle son ekonomik bunalım bu çevreleri karamsarlığa sürüklemiştir. Türkiye ile ekonomik işbirliği alanında varılmış mutabakatların hâlâ yürürlüğe girmemiş olması ve Rum tarafının vermekte olduğu pasaportlar etkili olmuşa benzemektedir.</p>
				<p class="indentmetin">KKTC’nin iç siyasal dengelerini, hattâ ekonomisini etkilediği belirtilen bir başka gelişme, göç olayıdır. Rakamlar bilinmemektedir. Ancak bunun artarak sürdüğü, özellikle işadamlarının ve genç teknik elemanların dışarıya göç ettiği belirtilmektedir.</p>
				<p class="indentmetinitalik">C) Dış Siyaset Boyutu</p>
				<p class="indentmetin">Türkiye ve KKTC, dış siyaset ve güvenlik boyutunda kritik, belirleyici bir döneme girmektedir. Bu dönemde, Türkiye’nin çok önemli tercihler yapması gerekecektir. Türkiye’nin üstlenmek zorunda kalacağı bedeli şimdiden bilmesi ve buna hazırlanması gündemde olmalıdır. KKTC’nin ekonomik ve iç siyasal sorunları ise, Türkiye’nin ve KKTC’nin hem dış siyasetini hem de güvenliğini etkileyecek boyutlara ulaşmış gözükmektedir. Bu çalışmada ekonomik ve iç siyasal durumun üzerinde durulmasının nedeni bu ilişkidir: Kıbrıs’ta ekonomik ve iç siyasal ağır sorunların devamı, Türkiye’nin dış siyasetini ve güvenliğini etkilemektedir; gelecekte daha fazla etkilemesinden kaygı duyulmaktadır.</p>
				<p class="indentmetin">1- Rum kesiminin (tüm Kıbrıs’ın temsilcisi niteliğiyle) AB’ye adaylık süreci gelişmektedir. Bu sürecin sonuçlanmasında, Yunanistan’ın elindeki güçlü koz, ‘diğer adayları veto’ imkânıdır. Polonya, Macaristan, Çek Cumhuriyeti, Slovenya’nın bir an önce üyeliğini hedefleyen Almanya ve Avusturya gibi üyeler, böylece, çözümsüz bir Kıbrıs’ı bile üyeliğe kabule yönlendirilmektedir.</p>
				<p class="indentmetin">2- Gerçekçi bir değerlendirme, GKRY’nin AB’ye üye olacağının 2001-2002 içinde resmen açıklanacağına, 2002-2003’te üyeliğin kesinlik kazanacağına işaret etmektedir. GKRY’nin üyeliğini geciktirmeye dönük bazı yaklaşımları şöyle özetlemek mümkündür:</p>
				<p class="indentmetin">- Türkiye ve KKTC, siyaseten ve ekonomik açıdan ne kadar güçlü olabilirse, AB’nin politikalarını etkileme şansı o kadar artacaktır.</p>
				<p class="indentmetin">- GKRY’nin üyeliği durumunda Türkiye’nin kararlı hareket edeceğinin, bütün ilgili ülkelere ve dünya kamuoyuna duyurulması önem taşımaktadır. Bu, bir süredir dikkatle yapılmaktadır. Türkiye’nin tepkisinde ‘limit’ olmayacağı açıkça belirtilmekte, ‘Birlik Anlaşması’, ‘Türkiye-KKTC Federasyonu’ gibi kavramlar resmen olmasa da konuşulmaktadır. GKRY’nin üyeliğe kabulü halinde, Türkiye’nin kararlılığı sonucunda Kıbrıs’ta ve Doğu Akdeniz’de her şeyin altüst olacağı, Türkiye’nin de zorlukla karşılaşacağı, ancak herkesin zarar göreceği belirtilmektedir. ABD ve başta İngiltere olmak üzere AB ülkelerine bu kararlılığımız anlatılmaktadır. BMGK üyeleri Çin ve Rusya ile özel olarak ilgilenilmektedir.</p>
				<p class="indentmetin">3- ABD’nin yeni yönetimi ile sürekli bir temas söz konusudur. ABD’nin menfaati, AB menfaati ile tam olarak örtüşmemektedir. Kıbrıs’ın AB üyesi olup, olmaması ABD açısından, ABD ölçüsünde önemli değildir. Buna karşılık, Doğu Akdeniz’de bunalım çıkması, İsrail’in güvenliği, petrol coğrafyasının güvenliği gibi konularda ABD’nin özel kaygısı mevcuttur. Ayrıca, ‘National Missiles Defence’in (ABD’nin, füzelerle oluşturacağı güvenlik projesi) bir ayağının Doğu Akdeniz’den denetleneceği haber verilmektedir. Bu, bölgenin stratejik önemini artırmaktadır. Kıbrıs ve bağlantılı konular, ABD ile en üst düzeylerde konuşulmuştur; ayrıca iki Dışişleri Bakanlığı ilgilileri arasında görüşülmüştür. Bu temaslar devam etmektedir.</p>
				<p class="indentmetin">4- Her ne kadar sonucu tek başına etkilemesi mümkün gözükmese de, hukuk boyutunda çalışmalar yapılmakta, bu çalışmalar, tanıtım-anlatım programlarıyla desteklenmektedir. Dışişleri Bakanlığımızın ilgili birimi, önümüzdeki aylarda neler yapılabileceği üzerine senaryolar ve planlar üretmektedir. Bu çalışmaların amacı, AB değerlendirmesine katkının yanı sıra, Türkiye’nin ilerde almak zorunda kalabileceği kesin kararların da zeminini hazırlamaktır.</p>
				<p class="indentmetin">5- GKRY’nin bütün stratejisi ve taktiği, GKRY’nin AB üyeliğine endekslenmiştir. Buna göre:</p>
				<p class="indentmetin">- Üyeliğin gerçekleşmesiyle, GKRY, ‘AB bütünü içinde yer alan ülkesinin işgal altında olduğunu’ öne sürerek, ‘Kuzey’deki işgali sona erdirmesini AB’den talep edecektir’. Amaç, Türkiye üzerinde uluslararası bir baskının artarak gelişmesini sağlamaktır.</p>
				<p class="indentmetin">- Bu girişimin eşliğinde, dünya kamuoyunun desteğini almaya dönük medyatik oluşumlar başlatılacaktır. Bu bağlamda, Güney Kıbrıs’tan, Kuzey’e geçmek için kitlesel yürüyüşler yapılacak, ‘kendi ülkesine’ girmek isteyenler, sınır bölgesindeki askerlerle hadise çıkaracaktır. Bunlar, dünya televizyonları aracılığıyla ‘... Avrupa’daki son duvarın yıkılması’ şeklinde yayınlatılacaktır. Ayrıca, KKTC’den bazı grupların da bu gelişmeleri desteklemesi için, GKRY tarafınca şimdiden yoğun bir propaganda sürdürülmektedir.</p>
				<p class="indentmetin">6- Türkiye’deki ve KKTC’deki ekonomik sıkıntının, dışarıya muhtaç olmak durumunun, Kıbrıs politikamızı etkileyeceği kaygısı KKTC’de, ümidi ise GKRY’de mevcuttur. KKTC yetkililerine, böyle bir şeyin söz konusu olamayacağı, dış ekonomik yardım ihtiyacı nedeniyle dış siyasetimizin değişmeyeceği anlatılmıştır.</p>
				<p class="indentmetin">7- Türkiye ve KKTC’nin birlikte oluşturduğu ve açıkladığı ‘konfederasyon’ modeli, Türkiye’nin savunduğu uzlaşma çözümüdür. Modelin gerçekçi ve sağlam oluşu ya da bazı muhataplarımızın bunu olumlu bulduklarını açıklaması, sonuç almamıza yetmemiştir. Ancak bu doğrultudaki ısrarımız devam etmektedir. Kıbrıs siyasetinin ilk boyutu budur. Hükümetimizin ve KKTC’nin, Türkiye’nin ve KKTC’nin menfaatine gördüğü öncelikli tercih, konfederasyondur.</p>
				<p class="indentmetin">Siyasetimizin ikinci boyutu, bu tercihin gerçekleşmemesi halinde, yani, Türkiye’nin, alabileceği kesin karara hazırlıklı olmasıdır; karşılaşılacak ambargo ve dışlanma benzeri girişimler karşısında gerçekleşmesi gereken siyasal, ekonomik, askeri çalışmaların ve hazırlıkların önceden tamamlanmış bulunmasıdır.</p>
				<p class="indentmetinitalik">D) Güvenlik Boyutu</p>
				<p class="indentmetin">1- Gerek GKRY’den gerekse dışardan gelebilecek tahrik yahut saldırılara karşı, KKTC savunmasının son derece donanımlı ve hazırlıklı olduğu, Kıbrıs Türk Barış Kuvvetleri’ne güvenin tam olduğu bütün çevrelerce ifade edilmektedir. Kıbrıs Türk Barış Kuvvetleri her türlü olasılığa karşı hazırdır.</p>
				<p class="indentmetin">2- GKRY’nin, Yunanistan’la işbirliği halinde gerçekleştirdiği silahlanma sürmektedir. Bu bağlamda, GKRY tahrikçi bir tutum içindedir. Son olarak, Klerides, ‘... Girit’te bulunan S-300 füzelerinin, GKRY’de konuşlandırılabileceğini, istendiğinde bunu hemen yapabileceklerini’ söylemiştir. Ayrıca, ‘... Kuzey’deki işgal kuvvetlerinin yakında adadan çıkarılacağı’ beyanları GKRY’ce tekrarlanmaktadır.</p>
				<p class="indentmetinbold">2) Ne Yapılabilir?</p>
				<p class="indentmetin">‘Konfederasyon’ modeli, Türkiye ve KKTC’nin Türkiye’nin savunduğu uzlaşma çözümüdür. Bu doğrultudaki ısrarımız özellikle 2000-2002 yıllarında etkinlik de kazanarak devam etmiştir. Bundan sonra da devam etmelidir. Bu ısrarın, model üzerinde ortak bir uzlaşmayla sonuçlanması zordur. Ancak, ısrar, haklı tez ve taleplerimizin daha fazla değerlendirilmesine, KKTC yararına etkileşime yol açmaktadır. Bu siyasetin sürdürülmesi gerekir. Çünkü, konfederasyon önerisi, Kıbrıs’ta ortak çözüme engel olmadığını, tam aksine, ortak çözüm yollarının açılmasına olumlu katkı getirdiğini ortaya koymuştur.</p>
				<p class="indentmetin">Siyasetimizin ikinci boyutu, bu tercihin gerçekleşmemesi halinde, yani, GKRY’nin AB üyeliği durumunda, Türkiye’nin, alabileceği kesin kararlara kendini hazırlamasıdır; karşılaşılacak sorunların gerektirdiği siyasal-ekonomik-askeri çalışmaların ve hazırlıkların önceden tamamlanmış bulunmasıdır. Ekonomi, siyaset, dış siyaset ve güvenlik alanlarında yapılabilecek olanlar, aşağıdaki dört bölümde irdelenmektedir:</p>
				<p class="indentmetinitalik">A) Ekonomi Boyutu</p>
				<p class="indentmetin">KKTC’de ekonomik alanda alınması gereken önlemler acil bir nitelik kazanmış bulunmaktadır.</p>
				<p class="indentmetin">Aşağıda madde başları halinde kayıtlı hususlar, Ortaklık Konseyi belgelerinde yer almaktadır.</p>
				<p class="indentmetin">Bu önlemler, kazandıkları ivedilik dereceleri de dikkate alınarak, uygulamaya konulmaları için gerekli vadelerle birlikte öngörülmüştür:</p>
				<p class="indentmetin">1- 2001 yılına ait 73 trilyonluk olağan kredi diliminin KKTC’ye gönderilmesi (Nisan 2001 sonuna kadar)</p>
				<p class="indentmetin">2- KKTC’ye yönelik mali yardımlarımızda Türk Lirasının değer kaybı ile başgösteren erimenin telafi edilmesi ve ekonomik krizin aşılması amacıyla 100 trilyon tutarında bir ek ödeneğin temin edilmesi (Haziran 2001 sonuna kadar).</p>
				<p class="indentmetin">3- Ticari ilişkilerin düzenlenmesi hakkında uygulama anlaşmasının Bakanlar Kurulu’nca onaylanması (Mayıs 2001 ortasına kadar). (Bu konuda Gümrük Müsteşarlığımızın oluru beklenmektedir.)</p>
				<p class="indentmetin">4- Yatırımlarda Devlet Yardımları Anlaşması’nın öngördüğü teşvik sistemi Hazine Müsteşarlığımızca hazırlanmıştır. Teşviklerin yürürlüğe girebilmesi, yukarıda belirtilen ek ödeneğin sağlanması ile mümkün olabilecektir (Haziran 2001 sonuna kadar).</p>
				<p class="indentmetin">5- Özel sektörümüzün katılımı ile Ortak Yatırım Grubu’nun harekete geçirilmesi (Haziran 2001 sonuna kadar).</p>
				<p class="indentmetin">6- KKTC’nin bir Serbest Ticaret Bölgesi haline getirilmesi amacıyla Dış Ticaret Müsteşarlığımız ve Hazine Müsteşarlığımız tarafından gerekli planlama ve çalışmaların başlatılması (Mayıs 2001 sonuna kadar).</p>
				<p class="indentmetin">7- İki ülke gümrüklerinin birleştirilmesi ve ilk aşamada Mersin ve Magosa gümrüklerinde işlemlerin müştereken yapılması (Haziran 2001 sonuna kadar).</p>
				<p class="indentmetin">8- Ekonomi ve dış ticaret alanında mevzuat uyum çalışmalarının başlatılması (Haziran 2001 sonuna kadar).</p>
				<p class="indentmetin">9- Balonla su taşıma projesinde son aylarda yakalanan ivmenin devam ettirilmesi, buna paralel olarak tankerle su taşıma projesinin ileri götürülmesi (Haziran 2001 sonuna kadar).</p>
				<p class="indentmetin">10- Antalya-Girne arasında hızlı deniz ulaşımının sağlanması (Haziran 2001 sonuna kadar).</p>
				<p class="indentmetin">11- Elektrik enerjisi alanında üçüncü ünitenin devreye sokulması (Aralık 2001 sonuna kadar).</p>
				<p class="indentmetin">12- Kablo ile elektrik enerjisi nakli projesi (Haziran 2002 sonuna kadar).</p>
				<p class="indentmetin">13- Boru ile su taşıma projesinin fizibilite ve proje safhasının tamamlanması (Haziran 2002 sonuna kadar).</p>
				<p class="indentmetinitalik">B) Siyaset Boyutu</p>
				<p class="indentmetin">Öncelikle, KKTC’ye güven ve moral sağlanmasına ihtiyacı vardır. Bunun önkoşulu, zaten verilmiş sözlerin ekonomide ve diğer alanlarda hayata geçirilmesidir.</p>
				<p class="indentmetin">İkincisi, KKTC’nin Türkiye’nin güvencesinde olduğu, her vesileyle duyurulmalıdır. Bu bağlamda, Türkiye’nin kararlılığı, desteği ve GKRY’nin AB üyeliği durumunda KKTC’nin varlığının ve bağımsızlığının mutlaka korunacağı anlatılmalıdır. Bu amaçla, Türkiye yetkililerinin, zamanlaması ve safahatı önceden planlanarak, belirli aralıklarla KKTC’ye gitmesi ve toplumun bütün kesitleriyle temaslar kurması gerekmektedir.</p>
				<p class="indentmetin">KKTC yönetiminin içinde gözüktüğü karşıtlık ve dağınıklık sürerse, dirençli bir toplum olunamayacağı herkese anlatılmalı ve sorumluların gayreti istenmelidir. Bu amaçla, iktidardaki yahut muhalefetteki siyasal-yönetsel yetkililer ayrı ayrı Türkiye’ye çağrılarak kendileriyle Ankara’da görüşülmelidir.</p>
				<p class="indentmetin">Ayrıca, KKTC’deki toplum kuruluşlarının, hem Türkiye’deki ilgili bakanlıkla hem de benzer toplumsal kuruluşlarla teması sağlanabilir. KKTC’deki kimi toplumsal örgütün, ‘AB ve federasyon bağlamında Rumlarla uzlaşmak’ eğilimleri taşıdığı öne sürülmektedir. Bütün kuruluşlarla konuşmanın ve etkilemenin, onları kendi hallerine terk etmekten daha doğru olacağı düşünülebilir.</p>
				<p class="indentmetin">KKTC’nin iç yönetiminde Türkiye ile işbirliğinin daha etkili olmasını sağlayacak mekanizmalar öngörülmelidir. Bu bağlamda, KKTC bakanlıklarının bazı belirleyici noktalarına, Türkiye’deki muhatap bakanlıktan görevlendirme yapılması, böylece ve eşgüdümün sağlanması öngörülebilir.</p>
				<p class="indentmetinitalik">C) Dış Siyaset Boyutu</p>
				<p class="indentmetin">Amaç, 1) GKRY’nin AB süreci noktalanmadan, konfederasyon çerçevesinde iki tarafın uzlaşmasıdır. 2) Bunun sağlanmaması halinde, AB’nin kararını geciktirmesi yönünde onu etkileyecek gelişmelerin Türkiye’de ve KKTC’de gerçekleşmesidir. 3) Nihayet, söz konusu AB üyeliğinin gerçekleşmesi durumunda Türkiye’nin uygulayacağı kararlılığın zeminini hazırlayacak, karşılaşacağı zorlukları göğüsleyecek önlemlerin/politikaların her alanda ve şimdiden uygulamaya konmasıdır.</p>
				<p class="indentmetin">KKTC’nin günümüzdeki sorunları incelendiğinde, kararlı bir siyasetin her boyutta gerçekleştirilmesi, bir zorunluk niteliğiyle ortaya çıkmaktadır. Bu kararlılık, planlı, programlı ve takvime bağlanmış uygulamayla ve her aşaması yakından izlenerek hayata geçirilmelidir.</p>
				<p class="indentmetin">Kıbrıs tezimizin hukuki temellerinin güçlendirilmesi ve anlatılması çalışmaları yapılmaktadır. Bunlar, yoğunlaştırılarak devam etmelidir. Bu bağlamda, Londra-Zürih Anlaşmaları ve garantörlük konumu özellikle işlenmektedir. Yabancı hukukçularla birlikte çalışılmaktadır; konferans ve makalelerle bu desteklenmektedir. Sonuçlar, ABD, AB ve BMGK çevrelerine sürekli duyurulmaktadır. Bütün ilgili yabancı bakanlıklara Kıbrıs konusu anlatılmakta, Türkiye’nin kararlılığı duyurulmaktadır. Bu çalışmaların temposu planlı şekilde yükselmektedir.</p>
				<p class="indentmetin">ABD ve AB çevrelerinde aleyhimize kullanılan ‘Kıbrıs Türk tarafı müzakereden kaçıyor’ istismarının sona ermesi önemlidir. Bu bağlamda, KKTC Cumhurbaşkanı’nın öngördüğü ‘değişik parametre, ortam’ koşulu çerçevesinde, geçmişin tekrarı olmayacak bir temas biçimi üzerinde çalışılmaktadır. Ayrıca, BMGS’liği ve ABD ile temas içinde kalınmaktadır. Konunun olgunlaşması halinde, KKTC Cumhurbaşkanıyla birlikte bu düşünceler geliştirilebilir.</p>
				<p class="indentmetin">Türkiye’nin, Kıbrıs’taki ‘Garantör’ kimliği, zamanlaması yapılarak, hangi taktik çerçevesinde kullanılacağı belirlenerek, şimdi daha güçlü ve işlevsel olarak gündeme gelebilir. Bakanlık, bu konu üzerinde çalışmaktadır. Türkiye, mecbur kalabileceği radikal kararları ilerde alırsa, uzlaşma yolunda elinden gelen her şeyi yapmış bulunduğunu savunabilmesi çok önemlidir.</p>
				<p class="indentmetin">GKRY’nin, AB üyeliğine kabulü durumunda Türkiye tarafından yapılabileceklerin siyasal modelleri üzerinde önçalışma sürmektedir. Belarus-Rusya örneğindeki ‘Birlik Anlaşması’, ‘Türkiye-KKTC Federasyonu’, ‘Türkiye-KKTC Konfederasyonu’ paralelinde düşünceler söz konusudur. Zamanı geldiğinde, bu çalışmanın, diğer bakanlık ve kurumların işbirliğiyle olgunlaştırılması gerekir.</p>
				<p class="indentmetin">GKRY’nin AB üyeliği durumunda ve Türkiye’nin harekete geçmesiyle oluşacak yeni ortamda, uluslararası tepkiyle karşılaşılacaktır (NATO bağlamında çıkabilecek sorunlar, AB’nin Türkiye’yle ilişkilerini askıya alması, Avrupa Konseyi’nin üyeliğimizi dondurması, BM Genel Kurulu, vb.). Bu tepkinin Türkiye’ye vereceği zarar hesaplanmalı ve zararın azaltılması için nelerin yapılabileceği şimdiden planlanmalıdır. (AB, AK gibi Dışişleri’nin doğrudan sorumluluğuna giren alanlarda çalışma başlatılmıştır.)</p>
				<p class="indentmetinitalik">D) Güvenlik Boyutu</p>
				<p class="indentmetin">Güvenlik önlemleri ve girişimlerinin, asıl amacı, GKRY’nin AB üyeliğine kabulü halinde Türkiye’nin gerçekleştirmek durumda kalabileceği uygulamayı kolaylaştırmaktır. Bu bağlamda, Türkiye’ye karşı dış dünyanın başvurabileceği yaptırımlardan ekonomimizin ve savunmamızın uğrayacağı zararı asgaride tutmanın önlemleri önem taşımaktadır.</p>
				<p class="indentmetin">Gerçekleşmesi öngörülen ‘Türkiye ve KKTC arasında Özel İlişkiler ve Birlik Anlaşması’, en kısa zamanda hazırlanmış olmalıdır. Bu anlaşmanın kapsamında, iki ülke arasında dış siyaset, savunma, güvenlik, ekonomi ve maliyenin birleştirilmesi vardır. Söz konusu anlaşma, Türkiye’nin kararlılığı konusunda somut bir gösterge olacaktır. Ayrıca, GKRY’nin AB üyeliğinin gerçekleşmesi durumunda Türkiye’nin hayata geçireceği siyasetlerin zeminini oluşturacaktır.</p>
				<p class="indentmetin">KKTC ile ‘Güvenlik ve Savunma İşbirliği Anlaşması’ (Yunanistan’la GKRY’nin Ortak Savunma Anlaşması gibi) en kısa sürede gerçekleşebilir.</p>
				<p class="indentmetin">Geçitkale’nin, askeri havaalanına dönüştürülmesi takvime bağlanarak sonuçlandırılabilir. Bu havaalanı, kararlılık ifadesi olmasıyla ve simgesel anlamıyla büyük önem taşımaktadır.</p>
				<p class="indentmetin">GKRY’nin AB üyeliğine alınması halinde Türkiye’nin gerçekleştireceği kökten bir girişime dış tepki, öncelikle savunma alanında beklenebilir. Geçmişte örneği yaşandığı üzere, Türkiye’nin silah alımlarına kapsamlı bir ambargo ABD tarafından, konabilir hattâ BM tarafından desteklenebilir. Dolayısıyla, savunma ihtiyacımızın en olumsuz koşullara ve bir ambargo olasılığına göre planlanması gereği vardır. Aynı şekilde, dış ekonomik baskılara karşı da hazırlıklı olmak gerekir.</p>
				<p class="indentmetinbold">SONUÇ</p>
				<p class="indentmetin">Kıbrıs konusunun, son hesaplaşmanın eşiğine geldiği açıktır. Bu ortamda zamanın en iyi şekilde kullanılması mutlak zorunluktur.</p>
				<p class="indentmetin">Yukarıda belirttiğimiz hususlardan önemli bölümü hükümet çalışmalarında mevcuttur. Bunların yeniden değerlendirilerek derhal hayata geçirilmesi büyük önem taşımaktadır.</p>
				<p class="indentmetin">Bu çalışmadaki özgün kaygıların ve önerilerin de değerlendirilmesinde fayda vardır.</p>
				<p class="indentmetin">Türkiye’nin, önümüzdeki sorunları aşacak gücü mevcuttur. Mesele, bu gücü akılcı ve etkili şekilde kullanabilmektir.</p>
		
		</body>
</html>