<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_26">VIII<br class="chapter"/>Denktaş’ın ‘İkili Görüşme’ Önerisi</h2>
				<p class="solbaslik">a) Herkesi Şaşırtan Girişim</p>
				<p class="normal">Kıbrıs sorununun yaşadığı önemli gelişme, kuşkusuz, Cumhurbaşkanı Denktaş’ın 2001 Aralık ayında Rum kesiminin lideri Klerides’e yaptığı ‘ikili görüşme önerisidir’. Böyle bir girişimin olabilirliğini zaman zaman Kıbrıs’ta ve Türkiye’de kendi aramızda konuşmuştuk. Ama çağrı kararını tek başına Denktaş aldı ve hayata geçirdi. Çok da doğru yaptı.</p>
				<p class="normal">Denktaş’ın çağrısı uluslararası kamuoyunu da, öteki dışişleri bakanlıklarını da şaşırtmıştı. Böyle bir çağrıyı kimse beklemiyordu. Denktaş, önceki bütün önkoşullarını bir yana bırakarak, ‘... gel, karşılıklı görüşelim’ demekteydi. Girişim, hem dünyadan hem Türk kamuoyundan büyük destek gördü. Ancak, Klerides kararsızdı. İlk cevabı olumsuz oldu. Denktaş yılmadı, ele geçirdiği girişim üstünlüğünü sürdürerek, bir çağrı daha yaptı. O sırada ben Atina’ya resmi ziyarette bulunuyordum. Hem Başbakan Simitis’le, hem de Dışişleri Bakanı Papandreu ile görüşmelerimde, Denktaş çağrısının ortak çözüm yolunu açabilecek tek yol olduğunu belirttim. Aslında, her ikisi de Klerides’in olumlu cevaplamasından yanaydı. Papandreu ile bakanlıktaki odasında yaptığımız görüşme sırasında, Papandreu, Klerides’i telefonla aradı. Papandreu, bizim Türk-Yunan ilişkilerinde sağladığımız gelişmeyi, Denktaş ve Klerides’in Kıbrıs’ta gerçekleştirebileceğini düşünüyordu. Kıbrıs Rumlarının lideri, nihayet görüşmeyi kabul etti. Başta isteksiz davranmasının nedeni bana göre açıktı: ‘Uzlaşmaz, anlaşmaz’ diye dünyaya tanıttığı Denktaş, şimdi hem bu imajını değiştiriyordu, hem de girişim üstünlüğünü ele almaktaydı. Oysa, Klerides’in, mevcut durumdan bir şikâyeti yoktu. Kıbrıs denklemine yeni bir dinamiğin katılmasından çekinmekteydi.</p>
				<p class="normal">Denktaş’ın Klerides’le görüşmeleri, Türkiye’nin ve kktc’nin Kıbrıs mücadelesine ciddi ve olumlu bir katkı sağladı. Bir defa, Klerides’in kendi açısından haklı olarak çekindiği şey gerçekleşti: Bizden ve dışımızdan herkes, Denktaş ve kktc hakkındaki önyargısını yeniden değerlendirmeye zorlandı. Gerçekten, Kıbrıs’ın ve kktc’nin uluslararası değerlendirmelerinde nitel bir değişim yaşandı. abd olsun, ab olsun, olaya farklı bir gözlükle bakmaya başladı. Brüksel’de, Verheugen ile konuşmalarımı hatırlıyorum. Denktaş’ın konumu, önemi, siyaseti, şimdi ölçülü bir onayla, takdirle, olumlu bir şaşkınlıkla karşılanmaktaydı. Dünyanın Kıbrıs yorumu özünde değişmemişti ama etkilenmişti.</p>
				<p class="normal">(Bu olumlu havayı bozan, ne yazık ki, öncelikle Türkiye’nin 2002 sonrasındaki yöneticileri oldu. Her nedense, Denktaş’ı uzlaşmaz göstermek, yaptıklarını karalamak gibi bir ihtiyaç hissettiler ve bunları açık seçik konuştular. Türkiye Cumhuriyeti Başbakanı’nın ‘çözüm istemeyenler’ kategorisine koyduğu bir Denktaş’ın, Avrupa Birliği’yle müzakerelerinde etkili olmasını beklemek saflık olur. Nitekim, bu yeni ortamda, hem Denktaş’ın prestijine hem de Türkiye’nin daha iyi sonuçlar almak imkânına ciddi bir zarar verildi.)</p>
				<p class="normal">Tekrar 2001 sonuna dönersek, Denktaş’ın girişimi ile, Kıbrıs konusunda ‘hava’ değişmekteydi. Denktaş, kendi siyaset ustalığını sergileyebileceği yeni bir zemin yaratmış oldu. Bunu çok iyi kullandı. Zaman zaman getirdiği öneriler, yaptığı açıklamalar, ‘... Türk tarafı da haklıymış, makûl ve yapıcı önerileri varmış’ dedirtti. Örneğin, Denktaş’ın 4 Aralık 2001’de ikili görüşmelere dönük ‘ilkeler açıklaması’, gerçekten önemli bir siyaset belgesiydi. Aynen naklediyorum:</p>
				<p class="indentmetin">Kıbrıs meselesi kritik bir noktaya yaklaşmaktadır. Bu noktada biz, yeni bir ortaklığın kurulmasını teminen yapılacak müzakereler için iki tarafın siyasi eşitliğine dayalı gerçek bir yeni sürecin başlatılmasına hazırız ve bu hususta gerekli siyasi iradeye sahibiz.</p>
				<p class="indentmetin">İki lider olarak bizlerin kapsamlı bir çözüme ulaşılmasında ve arzu edilen güven, işbirliği ve ortaklık ortamının yaratılmasında oynamamız gereken önemli rollerimiz bulunmaktadır. Gelecekteki nesillerin bizim geçirdiğimiz acı tecrübeleri yaşamamaları için Sayın Klerides’in ve benim süreci ileri götürmemiz ve bunu teminen gerekli inisiyatifleri almamız için zamanın gelmiş olduğu inancındayım.</p>
				<p class="indentmetin">Bu noktada, bazı gerçeklerin tekrarlanmasında yarar vardır. Kıbrıs Türk ve Kıbrıs Rum halkları Kıbrıs’ın ortak sahipleridir ve Ada her iki halkın ortak yurdudur. 1960’ta ‘kendi geleceğini belirleme hakkı’nın Kıbrıs Türk ve Kıbrıs Rum halklarına ayrı ayrı ve açıkça tanınması üzerine, Kıbrıs Ortaklık Cumhuriyeti’nin bağımsızlığı ve egemenliği eşit statüleri bulunan bu iki kurucu ortağa emanet edilmiş, aynı zamanda iki Garantör anavatan ve bunların Kıbrıs üzerindeki hakları arasında da dengeye dayalı bir statü kurulmuştur. Bugün her iki tarafta da, halklarının siyasi iradelerini yansıtan işleyen demokratik kurumlar mevcuttur.</p>
				<p class="indentmetin">Geleceğimizi şekillendirmekte temel gereksinimimiz gerçekçiliktir. Bu gerçekçilik iki taraf arasında karşılıklı saygı ve uzlaşma ortamı ve bir çalışma ilişkisi ile güçlendirilmelidir.</p>
				<p class="indentmetin">AB yetkililerinin son zamanlarda yaptıkları ve AB’nin iki taraf arasında varacakları bir siyasi anlaşmanın hükümlerine kendisini uyarlayacağı yolundaki açıklamalarını not etmiş bulunmaktayız. Bu meyanda, siyasi bir çözüm çerçevesinde Kıbrıs Ortaklığı’nın AB üyeliğini destekleyeceğiz. Kıbrıs ile ilgili 1960 Anlaşmalarıyla Türkiye ve Yunanistan arasında kurulmuş olan denge de büyük önem taşımakta olup, bu denge her bakımdan sürdürülmelidir.</p>
				<p class="indentmetin">Yüz yüze temasların, bu konuda nasıl ilerleme kaydedilebileceği hususunda ortak bir anlayışa varılması için iki tarafa yeni ve çok önemli bir fırsat sağladığı kanaatindeyim.</p>
				<p class="indentmetin">Bizim vizyonumuz, iki ortak devletin eşit statüsüne ve egemen eşitliğine dayalı yeni bir ortaklık yapısı altında halklarımızın uyum ve işbirliği ortamında yaşadıkları barış içindeki bir Kıbrıs’tır. Yeni ortaklık, yetki tanınan alanlarda tek bir uluslararası kişiliğe sahip olacaktır. Biz bu vizyona ulaşılabileceği inancındayız.</p>
				<p class="indentmetin">Ortak çıkarlarımızın neler olduğu ve karşılıklı çabalarla bunlara nasıl hizmet edebileceğimiz hususlarına odaklanmalıyız. Şimdi yapılması gereken, iki tarafın meşru endişelerini dikkate alan kapsamlı bir çözümün hedefleri ile unsurlarının ortaya konmasıdır.</p>
				<p class="indentmetin">Kıbrıs’ta yaşayabilir bir çözüm için harcanacak çabalar, ancak karşılıklı güvenin mevcut olduğu bir ortamda istenilen sonuçları verebilir. Kıbrıs’ta çözüme giden yol Ada’da iki taraf arasındaki olumlu ilişkilerden geçmektedir. Bu nedenle, eğer başarılı bir sonuç vermesi beklentisiyle çözüm için yeni bir süreç başlatacaksak, güven konusunun da bu çerçevede ele alınması gerekecektir.</p>
				<p class="indentmetin">Bu anlayışla eş-başkanlığımızda, iki taraflı bir komite kurulmasını öneriyorum. Söz konusu ortak komite aşağıdaki konuları ele alabilir ve tartışabilir:</p>
				<p class="indentmetin">I) Kıbrıs sorununun bütün asli konuları;</p>
				<p class="indentmetin">II) Karşılıklı saygı ve güven ortamının yaratılabilmesi için atılabilecek adımlar.</p>
				<p class="indentmetin">Bizler, Kıbrıs meselesinin tüm veçhelerini tartışmaya devam etmeliyiz. Gelecek toplantımızda, temel konuları ayrıntılı biçimde ele almaya başlamayı öneriyorum. Çalışmalarımızı ilerlettikçe, kendi uzmanlarımızın ve BM’nin desteğine başvurabiliriz.</p>
				<p class="indentmetin">Tüm konularda ortak bir anlayışa sahip olmayabiliriz. Ancak, diyalog ve temaslar yoluyla konuların özünü ele alıp bir çıkış yolu bulabilmemiz için istişare süreci devam etmelidir.</p>
				<p class="indentmetin">Belirttiğim düşünceler yeni bir ilişki düzeni ortaya koymaktadır. Hedefimizin, iki halkın eşitlik temelinde işbirliği yaptıkları, refah ve güvenlik içinde yaşadıkları bir Kıbrıs olduğu inancındayım.</p>
				<p class="solbaslik">b) Ortaklık İçin Yeni Vizyon</p>
				<p class="normal">İkili görüşmeler, inişli çıkışlı bir yol izledi. bm temsilcisi De Soto da ‘gözlemci olarak’ toplantılara katılmaktaydı. Sonuçta ‘ortak çözüm’ çıkmadı ama, Kıbrıs sorununun geleceğini etkileyecek bir mesafe alındı. Denktaş ve kktc heyeti, sürekli düşünce üretiyor ve yapıcı, makûl öneri getiriyordu. Bunları ab, nato ve ilgili tüm ülkeler dikkatle izlemekteydi. Denktaş’ın ikili görüşmelerdeki önerilerinin bir bölümü etkili oldu, daha sonra gündeme gelecek bm (Annan) Planı’nın olumlu unsurları arasında yer aldı. Bir bakıma, Annan Planı’nın yolunu açan, Denktaş’ın önerisiyle başlamış bu ikili görüşmeler oldu. 11 Ocak 2002’de, Denktaş, ‘Yeni bir Ortaklık için Vizyon’ başlıklı öneriler paketini masaya getirdi. Mealen ve özetleyerek veriyorum:</p>
				<p class="indentmetin">... Kıbrıs’ta kapsamlı bir uzlaşmaya varılması yolunda yeni bir siyasal sürece girmiş bulunmaktayız. Yeni bir Ortaklık ilişkisi kurulması arayışlarımız çerçevesinde, Kıbrıs Türk ve Kıbrıs Rum halkları arasında karşılıklı anlayış ve saygı temel bir ihtiyaçtır. Meseleyi, iki tarafın da meşru endişelerini ve temel ihtiyaçlarını eşit ve adil biçimde ele alabilecek bir çerçeveye oturtmalıyız.</p>
				<p class="indentmetin">Mevcut gerçekler ışığında, iki tarafın çıkarları ve temel ihtiyaçları üzerinde odaklanmalıyız. Kıbrıslı Türkler ile Kıbrıslı Rumların kendi Devletlerinde yan yana, huzur içinde ve onurlu biçimde yaşayabilmelerini teminen bu yeni Ortaklığı iki tarafın eşitliğine dayanan karşılıklı anlayış üzerine inşa etmek istiyoruz.</p>
				<p class="indentmetin">Kapsamlı bir çözümün iki halkın da eşitlik ve güvenliğinden geçtiğinin bilinci içerisinde, birbirimize, endişelerimizin eşit olarak dikkate alındığı ve bir anlaşma çerçevesinde oluşturulacak düzenlemelerin ve kurumların, çıkarlarımızı, haklarımızı ve kimliklerimizi koruyacağı ve bütünüyle saygı göstereceği hususlarında güvence vermeliyiz. Bu gereksinim, her bir tarafın 1960 Anlaşmaları hükümleri çerçevesinde tarafların eşit kurucu statülerinin açıkça tanınması suretiyle karşılanabilir. Her iki taraf Kıbrıs’ı kendi vatanı olarak görme ve egemenlik hususlarında eşit haklara sahiptir. 1974 öncesi koşullarına dönülmeyeceğini de garanti altına almamız gerekmektedir.</p>
				<p class="indentmetin">Bugün Ada’nın Kuzey ve Güneyi’nde sırasıyla Kıbrıs Türklerini ve Kıbrıs Rumlarını temsil eden iki taraf bulunmaktadır. Her bir halk kendi ortaklık devleti toprakları içinde yaşamaya devam edecektir. Bu itibarla, hareket noktası, her bir tarafın sadece kendi tarafını temsil ettiği ve taraflardan hiçbirinin diğeri üzerinde otorite veya yetki iddiasında bulunamayacağı ve aralarındaki ilişkinin bir azınlık-çoğunluk ilişkisi olmadığıdır.</p>
				<p class="indentmetin">Bu süreç zaman alacaktır. Güvene gereksinim duyulacaktır. Ancak yeni bir Ortaklık kurulması yolundaki siyasi sürecin canlandırılması ve güvenin yeniden tesisi için gerekli unsurlar elimizde mevcuttur. İyi niyetle müzakere edeceğiz. İki taraf arasında uyum sağlanması için gerekli uzlaşma yollarını bulacağız.</p>
				<p class="indentmetin">Yeni Ortaklık ilişkisi gerek içte gerek dışta meydana gelebilecek her türlü çatışma, tehdit ve krizlere cevap verebilmelidir.</p>
				<p class="indentmetin">Kıbrıslı Türkler anlaşmanın temel unsurlarından biri olarak bu ana gereksinime saygı göstermektedirler. Toprak konusunda iki kesimliliği güvence altına alan düzenlemeler bizim için büyük önem taşımakta ve bir çözümün idame ettirilebilmesi ve yaşatılabilmesi için esas garantiyi oluşturmaktadır.</p>
				<p class="indentmetin">Doğu Akdeniz, öteden beri büyük önemi haiz bir bölge olmuştur. Özellikle Türkiye ve Yunanistan’ın birçok hayati çıkarı bu bölgede bulunmaktadır. Biz bölgede barış ve istikrar istiyoruz. Her birimizin anavatanlarının Kıbrıs’a ilişkin temel güvenlik çıkarları bulunmaktadır. Anavatanlarımızla güvenlik bağlarımız genel güvenlik ihtiyaçlarımız açısından önem taşımaktadır. Kıbrıs’ta yeni Ortaklık sadece Ada’ya güvenlik ve istikrar getirmekle kalmayacak, aynı zamanda bölgenin uzun vadeli barış ve istikrarını güçlendirecektir. Bu çerçevede, yeni yapı bağlamında Ortaklık Devletlerimiz arasındaki iç dengenin ve Kıbrıs’la ilişkilerinde Türkiye ve Yunanistan arasındaki dış dengenin korunmasına büyük önem atfediyoruz.</p>
				<p class="indentmetin">Taraflar bir yol ayrımına gelmişlerdir. 39 yıldır süren bir mücadeleyi sona erdirmeye her zamankinden daha yakınız. İki taraf şimdi, mevcut siyasi yapı ve kurumlardan yeni bir Ortaklığa geçişi başarmalıdır. Burada, kapsamlı ve kalıcı bir çözüme yol açabileceği umuduyla bu süreç için bazı yaratıcı ve gerçekçi fikirlerimizi sunuyoruz. Aşağıda kaydettiğimiz unsurlar bizim yeni bir Kıbrıs’a ilişkin olumlu yaklaşımımızı biçimlendirmektedir.</p>
				<p class="indentmetin">- Bizim vizyonumuz, iki ortaklık devletinin eşit statüsüne ve egemen eşitliğine dayalı yeni bir ortaklık yapısı altında iki halkın uyum ve işbirliği ortamında yaşadıkları ve barış içindeki bir Kıbrıs’tır.</p>
				<p class="indentmetin">- Her bir taraf, kendi Anayasal düzeni içerisinde, kendi halkı, toprağı, işleyen demokratik kurumları ve yetkileriyle özgürlük içinde yaşayacaktır.</p>
				<p class="indentmetin">- Taraflardan hiçbiri bir diğerini temsil etmemektedir ve onun adına konuşma hakkına sahip değildir. Taraflardan hiçbiri diğeri üzerinde yetki veya egemenlik iddiasında bulunamaz.</p>
				<p class="indentmetin">- Kapsamlı çözüm, gerek Kıbrıs Türkleri gerek Kıbrıs Rumları açısından ulusal kimlik ve bütünlüklerine saygı dahil güvenlik, refah ve saygınlık sağlamalıdır.</p>
				<p class="indentmetin">- Amaç, her iki tarafa da eşit yarar ve fırsatlar sağlayacak yeni bir Ortaklığın kurulmasıdır. Bu yeni Ortaklık yapısı, iki eşit Ortağın serbest birlikteliği şeklinde oluşturulacaktır. Anlaşma yeni Ortaklığın kurucu belgesi olacaktır.</p>
				<p class="indentmetin">- Mülkiyet iddialarının mübadele ve/veya tazminatlar aracılığıyla global çözümü, güvenlik ve sınırların belirlenmesi gibi önemli konular ayrılmaz bir bütün halinde çözüme kavuşturulmalıdır.</p>
				<p class="indentmetin">- Çözüm, egemenliğin her iki Ortaklık Devleti’nde kalacağı ve Ortaklık Devletleri tarafından yetki tanınmış alanlarda yeni yapının uluslararası kişiliğe sahip olacağı hususlarını güvence altına almalıdır. Kurucu Devletler, kendileri tarafından yeni Ortaklığa açıkça devredilmemiş tüm alanlarda yetkili olacaklardır.</p>
				<p class="indentmetin">- Diğerlerinin yanı sıra, güvenlik, hukuk düzeni ve kendi topraklarında adaletin sağlanması her bir Ortaklık Devleti’nin yetkisindedir.</p>
				<p class="indentmetin">- Tarafların güvenlik endişeleri bağlamında, 1960 Garanti ve İttifak Anlaşmaları yürürlükte kalmaya devam edecektir.</p>
				<p class="indentmetin">- Kurucu Devletler bir diğerinin kendi anavatanıyla mevcut özel ilişkilerine ve Türkiye ile Yunanistan arasındaki Kıbrıs’taki yeni yapıya ilişkin çıkar, hak ve sorumluluklarına dayalı dengeye saygı göstereceklerdir.</p>
				<p class="indentmetin">- İki taraf karşılıklı saygı, güven ve uzlaşma sağlanmasına yönelik adımlar üzerinde anlaşacaklardır. Bu çerçevede, seyahat, ticaret, turizm ile spor ve kültür alanlarında birbirleri aleyhine karşılıklı olarak uygulamakta oldukları kısıtlamaları kaldıracaklardır.</p>
				<p class="indentmetin">- Her iki taraf da bir diğerini veya Türkiye veya Yunanistan’ı tahrik edici tek taraflı hareketlerden kaçınmayı ve bu çerçevede mevcut davalara son vermeyi taahhüt eder.</p>
				<p class="indentmetin">- İki tarafın mutabık kalacakları Anlaşma, her iki tarafta ayrı ayrı yapılacak referandumlarla onaylanacak ve uygulamaya konulacaktır.</p>
				<p class="indentmetin">- Her iki taraf yeni Ortaklığının AB’ye üyeliğini varılacak siyasi çözümün hükümleri çerçevesinde destekleyecektir. Kıbrıs’a ilişkin olarak Türkiye ve Yunanistan arasında 1960 Anlaşmalarıyla kurulmuş olan denge de büyük önem taşımakta olup, bu denge her bakımdan sürdürülmelidir.</p>
				<p class="indentmetin">Bu fikir ve öneriler tüm soruları cevaplamayı amaçlamamakta, ancak Kıbrıs’ta güvenli ve sağlam bir geleceğin üzerine inşa edilebileceği yeni bir çerçeveyi ortaya koymayı hedeflemektedir. Bunlar aşamalı ve saydam bir çalışma programı aracılığıyla güçlendirilmelidir.</p>
				<p class="normal">Türk tarafı, uzlaşma yolunda en önemli adımlarını, 29 Nisan 2002 tarihli, 18 sayfadan oluşan önerileriyle attı. “Kapsamlı Çözüme İlişkin Taslak Çerçeve”, kktc tezlerinin ve uzlaşma iradesinin en ileri örneğidir. Bu öneri üzerinde kktc yetkilileriyle birlikte günlerce çalışmıştık. Belgede, ‘Ortak Kıbrıs Devleti’nin anayasası, kurumları, işleyişi, yetki paylaşımı, mülkiyet sorunları, güvenlik çerçevesi ayrıntılarıyla yer almaktaydı. Öneride, Türk tarafı, iki kurucu devletin, egemen birimler olarak yeni bir Ortaklık Devleti altında birleşmelerini; yeni ortaklık devletinin, tek uluslararası şahsiyete sahip olması öngörülmekteydi. Kurucu iki devlet, ‘Kurucu Belge’de (anayasal anlaşma) belirlenmiş yetkileriyle egemen birimler olacaklardı. ab ile ilişkilerde Kıbrıs’ın her iki ulusu eşit şekilde temsil edilecek, aralarında uzlaşamadıkları konulardaki oyları, ‘çekimser’ olarak kullanılacaktı. (akp hükümeti döneminde ‘... Kıbrıs için Belçika Modeli önermekteyiz’ şeklinde ifade edilen politika, bilgi eksiğinden kaynaklanmıştır. Türkiye, Kıbrıs için hiçbir zaman ‘Belçika Modeli’ önermemiştir. Belçika örneği, sadece, Ortaklık Devleti’nin ab ilişkileri için dikkate alınmıştır: Belçika’nın çok etnikli kimliği nedeniyle, uzlaşma sağlanmayan ab konularında, Belçika çekimser oy kullanmaktadır.)</p>
				<p class="normal">Dış siyasette, varmak istediğiniz hedefe, almak istediğiniz sonuca bir hamlede ulaşamazsınız. Dış siyaset zamanlama ve süreç işidir. Denktaş’ın zorladığı ve gerçekleştirdiği İkili Görüşmeler Dizisi, Türkiye’nin ve kktc’nin tezlerine ciddi katkı sağlamıştır. Nitekim, Denktaş ve kktc heyetinin bu görüşmelerde ortaya koyduğu düşüncelerden bir bölümü, Klerides tarafından reddedilmiş olmalarına rağmen, Kofi Annan’ın bm adına hazırlayacağı plana yansımıştır. Bunlar, gelecek için önemli birikimdir. Kıbrıs’ta ortaklaşa geliştirilmiş ve ortaklaşa kabullenilmiş bir çözüm olacaksa, işte bu düşüncelerin, çalışmaların katkısıyla sonuç alınacaktır. Aynı düşünceler ve çalışmalar, dünyaya anlatılmıştır. İkili görüşmelerde tartışılmış ve Annan Planı’na kısmen yansımış öneriler, Türk tarafının tezlerine ilerde de destek olacak niteliktedir.</p>
				<p class="normal">Hem olumlu hem olumsuz ihtimale sağladıkları bu katkıdan ötürü, Türkiye, ikili müzakereleri gerçekleştiren Cumhurbaşkanı Denktaş’a ve heyet üyelerine teşekkür borçludur.</p>
		
		</body>
</html>