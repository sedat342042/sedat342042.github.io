<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>ismail1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_2">GİRİŞ</h1>
				<p class="normal">Bu kitabın amacı, 2000’li yıllar Türkiye’sinin, insanlığın büyük yürüyüşüne getirebileceği özgün katkıyı irdelemektir.</p>
				<p class="normal">Türkiye’mizi daha ileriye götürecek yöntem şudur: Toplumun, kendi tarihsel, kültürel birikiminin ve Cumhuriyet İhtilâli’nin doğrultusunda kendini yenilemesi ve Türkiye’yi çağdaş değerler ışığında yenileştirmesi... Önümüzde ortak bir iddia, elbirliğiyle gerçekleşecek ortak bir misyon var: Türkiye’mizi yenileştirmek ve Türkiye’yi zirveye ulaştırmak... 21. yüzyıla bir ‘Bölgelerüstü’, ‘Bölgelerarası’ ya da ‘Çokbölgeli’ bir ‘Güç’ kimliğiyle adım atan Türkiye’mizin bütün birikimlerini Türkiye için seferber edebilmek...</p>
				<p class="normal">Günümüzün dünyasında ve Türkiye gerçeğinde, bu hedefin önündeki başlıca engel, üretimsizliktir, işsizliktir, eşitsizliktir. Önümüzdeki tehlike, evsiz insanların, doktorsuz hastaların, eğitimsiz çocukların acılarına yabancılaşmaktır. Tehlike, insani değerlerden uzaklaşmak, ahlâk ölçülerini unutmak, sığlaşmaktır.</p>
				<p class="normal">Yenileşmenin başlıca engeli, kendimize güvensizliktir, insanımıza güvensizliktir, engel, bizzat kendi korkularımızdır. Oysa Türkiye’mizin, kendi korkularından başka korkacak hiçbir şeyi yoktur.</p>
				<p class="normal">Türkiye’yi yenileştirmek iddiası, aynı zamanda, her çeşit engele, yanlışa, tehdide, korkuya karşı bir başkaldırının ifadesidir. Yenileşme, Türkiye’yi doğru temeller üzerinde yükseltmek ve doğru yönde geliştirmek için, çok şeye yeniden başlamayı aklımıza ve yüreğimize sığdırabilmektir; Türkiye’nin ve toplumun önüne yeni bir sayfa açabilmektir.</p>
				<p class="normal">Türkiye’yi yenileştirmenin anlamı, iddiası, misyonu budur.</p>
				<p class="solbaslik">I.</p>
				<p class="normal">Tarih, ‘boşuna yaşanan’ bir deney değildir. Geçmişimizdeki her olay, yanlışlarıyla ve doğrularıyla, başarısı, başarısızlığıyla, bizim birikimimizdir. Türkiye’nin yenileşmesindeki en güçlü dayanak, tarihimiz, kültürümüz, insanımızdır.</p>
				<p class="normal">Özlediğimiz Türkiye, geçmişindeki doğrulara, başarılara, insanlara sahip çıkan, onlardan güç alan bir Türkiye’dir. Geçmişimizin kazanımlarını elbette koruyacağız. Ancak yenileşme, geçmişin başarısını korumakla yetinmek değildir, onu daha ileriye götürmektir. Cumhuriyetçilik, bağımsızlık, laiklik, bütünlük, çağı paylaşmak gibi temel tercihlerimizin doğruluğuyla, kendi geçmişimizin bu güzellikleriyle yetinmek değil, onları geliştirmek, güçlendirmek, daha ileriye taşımak durumundayız. Cumhuriyetimizi oluşturan devrimleri, durağan bir ‘korumacılığın’ ötesinde değerlendirmeliyiz. Türkiye’nin tüm birikimlerini, demokrasi ve insan hakları ekseninde geliştirmemiz gerekiyor. Atatürk’ün bize öğrettiği ‘inkılâpçılık’, statik değil, dinamik bir anlayıştır.</p>
				<p class="solbaslik">II.</p>
				<p class="normal">‘Yenileşme’, mesajıyla, yaklaşımıyla ve sembolleriyle, Türkiye’nin çağa açılan, Türkiye’nin geleceğe dönük yüzü, umudu olmalıdır. Eskiye ait kavgaların ve kavgacılığın çağrışımını değil, kararlılığın gücünü getirmelidir. Türkiye, kendini yenileyebilmeli ve aşabilmelidir. Demokrasi, insan hakları, özgürlük, adalet gibi ortak değerler aynen korunurken, bunları hayata geçiren yöntemler çağın ve teknolojinin doğrultusunda yenileşmelidir. Sağlıklı yaklaşım, ‘temel tercihlerde süreklilik, yöntemlerde yenileşme’ olmalıdır.</p>
				<p class="normal">Yenileşen Türkiye, insanlarının iç dünyasıyla gönül bağlarını yeniden kurmalıdır. Toplumun kültür birikimlerinden daha fazla beslenmelidir. Yenileşme, tarihle bütünlenmelidir. Türkiye’mizde, sosyal-tarihsel bir kopukluk ve hafıza yetmezliği bazen dikkati çekmektedir. Geçmişe dönük derinliğin olmayışı, bir noktadan sonra, geleceğin ufkunu daraltabilmiştir.</p>
				<p class="normal">Yenileşen Türkiye, eskimiş yönetim alışkanlıklarını, dürüstlüğü zorlaştıran kurallarını, tutuculuğunu ve toplumdaki güçlülerin tarafı olmak alışkanlığını değiştirmelidir. Türkiye’nin yenileşmesi, toplumun ve bireyin kendi etkinliğini her alana getirmesiyle, katılmasıyla, denetlemesiyle, gençlikteki dinamizmin önünün açılmasıyla mümkündür...</p>
				<p class="normal">Parlamentonun ve siyasetin yöntemleri, ‘çözüm üretimine’, ‘katılıma’, ‘senteze’ dönük olarak yenilenmelidir.</p>
				<p class="normal">Yenilenme, aynı zamanda, sorumluluk demektir; toplumun kendine çekidüzen vermesidir, organizasyondur, disiplindir. Yenileşen Türkiye’nin hedefi, ‘adalet ve verimlilik duyarlığına sahip ekonomik gelişme’ olmalıdır. Daha fazla üreten, büyüyen, iş yaratan, dünya rekabetinde yeri bulunan, ürünlerini ve oluşan değerleri daha eşitlikli paylaştıran bir ekonomik ve sosyal altyapıya ihtiyaç var. Yenileşme sürecinde, ‘... sosyal adalet kaygısı ve demokrasi özeniyle bütünleşmiş verimlilik’, ekonominin temel parametresi olmalıdır.</p>
				<p class="solbaslik">III.</p>
				<p class="normal">İşte bu hedeflere ulaşmak için, Türkiye’de gelişmeyi, sosyal adaleti, akılcılığı egemen kılmak için, yöntem, Yenileşmedir.</p>
				<p class="normal">İnsanlığın evrensel ilkelerinden, ortak değer yargılarından; Türkiye’nin tarihsel yenileşme özlemlerinden; Mustafa Kemal Atatürk’ten; Millî Mücadele geçmişimizden; cumhuriyet ve demokrasi dönüşümlerinden; insanımızın özgürlükçü ve eşitlikçi taleplerinden; inanç dünyamızdaki adalet ve dayanışma anlayışlarından hareketle, her şeyin en güzel olanını, en yeni ve çağdaş olanını insanımıza sunmak için, Türkiye’yi Yenileştirmek...</p>
				<p class="normal">Türkiye’nin Yenileşmesi, son tahlilde, imtiyazların, imtiyaz olmaktan çıkarılmasıdır; fırsatların, kültür ve eğitimin, zenginliklerin, mutluluğun, mümkün olan en geniş kitleye ulaştırılmasıdır. Yenileşme, sürekli ve sonsuz bir adalet arayışıdır; sürekli bir gelişmedir. İddiamız ve inancımız Türkiye’nin bu yenileşmeyi gerçekleştireceğidir.</p>
				<p class="normal">Türkiye, Avrupa, Avrasya, Türkiye’nin yenileşme sürecine dış siyaset alanında katkı getirmenin çalışmasıdır.</p>
		
		</body>
</html>