<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_15">II<br class="calibre3"/> “Arabesk”ten...</h2>
				<h3 class="normal2" id="calibre_toc_80">“Kastelli Kültürü”</h3>
				<p class="normal">Melih Cevdet, bir şair sezgisinin yanılmazlığı ve olanca güzelliğiyle, şöyle anlatıyor Banker Kastelli’yi:</p>
				<p class="normal">“Ben Banker Kastelli’nin batacağını biliyordum. ‘Neden söylemedin’ demeyin bana, siz de biliyordunuz. Dolmuş nasıl bir gereksemeye karşı doğdu ise, Kastelli de bizim kurnazlığımızı doyurmak için gerekli idi. (...) Batacaktı, biliniyordu bu, ama batış dönemine gelinceye dek bir kurnazlık edemez miydik?</p>
				<p class="normal">(...) Eski sünnet düğünlerinde para serpilirken, yerlere atılan çocuklara özgü bir sevinçle koşuyorduk Kastelli’ye. (...) Sürdüğü kadar sürer yazgıcılığı içinde rahattık. Bu yüzdendir işte oyun bitince gülümsememiz. Bu doyumluk (ganimet) tükendi, biz yenisine bakalım anlayışı içinde her zaman bir kurnazlık vardır. Kurnazlığın cezasını çekmeye sıra geldiğinde, işte bu iyimserlik ayakta tutar kişiyi: Elbet bir çaresini bulan olur!</p>
				<p class="normal">Kurnazca yaşamak alışkanlığımız yarattı 
				Kastelli’yi, kendi dehası değil.”<sup class="calibre4"><a class="footnote-link" href="gecis_split_026.html#footnote-100-14" id="footnote-100-14-backlink" name="footnote-100-14-backlink">[14]</a></sup></p>
				<p class="normal">Kastelli üzerine ekonomik açıdan yazılıp çizilenler doyum noktasına ulaştı ama, Kastelli’nin “kültür olayı” niteliğine pek değinilmedi. Oysa, meselenin en kalıcı, en açıklayıcı, en öğretici yanı burada olsa gerek.</p>
				<p class="normal">Toplumların belirli zaman kesitlerindeki özelliklerini öncelikle açığa vuran, onların kültür yargılarıdır; bu yargıların oluşturduğu “kahraman” tipleridir. Kültür özelliklerinden, kahramanlardan, örnek gösterilmiş insanlardan, simgelerden hareketle bir toplum çok daha doğru açıklanabilir; ekonomisinden siyasetine kadar her alandaki çözüm arayışları çok daha sağlam olabilir.</p>
				<p class="normal">Örneğin, 1960’ların sonlarında, Türkiye’de bir “piyango kültürü” egemen olmuştur. “Bir koy, üç kazan” önerisi, bir umut olarak topluma şırınga edilmiştir: Millet, gazoz içip Anadol kazanacaktır, bankaya para yatırıp “özel çekilişe” katılacaktır, vb. İnsanlar, “talihe,” rastlantılara bel bağlamaya yönlendirilmişlerdir. “Fakir işçi kızla fabrikatörün zengin oğlu arasında sonu mutlu biten aşk macerasının” çeşitlemeleri, bu dönem filmlerine özgüdür.</p>
				<p class="normal">1970’lerin sonlarına doğru, bu aşk macerasına fakir işçi kızın bir de “gazino assolistliğine yükselmesi” eklenmektedir. Bu yıllarda, toplum giderek daha içine kapanmakta, bir şiddet ortamının etkilerini yaşamaktadır. Klasik bir yabancılaşma dönemidir bu, “gazino kültürünün” ya da “televizyon kültürünün” egemenliği olarak nitelenebilir: Toplum, çoğu değersiz yabancı tv dizilerinin kahramanları peşine düşmüştür. “Ceyar” hem bir simgedir, hem de ileride gelişecek Kastelli kültürünün ilk işaretlerini vermektedir. İnsanlar, kaldırımlarda vurulan gençlerinden, yaşanılan bunalımdan esirgedikleri ilgilerini, “Falconetti’nin, Rudy’yi öldürüp öldüremeyeceğine” yöneltmektedir. Dönemin, bencillik, vurdumduymazlık, acımasızlık gibi kültür özellikleri yabancı dizi kahramanlarında, umudu ise “assolistlikte” simgelenmektedir.</p>
				<p class="normal">Nihayet, 24 Ocak dönemi kendi kahramanını, simgesini hemen yaratıvermiştir: Banker Kastelli. Kastelli, döneme damgasını vuran kültür anlayışını da, ekonomi anlayışını da kişiliğinde birleştirmektedir. Bir zamanlar tutku derecesine varan “sanayileşmek” artık geçmişe terk edilmiştir. “Fabrika bacaları” bir simge olmaktan çıkmıştır; “sanayiciyim” yahut “sendikacıyım,” şimdilerde övünme konusu olmamaktadır. “Açıkgöz tacir” revaçtadır. Bu açıkgözlülüğün, kurnazlığın simgesi ve kahramanı Kastelli’dir; yeni dönemin “örnek insanı,” bu yoktan var olabilmiş, kurnazlık ve beceri ile en üste tırmanabilmiş “halk çocuğudur.” Şimdi herkes birer Kastelli olmaya çalışacak, tasarrufunu “doğru” değerlendirecek, pek de zahmete katlanmaksızın, faiz marifetiyle geçinip gidecektir. </p>
				<p class="normal">Kastelli olayının gazetelerdeki yeri küçülecektir ama, sadece ekonomik yankıları değil, kültür yansımaları daha uzun süre toplumu etkileyecektir.</p>
				<p class="normal">Bir toplumun ekonomik, siyasal, sosyal, kültürel özelliklerini açığa vuran, “kahramanlarının” oluşumundan ve yıkılışından başka ne olabilir?..</p>
				<p class="sagnormal">10 Temmuz 1982</p>
				<h3 class="normal2" id="calibre_toc_81">“Arabesk” Toplum Olmanın Yolunda</h3>
				<p class="normal">21. yüzyılın bilimadamları geçmişe bakıp Türkiye’yi incelerken, 1970-85 arasının en önemli gelişmesi olarak “arabesk”i göreceklerdir. Çünkü, bir toplumu ekonomisinden insanına, yönetiminden aile ilişkilerine kadar her alanda açıklayan anahtar, o toplumdaki kültür titreşimleri, kültür özellikleridir.</p>
				<p class="normal">Gerçekten, giderek “arabesk” bir toplum olmadayız.</p>
				<p class="normal">En yaygın “sanatımız,” arabesk.</p>
				<p class="normal">En fazla satılan plaklarımız, arabesk.</p>
				<p class="normal">Birbirimizle ilişkilerimiz, arabesk.</p>
				<p class="normal">Futbolumuz, arabesk.</p>
				<p class="normal">Bankerlerimiz, arabesk.</p>
				<p class="normal">Yollarımız, arabesk.</p>
				<p class="normal">Ciddiyetimiz, arabesk.</p>
				<p class="normal">Mimarimiz, arabesk.</p>
				<p class="normal">Değer yargılarımız, arabesk.</p>
				<p class="normal">Kentlerimiz, arabesk.</p>
				<p class="normal">Dilimiz, arabesk.</p>
				<p class="normal">Ekonomimiz, arabesk.</p>
				<p class="normal">Anayasa taslağımız bile, arabesk...</p>
				<p class="normal">Ne demektir, “arabesk?”</p>
				<p class="normal">Sözcük anlamıyla, “Arabımsı” demek. Yani, tam Arap değil de, Arap’a çalan, Arabımtırak.</p>
				<p class="normal">Kullanımı açısından, arabesk, önceleri bir müzik deyimi: “Batı enstrümanları (çalgılarıyla) Doğu müziği çalmak” anlamına. Kral Faruk döneminde yapılıp Türkiye’ye gönderilmiş Mısır filmlerini hatırlayacak yaşta olanlar bilebilir: Bir mermer havuz çevresinde tül peçe ve bol şalvar ile rakkaseler dolanırken, iri göbekli bir Mısır assolisti, piyano ve kemanların eşliğinde en içli Arap şarkılarını söylerdi.</p>
				<p class="normal">Bu müzikten esinlenmiş Türkçe şarkılar, 1970’lerde piyasaya çıktı. Arabesk, önce müzikte egemenliğini ilân etti. Sonra, giderek, bir hayat tarzına, bir kültür modeline dönüştü.</p>
				<p class="normal">Biraz ondan, biraz bundan alıp bir garip ve tutarsız bütün yaratmakta kendini bulan, assolistlerle, Tahtakale tacirleriyle, Kastelli’yle, “Babalar”la, sonradan görme zenginliğin gazino hovardalığıyla simgelenen, günümüzdeki hâkim “zihniyeti” yansıtan bir “olay” olup, egemenliğini ilân etti, arabesk...</p>
				<p class="normal">Şimdi, “arabeski” küçümsediğimiz, horladığımız sanılmasın. Arabesk, bir sosyolojik olaydır. Türkiye’yi daha iyi kavramak için, arabeski aşabilmek için, önce arabeski anlamak gerekir. Onun, hangi özlemlerden, hangi doyumsuzluklardan, hangi çaresizlikten kaynaklandığını, neye tepki olarak geliştiğini, toplumsal işlevinin ne olduğunu enine boyuna araştırmak, bir bakıma, günümüz toplumunun seyir defterini ortaya koyacaktır.</p>
				<p class="normal">Arabesk, köksüzlük ve temelsizlik üzerine, yeniyi yaratmaktaki fukaralığın bina edilmesidir: Ulusal müzikten davranış biçimlerine, değer yargılarından mimariye, anlayışlara kadar her alanda, önce her şeyi yok edip bir boşluk yaratmak, sonra bu boşluğun üzerinde yeniyi ve güzeli değil, anlamsızı ve yanlışı yükseltmektir.</p>
				<p class="normal">Arabesk, bir bakıma, “boşluk”la “yokluk”un sentezidir.</p>
				<p class="normal">Tarih, Türkiye’ye, Doğu ile Batı’nın sentezini oluşturmak gibi bir işlev de tanımıştır. 1970-85 dönemi, ortaya sentez olarak çıkara çıkara, “arabesk”i çıkarmıştır. </p>
				<p class="sagnormal">3 Eylül 1982</p>
				<h3 class="normal2" id="calibre_toc_82">Umudumuz Kaşıkçı!</h3>
				<p class="normal">Son günlerde, yaşadığımız bunca soruna getirilebilecek ilginç ve orijinal bir çözüm İstanbul’da sergilendi. Geçim darlığından bunalmış vatandaşa dertlerini unutturacak, konu sıkıntısından kavgalaşan çiftlere bol bol konuşma malzemesi verecek, sermayesiz yatırımcıya sermaye ihsan edecek, dağıttığı bahşişlerle insanlara köşe döndürtecek bir mucize formül ortaya çıkıverdi: Kaşıkçı...</p>
				<p class="normal">Kaşıkçı’nın maceraları ve bin bir gece masallarından çıkan, ayrıca da –anlatılanlara bakılırsa– bir görgüsüzlük şaheseri olan vapuru dillere destan oldu. Banyolardaki muslukların som altından mı yoksa kaplama mı olduğuna dair en bilimsel tartışmalar gelişirken, Kaşıkçı’nın vapurunda tuvalet kâğıdı niyetine Çin işi işlemeli ipek kumaşlar kullanıldığını, görenler yemin billâh basınımızda hikâye etmekteydi.</p>
				<p class="normal">Kaşıkçı gibi bir nimet kapımıza kadar gelmişken, biz de boş duracak değiliz elbet. İşadamımız ve bakanlarımızla, gazetecimiz, meraklı vatandaşımız ve bilumum şarkıcı-manken sanatçımızla, Kaşıkçı’ya koşuverdik.</p>
				<p class="normal">Bundan sonrası, toplumsal birlik ve beraberliğimizin göğüs kabartıcı ve gözler yaşartıcı bir örneği oldu.</p>
				<p class="normal">Kaşıkçı’nın gönlünü hoş etmek ve yurdumuza faydalı olmak için herkes üzerine düşen görevi yaparken, bu anlayışın en çarpıcı ifadesi, gazetemizin ekonomi sayfasında yer aldı. Geçtiğimiz cumartesi yayınlanan bu haberde, ekonomi servisimizin “1983’ün Ekonomik Mücahidi” diye nitelediği bir manken sanatçısı, Kaşıkçı nezdindeki yurtsever girişimlerini ve vapurunda yaşadığı günleri, “Temaslarımız çok olumlu geçti” diye özetleyerek, şu bilgileri vermekteydi: “... Kaşıkçı’yla Türkiye’de yapacağı yatırımlar konusunda çok sıcak bir diyalog imkânı buldum. Son derece kibar bir kişi olan Adnan Bey, bana, elektronik, gıda ve petrol arama dallarında yatırım yapacağına dair söz verdi. Görevimi yaptıysam, kendimi çok mutlu hissedeceğim. Ülkem için elimden gelen her hizmeti yapmaya daima hazırım...”</p>
				<p class="normal">Ekonomi sayfamızdaki haberde, bu açıklamanın, Kaşıkçı tarafından Türkiye’de gerçekleştirilecek yatırımlara umut bağlayanlara büyük moral verdiği, ayrıca belirtiliyordu...</p>
				<p class="normal">Aynı günlerin gazeteleri, Türkiye Cumhuriyeti Hükümeti’nin koskoca iki bakanının Kaşıkçı uğruna bütün devlet protokolünü bir köşeye bırakıverdiğini yazmaktaydı. Sayın bakanlar, ta İstanbul’a gelmiş ve Kaşıkçı’yla Marmara Etap Oteli’nin kral dairesinde bir görüşme yapmışlardı. Konu malûm, ülkemize yönelecek yatırımdı. Aynı gazeteler, holdinglerimize şimdi bir de “Kaşıkçı Holding”in ekleneceğini müjdeliyor, geleceği kestirebilen becerikli bir işadamımız, Kaşıkçı’nın akrabası olduğunu şimdiden basına açıklıyordu.</p>
				<p class="normal">Bu arada, modacılarımız da boş durmuyordu. Kaşıkçı ve Bayan Kaşıkçı onuruna düzenlenen defilede bir “çarşaf” modeli de sunmanın inceliğini ve misafirperverliğini modacılarımız ihmal etmemişti. Ne var ki, tüm elbiseleri beğenen Bayan Kaşıkçı’nın sonuçta bir tekini bile satın almayışı biraz üzdü ama, “olur böyle şeyler” diyerek bunu hoşgörüyle karşılamasını bildik.</p>
				<p class="normal">Kaşıkçı için halkımız da elinden geleni yapmaktan geri kalmadı. Kaşıkçı sefinesinin yanaştığı rıhtımlarda toplanarak, bol bol sevgi ve bağlılık tezahüründe bulundu.</p>
				<p class="normal">“Sayın Kaşıkçı başka ülkelere de uğradığında acaba böylesine bir olay yaratıp, dillere destan olup, bakanlar tarafından ziyaret edilir miydi?” diye aklımızdan geçmişse de, bunu kendi hasedimizden bilerek, Kaşıkçı gibi bir konuğumuz olabilmesinden kıvanç duyduk. Kendisiyle, ticari, sınai ve insani ilişkilerimizin daha da artmasını, Kaşıkçı Holding’in uzun ömürlü olmasını, kendisinin daha da zenginleşip daha büyük vapurlarda gezmesini dileriz. Sağ olsun, var olsun...</p>
				<p class="sagnormal">11 Ekim 1983</p>
				<h3 class="normal2" id="calibre_toc_83">ABD Patentli Japonya’nın Türkiye Maceraları</h3>
				<p class="normal">Bir Amerikalı yazar, James Clavell, 16. yüzyıl Japonya’sında geçen bir roman yazmış. Sonra bu roman, bir abd televizyon şirketince ve abd izleyicilerinin hoşuna gidecek özelliklerle filmleştirilmiş. Böylece Shogun çıkmış ortaya. Ama öylesine garip bir Japonya olmuş ki bu, Japonya’nın İstanbul Konsolosu bile, “... Shogun dizisi ülkemizi bir Amerikalı gözüyle değerlendirdiği için maalesef Japon ulusunu yanlış tanıyor” demekten kendini alamamış. Ne var ki, bu yanlış tanıtılan abd patentli Japonya ülkemizde öylesine etkili olmuş ki, ne elektronik harikaların ne de bu ülke üzerine Türkiye’de ciddi çalışmalar yayınlayanların<sup class="calibre4"><a class="footnote-link" href="gecis_split_026.html#footnote-100-43" id="footnote-100-43-backlink" name="footnote-100-43-backlink">[*3]</a></sup>
				yapamadığını, birkaç haftada gerçekleştirivermiş: Japonca öğreten dil kursları dolup taşmaya, Japon kimonoları vitrinlerde boy göstermeye, Japonca sözcükler hayatımıza girmeye başlamış...</p>
				<p class="normal">Sosyologlarımız oturup bu bilmeceyi çözseler, “nedenleri” açıklasalar, kendi toplumumuzu herhalde daha doğru tanımaya başlayabilirdik...</p>
				<p class="normal">Açıklamaya değil ama, “anlamaya” çalışalım: Önce olumsuzdan başlarsak, bizim izleyicimizi böylesine çekebilen “Shogun” tipi neyi ifade etmektedir? Bu tanım ya da bu unvan, ilk kez 794 yılında kullanılmış. “Barbarlara karşı savaşan başkumandan” anlamına geliyor. İmparator, büyük savaşlarda belirli bir kişiyi “Shogun” olmakla görevlendirmiş. Savaş bitiminde de geri almış unvanı. Ne var ki, 1192 yılında merkez otoritesinin gücü azalmış, “Shogun”ların sayısı çoğalırken, bu unvan, ömür boyu korunan ve bir ölçüde vârislere geçen bir imtiyaz olmuş. Giderek, astığı astık, kestiği kestik derebeylerinin sıfatına dönüşmüş Shogun’lar. Belirli bölgelerin tek sahibi ve kendi ordularının kumandanı olmuş. Son derece acımasız kurallarla insanları yönetmiş. Bu durum, 19. yüzyıl sonlarına kadar devam etmiş. Yani, bizim dizimizin Shogun’u, böylesine zalim bir kavram yahut simge.</p>
				<p class="normal">Bu Shogun’un yarattığı ilgiyi izlerken, Türkiye üzerine araştırmalarıyla da tanınan ünlü bilimadamı Dankwart Rustow’un bir yorumu ister istemez akla geliyor: Rustow, Türkiye’ye ilişkin bir makalesinde<sup class="calibre4"><a class="footnote-link" href="gecis_split_026.html#footnote-100-15" id="footnote-100-15-backlink" name="footnote-100-15-backlink">[15]</a></sup>
				“otorite” ve “demokrasi” konusuna eğilirken, İslam toplumlarının özelliğine İbn-i Haldun’dan örnek getirerek şöyle değiniyor: Modern sosyolojinin kurucusu olan İbn-i Haldun’da ve klasik İslam düşüncesinde bütün çağdaş kavramlar vardır da, “demokrasi”, “katılım” gibi anlayışlar hiç yoktur. Bunun nedeni, söz konusu toplumların “otorite” düşüncesini ve otoritenin her türünü, otoriteyi azaltarak dağınıklığa yol açabilecek kavram ve kurumlara tercih etmesidir; kişinin görevini, var olan otoriteyi kayıtsız şartsız kabullenmek diye nitelemesidir... </p>
				<p class="normal">Rustow’un bu düşüncesi ne ölçüde doğru bilemeyiz ama, Shogun dizisinin yankıları bize bunu hatırlatıyor.</p>
				<p class="normal">Olumsuzdan başlamışken, devam edelim: Japonya’nın İstanbul Konsolosu şöyle diyor: “Tarihimizin hiçbir döneminde, kadın-erkek ilişkileri bu dizide gösterildiği ölçüde eşitsiz değildi; dört bin yıl önce bile Japon kadını bu kadar uysal değildi...”</p>
				<p class="normal">Shogun’un böylesine tutulmasında, acaba bizlerin kendimizi biraz fazla “erkek” görme özlemimizin ya da kadınlara yukarıdan bakmak alışkanlığımızın mı payı var? Shogun dizisindeki düzen, bizim bu konudaki bâzı sorunlarımıza çözüm mü getirmekte? Shogun’un böylesine etkili olabilmesi, kendi tarihini ve kendi kültürünü “ya aşırı övgü ya da aşırı yergi” kıskacı içinde sıkıştırmış olmanın yarattığı bir “taklitçilik” eğiliminden mi kaynaklanmakta? Çözümü kendinde aramayan yahut bulamayanın, kaçınılmaz biçimde başkalarının modellerine kendini kaptırması mı olay? Dün Fransa, bugün Amerika, yarın Japonya mı?..</p>
				<p class="normal">Olumludan bakarsak, Shogun dizisinin yol açtığı yankılar Türk insanının “yeni şeyler öğrenmeye” ne ölçüde eğilimli olduğunu, “yeniliğe ilgisini;” her tür yaratıcılığın, gelişimin çıkış noktasındaki “merak” unsurunun Türkiye’deki yaygınlığını mı gösteriyor?</p>
				<p class="normal">Ya da, ünlü düşünür Roger Garaudy’nin yazdığı gibi, “... beş yüzyıl Batı hegemonyasının gölgelediği (hayatın hedefi, anlamı, amacı) sorunlarının günümüzde gündeme gelmesi ve Batı’nın gelişme-kültür modellerinin tartışılması,”<sup class="calibre4"><a class="footnote-link" href="gecis_split_026.html#footnote-100-16" id="footnote-100-16-backlink" name="footnote-100-16-backlink">[16]</a></sup>
				bizim insanlarımızda yeni bir arayış ihtiyacı olarak mı yansıyor? </p>
				<p class="normal">Shogun dizisinin, bu abd patentli 16. yüzyıl Japonya’sının, Türkiye’de böylesine yankılanması hangi nedenlerden kaynaklanıyor?</p>
				<p class="normal">Yazının başında belirttiğimiz gibi, bizimki sadece bir “anlamak” çabası, bilmeceyi çözmek ise sosyologların görevi...</p>
				<p class="sagnormal">4 Mart 1983</p>
				<h3 class="normal2" id="calibre_toc_84">Göçebe Geleneğinden Demokrasi Görüntüleri</h3>
				<p class="normal">Koca devenin dört bacağına önce dört adam yapışacak. Neye uğradığını şaşıran hayvanı yere yıkacak. Havalara kalkan başına da iki kişi sarılıp, toprağa basacak. Ardından, beyazlar giyinmiş ve partisinin amblemini göğsüne iliştirmeyi ihmal etmemiş bir kasap, koca bıçağını devenin boynuna çalacak. Fıskiye gibi yükselen kan, “görev ekibini” kıpkızıl edecek. Sonra, ağır ağır akıp çukurlarda birikecek, kara sineklerle çamurun, kanın birbirine karıştığı gölcükler oluşacak. Debelenen devenin başına toplanmış çocuklar şaşkın şaşkın durumu izlerken, “... Allah partimizi muzaffer kılsın, genel başkanımızı başbakan yapsın” sesleri yükselecek. Ve topluluk, Türkiye’nin nasıl sanayileşip gelişeceğini davul zurna eşliğinde genel başkanının ağzından dinleyip irşat olacak...</p>
				<p class="normal">“Demokrasi” değil mi, herkes istediğini yapacak elbette. Çifter çifter koçlar, durumun önemine göre buzağılar, horozlar demokrasi uğruna kurban edilecek. Siyasetçilerimiz, zurnanın kıvrak melodilerinde ortalara salınıp göbek atacak. Ya da ünlü işadamlarımız, “ne de güzel eğlendiklerini,” hanımları, “ne de güzel giyindiklerini” dedikodu dergilerinde bir güzel kanıtlayacak. Madem “hürriyetçiyiz,” bu kadar hürriyetperveriz, ister göbek atarız, isterse, “yalelliler” çaldırıp o gürültü patırtı arasında iş anlaşmaları yaparız. Ne demişler, iş bilenin, kılıç kuşananın...</p>
				<p class="normal">Çağdaş, demokratik, gelişmiş ve sanayileşmiş bir Türkiye’ye ne göçebe geleneklerinden ne de her tür seviyesizliğin ortamından ulaşılabilir.</p>
				<p class="normal">“Efendim, millet bunu istiyor, halkımız böyle beğeniyor...”</p>
				<p class="normal">Öyle mi acaba?</p>
				<p class="normal">Türkiye’de seviyesizlik ve bayağılık, toplumun alt kesitlerinden gelip yukarıyı zorlayan bir olaydan çok, yukarıdan aşağıya kabul ettirilen, bir genel şartlanma niteliğiyle insanların beynine sokulan, en güçlü örnekleri toplumun en varlıklı, bilgili, iddialı katlarında verilen bir olay.</p>
				<p class="normal">Çarpık değer yargıları, yozlaşmış kültür ölçüleri, sahte toplum kahramanları, açıkgözlülüğün erdemleri, “gemisini kurtaran kaptan” öğütleri, köşeyi dönmenin kestirme yolları, namuslu vatandaş olmanın budalalığı, bir yüce ve karşı durulmaz “ideoloji” gibi her gün binlerce örnekler ve binlerce ağızdan topluma haykırılıyor. Yazarak ve çizerek, göbek atarak, deve boğazlayarak, kadeh kaldırarak, zurnaların ve yalellilerin eşliğinde...</p>
				<p class="normal">Seviyeli olan, güzel, etkili ve yararlı olan ne zaman topluma verildi, verildiğinde ise, insanlar hangi örnekte “biz bunu istemeyiz” diye tutturdu?</p>
				<p class="normal">Kendi seviyesizliğimizden hareketle, toplumu kendimize benzer kılmaktan yahut tutmaktan bizlerin bir çıkarı olmasın?</p>
				<p class="normal">Hayvan leşlerinin yanı başında Türkiye’yi kurtarma nutukları, davul zurna eşliğinde ticaret ve siyaset büyüklerimizden göbek dansları, yalellili iş toplantıları, “sosyetik” hayat sergilemeleri, kızarmış yağ ve içki kokuları.</p>
				<p class="normal">Göçebelikten unsurlarla kaynaşmış böyle bir ortamdan, çağdaş göçebelikten, bir tür “arabesk”ten başka hiçbir şey çıkmaz.</p>
				<p class="normal">Göçebe anlayışının toplumdaki bâzı örneklerinden çok, bu anlayışta çakılıp kalmak için elinden geleni yukarıdan esirgemeyenlerden, buna özenip özendirenlerden çekinmek gerekir. Toplum, kendine örnek gösterilen anlayış ve davranışların “sözde” seviyesini bir gün mutlaka aşacak ve çağdaş kimliğine o zaman ulaşacaktır...</p>
				<p class="sagnormal">4 Ekim 1983</p>
				<h3 class="normal2" id="calibre_toc_85">Kırık Ayna...</h3>
				<p class="normal">Her yanından kırılmış, çatlamış, fakat parçaları dökülmemiş bir aynaya hiç baktınız mı?</p>
				<p class="normal">Aynanın kimi parçasında gözünüzün devleşmiş yansımasını, onun hemen yanında küçülmüş kulağınızı, az ötesinde yerini kaybetmiş burnunuzu görürsünüz. Parçaların birinden tavanı, ötekinden yerdeki halıyı izlersiniz. Yüzünüzün paramparça olduğu, çevrenin birbirine karıştığı görüntülerin bir mantığa, ölçeğe, uyuma hep birlikte başkaldırdığı bir olaydır, kırık aynalar...</p>
				<p class="normal">Ülkemizin on yıllardır süren serüvenine baktığımızda, zaman zaman bir kırık aynadan kendimizi izlediğimizi düşünmek, acaba bir karamsarlık örneği mi?</p>
				<p class="normal">Toplumdaki bir özelliğin ötekini tutmadığı, bir köşesinden alabildiğine umutlu ve güzelin, hemen yanı başından olabildiğince çirkinin ve karanlığın yansıdığı; bir yaklaşımıyla doğru olanın, hemen ikincisinde yanlışın örneklediği; düşüncelerle davranışlar, davranışlarla insanlar arasında tutarlılığın, sistem ve mantığın bulunmadığı; her biri kendine özgü bir mantığı ya da mantıksızlığı izleyen binlerce görüntü... Her biri kendi başına buyruk, birbirinden kopuk, dağınık yansımalar...</p>
				<p class="normal">Önceki gün, görmeden yazdığımızı, sanki orada hazırmışız da onu yazmışızcasına fotoğraflayan dünkü Günaydın’da, kafası kopmuş beş koyun cesedinin ve bir kan gölünün yanında, Türkiye’yi çağdaşlaştırmanın nutkunu veren siyasetçiler... Kırık aynanın bir parçasından yükselen sevgi dolu insanlar; hemen yanında en küçük nedenle yumruk yumruğa gelenlerin öfke birikimi. Aynanın bir kırığında, evinin eşiğinden ötesini bilmeyenler, bir başkasında, her gün insanlığı tümüyle yaşayabilen, onu paylaşabilenler... Bir konuda çok güzele erişenin, hemen benzerinde çok çirkin olabilmesi; çevreye başka, kendi yakınlarına başka bakması ve daha binlerce parçalanmışlık, tutarsızlık örneği...</p>
				<p class="normal">Bütün toplumların benzer bir durumu ve bu ölçekte yaşadığı söylenebilir mi? Sanmıyoruz:</p>
				<p class="normal">Genellikle, bir toplumun ortak kültürünü, değer yargılarını, yaşayış ve davranış özelliklerini, çağdaşlık düzeyini paylaşarak birbiriyle benzeşen kesim, o toplumun büyük çoğunluğudur. Ortak mantıktan, güzelden ve doğrudan kopuk davranış biçimleri ise, bu toplumun eteklerinde yer alan, marjinal ve küçük kümeciklerdir.</p>
				<p class="normal">Türkiye’mizde ise ortak paydanın birleştirebildiği temel küme çok cılız, çevredeki kümeciklerin sayısı ise çok fazladır. Toplumumuz, sanki her biri kendi başına buyruk bir marjinaller toplumudur, kendi içinde bir mantığı ve tutarlılığı bulunmayan... Grafik olarak anlatmaya çalışırsak, sağlıklı toplumlar, kültür ve davranış özellikleri bakımından, kenardan yavaşça yükselip ortalarda büyük ve geniş bir birikim yaparak sonra yeniden alçalmaya başlayıp öteki kenarda tamamlanan bir çizgidir. Bizde görünen ise yaklaşık aynı düzeydeki yüzlerce küçük kümeciğin girinti ve çıkıntılarıdır.</p>
				<p class="normal">Sorun, belki de, ortak paydayı Türkiye’nin hâlâ bulamamış olmasında yatıyor.</p>
				<p class="normal">Düşüncelerinde, siyasette, yararlarında özgürce farklılaşabilirken, kültür, davranış, anlayış beraberliklerini üst düzeyde gerçekleştiren, aynı kişinin değişik alanlardaki yaklaşımlarına tutarlılık getirebilen, zorlama ve baskıcı benzeşmeyi değil, farklılığa rağmen büyük çizgilerdeki beraberliği sağlayan ortak paydayı, sistemi, mantığı henüz kuramamış olmak mı, kendimizi hâlâ kırık aynalarda seyretmemizin nedeni?..</p>
				<p class="sagnormal">7 Ekim 1983</p>
				<h3 class="normal2" id="calibre_toc_86">“Lahmacun-Viski” Sentezi ya da Arabesk Kültürümüz</h3>
				<p class="normal">İnsanlara ortak davranış kalıpları veren, değer yargılarını etkileyen, hayata, olaylara, sanata ve birbirlerine yaklaşımlarını temelde biçimleyen, onların kültür modelidir. Bu modellerin bâzıları geçicidir ve yereldir. Bâzıları çağlara direnir ve tüm insanlığı etkileyen izler, ürünler bırakır. Bütün kültürlerin ortak özelliği ise belirli bir toplum kesitinin egemenliğinde doğması, onun patronajı altında gelişmesi, hiç değilse uzun bir süre onu yansıtmasıdır. Kültür, öncelikle ait olduğu toplumsal sınıf yahut zümrenin damgasını taşıdığı gibi, bu damganın bütün topluma yayılmasındaki başlıca araçtır. Bağımsız gelişme özelliğini de içermekle beraber, bütün kültürler, öncelikle sahiplerinin yararları doğrultusunda toplumları ve insanları etkilemek işlevini üstlenirler.</p>
				<p class="normal">Örneğin, Bach’ları, Leonardo da Vinci’leri, Descartes’ları yaratan Batı kültürü, öncelikle Ortaçağ kilisesinin, giderek kralların ve aristokrasinin, burjuvazinin sahipliğinde gelişmiştir. Itrî’lere, Sinan’lara, Levnî’lere, Bâki’lere kaynak olmuş Osmanlı kültürü, öncelikle saray ve çevresinin sahipliğindedir.</p>
				<p class="normal">Peki, müzik olarak Gencebay’ı ve Tatlıses’i, edebiyat türü olarak fotoromanı, toplum kahramanı diye Kastelli ve benzerlerini, yükselmenin ve başarının göstergesi diye çalgılı gazino müdavimliğini getiren günümüzün egemen kültürü Arabesk, kimlerin sahipliğindedir?</p>
				<p class="normal">Kesin değerlendirmeler için erkendir ama, görünen, Arabesk kültürümüzle, son beş-on yılda zirveye tırmanmış yeni sermaye sahipleri arasında yakın bağlar olduğudur. Gerçekten, 1970’lerde gelişen bir süreçle, sermaye içindeki egemenlik el değiştirmeye başlamıştır. Büyük kentlerin, öncelikle İstanbul’un yerleşik ve geleneksel sermayesi göreceli olarak gerilemiştir. Onunla birlikte, ne de olsa klasik İstanbul kültüründen etkilenmiş, Atatürk-İnönü döneminin Batılılığından esinlenmiş kültür normları da arka plana çekilmiştir.</p>
				<p class="normal">Sermayenin zirvelerini fethe çıkan yeni zümrenin başlıca özelliği, fevkalâde aceleci, açıkgöz, pervasız ve başarılı olmasıdır. Büyük riskler alabilen, bir koyup yüz kazanabilen, sık sık batıp çıkabilen, bulup buluşturan, kendine ve yaptığına sonsuz güvenen, çokluk kasaba ve küçük şehir kökenli bu sermayeci kesimi, yer yer ve zaman zaman –Çetin Altan’ın özetleyişiyle– bir taşra tosunu görünümü de taşıyarak, yıldızını yükseltmiştir.</p>
				<p class="normal">Oluşum, kendi dünyasını, yararlarını ve zevklerini yansıtan, bir bakıma, yakın geçmişiyle bugünü arasında bir sentez olan kültür modelini ve kültür normlarını beraberinde getirmiştir. Taşra ölçülerinin ve büyük kent imkânlarının uzlaşmasıyla, tarım kökenli alışkanlıkların Batılı eğlence yöntemleriyle, Tahtakale piyasasının İsviçre borsalarıyla bağdaşmasıyla, viski ile lahmacunun beraberliği ile model kendini geliştirmiştir. Model, sahiplerinin anlayışını yansıtan köşeyi dönmek benzeri kavramları, bir koyup on almak önerilerini, işbilirlik ve beceriklilik övgülerini, kültürünün başlıca taşıyıcısı olan fotoromanlarla, televizyon reklamlarıyla, şarkıcı sanatçılarıyla, ekonomik kahramanlarının mesajlarıyla topluma yaymıştır.</p>
				<p class="normal">Böylece, Arabesk, toplumumuzun her düzeyini, insan ilişkilerinden siyasete, ekonomiden sanata ve trafik düzenine kadar her alanını etkisi altına almıştır.</p>
				<p class="normal">Arabesk egemenliğinin nasıl sürüp hangi sonuçları vererek nerede noktalanacağını sözlü-şarkılı, bol kahramanlı ve heyecanlı bir fotoroman gibi, hep birlikte ve merakla izleyeceğiz...</p>
				<p class="sagnormal">15 Ekim 1983</p>
				<h3 class="normal2" id="calibre_toc_87">Kötüsüne Alışmak...</h3>
				<p class="normal">Bir yabancı ülkede, 200 kilometrelik otoyol iki yılda tamamlanmış:</p>
				<p class="normal">Biz, on yıldır İstanbul’dan İzmit’e ulaşmaya çalışıyoruz...</p>
				<p class="normal">Elektrik enerjisi üretimimiz, Batı komşularımızdan ve ülkelerinden en az iki kat daha eksik; şimdi sanayi kuruluşlarında elektrik kesintisine gidiliyor, zaten artmayan sınai üretim, bundan da etkilenecek; bütün Avrupa, en az iki kanaldan ve yedişer saatlik yayın izlerken, tek kanallı ve dört saatlik televizyonumuz, şimdi enerji azlığından üç saate inmekte.</p>
				<p class="normal">Ve akarsular ülkesi Türkiye’nin dizi dizi baraj inşaatları, baraj projeleri, dörder, beşer yıllık gecikmelerle yerinde sayıyor.</p>
				<p class="normal">Ortadoğu’yu beslemeye azimli, et deposu ülkemizde, üç yanı denizlerle çevrili topraklarımızda, insanların ortalama et (protein) tüketimi, batımızdaki ülkelerden de, sağlık ölçülerinden de en az iki kat daha düşük:</p>
				<p class="normal">Nedeni, doğru dürüst ve yeterli bir yetiştiricilik-kesim-pazarlama üçgenini hâlâ kuramayışımız, gelir paylaşımı adaletsizliği, vb.</p>
				<p class="normal">Büyük kentlerdeki insanlarımız, her sabah ve her akşam, upuzun otobüs kuyruklarında mütevekkilane ve âcizane bekleşir durur; sonra, balık istifi doluştuğu araçlardan dayak yemişçesine çıkarak işine, evine gider:</p>
				<p class="normal">Milyarlarca dolarlık ithalatı olan, otobüsü bir bölümüyle kendi yapabilen Türkiye’de, vatandaşa çile doldurtmak usuldendir.</p>
				<p class="normal">Metro sistemi, bütün dünyada ve gerek gösteren bütün kentlerde uygulanan, çağdaş kentleşmenin simgesi olan bir sistem, İstanbul, Ankara gibi merkezler için belki tek çözüm:</p>
				<p class="normal">Yirmi yıldan beri, ilgililerimiz metro proje önerileriyle ilgilenmekte, uğraşmakta.</p>
				<p class="normal">Çağdaş toplumun özelliği, organize olabilmesi, toplu yaşama kurallarını, alışkanlıklarını benimsemesi:</p>
				<p class="normal">Büyük kentlerimizde yaya geçitleri belirleyip bunların başına trafik lambaları dikmek, bir süre denetleyerek zamanla bu geçiş düzenini yerleştirmek, öylesine zor bir teknoloji (!) gerektiriyor ki, İstanbul’da henüz denemedik bile.</p>
				<p class="normal">Neden diye sorduğumuzda, cevap belli: Kaynaksızlık, parasızlık, zamansızlık, vb.</p>
				<p class="normal">Dünyada en kolay ve en ucuz üretilen şey, mazerettir.</p>
				<p class="normal">Neden diye topluma gösterilenlerin en az yarısı boş birer mazerettir; bilgisizliğin, organizasyon fukaralığının, tembelliğin gerekçesidir.</p>
				<p class="normal">Asıl şaşılması gereken, toplum olarak bizlerin, bunca yetersizliğe nasıl alışabildiğimiz, bunları görmediğimiz, duymadığımızdır. İleri-de, sosyologların derinlemesine araştıracağı konulardır bunlar. Kimi, bin yıllık sıkıntı birikiminin insanları kaderlerine razı ettiğini söyleyecek, kimi, tarım düzeyinden sanayi toplumuna geçen insanların uzun süre ürkek, talepsiz, bencil kaldığını öne sürecektir.</p>
				<p class="normal">Gerçekten, bir toplumun, kendi imkânlarıyla kıyaslandığında, her şeyin ikinci sınıfına böylesine rıza göstermesi son derece ilginç. Hizmetin ikinci sınıfı, elektriğin ikinci sınıfı, beslenmenin ikinci sınıfı, kent düzeninin ikinci sınıfı, eğitimin ikinci sınıfı, kültürün ikinci sınıfı, eğlencenin ikinci sınıfı, vb.</p>
				<p class="normal">Türkiye’nin geçirmesi gereken asıl ve büyük değişimin zihinlerde olacağı, taleplerde olacağı, kişiliklerde olacağı, bu yazıdan çıkabilecek tek somut sonuç, herhalde...</p>
				<p class="sagnormal">14 Haziran 1983</p>
				</body>
</html>