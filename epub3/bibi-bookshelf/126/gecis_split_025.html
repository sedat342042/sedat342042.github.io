<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_23">III<br class="calibre3"/> 1983 Seçimi ve Sol</h2>
				<h3 class="normal2" id="calibre_toc_133">“Sacayağı”</h3>
				<p class="normal">Sosyal demokrat nitelikli bir hareket oluşumu için çeşitli görüşler ve temaslar, farklı yönlerden bile olsa bir toplu arayış şeklinde gelişmektedir. Dağınıklığın sona ermesi ve bunların bir noktada sağlıklı bir bütünleşmeye varması bir amaç olarak ortaya konmaktadır.</p>
				<p class="normal">Peki, böyle bir amaca ulaşılabilmesi için öncelikle nasıl bir yaklaşım gerekebilir?</p>
				<p class="normal">Sorunların birbirine karıştığı, çözümsüzlüklerin etrafı kararttığı, akın karadan ayırt edilemediği ortamlarda en doğru olan, söz konusu olayın basit fakat temel gerçeklerine geri dönmektir. Başlangıcından yola çıkarak kurallarını, elif-besini yeniden gözden geçirmektir. Böyle bir yaklaşım, bir toz bulutu altında çözümsüz gibi duran bâzı sorunların o kadar da çetin olmadığını gösterebilir; fark edilmemiş ipuçlarını ortaya çıkarabilir; sonuca götürecek yollara işaret edebilir.</p>
				<p class="normal">Genelden bakıldığında, sosyal demokrat nitelikli hareketlerin bir tür sacayağının<sup class="calibre4"><a class="footnote-link" href="gecis_split_026.html#footnote-100-45" id="footnote-100-45-backlink" name="footnote-100-45-backlink">[*5]</a></sup>
				üzerinde yükseldikleri söylenebilir. Sacayağı, malûm, üç destekten oluşur. Bu üç ayaktan yahut destekten ilki, maddi üretim ölçüsüyle tanımlanan sosyal kesitlerdir, öncelikle işçiler ve öteki gruplar; ikincisi, bilim çevreleridir, teknokratlardır, düşünceyi ve sanatı üretenlerdir; üçüncüsü, sosyal demokrasiyi dar anlamdaki siyaset pratiğine aktaranlar, yani siyaset kadrolarıdır.</p>
				<p class="normal">Bu üç unsurun varlığı, her birinin eşit güçte olması anlamına ya da birinin ötekine nicel ve nitel bir üstünlük sağlaması anlamına değildir. Tüzüklerde belirlenmiş, paylaşım çizgileri çekilmiş bir durum söz konusu değildir. Bir moral beraberlik burada geçerlidir. Her toplumun kendi somut koşullarında, bu beraberliğin oluşumu ve kendini duyurması farklıdır. Zaten, çoğu durumda, siyasetin pratiğinde yer alanlar, öteki iki dayanaktan kaynaklanmıştır; donmuş bir çerçeve ve sınırları çizilmiş bir ayrım kesinlikle söz konusu değildir. Ancak kural, gerek teoride, gerekse pratik yaklaşımda bir sacayağının, en azından moral bir sacayağının kurulmuş bulunmasıdır.</p>
				<p class="normal">Başka bir deyişle, tek başına bilim çevreleri tarafından ya da bu çevrelerin, üretici güçlerden yahut siyaset kadrolarından oluşmuş desteklerden sadece biriyle beraberlik kurmasıyla, sosyal demokrat oluşum getirilemez. Aynı şekilde, bunu sadece işçi-siyaset kadrosu beraberliğiyle geliştirmek de yeterli değildir.</p>
				<p class="normal">Her üç unsur mutlaka beraber olmak, sacayağını anlayışlarda kurmak zorundadır. Tabii amaç, sosyal demokrasi olacak ise.</p>
				<p class="normal">Söz konusu beraberliğin, bir tüzük ve siyaset beraberliği olarak değil, ancak anlayış beraberliği olarak gerçekleşmesi, belki de siyasete hiç girmeyecek, parti oluşumunda yer almayacak insanların aynı doğrultuda düşünebilmesini ve davranabilmesini gerektirir.</p>
				<p class="normal">Böyle bir beraberlikten kaynaklanmış moral destekle, sacayağının her unsuruna, yani, ileride siyasetin pratiğini yapacaklara, bilim çevrelerine, başta işçi olmak üzere sosyal demokrat dünyada yerini alabilecek köylü, esnaf, sanayici çevrelerine ve tümüyle topluma güven veren bir oluşum, Türkiye’nin yeni siyaset ortamına ilk adımını sağlıklı atabilir.</p>
				<p class="normal">Bu adım, Cumhuriyet’le belirginleşmiş ve sürdürülmüş yenilikçi çizginin bir devamı olabilirse; koruyucu ve hoşgörülü devlet anlayışını güçlü kılabilirse; on yılların birikimini de içerir, ancak günün koşullarını ve geleceğin beklentilerini cevaplayabilirse; eskinin tekrarı olmaz ve insanlara bütünleyici, önyargısız yaklaşarak onları ilkeler çerçevesinde birleştirebilirse doğru bir başlangıç yapılabilir.</p>
				<p class="normal">Sosyal demokrasi de, onun dayandığı toplumsal sacayağı da, ancak böyle oluşabilir; emekle ve göz nuruyla, kuralına uygun biçimde gerçekleşebilir.</p>
				<p class="normal">Aksi halde, Nasreddin Hoca misali, “ben yaptım, oldu”dan ileri geçilemez...</p>
				<p class="sagnormal">10 Mayıs 1983</p>
				<h3 class="normal2" id="calibre_toc_134">Solun Zaafı, Solun Gücü...</h3>
				<p class="normal">Türkiye’nin sosyal demokrat iddialı diye tanımlanabilecek sol siyasal hareketi, belirsizliğin kural olduğu bir zaman kesitinden geçmektedir. Solu temsil etmek düşüncesiyle kurulan partilerden biri seçime girmekte, öteki girememektedir. Giremeyen parti, seçime katılanı desteklemediğini açıklamaktadır. Bu partilerin ikisinin de dışında duranların bir bölümü ise, her iki partiyi de tutmadığını belirtmektedir. Bu çevrelerin, gelecekte bir üçüncü sosyal demokrat iddialı parti oluşturması, sürpriz sayılmayacaktır. Böylece, benzeri iddiaları taşıyan çok sayıda grubun bölünmüşlüğünü sergileyen bir sosyal demokrat tanımlı sol, önümüzdeki dönemin siyasetinde yer alacaktır.</p>
				<p class="normal">Solsuz bir siyasetin düşünülemeyeceği ve temsil niteliği taşıyan bir solun bulunmadığı siyasal dengelerde Türkiye’nin sorunlarına çözüm getirmenin fevkalâde zor olacağı açıktır.</p>
				<p class="normal">Ne var ki, bu temsil niteliği, yani, sol düşüncenin ve sol sosyal konumun insanlarınca bu benim partimdir diye belirlenip benimsenmek özelliği, partilerin bir günden ikincisine sahip olabilecekleri bir öncelik değildir. İyi niyetin ve içtenliğin düzeyi ne kadar yüksek olursa olsun, beyan yoluyla sosyal demokrat parti olabilmek de mümkün değildir.</p>
				<p class="normal">Meseleyi daha da içinden çıkılmaz kılan başka özellikler Türk siyasetinin sol kesitinde mevcuttur. Bir temsil niteliğini belirlemeye yarayan ve çoğu ülkede geçerlilik taşıyan ölçülerden önemli bölümü, bizde işlemez haldedir: Sendikaların, sendika olarak partiye katılmaları İskandinav toplumlarının, İngiltere ve Federal Almanya’nın sosyal demokratlarında belirleyici bir göstergedir. Bu, Türkiye’de hiçbir zaman söz konusu olmamıştır. Sendika yöneticilerinin, kitlesel özelliği olan meslek birimlerinin, kooperatiflerin kendi temsilcileriyle siyasal katılımı, Fransa ve İtalya benzeri örneklerde geçerlidir. Ancak günümüzün hukuk düzeninde bu da Türkiye’de mümkün değildir. Türkiye’nin bu konudaki bir başka talihsizliği, solun köklü bir gelenekten, yaygın tartışmalarda oluşmuş teorik yaklaşımlardan, sosyal demokrasi ve Türkiye üzerine hazırlanmış dizi dizi tez çalışmalarından, kitaplıklar dolduracak eserden yoksun bulunmasıdır.</p>
				<p class="normal">Ölçü olarak, solun elinde kala kala, kişilikleriyle temsil niteliği taşıdığı düşünülebilecek insanların tercihi kalmaktadır. Bu ölçü ise hem ötekiler kadar objektif ve genel bir ölçü değildir hem de farklı kişiliklerin farklı seçmeler yapması her zaman mümkündür.</p>
				<p class="normal">Peki, Türkiye’nin gelişmişlik ve sanayileşme düzeyi, demokrasi alışkanlıkları ve gerçekleri, temsil niteliğine sahip bir sosyal demokrat solu şu ya da bu partide ama mutlaka yaratacağına göre, doğru bir yaklaşım ne olabilir? Yani, sol partilerin en yanlışsız ve solun geleceğine en fazla katkıda bulunacak bir biçimde kendilerini ortaya koyması ve sola eğilimli kitlenin gene en sağlıklı tercihi yapabilmesi için, mevcut koşullarda nasıl bir yöntem öngörülebilir?</p>
				<p class="normal">Solun, başka akımlara kıyasla hem gücü hem de zaafı olan özelliği, teoriyle ve düşünceyle iç içe gelişmesidir: Zaaftır, çünkü teori bazen gerçeklerden soyutlanma tehlikesini de getirir; bazen de “i”nin üzerine nokta koyup koymamak benzeri teorik tartışmalar, gereksiz bölünmelere yol açabilir; bir güçtür, çünkü teoride ve düşüncede berraklığa kavuşmuş bir siyasetin kendi doğrultusunda çözüm üretmek, pratikte başarılı olmak şansı, el yordamıyla davranan partilere kıyasla çok daha fazladır.</p>
				<p class="normal">Günümüzde solu belirsizliklerden kurtararak ona bütünlük ve kimlik kazandırabilecek tek çözüm yolu, teoriden ve düşünceden geçer. Sosyal demokrat iddialı partiler ve çevreler, Türk solunun teorik temellerini yeniden düşünmek, başlıca yaklaşım modellerini ve çözüm önerilerini yaygın tartışmalarla geliştirmek durumundadır. Böyle bir çaba, en büyük gücü ve özelliği olan teorisinden yararlanmak imkânını sola tanıyacağı gibi, hangi hareketin ve nasıl bir temsilcilik sıfatı taşıyacağı da ancak böyle bir alanda belirlenebilir.</p>
				<p class="normal">Sosyal demokrat nitelikli solun geçmişinde, kendi teorisini yeterince geliştirmemiş olmanın pratikte yol açtığı zaaf ve sorunlar açıkça görülür. Günümüzde teorinin sağlam tutulması hem benzer eksikliklerden solu sakınacak, hem de, bir yeniden başlangıcın en güçlü dayanağını ve ölçüsünü getirebilecektir.</p>
				<p class="sagnormal">12 Ekim 1983</p>
				<h3 class="normal2" id="calibre_toc_135">“Yelpazenin Sol Kanadı”</h3>
				<p class="normal">Yeni siyasetin oluşumu sürerken, sosyal demokrat tanımlı ikinci parti de kurulmuştur. Böylece, yelpazenin sol kanadında Halkçı Parti (HP) ve Sosyal Demokrasi Partisi (SODEP) yer almaktadır.</p>
				<p class="normal">Sosyal demokrat bir partinin taşıması gereken özellikler açısından, soldaki yeni oluşumların –sağdakilere oranla– çok daha zor bir konumda oldukları söylenebilir. Üç-beş inanmış insanın bir araya gelip bir sağ parti kurması, aralarından herhangi birini lider tayin etmesi bir ölçüde mümkündür. Bunda fazla yadırganacak bir taraf olmadığı gibi, böyle bir hareket kendi açısından doğruları getirip kendi temellerini genişletebilirse, pekâlâ başarılı da olabilir.</p>
				<p class="normal">Sosyal demokrat nitelikli kanatta ise durum farklıdır. Solun hemen her ülkede bir geleneği, yanlışları ve doğruları, sürekli sınanan tezleri, tecrübe birikimi, hareketli bir düşünce dünyası vardır. Bu bünyesel özellikler çerçevesinde, sosyal demokrat nitelikli bir partinin sağlıklı doğuşu, yaygın tartışmalardan süzülerek doğruların aranmasına, geçmiş tecrübelerin dikkatle değerlendirilmesine, sola kendi alın terini yahut göz nurunu katmış çok sayıda insanın ortak çabasına büyük ölçüde bağlıdır.</p>
				<p class="normal">Bir terör salgınını geride bırakıp, yeniden düzenlenmenin çalışmaları içinde ve bir geçiş döneminin özelliklerinde olan Türkiye’miz, kendi siyasal yelpazesinin solundaki oluşumlardan ne bekleyebilir? Ya da bu oluşumlar, taşımak iddiasında bulundukları işlevi ne ölçüde karşılayabilir?</p>
				<p class="normal">Burada, birkaç noktanın altı çizilebilir:</p>
				<p class="normal">1) Türkiye’nin bir geçiş döneminde bulunmasının da etkisiyle, partileşme sürecinin kısalığı ve yaygın tartışmaların zorluğu gibi nedenlerden ötürü yeni sol kuruluşlar, sol partilerin klasik oluşum ve yapılanma özelliklerinin hayli uzağında, kendi nev-i şahsına münhasır bir modelle biçimlenmiştir.</p>
				<p class="normal">2) Bu durum, parti kurucu kadrolarının kişiliklerinden yahut olabilecek yanlışlarından bağımsız, objektif bir durumdur. Ancak, kurucu kadroların, büyük ölçüde ellerinde olmaksızın karşı karşıya bulundukları olağandışı koşullardaki doğum durumunu ve bunun yol açabileceği muhtemel yanlışları dikkate alarak, geliştirecekleri politikalarda son derece özenli ve başarılı olmaları gerekir. </p>
				<p class="normal">3) Bizim beklentimiz, soldaki oluşumun ciddi çalışmaların sorumlu çözümlerini hızla üretmesi, tümüyle topluma ve temsilciliği iddiasını öncelikle taşıdığı kitleye güven vermesi, geçiş döneminin geçici partileri olmak durumuna düşmeden, güçlü ve kalıcı bir siyasal hareket niteliği kazanmasıdır.</p>
				<p class="normal">Yeni siyaset döneminin öteki kuruluşları için daha önce yazdığımız bir noktayı, Halkçı Parti ve Sosyal Demokrasi Partisi için tekrarlamak mümkündür: Günümüzde hiçbir siyasal kuruluş, halkın indinde henüz bir olumlu ya da olumsuz önyargının sahibi değildir. Her biri, kendi değerini ve işlevini bizzat ortaya koymak, bunu halka kanıtlamak durumundadır.</p>
				<p class="normal">Yelpazenin sol kanadında yer alan HP ve SODEP’e başarılar diler, çalışmalarının ülkemize yararlı olmasını bekleriz.</p>
				<p class="sagnormal">7 Haziran 1983</p>
				<h3 class="normal2" id="calibre_toc_136">1983 Seçimi ve Solun Geleceği</h3>
				<p class="normal">Türkiye’nin geleneksel sol birikimi, son seçim döneminde üç ayrı küme içinde gözükmüştür. Sosyal demokrat iddialı tezleri dile getiren bu kümelerden ilki, seçime katılma imkânını bulabilmiş Halkçı Parti’dir. İkincisi, bir partiye dönüşebilmiş olmakla beraber seçime katılamayan Sosyal Demokrasi Partisi’dir. Üçüncüsü ise, “seçim öncesinde partileşme” fikrini benimsemeyenlerin oluşturduğu ve bugünlerde bir partiye dönüşeceği üç sözcüsü tarafından açıklanmış harekettir.</p>
				<p class="normal">En elverişsiz koşullarda katılınan bir seçimde bile yüzde 30 dolayında oy çıkarabilmiş Türk solunun, akılcı bir siyaset programı ve bütünlük içinde iktidar adayı olacağı açıktır. Aynı solun, taktik yanlışlarla ve bir bölünmüşlük durumunda, bugünkü konumuna dahi erişemeyeceği gene açıktır.</p>
				<p class="normal">Dolayısıyla, son amacı tutarlı ve güçlü bir bütün yaratmak olan bir süreci şimdiden düşünmeye başlamak ve en azından, böyle bir süreci engelleyecek yaklaşım ve davranışlardan kaçınmak gerekir.</p>
				<p class="normal">Herkesin kendi farklı açısından haklı olduğu bir konu, ortak çözüme ulaşmanın en zor olduğu konudur. Soldaki tarafların her birinin kendi yaklaşımında haklı gözüktüğü bir ortamdayız. Duruma, yakından bakmaya çalışalım:</p>
				<p class="normal">Halkçı Parti, Türkiye’nin sol birikimine hitap etmeyi başarabilmiştir. Düşüncelerde ve kadrolaşmada hayli hazırlıksız hattâ yetersiz gözükmesine rağmen, olumsuz zaman faktörü dikkate alınırsa, bu, önemli bir başarıdır. Sosyal demokrat iddialı 117 milletvekilinin Meclis’te bulunması, demokrasi, özgürlükler ve sol adına olumlu bir etkendir.</p>
				<p class="normal">Halkçı Parti’nin bir bölümü anlaşılabilir nedenlerden kaynaklanmış eksiğine rağmen, parti, bir önemli noktada geleceğe dönük ümit vermiştir: Kendi söylediğinin en kusursuz olduğunu, kendi kadrolarının en yeterli kadrolar olduğunu, bu parti hiçbir zaman iddia etmemiştir. Bilâkis, farklı düşüncelere ve gelişmeye kendini açık tutabilmiştir. Partinin, sol bir açıdan eleştirilebileceği nokta, bugün için, şudur: Hazırlıksız ve dağınık kalmaya objektif koşullar nedeniyle solun mahkûm olduğu bir ortamda bir ölçüde el yordamıyla parti kurmak, yanlış değil midir? Ne var ki, bu suale verilebilecek çok sayıda cevap ve gerekçe vardır. Dolayısıyla, Halkçı Parti, kendi işlevini geliştirme şansını halen elinde tutmaktadır.</p>
				<p class="normal">Sosyal Demokrasi Partisi, Halkçı’ya oranla daha köklü ve yaygın bir örgütlenmeyi başlatmış, daha hazırlıklı kadrolardan yola çıkmış, ancak, kendi elinde olmayan nedenlerden ötürü seçime katılamamıştır. Buna rağmen çabalarını sürdürmüş ve yurt düzeyinde bir güç ve birikim olmanın eşiğine gelmiştir.</p>
				<p class="normal">Şimdi, sırf seçime katılamadı diye, SODEP’in kendi iddialarından vazgeçmesini beklemek, elbette haksızlık olur.</p>
				<p class="normal">Murteza Çelikel, Halil Tunç ve Sedat Akman’ın duyurusuyla parti hazırlığını başlatan üçüncü hareket, çok öncelerden beri, “seçim öncesi ortamında, sosyal demokrat nitelikli bir parti kurulamayacağı’’ tezini savunmuştu. Bundan dolayı onları suçlamak, hele iş işten geçti gibi bir tavır almak, elbette yanlıştır. Geçmişin daha deneyimli kadrolarına ve daha ciddi bir düşünce hazırlığına dayanmak iddiasını taşıyan bu hareket, aynen ötekiler gibi, partiye dönüşme hakkına sahiptir. Bir işlevin öncülüğünde onun da ciddi şansı vardır.</p>
				<p class="normal">Siyasette hiçbir güç, iddiasını kendiliğinden terk etmez. Soldaki oluşumları kendi iddialarından vazgeçmeye yöneltecek belirleyici bir etken ise hiç değilse günümüzde gözükmemektedir. Buna karşılık, bölünmüş bir solun güçsüz bir sol olacağı da açıktır. Bu durumda, çözüm nerede aranabilir?</p>
				<p class="normal">Görebildiğimiz kadarıyla, bütün oluşumlar, ilkeli ve sosyal demokrat nitelikli bir bütünleşmenin gelecekte kaçınılmaz olduğunu bilmek ve bu sürecin önünü açık tutmak sorumluluğundadır. Süreci tıkayacak suçlayıcı ve karalayıcı tavırlardan kaçınmak gerekir. </p>
				<p class="normal">Bugün için, sosyal demokrat iddialı partilerin yahut hareketlerin şu ya da bu merkezde birleşmesini önermek erkendir. Ama sosyal demokrat insanların bütünleşmesini savunmanın zamanıdır.</p>
				<p class="normal">Bu süreç, açık tutulmalıdır. Solculuk, her şeyden önce sorumluluktur.</p>
				<p class="sagnormal">15 Kasım 1983</p>
				<h3 class="normal2" id="calibre_toc_137">1983 Seçiminin Öğrettikleri...</h3>
				<p class="normal">Önümüzdeki günler, muhalefet konusunu da yavaş yavaş gündeme getirecektir. Gerek demokrasi açısından, gerekse Türk insanının ekmeği, işi, geleceği ve mutluluğu açısından, sol muhalefetin düzeyi ve başarısı belirleyici etkenlerden başlıca biridir. Sol muhalefet tanımının geniş kapsamına girebilecek Halkçı Parti, SODEP, kuruluş çalışmalarını sürdüren üçüncü parti, solun geleneksel desteği ve kaynağı olan işçi kuruluşları, meslek ve düşünce çevreleri, hangi politikaları izleyecek, kendi gücünü en verimli ve akılcı bir noktada nasıl toplayacaktır?</p>
				<p class="normal">Konuya gerçekçi olarak eğilirsek, sorunların bir hayli olduğunu belirtmek gerekir: Ülkemizin son yıllardaki etkili sol birikimi olan sosyal demokrat iddialı sol, şimdi üçe bölünmek durumundadır. Geçmiş dönemdeki eksikler, yani, ideolojik belirsizlikler, çözüm üretimindeki yetersizlikler ve benzeri sorunlar kendini sürdürmektedir. Sosyal demokrat anlayışın bütün çoğulcu demokrasilerde en büyük kaynağı ve desteği olan sendikalar, yeni düzenlemeyle, solun partilerinden büsbütün uzaklaştırılmıştır. Ortaya, sosyal demokrat modelin bu en temel özelliğinden yoksun bir sosyal demokrat siyaseti yaratıp yaşatmak gibi sorunlar çıkmıştır, vb. </p>
				<p class="normal">Bütün bunlar, temeldeki gerçeği, yani, demokrasinin ve halkın yararları açısından başarılı bir solun var olması zorunluluğunu ortadan kaldırmaz. Kaldı ki, solun yakın geçmişteki deney birikimi hattâ son 1983 seçimi, hem doğru yaklaşımların ipuçlarını, hem de bâzı olumlu işaretleri topluma vermektedir.</p>
				<p class="normal">Önce sosyal demokrat açıdan 1983 seçimine bakalım: “Aceleye getirilmiş”, “yetersiz”, “hazırlıksız”, “imkânlar oranında en doğruyu yapmış” ya da hangi sıfata lâyık görülürse görülsün, sosyal demokrat iddialı bir partinin son seçimde sırf sol nitelikli olmasından ötürü halkın yüzde 30’u tarafından desteklenmesi, son derece önemli bir olaydır.</p>
				<p class="normal">1) Dönemin koşullarına ve söz konusu partinin bütün imkânsızlıklarına rağmen gerçekleşen yüzde 30 oranındaki oy, sosyal demokrat nitelikli solun geçmişte sağladığı oranlardan 1977’dekine kıyasla (yüzde 42) çok düşük olmakla beraber, öteki seçim sonuçlarından ve son seçim olan 1979 yerel seçiminden fazla düşük değildir.</p>
				<p class="normal">2) Geçmişte, sosyal demokrat olan, sırf “örgütte güçlü olduğu ve seçimde oy getirdiği” varsayımıyla, kendisine yakışmayan birtakım insanlara katlanmış, aynı tür insanlar, “parası var, mali kaynak sağlıyor” gerekçesiyle de harekette yer alabilmişti.</p>
				<p class="normal">1983 seçimi, bu tür insanların da, isimlerin de, paranın da, sanıldığı gibi önemli olmadığını, öteki seçimleri, özellikle son 1979 seçimini andıran bir oy oranını onlarsız sağlayarak göstermiştir.</p>
				<p class="normal">3) Sosyal demokrat nitelikli solun gelişiminde sloganların çok önemli rol oynadığı, geçmişte herkesin paylaştığı bir düşünce olabilmişti. Son seçim, bu faktörün asgari düzeyde kalmasına rağmen, 1979’unkine yaklaşan bir sonuç vermiştir. Bu gözlem, gelecekteki asıl gelişmenin sağlıklı önkoşuluna, yani, teorik ve pratik hazırlığa artık daha fazla önem verilmesine yol açabilir.</p>
				<p class="normal">4) Belki en önemli nokta şudur: Sosyal demokrat partilerin evrensel iddiası, gerek partiye oy veren insanların kendi arasında, gerekse bu insanlarla parti arasında objektif bir beraberliğin ve tercih nedeninin varlığıdır. Beraberlik ve tercih, buna göre, isimlere, konuşmalara, propagandaya dayanmaktan çok daha fazla, insanların objektif sosyal ve sınıfsal konumundan, partinin ise sol niteliğinden kaynaklanır. Bu objektif faktör ne kadar güçlüyse, solun güvencesi ve sağlığı o ölçüde büyük sayılır.</p>
				<p class="normal">Bizim 1983 seçimi, elinde olmayan nedenlerle, bu objektif faktörün Türkiye’deki etkinliğini ortaya koymuştur: En azından zamansızlık nedeniyle kendi büyük isimlerini henüz yaratamamış ve propaganda yapamamış bir parti, sırf sol tercih olduğu için, kitlelerden büyük oy toplamıştır.</p>
				<p class="normal">Şimdi bu partiye, solun kurulmuş ve kurulmakta olan öteki iki partisine ve solun bütün sorumlularına, bu kitleye lâyık olmak düşmektedir...</p>
				<p class="sagnormal">15 Aralık 1983</p>
				</body>
</html>