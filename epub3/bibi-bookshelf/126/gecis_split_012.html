<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_13">IV<br class="calibre3"/> Mevzuat Hazretlerinin Çözümsüz<br class="calibre3"/> Memurları...</h2>
				<h3 class="normal2" id="calibre_toc_69">“Memur”</h3>
				<p class="normal">“Memur,” bir olumsuz sıfat mıdır? Konuşmalarda sıkça geçen “memur zihniyeti”, “memur gibi bakma şu işe” benzeri deyişler, neye işaret eder? “Memur” bir büyük çarkın çaresiz, isteksiz, kişiliksiz dişlileri midir? Gogol’ün, Palto oyunundaki ünlü Akaki Akakieviç karakteriyle ölümsüzleştirdiği “memur” tipi, evrensel ve sonsuz bir geçerliliğe mi sahiptir?</p>
				<p class="normal">Devlet personel rejiminin yeniden düzenlenmesine ilişkin çalışmalar başlarken, “memur”un “kim” olduğunu, çağdaş ve akılcı bir toplum olmaya yöneleceksek memurdan ne beklememiz ve memura ne vermemiz gerektiğini yeniden değerlendirmek gerekir. </p>
				<p class="normal">Memur, bizim sosyal tarihimizde bir düşüş eğrisi gösteren toplum kesitidir: Osmanlılarda, memur, her şeyin sahibi ve belirleyicisidir. Cumhuriyet’in ilk döneminde de, sanayileşmenin, siyasetin, emek-sermaye dengelerinin ortaya çıkışıyla, memurun toplumsal konumu da gerilemeye başlar. 1950, bir dönüm noktasıdır çoğu bakımdan; İnönü, “Subaydan, tapu memuruna kadar bütün devlet teşkilâtındaki memurlar, şimdi kimin ne iftirasıyla ne muamele göreceklerini beklemektedir” şeklindeki yakınmasını, “muhalefet lideri” olarak yaptığı ilk konuşmada dile getirir...</p>
				<p class="normal">Bir zamanlar “kâtibim” denerek şarkılara kahraman yapılmış, anneler tarafından kızlarına ideal damat adayı olarak görülmüş “kalem efendileri,” giderek, “memura kız verilmez” anlayışının insanları oluvermiştir.</p>
				<p class="normal">Personel rejimi yeniden düzenlenirken, memurun Türkiye’mizde en düşük gelir gruplarından biri olduğunu; yaptığı görevle ve ondan beklenilen işlevle, onun doğal hayat düzeyiyle en tutarsız ve yetersiz bir karşılığa lâyık görüldüğünü ısrarla belirtmek, altını çizmek gerekir. Personel rejimi yeniden düzenlenirken, kendi ücret pazarlığını yapmak ve hakkını aramak durumunda olmayan bu insanlarımızın, hepimizin ortak sorumluluğu altında bulunduğu hatırlanmalıdır. Türkiye’mizin imkânları çerçevesindeki en adil bir karşılık, memur örneğinden esirgenmemelidir.</p>
				<p class="normal">Ne var ki, meselenin sadece bir yanıdır bu:</p>
				<p class="normal">Eğer bir yaratıcı, kolaylaştırıcı, istekli, dinamik, üretici bir memur kitlesini amaçlamışsak, çağdaş bir Türkiye’de akılcı devlet yönetiminin ancak bu nitelikli memurlarca gerçekleşeceğine inanmışsak, olaya, çok farklı ve yepyeni bir yaklaşım da getirmek zorundayız.</p>
				<p class="normal">Bu yaklaşım, bir yönüyle, her düzeydeki memuru yaratıcı olmaya, inisiyatif sahipliğine, düşüncesini açıklamaya, kararlara katılmaya yönlendirmek, özendirmektir. Bir “zihniyeti” değiştirmek, memurluğun “amirden” alınmış “emri” uygulamakla başlayıp bitmediğini ortaya koymaktır.</p>
				<p class="normal">Bir başka yönüyle, mesele, memurun yarattığı ve ürettiği ölçüde hızla gelişmesini ve yükselmesini sağlayacak bir sistemin oluşturulmasıdır. Memuriyeti, memur ne yaparsa yapsın, başı belli, sonu belli bir çilenin doldurulması olmaktan kurtarmaktır.</p>
				<p class="normal">Yeni bir yaklaşım, memuru moral yönünden, toplumdaki yeri ve statüsü açısından desteklemek, bu statüyü düşüncelerde ve kavramlarda yükseltmektir. Yani, “ben memurum” demeyi, bir ezikliğin ifadesi olmaktan kurtarmaktır; memurda gözlenilen bâzı yanlış tavırlarda bu ezikliğin payını bilebilmektir.</p>
				<p class="normal">Nihayet, bir noktaya çok dikkatle eğilmemiz gerekir: “Bugün git, yarın gel” anlayışını, zorlaştırıcılığı, vatandaşa ilgisizliği hiçbir durumda ve koşulda anlayışla karşılamak mümkün değildir. Ancak memur sorunu, basit ve tek yanlı da değildir.</p>
				<p class="normal">Türkiye’nin memur kesimi kimi olumsuz değerlendirmenin konusu ise, bu, toplum olarak memura hiçbir fırsat tanımayışımızın da bir sonucudur. İnsanların elini kolunu bağlamışız, inisiyatifini, yok etmişiz, kendini geliştireceği maddi imkândan yoksun bırakmışız, moral olarak yıkmışız, sonra da onlardan “iş çıkmıyor” diye yakınmaktayız...</p>
				<p class="normal">Devlette görev yapanlarımızı eskimiş bağlardan, köhne anlayışlardan ve yerleşik bağnazlıklardan bir kez kurtaralım ve bu insanlarımıza çağdaş toplumların memuruna sunduğu kişiliği, girişimciliği, imkânları tanıyalım. Ancak o zaman, eksiğinden yakınılan memur tipi Türkiye’de gerçekleşir, toplum, kendi yaşantısındaki bu çok önemli etkenden yarar sağlayabilir.</p>
				<p class="normal">Vermeden almak, mümkün değildir. Biz memurumuza imkân olarak, toplumda yer ve moral olarak ne vermişiz ki, karşılığında ne bekleyelim...</p>
				<p class="sagnormal">31 Mart 1983</p>
				<h3 class="normal2" id="calibre_toc_70">Mevzuat Hazretleri...</h3>
				<p class="normal">Her yazarın, üzerinde biraz fazla durduğu, özel önem verdiği bâzı konular ve kavramlar vardır. Örneğin, bizim yazılarımızda “tarih”, “kültür” gibi sözcükler çokça geçer. “Mevzuat” dendiğinde, “bürokratik engeller” dendiğinde ise, sayfa komşumuz Refik Erduran’ın yazıları akla gelir. Erduran, mevzuat kıskacından kurtarılması durumunda devlet yönetiminin de, ekonominin de büyük mesafe alabileceği görüşündedir.</p>
				<p class="normal">Erduran’ın bu görüşü, hiç kuşkusuz doğrudur. Türkiye, zaten kıt olan kaynaklarını akılcılık-dışı uygulamalarla sınırlayan, insan değerlerini aynı anlayışla batıl edebilen, kendi manevra alanını kendi eliyle daraltan uygulamalara sahne olagelmiştir. Bu olumsuz durumda, “mevzuat,” başlıca etkenler arasındadır. Bir kamu kurumunda, en fazla yararı sağlayacak bile olsa, genç bir insanı sorumlu göreve getiremezsiniz; mevzuat engeldir. Açtığınız ihaleleri, göz göre göre ve sırf mevzuat nedeniyle, o işi iyi yapmayacağını bildiklerinize vermek zoruna düşersiniz; gene mevzuat yüzünden, olmadık yazışmaları yaptırır, çabuk karar verilmesi gereken durumlarda devleti ve ekonomiyi milyarlık zarara uğratır; “bugün git, yarın gel”i vatandaşın başına dert edersiniz.</p>
				<p class="normal">Uygulatan da, uygulayan da, uygulanan da şikâyetçidir mevzuattan. Mevzuatın “düzelmesiyle” Türkiye’de “saklı bir ekonomik gücün” ortaya çıkacağı haklı olarak öne sürülür. Ancak mevzuat, mevzuattır. Olduğu yerde durur.</p>
				<p class="normal">Neden acaba?..</p>
				<p class="normal">Mevzuatın bu özellikleriyle var olmasının ilk nedeni bir belirli yönetim felsefesidir: Buna göre, devletin memurları da, ekonomik faaliyetin içindekiler de, “kural olarak” güvenilmeyecek insanlardır. Sistem, bir Kamu İktisadi Teşekkülü’nü (KİT) yöneten genel müdürün, bir kısım şefinin, kâtibin, bir ticari şirketin “yolsuzluk yapacağı” varsayımı üzerine bina edilmiştir. Verimsizlik pahasına bile olsa, insanlar, bir sözde güvenlik ağıyla, mevzuatla, çevrilmiştir.</p>
				<p class="normal">Ve tabii, yolsuzluğa eğilimli olanlar rahatlıkla gene işlerini sürdürürken, mevzuat sınırlamaları sayesinde hem de daha kolay bunu becerirken, işler bütününde yavaşlamış, aksamış, verimsizleşmiştir.</p>
				<p class="normal">Mevzuatın bu nitelikleriyle var olabilmesinin ikinci nedeni, daha karmaşık ve daha köklüdür.</p>
				<p class="normal">Güvencesi yeterince sağlanmamış, kendini geliştirme ve yükselme imkânları sınırlı tutulmuş, toplumun içindeki sosyal kişiliği ve yeri küçümsenmiş olan memur kitlesi, “mevzuat”ta, bu eksikleri bir ölçüde kapatan, kendisini önemli ve vazgeçilmez kılan bir silâh da keşfetmiştir. Dünyanın hemen her ülkesinde olduğu gibi:</p>
				<p class="normal">Eski Mısır’da doğaya, yıldızlara bakıp kimsenin anlayamayacağı sözde işaretler keşfeden ve bu işaretleri çözmek bilgeliğini kendi tekellerine alıp kendilerini önemli kılan rahipler için “tabiatın sırları” neyse, çağdaş dünyanın memuru için mevzuat, aynı işlevi taşır: Mevzuat, kimsenin içinden çıkamadığı bir olaydır. Sırrını ancak memur bilir. Mevzuat ne kadar karmaşıksa, yoruma o kadar açık olacak, dolayısıyla, ilgili memurun manevra alanı o denli genişleyecektir.</p>
				<p class="normal">Memur, elindeki mevzuatı, gerektiğinde vatandaşa karşı, gerektiğinde kendi amirine karşı kullanacak, önemini ve vazgeçilmezliğini böylece kanıtlayacaktır. Örneğin, amir, gerçekleştirmek istediği bir işin unsurlarını incelemekte olan memurun “... bu noktalar mevzuata ters düşebilir, beraberinde sorumluluk getirir” yorumunu mutlaka dikkate alacak, ondan çözüm isteyecek, memurun kurum içindeki güç dengelerindeki yerini tanıyacaktır. Ya da, vatandaş, bir işinin olması için, mevzuat bilgesi memurun onayını mutlaka almak durumunda kalacak, gerekirse gidecek, gelecek, tekrar gidip gene gelecektir.</p>
				<p class="normal">Özetle, mevzuat, kendi karmaşıklığı sayesinde memurun gücünü arttıran, memuru önemli ve vazgeçilmez kılan, ona, hem hizmet verdiklerine, hem de amirlerine karşı bir güvenlik zırhı sunan başlıca araçtır.</p>
				<p class="normal">Geleceğe hazırlanan bir Türkiye’nin önündeki en ciddi sorunlardan biri, Erduran’ın işaret ettiği “mevzuat”tır.</p>
				<p class="normal">Bu konudaki doğru bir yaklaşımın ilk adımı, kendimize olduğu kadar, başkalarına da güvenebilmektir. Güvensizlik üzerine hiçbir şeyin bina edilemeyeceğini, güvenemeyen insanın bir noktanın ötesinde başarılı olamayacağını bilmektir.</p>
				<p class="normal">İkinci adım, “mevzuat”ı basitleştirmek, daraltmak olgusunu, memur kitlesinin ihtiyaçlarıyla, gelişimiyle, sosyal kişiliği ve konumuyla birlikte düşünmektir. Memuru mevzuat silâhına ne ölçüde muhtaç bırakırsanız, basitleştirilmiş mevzuatın o süratle yeniden karmaşık hale getirileceğini bilmek gerekir.</p>
				<p class="normal">Toplumların önündeki çoğu engel gibi, mevzuat da elbet aşılabilir, bir gün aşılacaktır da. Yeter ki akılcılıkla cesaretten, adaletle bilgiden yola çıkılabilsin...</p>
				<p class="sagnormal">24 Kasım 1982</p>
				<h3 class="normal2" id="calibre_toc_71">Bürokrasi ve Bürokratlar</h3>
				<p class="normal">“Bürokrasi,” gündemden hiç eksik edilmeyen, çokluk olumsuz kullanılan bir tanımdır. “Bürokrasi yüzünden işler gecikiyor”, “Girişimin önündeki başlıca engel bürokrasi” gibi yakınmalar, her gün ve her yerde duyulabilir.</p>
				<p class="normal">Buna karşılık, bürokrasi olmaksızın bir toplumsal işlerliğin sağlanamayacağı da, özel yararların toplum adına denetiminde bürokrasinin önemi de, açıktır. Aynı şekilde, zaman zaman “devlet baba” benzeri kavramlarda ifade edilmiş toplumsal beklentilerin belki fark edilmeyen muhatabı, gene bürokrasidir.</p>
				<p class="normal">Dünkü gazetemizdeki “Bürokratlar da bürokrasiden şikâyetçi” başlıklı haber ilginç özellikler taşımaktaydı: İhracat alanında üst düzey sorumlusu bir bürokrat, bürokrasinin ihracatı ve dış ticareti nasıl engellediğini açıklıyordu. Sayın bürokrat, “... Bir aracın, yani bir tır’ın yurtdışına çıkabilmesi için bol sayıda dilekçe yazıp çeşitli makamlara sunması gerektiğini, bu işlemlerin aylarca sürdüğünü” belirtiyor, “... Bu yüzden birçok transit taşımacı uluslar-arası nakliyecilikten vazgeçmekte” diyordu.</p>
				<p class="normal">Bürokrasinin olumsuzluklarını tek başına bürokratların düzeltemeyeceği gerçeğinden hareketle, bu özeleştiri cesaretinde bulunan yetkiliyi anlayışla, hattâ takdirle karşılamak gerekir. Günümüz Türkiye’sinin önemli sorunu, bürokrasiye karşı tavrımızda ve bürokrasinin işleyişinde süregelmiş yanlışlardır. Bir yönüyle, bürokrasinin olumsuzluklarını geliştiren bir yaklaşımdır bizimki ve mutlaka düzeltilmesi gerekmektedir.</p>
				<p class="normal">Bürokrasi olayındaki genel yanlış, bürokrasiye tam bir güvensizlikle olaya yaklaşmaktır. Bürokrat dediğimiz görevli, bir önyargı olarak, mutlaka görevini kötüye kullanmak eğilimindedir, mutlaka ciddi eksikleri olan kişidir. Dolayısıyla, toplumun çizdiği çerçeve bürokratın her adımına gereksiz “denetim” engelleri, sayısız imza zorunlulukları getirmektir. Öyle bir ortam yaratılmaktadır ki, iş yapacak bürokrata imkân tanınmamakta, görevini kötüye kullanacak olana ise, bir gereksiz denetim enflasyonunda adetâ imkânlar açılmaktadır.</p>
				<p class="normal">Kimsenin kimseye inanmadığı, bütün ilişkilerin güvensizlik temeline oturtulduğu bir bürokrasi anlayışında, gayet doğal olarak, işler duraksamaktadır. Bürokrat, “neden kendime problem yaratayım”, “sorumluluk benden çok, kuralları koyanlarda” diye düşünerek, “mevzuatı” en ince ayrıntısıyla ve kendi açısından haklı olarak uygulamaktadır. Sonuç, yukarıdaki örnekte yer alan tır ve benzeri olaylardır.</p>
				<p class="normal">Bürokrata güvensizliği bütünleyen, bir başka güvensizliktir: Bürokrasiyle ilişkili her tür işlemde, ister izin, ister ihracat olsun, işlem sahibi vatandaşın mutlaka bir suiistimale eğilimli olduğu varsayımı...</p>
				<p class="normal">Kendisine güvenilmemiş bürokrasi, burada, “iş getiren vatandaşa” güveni olmayan merci durumuna girmektedir. Aynen ilk aşamadaki gibi, bu ortamda da hem işler yavaşlamakta, hem de “kuraldışı işlerin” sahipleri, kendi işlerini çıkartmanın yolunu gene bulabilmektedir.</p>
				<p class="normal">Bürokrasiye ve bürokraside işi olana temelde güvenen, hem bürokratı hem de iş sahibini toplum adına akılcı biçimde denetleyen, işlemleri hızlandırmaya dönük bir sistem mümkün değil midir? En mükemmelini bulan başka ülke de yoktur, en mükemmelini herhalde bizim hemen bulmamız da söz konusu değildir. Bununla beraber, olaya doğru yaklaşabilirsek, günümüzdeki eksikleri belirli ölçüde azaltmak, mutlaka mümkündür.</p>
				<p class="normal">Bu doğrultuda planlı ve kararlı bir yol bugüne kadar izlenmemiştir, denenmemiştir. Bu çabayı başlatmadıkça, bürokrattan da bürokrasiden de yakınmak, biraz anlamsızdır...</p>
				<p class="sagnormal">19 Mayıs 1983</p>
				<h3 class="normal2" id="calibre_toc_72">Devlet ve Memurları</h3>
				<p class="normal">Türkiye’nin en büyük kuruluşlarından “Asil Çelik”in şimdi devletleştirilip 
				MKE’ye bağlı bir KİT kuruluşu olması, farklı bir yönüyle de ilgi çekicidir: Bir özel yaklaşım getirilmezse, Asil Çelik’in genel müdürü, yönetimin üst ve orta düzeydeki kadroları, teknik elemanları, birdenbire, “memur statüsüne” girivereceklerdir. Ya da, halen çalışmakta olanlar görevi bırakacak, yerlerine memurlar atanacaktır.</p>
				<p class="normal">Bu değişim, Türkiye’deki devletçiliğin, kamu yönetiminin ve sosyal siyasetin geleceğiyle yakından ilgili bâzı sorunları gündeme getirmektedir:</p>
				<p class="normal">1) Asil Çelik örneğinden hareket edersek, özel 
				sektörün bu dev kuruluşunu yöneten genel müdür, yan ödemeleri, 
				ikramiyeleri ve benzer avantajlarıyla, ayda, herhalde dört-beş 
				yüz bin liradan az bir gelire sahip değildir. Şimdi aynı görevi, 
				aynı sorumluluğu üstlenecek olan “memur” genel müdür, en üst 
				derecenin en üst kademesinden 60 ile 80 bin liralık aylıkla 
				yetinecektir. (En aşırı örnek, banka genel müdürleridir: Özel sektörün en çok ücret ödediği, yönetim kurulu üyeliği ve benzer avantajları da sağlayarak kimi durumda ayda bir milyonluk ödeme yaptığı bu görevi Türkiye’nin en büyük devlet bankası olan Ziraat Bankası’nda memur olarak üstlenmiş kişi, gene “1. derecenin en üst kademesiyle” yetinmektedir.)</p>
				<p class="normal">2) Durum, Asil Çelik’in öteki düzeylerinde de geçerlidir. Genel müdür yardımcıları, müdürler, mühendisler, yönetim sorumluları, ya görevi bırakmak ya da 20-50 bin lira arası değişen ve eski ücretlerine, özel kesimde geçerli ücretlere oranla iki-üç kat düşük olan maaşa rıza göstermek durumundadır.</p>
				<p class="normal">Türkiye, kamu yönetimindeki ve devlet işletmelerindeki bu meselesini çözmedikçe, ekonomisini ileri bir düzeye ulaştıramaz. Devlet, kendi ekonomik varlığının ve kendinin yönetimini “ikinci sınıf iş” diye görüp bu işi üstlenenlere “ikinci sınıf ücret/maaş” ödediği sürece, 
				KİT’lerden de, devlet dairelerinden de fazla bir şey beklemeye kimsenin hakkı yoktur.</p>
				<p class="normal">Üstelik, devlette görev alanların özel sektörde çalışanlardan daha verimsiz, yeteneksiz olması diye bir şey söz konusu değildir. İnsanların daha genç yaşta devlet kadrolarına yönelimi, özünde, işsizlik sorunu yaşanan bir toplumda tesadüfen bulunmuş ilk işe sarılmaktan kaynaklanmıştır.</p>
				<p class="normal">Özel sektörde ve devlette benzer düzeyli, benzer nitelikli görevler üstlenenlerin farklı ücret almaları, sade bizim ülkemizin sorunu değildir. Ancak bizden başka hiçbir ülkede, iki kesimin yönetim ve teknik kadrolara ödediği ücret, sektörler arasında böylesine farklılaşmış değildir. Devlette görev yapan kadrolar genellikle bir ölçüde az ücret almaktadır ama, iş güvencesi ve manevi tatmin düzeyinde benzerlerinden fazlasını elde etmektedir. Böylece, bir denge oluşmaktadır.</p>
				<p class="normal">Konunun, Türkiye’de bir çözümü var mıdır? Yoksa, memur maaşlarına yapılan zammın bütçeye şu kadar ek ödeme getirdiği gerekçesiyle, bu insanlarımızı onlara yüklediğimiz sorumlulukla orantısız bir maaşa mahkûm etmeye, devlet işletmelerini ve dairelerini bir yönetim hastalığına terk etmeye mecbur muyuz?</p>
				<p class="normal">Olaya, şöyle bakmak gerekir: Bu sorun, Türkiye’den daha zor ekonomik koşullardaki, daha az tecrübedeki ülkelerden, en gelişmiş ülkelere kadar çoğunda çözümlenebilmişse, onların bütçeleri böyle bir düzenlemeye elvermişse, biz bunu neden başaramayalım, akıcı ve adil bir dengeyi neden kurmayalım?</p>
				<p class="normal">Kaldı ki, bu çarpık ücret politikasının memur kitlesinde yol açtığı sorunlar nedeniyle devlet işletme ve dairelerinde kaybedilen verimin, bütçede “sağlanmış” tasarruftan daha önemli olabileceği ciddi bir varsayımdır.</p>
				<p class="normal">Alınabilecek ilk önlem, Kamu İktisadi Teşekkülleri’ni hem yönetim, hem de ücret politikası bakımından serbest piyasadaki benzerlerinin konumuna zaman içinde uzanan bir planla getirmektir. Bunun, çeşitli ülkelerde ve çok başarılı uygulamaları vardır. Devletin tümüyle sahip olduğu ekonomik işletmeler, devletin denetiminde fakat belirli bir özerklik içinde olumlu sonuçlar almaktadır. İkinci önlem, memur maaşlarının benzer görevi özel sektörde üstlenenlerin ücretiyle dengelenmesi için, bütçe gerçekleri çerçevesindeki bir planla olaya eğilmek, aradaki uçurumu zamanla kapatmaktır.</p>
				<p class="normal">Bunları ve bunlardan çok daha yanlışsız önlemleri getirmek, aslında çok çetin bir olay değildir. Mesele, her şeyden önce bir haksızlığın bilincinde olmak, onun üstesinden gelmenin inancına, kararlılığına sahip bulunmaktır.</p>
				<p class="normal">Başarmanın önkoşulu, ilk adımı atmaktır...</p>
				<p class="sagnormal">15 Ekim 1982</p>
				</body>
</html>