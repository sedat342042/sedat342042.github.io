<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_11">II<br class="calibre3"/> İşçileri Kim Düşünüyor?..</h2>
				<h3 class="normal2" id="calibre_toc_58">Meseleyi Açıkça Ortaya Koyabilmek...</h3>
				<p class="normal">Demokrasilerin önde gelen bir koşulu, sosyal tarafların (yani işçi ve işverenin) kendi özgür iradeleriyle gerçekleştireceği bir sözleşme sonucunda çalışma düzenini (ücret, sosyal haklar, işçinin sorumlulukları, vb.) belirlemesidir.</p>
				<p class="normal">İki sosyal taraftan biri, kendi görevini yapamayacak kadar zayıflatılırsa, kaynakları, üyeleri, kadroları kendi işlevini yerine getiremeyeceği bir duruma düşürülürse, tükenmeye zorlanırsa, o zaman bir “toplusözleşme düzeninden” söz etmek, ancak kâğıt üzerinde mümkün olur.</p>
				<p class="normal">Çalışma hayatını yeniden düzenleyen yasa taslakları, iki sosyal taraftan birini, işçi kesimini, haklarını toplusözleşme ile savunamayacağı bir konuma fiilen yaklaştırmaktadır. Tartışılanın sadece bir taslak olduğu gerçeğinden hareketle ve düzeltilebileceği varsayımıyla, bâzı noktalara dikkati çekmek istiyoruz:</p>
				<p class="normal">Yeni taslaklara göre 657 sayılı kanuna getirilen ek yaklaşık 500 bin işçinin memur yapılmasını mümkün kılmakta ve bunun yolu açılmaktadır:</p>
				<p class="normal">• Bu eğilim, sanayi ilişkilerinin bilimine de, gerçeğine de, evrensel özelliklerine de terstir: “Memur” tanımı bütün dünyada bir belirli sınırlı kesimi, “devletin karar merkezlerinde ve bu merkezin hemen çevresinde yer alanları” tanımlar.</p>
				<p class="normal">• 500 bin işçiyi memur yapmak, TÜRK-İŞ sendikalarına, üyelerinin yaklaşık yarısını kaybettirmek, mali kaynağının yarısını kurutmak anlamınadır. Böyle bir kayba sendikaların dayanabilmesi son derece zordur. Fiiliyatta, birçok sendikanın sonunu getirebilecek bir karardır bu.</p>
				<p class="normal">• 500 bin işçiyi memur yapmak, 500 bin insanın siyasi haklarını sınırlamak, siyasette fiilen yer almaktan onları alıkoymak sonucunu yaratır.</p>
				<p class="normal">• Memur yapılan işçilerin bir bölümü, ciddi ekonomik kayba uğrayacaktır: İlkokul mezunu, beş yıllık bir işçi örneğin 30 bin lira net ücret alıyorsa, onun eğitim ve kıdem durumuna uygun memuriyet kadrosu, 20 bin liralık olabilecektir. Bu kadroya “atanan” işçi, 30 bin lira almaya devam edecektir. Ancak, kendi “kadrosu” 30 bin liraya çıkmadığı sürece –TÜRK-İŞ’e göre bu süre çoğu durumda 5 yıl dolayındadır–, söz konusu “memur” zam görmeyecektir.</p>
				<p class="normal">İşçinin, kendi temsilcisi ve sözcüsü sendikaların gücü oranında toplusözleşmede ağırlık taşıyacağı açıktır. Oysa, yeni yasal düzenleme taslaklarının kimi özelliği, sendikayı sendika olmaktan çıkarabilecek niteliktedir:</p>
				<p class="normal">• Yeni düzenleme, “sendika yöneticisi” olmak hakkını, “on yıl işçi olarak çalışmış bulunmak” kaydına bağlamakta, sendikalardaki görevde geçmiş süreyi “işçi olarak çalışma” saymamakta, bu uygulamanın “makabline şamil” –geçmişe dönük– gerçekleşmesini önermektedir.</p>
				<p class="normal">Makabline şamil olmasa yahut sendikacılığı “işçiliğin” dışında düşünmese makul karşılanabilecek bu hüküm, bu konumuyla, işçi kitlesini tecrübeli yöneticilerinin büyük bölümünden yoksun kılacak, sendikaları kural olarak zayıflatacaktır.</p>
				<p class="normal">• Sendikaya üye yazılmanın çeşitli kırtasiyeciliğe ve noter kanalıyla yapılmak zorunluluğuna bağlanması, her üye için –TÜRK-İŞ’in hesabına göre– 2 bin liralık masraf getirecektir. (Yasa taslağına göre, her biri noter tasdikli beş adet giriş formu doldurulmaktadır.) Bu, işçiye yahut sendikaya çok büyük bir mali yük getireceği gibi, iş kolu tanımlaması bu yasa sonucunda değişecek olan, yahut kapatılmış bir sendikaya üye işçiler için yeniden kayıt zorunluluğu, tek başına bir güçlü engel olacaktır.</p>
				<p class="normal">• Sendikalar, yeni düzenleme sonucu, kendi 
				alışılmış gelirlerinin bir başka maddeyle de düşürülmesine 
				hedeftir: Taslak, işçi aidatının, ücretin yüzde 1’ini aşmamasını 
				öngörmektedir. Oysa mevcut uygulamalar, yüzde 2-3 oranında bir 
				kesintidir. Yani, tek başına bu hüküm, sendikaların gelirini en 
				az yarı yarıya düşürecek ve onları kapanmaya zorlayabilecek 
				niteliktedir.<sup class="calibre4"><a class="footnote-link" href="gecis_split_026.html#footnote-100-42" id="footnote-100-42-backlink" name="footnote-100-42-backlink">[*2]</a></sup></p>
				<p class="sagnormal">9 Mart 1983</p>
				<h3 class="normal2" id="calibre_toc_59">Neyin Tartışıldığını Doğru Anlayabilmek...</h3>
				<p class="normal">Çalışma düzenine ilişkin yasa taslaklarını incelemeye devam ederken, bir noktaya açıklık kazandırarak konuya girelim:</p>
				<p class="normal">Her alanda olduğu gibi, çalışma düzeninde de eksikler, yanlışlar bulunabilir; geçmişin deneyiminden de yararlanarak bunlar giderilebilir. Ne var ki böyle bir anlayış, ancak işçi ve sendika olgusunu, toplusözleşme ve grev hakkını demokrasinin ve çağdaş toplumun bir parçası olarak benimseyen bir çerçevede geçerlidir. Yoksa, tartışılan, toplusözleşme düzeninin “yararlılığı,” grev hakkının “zararlılığı,” işçi olarak kalmanın “sakıncaları,” sendikaların “gereksizliği” ise, o zaman durum değişmektedir.</p>
				<p class="normal">O zaman demokrasinin özünü oluşturan başlıca bir unsur, demokratik hayat tarzının en önemli bir özelliği, tartışma gündemine getirilmiş demektir.</p>
				<p class="normal">Benzeşmek amacında olunan Batı demokrasilerinin işçi ve sendika haklarını benimsemelerinden yaklaşık bir yüzyıl sonra, aynı hakların Türkiye’de hayata geçirilmelerinden yirmi yıl sonra, şimdi, “Sendikalar gerekli mi, değil mi? İşçi sayısı azaltılmalı mı? Grev hakkı fiilen imkânsıza yaklaştırılmalı mı?” benzeri konuları tartışmak, bir bakıma, “Demokrasi faydalı mı, zararlı mı?” münakaşasına girmekten farksızdır. Yani, olacak iş değildir.</p>
				<p class="normal">1475, 275 ve 657 sayılı yasalara değişiklik getiren taslaklar, ne yazık ki, temel özellikleri bakımından böyle bir anlayışı düşündürtmektedir.</p>
				<p class="normal">En etkili olduğu alanda, toplusözleşme alanında, işçiyi ve sendikayı etkisizleştiren çeşitli hükümler, taslaklarda getirilmiştir. “Grev yasağı”nın sınırları olağanüstü genişletilmiş, yasal olarak başlamış grevi çeşitli iddialarla durdurabilecek, en azından kuşkulu kılarak işçinin kararını etkileyecek hükümler konmuştur. Herhangi bir yasal grevin Bakanlar Kurulu’nca ertelenmesi durumunda ise, sonuç, Yüksek Hakem Kurulu’nun kararına bırakılmıştır.</p>
				<p class="normal">Öte yandan, gene taslaklara göre, yasal grevin uygulandığı işyerinde geçmişte üretilmiş stokların işveren tarafından grev yerinden çıkarılması yasal hak olarak vurgulanmıştır. Yani, toplusözleşmede işçinin “caydırıcı ve ikna edici” bir imkânı daha sınırlanmış, aynı sözleşmede işverenin etkinliği arttırılmıştır.</p>
				<p class="normal">Böyle bir yasal çerçeve içinde, işçi haklarının savunulması, sendikaların etkin olabilmesi, ücret pazarlığında işçi haklarının korunabilmesi, fevkalâde zordur, belki de imkânsızdır. Yeni yasa taslakları, işçiyi kendi ekonomik kaderini bir ölçüde belirleyen bir etken konumundan uzaklaştırmakta, onu, kendi dışındaki kararlara daha büyük oranda bağımlı kılmaktadır.</p>
				<p class="normal">Son bir nokta: Eğer Türkiye 1963 yılında çağdaş bir sendikalaşma ve toplusözleşme düzenine geçmeseydi, Türk işçisi, bugünkü hayat düzeyinin herhalde çok gerilerinde kalmış olurdu. İşçinin hayat düzeyi bir yana, eğer işçi “tüketici olarak” piyasaya girmeseydi, sanayi de, ekonomi de, günümüzde ulaştığı yerin hayli altında bulunurdu.</p>
				<p class="normal">Türkiye’de işçi haklarını yirmi yıl önceye götürmek, geleceği geçmişte aramaktan, yarını “dünde” aramaktan farksızdır...</p>
				<p class="sagnormal">10 Mart 1983</p>
				<h3 class="normal2" id="calibre_toc_60">“Serbest Ekonominin” Sözleşmesiz Modeli...</h3>
				<p class="normal">TÜRK-İŞ’le hükümet arasındaki görüşmenin başlıca konularından biri, “toplusözleşme düzenine yeniden geçilmesi”dir. 
				TÜRK-İŞ’in bu talebi, çeşitli yönleriyle haklıdır:</p>
				<p class="normal">“Serbest piyasa” mekanizmalarını daha da serbestleştirmeye dayanan bir model çerçevesinde, işçi emeğinin bu kuralın dışında artık tutulmaması gerekir: Ev sahibi, kirayı serbestçe arttıracak, fabrika –birkaç istisna dışında– kendi malının fiyatını serbestçe yükseltecek, esnaf bu serbestliği sattıklarına yansıtacak, fakat sıra işçiye geldiğinde, işçi, kendi emeğinin karşılığını benzer bir serbestlik içinde talep edemeyecektir.</p>
				<p class="normal">Ücretlerin alımgücü, 1980’de zaten düşmüşken, sözleşmesiz çalışma düzeni bu olumsuz özelliği dondurmuştur. ssk’nın ve DPt’nin istatistikleri, işçi ücretlerinin gerçek değer olarak giderek azaldığına işaret etmektedir.</p>
				<p class="normal">Nihayet, “toplusözleşme,” demokrasinin en stratejik göstergelerinden biridir; demokrasiye yönelinen bir zaman kesitinde toplusözleşmelerin başlamasını, 
				TÜRK-İŞ haklı olarak gündeme getirmektedir.</p>
				<p class="normal">Burada, birkaç noktaya daha değinilebilir: Ücretlerin toplu pazarlıkla belirlendiği dönemlerde, sendikaların talep ettiği yahut aldığı zam oranları, “büyütüldüğü kadar” önemli bir enflasyon etkeni olmamıştır: “Yüzde 100’den fazla zam isteniyor” denilen o dönemde, enflasyon hızı zaten yüzde 100’ün çok üzerindedir; kaldı ki, ücret zamları iki yıllık süre için istenmiş orandır; enflasyon ise “yıllık” artıştır. Ayrıca, işçi ücreti artışının enflasyon üzerindeki etkisini abartmamanın gerekliliği, bu ücretteki ortalama artışın sözleşme yapılan son yıllarda da enflasyon hızının gerisinde kalmasından anlaşılmaktadır.</p>
				<p class="normal">Türkiye’de sanayinin genel maliyeti içinde işçi ücretinin payı da, sanayileşmiş ülkelere kıyasla küçüktür. Bu oran, yüzde 15-20 arasındaki bir ortalamayla belirtilmektedir. Başka bir deyişle, bir işletmede ücretlere getirilen yüzde 30 zam, üretilen malın maliyetini 100 liradan 130 liraya çıkarmamaktadır. Çok basite indirgendiğinde, ücretin maliyetteki payı yüzde 20 ise, 100 liralık maliyet yüzde 30’luk ücret zammından sonra 106 lira olmaktadır. Enflasyonu asıl kamçılayan etkenler, “mamul madde” ithalatına aşırı ölçüde bağımlı bir sanayi yapısı ve onun ithal ettiklerinin hızla pahalılaşmasıdır; iç piyasadaki darlığın, kapasite kullanımını, verimliliği azaltmasıdır; ekonomideki genel organizasyon bozukluklarıdır, vb.</p>
				<p class="normal">Nihayet, toplusözleşmenin ve ücret artışının sınırlanması, hattâ durdurulması, geçici olarak bâzı ekonomilerin başvurduğu bir yöntemdir. Ancak bu uygulama, fiyat artışlarının da sınırlanması yahut dondurulmasının eşliğinde gerçekleşmektedir. Aksi halde ve kaçınılmaz olarak, ücretler, yükselen fiyatlarla enflasyon karşısında hayli geride kalabilmektedir.</p>
				<p class="normal">Bu çerçevede, 1983’ten başlayarak sözleşme düzenine geçilmesi yolundaki 
				TÜRK-İŞ önerisi, hem haklılık, hem de zamanlama açısından yerindedir.</p>
				<p class="normal">Toplusözleşmelerin yeniden başlaması, demokrasiye doğru atılacak en önemli adımlardan biridir aynı zamanda...</p>
				<p class="sagnormal">9 Aralık 1982</p>
				<h3 class="normal2" id="calibre_toc_61">İşsiz Toplum, Güvensiz Toplumdur</h3>
				<p class="normal">Türkiye’ye kaçak silâhları falanca sokmuş, filanca parayı kazanmış, bir başkası esrarı kaçırmıştır. Kimisi olayları tahrik etmiş, öteki tahrike kapılmış; bir üçüncüsü görmezlikten gelmiştir.</p>
				<p class="normal">Bütün bunlar, farklı etkinlik paylarıyla bir dehşet tırmanışının nedenleri arasında yer almıştır. Ancak açıklayamadıkları bir soru işareti vardır ortada:</p>
				<p class="normal">Bütün bu olumsuz etkenler, kendi oluşumlarına elverişli bir ortamı neden bizim ülkemizde bulmuşlardır, dehşetin yoğurup biçimleyip, kullanabileceği bir insan hammaddesi neden bizim toplumumuz tarafından sağlanmıştır?</p>
				<p class="normal">Sorunun cevabı, kültür bölünmüşlüklerinden eğitim sistemine, gençlik sorunlarından dehşet ve düşmanlık şartlanmalarına kadar çeşitli alanlardan hareketle verilebilir. Ancak, ister siyasal nitelikli, ister toplumsal nitelikli olsun, dehşet tırmanışının temelindeki başlıca bir etken, işsizliktir. İşsizlik, sosyal adaletsizliğin en kesin ifade biçimidir, her türden yozlaşmanın, ahlâk çöküntüsünün, çaresizliğin hareket noktasıdır. İşsizlik, dünün olumsuzluklarını büyük ölçüde açıkladığı gibi, geleceğin önündeki en büyük tehlike, en ciddi tehdittir.</p>
				<p class="normal">İyimser rakamlarla 3 milyon insanı işsiz olan, 1.5 milyon insanı “günübirlik” işlerle geçinmeye çalışan, işsizlerine her yıl 300 bin kişi eklenen bir toplumun, yarınlara güvenle bakması mümkün değildir.</p>
				<p class="normal">Bu ortamın sürekliliği durumunda, 1990 Türkiye’sinde en azından 6 milyon işsiz bulunacaktır. Çaresiz ve umutsuzların sokaklarda soyulacak araç, insan ve ev aradığı bir topluma dönüşebileceğimizi, aynı işsizliğin her türden dehşete kaynak olabileceğini görmek, anlamak, anlatmak gerekir.</p>
				<p class="normal">İşsizlikle mücadele, iyi niyet konuşmalarıyla ya da ekonomik programların satır aralarına sıkışmış önlemlerle gerçekleşmez.</p>
				<p class="normal">Türkiye, işsizliği zaman içinde ve bir ölçüde azaltacak planları, projeleri çoktan hayata geçirmiş olmalıydı. Toplum, işsizlikle mücadeleyi, ekonominin öncelikli bir amacı yapmış ve bu amacın birer uzantısı niteliğindeki yatırım, finansman, vergileme programlarını uygulamaya koymuş bulunmalıydı. İşsizliğin hangi sürelerde hızının kesileceği, giderek azalacağı, açık ve tutarlı projeksiyonlarla belirlenmiş olmalıydı.</p>
				<p class="normal">Böyle bir yaklaşım, Türkiye’de henüz benimsenmiş değildir. Benimsenmeyişin başlıca nedeni ya işçilerin ve işsizlerin iktidarlar üzerindeki etkisizliğidir ya da var olan etkinin iktidarlar tarafından akılcı ve kararlı politikalara aktarılmamış olmasıdır. Boşa geçirilen her gün, Türkiye, işsizler ve toplum adına kaybedilmiş bir gündür.</p>
				<p class="normal">Mesele, işsizliğin ve işsizlerin acısını önce yüreğimizde duyabilmektir. Sonra, işsizliğin getirdiği ve getireceği tehlikeleri görebilmektir. Nihayet, işsizlikle mücadele yolunda somut, planlı, akılcı adımları atabilmektir.</p>
				<p class="normal">Bu adımlardan bâzılarının neler olabileceğine yarınki yazımızda değinmeye çalışacağız.</p>
				<p class="sagnormal">29 Aralık 1982</p>
				<h3 class="normal2" id="calibre_toc_62">Bir İşi Başarmanın Önkoşulu Başlamaktır...</h3>
				<p class="normal">İşsizlikle mücadelenin klasik yöntemleri bellidir, böyle bir alanda “Amerika’yı yeniden keşfetmeye” gerek yoktur. Öte yandan, bu yöntemlerden her birinin beraberinde taşıdığı bir faturası, zahmetli, zorunlu tercihleri vardır. Yoksa, hiçbir iktidar işsizlerin çoğalmasını keyifle izlemez; mesele, büyük bölümü siyasal nitelikli olan bir dizi tercihi akılcı temellere oturtabilmektir.</p>
				<p class="normal">“Siyasal tercih”ten şunu kastetmekteyiz: Örneğin, konut üretimini hızlandırmak, iş yaratmanın kısa vadeli çözümlerindendir. Ancak bu hızı sağlamanın önkoşulu, arsa spekülasyonunu engellemek, kurumların ellerinde beklettiği arsaları konut yapımına yönlendirmek, kamulaştırmalarla arsa “üretimini” kolaylaştırmak gibi girişimlerdir. Söz konusu girişimler ise, arsa spekülasyonunda yararı bulunanları memnun edecek değildir. Dolayısıyla, bir siyasal tercih söz konusudur.</p>
				<p class="normal">Türkiye’nin “olumsuz özelliklerden” kaynaklanmış bir de şansı vardır: Ekonominin organizasyonu, işleyiş biçimi ve kamunun yönetimi hâlâ akılcılık-dışı nitelikler taşıdığından, belirli alanlara getirilen akılcı çözümlemelerin tek başına ciddi katkılar sağlaması ve yeni iş alanlarının açılışını kolaylaştırması söz konusudur.</p>
				<p class="normal">İş imkânı yaratmanın uzun vadeli bile olsa, en köklü önlemi, sanayileşmektir; yatırımdır. Tabii, sanayileşmeyi soyut bir hedef almak ayrı şeydir, sanayileşmenin önceliğini tanıyıp gereklerini yapmak, zahmetini üstlenmek ayrı şey. İşsizliği azaltmayı amaçlamış hızlı bir sanayileşme politikası, şu noktaları dikkate almak durumundadır:</p>
				<p class="normal">1) Sanayi yatırımlarının, belirli yönlendirmeleri kabullenmiş olması koşuluyla, her tür destekten (gümrük vergisi, vergileme, kredi kolaylıkları, vb.) en geniş biçimde yararlanması;</p>
				<p class="normal">2) Vergi politikalarının, tarımdan sanayiye fon aktarabilecek özelliklerde yeniden biçimlenmesi;</p>
				<p class="normal">3) Kamu İktisadi Teşekkülleri’nin hızla yeniden düzenlenerek, kaynak yaratan ve yatırım yapan özelliklerinin desteklenmesi;</p>
				<p class="normal">4) Bankalar sisteminin ve kredi politikalarının, sanayi kesiminde daha adil bir paylaşım gerçekleştirmeye yönelmesi; böylece, sanayileşmeye çok sayıda işletmenin dinamizmini aktarmanın kolaylaşması;</p>
				<p class="normal">5) İş yaratma özelliği yüksek olan yatırımların özendirilmesi; orta ve küçük sanayi işletmelerine, yarattıkları yeni iş oranında vergi indirimi ve kolaylık sağlanarak hem büyümenin, hem de istihdamın desteklenmesi.</p>
				<p class="normal">İşsizlik sorunuyla, karşılaşan çoğu ülkenin başarıyla uygulamaya geçirdiği yöntem, devletin büyük kamu yatırımlarına, yol, baraj, su tesisi gibi altyapı projelerine yönelmesidir. Böyle bir politika, bir ölçüde enflasyonist etkilere kontrollü biçimde yol açabilmekteyse de, başlangıçta var olan bu durum geçici kalabilmektedir. Sosyal adalet önlemleri eşliğinde, giderek daha büyük bir kitlenin “tüketici” olarak piyasaya girmesi, talebi, dolayısıyla üretimi harekete geçiren bir etken de oluşturmaktadır.</p>
				<p class="normal">Daha eşitlikli bir gelir paylaşımı, yaratacağı yeni taleple, sanayideki boş kapasitenin kullanımını ve dolayısıyla yeni iş imkânının bu alanda da oluşmasını hızlandırmaktadır. Kapasite kullanımını arttırmanın mümkün gözüktüğü öncelikli sektörlerde, ek kullanım ve ek istihdam geçici bir süre için belirli kolaylıklardan, sosyal ve mali yükümlülüklerin azaltılmasından da yararlanabilir.</p>
				<p class="normal">Konut üretimi, kısa vadede iş yaratacak başlıca çözümdür; ekonominin çeşitli sektörlerini hareketlendirme özelliğine sahiptir; insanların konut sorununu mümkün olan en üst düzeyde çözümlemek, sosyal adaletin gereğidir.</p>
				<p class="normal">Ne var ki, bir ülkenin önemli kentlerinde arsa maliyeti konutun yaklaşık yüzde 30-60’ını oluşturmaktaysa (Avrupa’da yüzde 10-50’si), konut yapımı genellikle kentleri çirkinleştirmekte ve düzeni bozmaktaysa, inşaat sektörünün canlanmasını ve hele önemli iş imkânı yaratmasını beklemek, elbette hayâl olacaktır.</p>
				<p class="normal">Buna karşılık, arsa spekülasyonunu önleyen, arsa üretimini kolaylaştıran, devletin düzenleyiciliği çerçevesinde Anadolu’nun seçilmiş yörelerine de altyapısı düşünülerek götürülen bir konut seferberliği, işsizliğin kısa vadeli ve kısmi çözümleri arasındadır.</p>
				<p class="normal">Öte yandan, orta ve uzun vadede, iş yaratma özelliği yüksek sektörlerin birlikte değerlendirilip devletin gözetimindeki ortak planlarla harekete geçirilmesi mümkündür: Örneğin, turizm olayını yöresel ve kişisel girişimlerin arazi spekülasyonuna dönüşmüş çabalarına terk etmek, bir kader değildir. Turizm ve inşaat sektörlerini birlikte öngören, dış bağlantıları gerçekleşmiş büyük çaplı yatırımlarla ve devletin katkısı, yönlendirmesiyle, iş imkânı önemli ölçüde genişletilebilir.</p>
				<p class="normal">Birleşmiş Milletler Çalışma Örgütü’nün “kısa vadeli çözüm” önerisi, öncelikle “var olan işi daha yaygın paylaşmaktır.” Bu öneri, verimlilik ilkesiyle bir bakıma ters düşmesine rağmen, çeşitli ülkelerde ve başarıyla uygulanmaktadır: Sistem, 45 saatlik iş haftasının, örneğin her yıl bir saat azaltılarak beş yılda 40 saate indirilmesi şeklindedir (Avrupa’da, 40 saatten 35’e iniş söz konusudur). Böylece, teorik olarak, beş yıl içinde yüzde 12 dolayında yeni istihdama ihtiyaç yaratılmaktadır. Çeşitli etkenler nedeniyle bu oran yüzde 5 düzeyinde bile kalsa, sonuç gene de önemli olabilmektedir.</p>
				<p class="normal">Bütün bu saydıklarımız, tartışılabilecek, doğrusu yanlışından ayrılabilecek, daha yeterli ve etkili düşüncelerle tamamlanabilecek, sonuçta, planlı bir bütün içine yerleşebilecek önerilerdir.</p>
				<p class="normal">Mesele, işsizliği bir ulusal “dava” yapabilmektir; tartışmak, planını ve programını hazırlamaktır. Hepsinden önemlisi, böyle bir çabayı başlatmak, ilk adımlarını atabilmektir...</p>
				<p class="sagnormal">30 Aralık 1982</p>
				<h3 class="normal2" id="calibre_toc_63">Almanya’dan Dönüş Yolları</h3>
				<p class="normal">Omuzlarından sarkıttıkları portatif radyoları ve altlarındaki otomobilleriyle tatil geçirmeye geldiklerinde biraz hayranlıkla, gıptayla ve biraz da kıskanarak bakmışızdır kendilerine. Bir yabancı ülkede ikinci sınıf “vatandaş” olarak ve en ağır, acımasız işlerde çalıştıklarını, büyük kesiminin güvencesiz olduğunu, görmezden gelmişizdir. Bir büyük göçün parçaladığı aileleri, geride kalanların acısını, oralarda doğmuş ve ne Alman, ne de Türk olabilmiş çocukların çıkmazını fark etmemişizdir.</p>
				<p class="normal">Türk insanı yeni beceriler, deneyimler kazanmıştır; Türkiye’deki işsizlik sorunu bir ölçüde hafiflemiştir ve milyarlarca dolar döviz kazanılmıştır. Ama bunun karşılığında, yüklü bir fatura bu insanlarımızca ödenmiştir, ödenecektir.</p>
				<p class="normal">Çağdaş Avrupa’nın tanık olduğu en büyük göç, Türk işçisinin Almanya göçü, şimdi son ve belirleyici dönemecine gelmektedir. Alman seçimini Hıristiyan Demokratların kazanmasıyla, ortaya yeni ve kritik bir durum çıkmıştır.</p>
				<p class="normal">Göç olayının başlangıcındaki ve gelişimindeki çoğu yanlıştan ders alınması için vakit artık çok geçtir. Şimdi yapılabilecek olan, hiç değilse durumu doğru değerlendirmek ve geleceğe dönük doğru sonuçlar çıkarabilmektir.</p>
				<p class="normal">Almanya’da iktidarı kazanan partinin politikası açıktır: Mümkün olduğunca çok sayıdaki Türk işçisini bir an önce ve planlı biçimde ülkesine geri göndermek. Hıristiyan Demokrat Parti ve ortağı Hıristiyan Sosyal Birliği, bu politikalarını Almanya’nın işsizlik gerçeğine dayandırmaktadır: Almanya’daki işsiz sayısı savaş sonrasının bütün rekorlarını kırarak 2.5 milyonu aşmıştır. Sadece Ocak 1983’te işsizlere 50 bin kişi eklenmiştir. Bir başka gerçek ise, iktidarı kazanan partilerin programında yeni iş imkânı yaratacak kamu yatırımlarının bulunmayışı; ekonomik büyümenin 1983’te “0”ın az üzeri olarak hesaplanmasıdır.</p>
				<p class="normal">Bu durumda, şu seçmeyi yapmaktadır Alman iktidarı: Bir Alman yurttaşının işsiz kalmasındansa, bir yabancı işçinin yurduna dönmesi daha doğrudur.</p>
				<p class="normal">İnsani açıdan, ahlâk yönünden söylenecek çok şey vardır ama, gerçek budur.</p>
				<p class="normal">Almanya’da bizim yaklaşık 1.5 milyon insanımız vardır. 600 bin kadar işçi, 600 bin çocuk ve 300 bin dolayında işçi eşi. Yeni Alman yönetimi, bu insanları sistemli biçimde geri yollamaya çalışacaktır. 6 yaşından büyük çocukların Almanya’ya kabulünün sınırlanmasından, “gizli çalışanlara karşı” etkin mücadeleden, oturma ve çalışma izinlerinin uzatılmamasından, “özendirici” önlemlerden söz edilmektedir. Bu yeni politikalarla, çok sayıda insanımızın Türkiye’ye dönmeye zorlanacağı açıktır.</p>
				<p class="normal">Burada bizim yapabileceğimiz bir şey varsa, o da, göçün başlangıcındaki hatâmızdan, yani, plansız ve hazırlıksız biçimde olaya eğilmekten kaçınmaktır. Kesin dönüş yapmak zorundaki yurttaşlarımızın Türkiye’deki ekonomik ve sosyal gelecekleri için şimdiden planlı bir çalışmaya girebilirsek, onlara neyi ve nasıl sağlayacağımızı düşünebilirsek, belki bir ölçüde yardımcı olabiliriz. Bu insanların ve özellikle çocuklarının Türkiye’ye yeniden uyum sağlamaları, ellerindeki maddi birikiminin videolar ve renkli televizyonlar yerine hem kendilerine hem de Türkiye’ye daha yararlı alanlara yöneltilmesi, yurda getirecekleri dövize çeşitli ayrıcalıklar tanınması, şimdiden planlanırsa bir ölçüde çözümlenebilecek konulardır.</p>
				<p class="normal">Böyle bir ciddi yaklaşımın yerine gelişmelere seyirci kalınırsa, Alman iktidarını “yumuşatmak” çabasıyla ya da haklı eleştirimizi onlara yöneltmekle yetinilirse, bizim insanlarımıza bir kez daha yazık olacaktır. </p>
				<p class="normal">Türkiye, yabancı ülkelerdeki işçilerimizden çok şey kazanmıştır. Şimdi sıra, bir vefa borcunun ödenmesindedir.</p>
				<p class="sagnormal">8 Mart 1983</p>
				<h3 class="normal2" id="calibre_toc_64">İşçinin Sorunu ve Sorumluluğu</h3>
				<p class="normal">Sendika çalışmalarının başlamasıyla, Türk işçi hareketi yeni bir dönemin eşiğine gelmiştir. Anayasa ve yasa gereğince yeniden düzenlenen sendikaların genel kongreleri birbirini izlerken, geçmiş tecrübeler ışığında, geleceğin işçi hareketinden nasıl bir işlev beklendiği, bir sual işareti olarak gündeme girmektedir.</p>
				<p class="normal">Çağımızın dünyasında “sendikal faaliyetin” bir ücret sorunuyla başlayıp bitmediğini, Türkiye’nin son beş-altı yılı açık biçimde ortaya koymuştur. Sendikal çalışmaların sınırlandığı son üç yılda, işçinin gerçek ücreti, yani satınalma gücü gerilemiştir. Ancak bu gerileme, sendikaların özgürce faaliyette bulunduğu daha önceki yılların gerileyişinden farklı değildir. Başka bir deyişle, işçinin gerçek ücreti, sendikaların işverenle ücret pazarlığı yapabildiği 1979 ve 1980’de de, Yüksek Hakem Kurulu’nun belirleyici olduğu 1981, 1982 ve 1983’te de, aynı düşüş içinde görünmüştür. Hattâ küçük ve geçici bir artış bile olmuştur. Sadece “ücretin artması” açısından sendikacılığın sanılan ölçüde bir etken olmadığını, yaşanan tecrübeler ortaya koymuştur.</p>
				<p class="normal">Sendikacılığın ücret artışlarındaki etkinliğinin azalması sadece Türkiye’ye özgü değildir. Serbest ücret pazarlığının geçerlikte olduğu hemen bütün ülkelerde ve en az on yıldan beri aynı konu tartışılmaktadır. Sanayi toplumlarının hattâ sanayileşen toplumların iki yeni gerçeği, şunlardır:</p>
				<p class="normal">Gerçek ücretlerin belirlenmesinde, genel ekonomi politikaları, toplu pazarlıktan çok daha etkili olmaktadır.</p>
				<p class="normal">İşçinin maddi gelişimi açısından da, ücretin yanı sıra, bir dizi yan faktörün önemi, ağırlığı, hızla yükselmektedir.</p>
				<p class="normal">Sanayi ilişkilerindeki bu çağdaş özellikler, dünya sendikacılığını yeni arayışlara ve çözümlere yöneltmiştir. Bunların ülkemizde hızla gündeme gelmesi kimseyi şaşırtmayacaktır.</p>
				<p class="normal">Ülkesine göre değişen ve çok farklı görünüm taşıyan bu yeni çözüm önerilerinin ortak özelliği, genel çizgileriyle, şudur: İşçinin, her düzeydeki sosyal ve siyasal iktidar mekanizmalarına katılımının gerçekleşmesi.</p>
				<p class="normal">“İktidar”ı, her düzeyde var olan “karar imtiyazı” şeklinde niteleyen bu anlayış, işçinin, sosyal ve siyasal gücünü sendikalar ve kendisine yakın partiler aracılığıyla “iktidarın paylaşımı” doğrultusunda kullanmayı önermektedir. Bâzı örnekler şöyle verilebilir: İşyerlerindeki karar organlarında, işyerinin sağlık koşullarından yatırım politikalarına kadar, işçilerin kararlara katılımı; belediye hizmetlerindeki önceliklerin, sendikaların katkısıyla belirlenmesi; ülke düzeyindeki ekonomik kararların alınmasında, işçi hareketiyle ciddi bir danışmanın kural haline getirilmesi; kültür politikalarında ve sosyal yatırımların yönlendirilmesinde gene sendikaların etkin katılımının sağlanması, vb.</p>
				<p class="normal">Böyle bir katılma sürecinin gerçekleşmesi, gerçek ücretin artmasında, bir toplu pazarlıktan daha etkili olabilmektedir. Örneğin kültür yahut belediye hizmetindeki gelişim, ücret zammı oranındaki bir küçük artıştan çok fazlasını işçinin ve ailesinin hayatına sağlayabilmektedir. Bütün bunları mümkün kılan ise, işçinin, her düzeydeki kararlara ve iktidara, giderek artan bir ölçüde katılabilmesidir.</p>
				<p class="normal">Sendikacılığın sadece ücret pazarlığıyla işçiye sağlayabildikleri ya da bir şey sağlama imkânı, çağdaş ekonominin gerçeklerinde artık daralmıştır. Tekrara gerek yok ama, zammın getirdiğini, fiyatların artışı ve başka mekanizmalar almakta ya da tek başına zam, çağdaş işçinin ailesini ve kendisini maddi-manevi geliştirme ihtiyacını karşılamamaktadır.</p>
				<p class="normal">Türk sendikacılığının geleceği, elbette çok önemli olan ücret pazarlığının yanı sıra, kendine yeni ufuklar yaratabilmesinde gözükmektedir.</p>
				<p class="sagnormal">2 Aralık 1983</p>
				</body>
</html>