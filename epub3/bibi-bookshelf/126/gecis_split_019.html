<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_18">I<br class="calibre3"/> “Yeni Demokrasi”nin Eşiğinde</h2>
				<h3 class="normal2" id="calibre_toc_106">Sosyal ve Siyasal Tarihimizden</h3>
				<p class="normal">Bizim sosyal ve siyasal gelişme sürecimize damgasını vuran iki tarihsel özelliğimiz vardır: İlki, sosyal bütünün merkez diye adlandırabileceğimiz kesiti ile, onun dışında kalan çevre arasındaki ilişkilerdir. Bunlar, Batı Avrupa’nın gelişme sürecinden çok farklı nitelikler taşımış ve bu fark uzun yüzyıllar korunmuştur.</p>
				<p class="normal">İkinci tarihsel özelliğimiz ise, siyaset olayıyla ilgilidir: Uzun yüzyıllar boyunca, siyaset, merkezi oluşturan bürokrat kadroların kendi iç meselesi olarak, kendi özel alanı olarak nitelenmiştir. Dolayısıyla, siyaset, gene Batı Avrupa’dan farklı bir yol izleyerek, merkezde bulunan bürokrasinin değişik kanatları arasındaki bir mücadele şeklinde gelişmiştir.</p>
				<p class="normal">Söz konusu iki tarihsel özellik, yukarıda yaptığımız ve anlaşılabilirlik açısından aşırı basitleştirdiğimiz açıklamadaki kadar yalın değildir; değişik toplumsal etkenlerin dengelerde her zaman yeri bulunmuştur. Ne var ki, Merkez-Çevre ilişkilerinin ve siyasetin özellikleri, hem önemli ölçüde belirleyici olmuş, hem de, günümüze ve geleceğe yansıyacak kadar güçlü izler bırakmıştır.</p>
				<p class="normal">Bunlara, yakından bakmaya çalışalım:</p>
				<p class="normal">Batı toplumlarındaki merkezi, önceleri, kral, kilise, asiller olarak belirtirsek ve çevreyi tacirler, köylüler, esnaf, işçiler, yeni oluşan kentler diye tanımlarsak, bu iki bütünün ilişkilerindeki temel tarihsel özellik şudur: Bir mücadele-katılma-paylaşma sürecinin çok erken dönemlerde başlayarak, gelişmeye kendi damgasını vurması. Örneğin, merkez-dışı burjuvazi, önce merkezle mücadele ederek kendini kabul ettirmiş, sonra merkeze katılmıştır. Aynı durum, yeni kentlerin ekonomik özerkliği gibi konularda, köylünün özgürleşmesi, işçi sendikalarının gelişimi gibi alanlarda ve farklı ölçülerle geçerlidir. Sonuçta, merkez ile çevrenin sınırları yumuşamış, farklı sosyoekonomik güçlerin bir yandan ve bir ölçüde katılırken, öte yandan paylaşım mücadelesini sürdürdüğü bir toplumsal bütün yaratılmıştır.</p>
				<p class="normal">Bizim tarihimizde kural olan ve geleneğimize yerleşmiş bulunan özellik ise, merkezin son derece kapalı kalması, çevreyle arasında aşılmaz duvarların yükselmesi, sosyal ve siyasal katılmanın da, sosyal gücün siyasal güce dönüşümünün de uzun yüzyıllar gecikmiş olmasıdır. Merkez, tarih boyunca saray, askeriye ve ilmiye üçlüsünden meydana gelmiştir. Bu merkez, kendi dışındaki çevreyi oluşturan tüm güçlere, –köylü, tüccar, daha sonra işçi, belediyeler, vb.– her zaman kuşkuyla bakmıştır. Düzenli bir sermaye birikiminin özel ellerde gerçekleşmesini –güçlenerek iktidar rakibi olacakları sezgisiyle– müsadere yöntemleriyle engellemiştir. Çok mecbur kalmadıkça merkeze yaklaşma imkânını bile onlara tanımamıştır. Siyasal karar odaklarını sıkıca korumuştur. Ünlü Sened-i İttifak’la 1808’de derebeylerine verilen hakların bile hemen birkaç yıl sonra Sultan Mahmut tarafından geri alınması anlamlı bir örnektir.</p>
				<p class="normal">Söz konusu Merkez’in iç dengeleri, 19. yüzyıl sonlarında ve 20. yüzyılın ilk yarısında giderek bürokrasinin egemenliğine girmiştir. Bu merkez de, geleneğiyle tutarlı olarak, kendi dışındaki çevre güçlerini her zaman karar odaklarının uzağında tutmuştur. Böylece, merkez-çevre ilişkisi ve karşıtlığı toplumumuzda hep canlı kalmıştır. İlişki, çok partili hayatın başlangıçtaki temel ikiliğini de yaratmıştır: DP hareketi, bir bakıma, Çevre’nin, Merkez’e katılma mücadelesi olmuştur.</p>
				<p class="normal">Bu mücadele ve ekonominin değişen koşulları çevre güçlerinin ağırlığını arttırmıştır ama Merkez’in, kendini çevre güçlerinin etkisinden arındırma eğilimi, bir tarihi tavır olarak günümüze kadar sürebilmiştir.</p>
				<p class="normal">Türkiye’nin toplumsal gelişiminde, Merkez’in kendini çevre katılımından sakınabilmesi ve Batı’daki mücadele-katılma-paylaşma sürecinin bizde katılma halkasından büyük ölçüde yoksun kalması, iki önemli ve zamana direnen sonuç yaratmıştır:</p>
				<p class="normal">İlki, Merkez’in başlıca unsuru olan bürokrasiyle çevre güçleri arasında artık çağın gerisinde kalması gereken bir karşıtlığın sürmesi ve merkez-çevre farklılaşmasının, kültürden ekonomiye, siyasete kadar hâlâ belirleyici olabilen özellikler taşıyabilmesi.</p>
				<p class="normal">İkincisi, aynı farklılaşmanın yüzyıllara vurduğu damga sonucunda, siyasetin, hemen her zaman kendi aslına rücu etmek eğiliminde olması: Yani, Merkez’in içinde oluşmak ve merkez-çevre farklılaşmasından güç almak gibi sağlıksız özelliklere yatkın bulunması.</p>
				<p class="normal">Tarihimizde siyasal diye nitelenebilecek ilk 
				mücadele 15. yüzyıl ortalarına rastlar: Gelişme dönemindeki 
				Osmanlı merkezinde, bu merkeze egemen bürokrasinin içinde, iki 
				kanat kıyasıya bir iktidar kavgası vermektedir. Bunlardan 
				birini, köklü ailelerden, devlete hizmet vermiş yerel 
				liderlerden kaynaklanan Türk asıllılar meydana getirmektedir. 
				Ötekini, özel eğitim görmüş, tümüyle sultana ait kullar, yani 
				devşirmeler oluşturmaktadır. İktidarın kilit noktalarına egemen 
				olmak amacıyla verilen mücadele, Fatih Sultan Mehmet’in 
				ağırlığını kullardan yana koymasıyla ve öteki kanadın lideri 
				Çandarlı Halil Paşa’nın idamıyla ilk aşamada noktalanmıştır. 
				Fatih’in vârisleri Sultan Bayezit ve Sultan Cem’in kavgasında 
				mücadele yeniden alevlenmiş, Anadolu kökenliler Cem’i, kullar 
				Bayezit’i desteklemiş. Bayezit’in –ve kulların– zaferiyle, 
				bürokrasi içindeki bu ilk mücadele kapanmıştır. Sonuç: 1450-1600 
				yılları arasında iktidara gelen 48 büyük vezirin 44’ü kul, yani 
				devşirme kökenlidir...<sup class="calibre4"><a class="footnote-link" href="gecis_split_026.html#footnote-100-21" id="footnote-100-21-backlink" name="footnote-100-21-backlink">[21]</a></sup></p>
				<p class="normal">17. ve 18. yüzyıllarda, bürokrasinin içindeki mücadelenin bir bölümü, kişisel kavga görünümündedir. Ancak, bütün Osmanlı tarihini hattâ sonrasını etkileyecek siyasal nitelikli bölünme, ilk işaretlerini gene bu dönemde vermektedir: Merkezde yer alan Yeniçerilerin ve ulemanın etkinliğine karşı, sultan, sivil bürokrasi ve Yeniçerilerin dışındaki asker bürokrasi, yenilikçiliğin bayrağını yükseltmiştir. Yeni anlayışların, ulemanın düşünce tekelini kıracağı, yeni tekniklerin ise, orduyu gelenekçi Yeniçeri Ocağı’nın etkisinden uzaklaştıracağı umulmaktadır. Buna karşı birleşen Yeniçeri ve ulemanın kışkırtmasıyla, 17. ve 18. yüzyılların çeşitli isyanlarında 7 sultan tahttan indirilmiş, 4’ü öldürülmüştür. Bürokrasi içinde yenilikçilerle gelenekçilerin bu köklü siyasal kavgası, yandaşların ve konuların zaman içinde değişmesine rağmen, bir temel mücadele niteliğiyle sürüp gidecektir. Merkezin, bürokrasinin, iktidarın iç dengeleri, bu ikilik çevresinde gelişecektir.</p>
				<p class="normal">19. yüzyılda, siyasal mücadele daha karmaşıktır. Ancak, temel aktörler, gene bürokrasinin farklı kanatlarıdır. Artık bu kanatlar da alt gruplara bölünmüş, mücadele çok yönlü olmuştur. Örneğin, yüzyılın başından beri iktidardaki yenilikçilerin en büyük muhalifi, yenileşmeyi farklı yorumlayıp ileriye götürmeye çalışan Genç Osmanlılar’dır. Öte yandan, sultanla yenilikçi bürokrasi arasındaki ilk çelişkiler de meydana çıkmaktadır.</p>
				<p class="normal">İlginç olan, bütün bu siyasal mücadelenin merkezdeki bir aile kavgası özelliğini kural olarak korumasıdır. Genç Osmanlı hareketini başlatan altı genç aydının altısı da, merkezin bürokratlarıdır; Genç Osmanlılar’ın en büyük desteği, aralarına ve tartışmalarına katılan Veliaht Şehzade Murat’tır. Bu kadronun büyük bölümü –sonraki Jön Türkler’de bir ölçüde rastlanacağı gibi– yurtdışında devlet memuru olarak maaş alırken ve merkezdeki yandaşlarının yardımıyla, muhalefet hareketini yürütmüştür.</p>
				<p class="normal">Bürokrasinin içindeki farklılaşma giderek sivil bürokratların imtiyazlı konumuna yol açarken, asker bürokratların karşı-hareketi gelişmiştir. Yenileşme sürecine giren, yeni düşüncelerden ve tekniklerden yararlanan ordu çevreleri, 1859’daki Kuleli Ayaklanması’ndan başlayarak, “hükümetin, yabancı devletler etkisinde bulunması”, “yolsuzluğun yaygınlaşması” gibi yeni tezlerle ortaya çıkmıştır. Nitekim, Jön Türk hareketi, askeri niteliği açık olan, kendi mesajını öncelikle subaylara yönelten bir hareket olmuştur. Giderek, Milli Mücadele öncesinde bir yanda sivil bürokrasinin ağırlıklı olduğu, uzlaşmaya ve yabancılarla barışa yatkın İstanbul ile, milliyetçi ve savaşçı asker bürokrasinin etkinlik taşıdığı Ankara arasında farklılaşma gelişmiştir.</p>
				<p class="normal">Merkezin büyük önceliğini koruduğu ve 
				siyasetin, gene büyük öncelikle bürokratik kadrolar içinde ve 
				çevreye kapalı bir alanda başlayıp bittiği son dönem, 
				1923-46’dır. Siyaset, merkezin ve bürokrasinin bir iç meselesi, 
				özel alanı görünümündedir: İlk Meclis’te (1923-27), 
				milletvekillerinden –mesleği bilinenlerin– yüzde 82’si, bürokrat 
				kökenlidir (asker ve sivil memur), 1923-46 dönemi tümüyle 
				alındığında, aynı oran, yüzde 71’dir.<sup class="calibre4"><a class="footnote-link" href="gecis_split_026.html#footnote-100-22" id="footnote-100-22-backlink" name="footnote-100-22-backlink">[22]</a></sup></p>
				<p class="normal">Toplumların tarihindeki sosyal ve siyasal özelliklerin bir günden ötekine değişmesi beklenemez. Nitekim, bu yazılarda sözünü ettiğimiz her iki özellik, –merkezin, çevreye kendini kapalı tutması ve siyasetin bu merkezin imtiyazında olması geleneği– 1950 sonrasında da kendini bir güçlü etken olarak duyurmuştur.</p>
				<p class="normal">Ne var ki, bir toplumdaki çelişkilerin merkez-çevre ikiliğinde kendi ifadelerini bir önemli bölümüyle bulması da, siyaset olayının bürokratik özelliğini sürdürmesi de, bizim amaçladığımız çağdaş, ekonomisi ve demokrasisiyle gelişmiş Türkiye’nin oluşumunu kolaylaştırıcı özellikler değildir.</p>
				<p class="normal">İtiraf etmek gerekir ki, hiç değilse söz konusu iki özellik açısından, tarihin bize bıraktığı izler böyle bir nitelik taşımaktadır...</p>
				<p class="sagnormal">19-20 Ağustos 1983</p>
				<h3 class="normal2" id="calibre_toc_107">Partiler Yasası ve Deneylerden Dersler</h3>
				<p class="normal">Hazırlanmakta olan siyasal partiler yasası, teknik yanı ağır basan bir konudur. Dolayısıyla, okuyucunun genel ilgi alanının dışında kalabilir. Bununla beraber, Türkiye’nin geleceği açısından bu yasanın olağanüstü önem taşıması, konuya sıkça değinmek zorunda bırakmaktadır bizi.</p>
				<p class="normal">Bu yasayı önemsememizin iki nedeni vardır:</p>
				<p class="normal">1) Demokrasinin temel kurumu, siyasal partiler ve siyasettir. Siyaset olayında yahut partilerde bünyesel hastalıkların oluşması durumunda, bunların kısa sürede demokrasiye bulaşması, onu yozlaştırması söz konusudur.</p>
				<p class="normal">2) Siyasal partiler yasasının hazırlanışı sırasında, konunun sonuç niteliği taşıyan bâzı varsayımları üzerinde (lider oligarşisi, önseçim sistemindeki aksaklıklar, vb.) daha çok durulduğu; sonuçları yaratan nedenlerin yeterince öne çıkarılmadığı izlenimini almaktayız.</p>
				<p class="normal">Partiler, düşünce ve politika üretmekle yükümlü siyasal kuruluşlardır. Bu işlevi taşıyan kuruluşların, öncelikle siyaset dışı hizmet üreten kuruluşlara dönüşmesi, bütün ülkelerde ve partilerde sakınılan tehlikeli bir durumdur.</p>
				<p class="normal">Partilere, partiyle ilgisiz kimselerin kaydolabildiği, kayıt sahiplerinin öne çıktığı, hizipçiliğin kural olduğu, parti içinde yükselebilmekte, şu ya da bu kişinin adamı olmanın etkinlik taşıdığı bir ortamda, siyasal karar oluşumu sürecine örgütün katılmadığı, politikanın üretilmediği bir çerçevede, siyaset dışı hizmet üretimi, en önemli bir kavram ve ölçü olabilmektedir.</p>
				<p class="normal">Siyaset dışı hizmet üretimini şöyle tanımlamak mümkündür:</p>
				<p class="normal">Partililerin işlerini takip etmek, özellikle belediye kapsamına giren sorunlarını (imar izni, gecekondu, dükkân yapımı, vb.) çözümlemek, devlette yahut belediyelerde partililere iş yaratmak, belirli mahallelere belediye hizmetini öncelik ve ayrıcalıkla götürmek, genel olarak, üyenin kişisel ve özel sorunlarını çözümlemek.</p>
				<p class="normal">Yasal sınırlar çerçevesinde kalması ve vatandaş arasında, partililer arasında ayrım gözetmemesi koşuluyla partilerin böyle bir görev de taşıması olağandır. Ne var ki, siyaset dışı hizmet üretiminin en önemli ölçü ve tek hizmet biçimi özellikleri alması, parti örgütünü siyasetin dışına, yani, asli görevinin dışına yöneltmektedir. Partiler, bir tür iş ve işçi bulma kurumuna, belediye hizmetlerinde öncelik paylaştırma merkezine, hatta, birtakım parti dışı ekonomik çıkarların gerçekleşmesinde aracı olmak tehlikesine doğru itilebilmektedir.</p>
				<p class="normal">Siyaset dışı hizmet üretimine öncelik veren bir siyasal yapılanmada, böyle bir hizmeti yaratacak yahut paylaştıracak olanlar, hemen her zaman, görevleri, hizipleri ya da meslekleri bakımından güçlü, imkânlı kimseler olmaktadır. Böylece, bu ortam, parti dışındaki menfaat gruplarıyla yahut güç odaklarıyla ilişkili olanların parti içinde öne çıkmasına da dolaylı katkılar getirmektedir.</p>
				<p class="normal">Siyaset değil, siyaset dışı hizmet üretiminin öncelik kazandığı bir siyasal yapılanmada ise, partinin ilkeleri ve yararları doğrultusundaki siyasal çalışmalar ve bu çalışmaları nedeniyle öne çıkabilecek üyeler, ister istemez, ikinci plana düşmektedir.</p>
				<p class="normal">Siyasal düzenlemeyi öngören yasa hazırlanırken, bize göre en önemli nokta, partideki sıradan üyenin ve il, ilçe örgütlerinin etkinliğini, işlevini sağlamlaştırmaktır. Parti tabanının kararların oluşum sürecine katılmasını sağlayacak önlemler getirebilmektir. Böylece, düşünce ve siyaset üreten bir yapı meydana getirmektir. Bunun gerçekleşmesi durumunda, parti dışı odakların etkinlik kazanmasından hizipçiliğe, siyaset dışı hizmet üretiminin aşırı bir öncelik almasına kadar birçok hastalık önlenebilecektir.</p>
				<p class="normal">Başka bir deyişle, üye de, örgüt de, parti de, asli görevine ve kişiliğine, yani, siyasete sahip çıkabilecektir.</p>
				<p class="sagnormal">3 Aralık 1982</p>
				<h3 class="normal2" id="calibre_toc_108">Turan Güneş İçin</h3>
				<p class="normal">Birlikte mücadele verilmiş, umut ve üzüntü beraberce paylaşılmış insanların ardından yazı yazmak, kişinin kendi ölümünü bizzat yorumlamasına benziyor: Ortak anıların, ortaklaşa gönül verilmiş amaçların, kurulan, yıkılan, yeniden kurulup yeniden yıkılan dünyaların çerçevesinde, Turan Güneş, Türkiye’nin çok yaygın bir kesimiyle beraberce yaşamakta ve beraberce ölmekte.</p>
				<p class="normal">Turan Güneş için, kişi düzeyinde söylenecek çok şey var. Somurtmaya ve cehaleti ciddiyet perdesiyle örtmeye dönük bir siyaset geleneğinin kuraldışı pırıltısı, olağanüstü zekâsı, Turan Güneş. Sayfalar dolusu yazının veremediğini iki satırlık esprisi ile özetleyebilen, alabildiğine ciddi bir insan olduğu için düşüncesini nüktelerle ortaya koyabilen bir kişi. Ancak köklü bir bilimadamlığıyla erişilebilecek Hoca Nasreddin sadeliğinin, köy kahvehanesinde ve üniversite kürsüsünde beraberce var olabilen bilgeliğin, hem Dede Efendi’yi hem de Mozart’ı birlikte sevebilen erginliğin, sentezin insanı, Turan Güneş. Kıbrıs Harekâtı’ndaki Ayşe’siyle, televizyon ekranlarındaki sıcaklığı ve kendine özgü davranışlarıyla, ona yakıştırılan Pembe Panter’liğiyle, bizim insanımız olan, bizden olan Turan Güneş.</p>
				<p class="normal">Türk siyaset tarihinde, Turan Güneş, demokrasi ülküsünün ve sivil toplum anlayışının simgesi, en güçlü bir savunucusudur. Onun, yorulmaksızın kendini tazeleyen umudu, uğruna mücadele verdiği dünyaların sarsılmasıyla beraber yıkılmayan bir inancı vardır. Hayatı ve mücadelesi, bir bakıma, Türkiye’nin demokrasi tarihiyle iç içedir. Kendi inançları doğrultusunda kurulmakta olan dünyalara omuz vermiş, bu dünyaların o doğrultudan uzaklaştığı düşüncesine vardığında ise, tek başına kalmak pahasına, inancından ve kavgasından ayrılmamış, yeni dünyalar yaratmanın yepyeni mücadelesine cesaretle koyulmuştur. Daha 1950 öncesinde, Demokrat Parti hareketinin içindedir Turan Güneş. Sonra, belirli yol ayrımları, onu Hürriyet Partisi hareketine yöneltir. Daha sonra, 
				CHP içindeki mücadelesine, sonuçta trajik bir yalnızlıkla noktalanacak ama hep inançları çizgisinde kalacak kavgasına koyulur.</p>
				<p class="normal">Turan Güneş’in dramı, belki de, tarih boyutunda mutlaka kazanılacak, hattâ kazanılmış bir mücadelenin, kişisel düzeyde ve bir insanın yaşam süresinde sonuçlanmamış olmasıdır. Bu, en azından bir burukluktur. Özellikle son yıllarında, Turan Güneş’in peş peşe sıraladığı esprilerin altında, artık bir yorgunluğun, kaygının da belirtisi vardır. Demokrasi mücadelesinin her döneminde var olmuş Turan Güneş, yaşam boyu inandığının ve güvendiğinin, sonuçlanmayışına tanıktır.</p>
				<p class="normal">Turan Güneş’in büyüklüğü, bir bakıma mutluluğu ise, inandığı uğruna her zaman ve elinden gelen her şeyi yapabilmiş insanlara özgüdür; onların ortaya koyduğu onurlu örnektir, onların rahatlığı, güçlülüğü, çelebiliğidir. Turan Güneş, mücadeleler içinde geçmiş ömrüne, hiçbir sapmaya, kolaylığa kaçmaksızın sürdürdüğü demokratik, özgürlükçü kişiliğine zaman zaman herhalde dönüp bakmış ve, “... Ben, görevimi yaptım” diyebilmiştir.</p>
				<p class="normal">Türk siyaset ve yönetim dünyasından kayıp giden Turan Güneş, bundan sonra da kurulacak yeni dünyaların temeline artık harç taşımayacaktır. Ama onun bıraktığı pırıltılı iz, örnek bir demokrasi mücahidinin onurlu kavgasını geleceğin insanlarına hatırlatacak; sonsuza yönelik bir arayışa ve mücadeleye, bir sarsılmaz inancın, bilgece edilmiş iki çift sözün ve bir nüktenin gücünü, sıcaklığını getirecektir.</p>
				<p class="sagnormal">11 Nisan 1982</p>
				<h3 class="normal2" id="calibre_toc_109">Milletvekili “Çaresizliği”</h3>
				<p class="normal">Bir süre Turizm ve Tanıtma Bakanı olmuş, son birkaç dönem İstanbul Milletvekilliği yapmış bir arkadaşımız, şöyle anlatmaktaydı:</p>
				<p class="normal">“... İnsanlar, elli yaşına yaklaştığında ve yirmi-yirmi beş yıllık bir çalışma hayatını geride bıraktığında, genellikle bir ev sahibi olurlar, artık düzene girmiş güvenlikli günlerinin keyfini çıkarırlar. Biz ise, milletvekili olarak hizmetimizin bedelini, elli yaşımıza yaklaşırken evimizi satmak zorunda kalıp ödedik...”</p>
				<p class="normal">Arkadaşımız, siyaseti de, devlet görevini de ciddiye almış insanlardandı. Uzun milletvekilliği yıllarında, bir ticaret kurmayı düşünmemiş, hele iş takipçiliği çirkinliğine hiç bulaşmamıştı. Namuslu olmanın ve namuslu kalmanın bedelini, şimdi tek ekonomik varlığı olan evini satarak ödemişti.</p>
				<p class="normal">“... Bir daha milletvekilliği mi, Tanrı yazdıysa bozsun” demekteydi bu arkadaşımız...</p>
				<p class="normal">Bir toplum, en sorumlu görevlere getirdiği insanlara sahip çıkmıyorsa, bu sadece bir vefasızlık örneği değildir. Aynı zamanda, bir hesapsızlık örneğidir: Toplum, bir yanıyla bu insanlardan büyük hizmet bekler, kendi ekmeğinin ve çocuklarının geleceğini onların kararlarına, çalışmalarına emanet eder. Bir yanıyla da, aynı insanları mümkün olduğunca güvenliksiz ve yetersiz koşullarda görev yapmaya mahkûm eder. Basın üyeleri olarak bizler de, sanki uğraşacak hiçbir şey yokmuş gibi, milletvekili maaşını dilimizden düşürmez, falanca bakanın makam arabasını nasıl kullandığı üzerine destanlar yazarız.</p>
				<p class="normal">Türkiye, bu yanlış anlayışı artık geçmişe terk etmek zorundadır.</p>
				<p class="normal">Siyasal partiler yasası ve seçim yasasıyla Türkiye’nin siyaseti yeni bir çerçevede düzenlenirken, en büyük sorumlulukları yüklediğimiz devlet kadrolarına ve özellikle milletvekillerine gerçekçi biçimde yaklaşmak zorundayız.</p>
				<p class="normal">Milletvekilliği, önce bir işlev olarak bizde yanlış anlaşılmıştır: Sağlıklı bir parlamento işleyişinde kendi partileri doğrultusunda düşünce ve siyaset üretmekle yükümlü bu insanlar, pratikte iki temel görevle sınırlanmıştır: 1) Parti merkezlerinin direktifini hayata geçirmek; 2) daha ilk günden tekrar seçilmenin telaşı duyulduğundan, seçmenlerin –özellikle teşkilâtın– günlük sorunlarını çözümlemek: Ankara’ya gelenleri ağırlamak, hastalarına doktor bulmak, genel müdürlüklerdeki, bakanlıklardaki işlerini takip etmek, vb.</p>
				<p class="normal">Bu temel görevlere, kimi istisnai milletvekili ve durum için, şirketlerin devlet katındaki yararlarını, işlerini kovalamak da eklenebilir.</p>
				<p class="normal">Milletvekilinin maddi ve manevi konumu da, bu sakat çerçeveyle uyumlu gelişmiştir: Milletvekili, olabilecek en güvensiz mesleklerden biridir. Bir dönem seçilen, normal olarak, ikinci dönem seçilmemektedir (yaklaşık yüzde 65 oranında). Kurulu işini, evini bırakıp bir geçici görev için Ankara’ya koşanlar –ek gelir sahibi değillerse ya da olmayacaklarsa– maaşlarının önemli bölümünü kiraya, geri kalanını ise çoklukla seçmenlerin ağırlanmasına, ihtiyaçlarına tüketmektedir.</p>
				<p class="normal">Milletvekilinin aldığı maaş ise, yanlış bir kıyaslamanın sonucunda belirlenmektedir: Çoğu zaten Ankara’da ev sahibi olmuş, düzenini kurmuş yüksek bürokratların zaten yetersiz maaşıyla milletvekilini sınırlamak, milletvekilini daha başlangıçta çaresizliğe mahkûm etmektir. Böyle bir çerçevede, milletvekili, hangi yardımcı kadroyu hangi para ile kullanarak düşünce ve siyaset geliştirecek, topluma geçerli bir katkı getirebilecektir?</p>
				<p class="normal">Milletvekilini içine sıkıştırdığımız bu maddi koşullarda ve gerçeklerde, onun düşünen ve siyaset üreten bir kişi olması artık talihe terk edilmiştir.</p>
				<p class="normal">Kaldı ki, böyle bir milletvekilliğini göze alabilecek olanların nitelikleri de belli gibidir: İstisna ölçeğinde idealist olanlar, bir dönemlik maceraya kalkışabilecek yapıda olanlar, milletvekilliğini vakti hoşça geçirtecek bir ek iş gibi görenler ya da hesaplı bâzı beklentileri bulunanlar...</p>
				<p class="normal">Türkiye’de siyasal kurumlar yeniden oluşturulurken, milletvekilinin konumu çok dikkatle ve ciddiyetle düşünülmelidir. Ondan nasıl bir işlev beklenmekteyse, toplumun yararı neredeyse, milletvekiline sunulan imkânlar da bununla orantılı olmalıdır.</p>
				<p class="normal">Çok sayıda çözümü harekete geçirmek mümkündür: Örneğin, milletvekilinin ekonomik imkânları genişletilebilir; küçük bir yardımcı kadro oluşturması, bir bürodan yararlanması öngörülebilir; milletvekilliği yenilenmezse, geçici bir süre ek tazminat alması sağlanabilir, vb.</p>
				<p class="normal">Ancak belirli güvenceler, yaşama ve çalışma imkânları ona verilirse, milletvekilinin nitelikli olması ve gerçek anlamıyla görev yapması ondan beklenebilir.</p>
				<p class="normal">Bir topluma en fazla ve en boş yere kaybettirenler arasında, şu da vardır: Küçük ve anlamsız tasarruflar uğruna, büyük amaçların engellenmesi ve çok daha önemli zararlara yol açılması...</p>
				<p class="normal">Ağaçlarla uğraşmaktan ormanı görememekle eşanlamdadır bu. Toplumun, kendi elini ve kolunu –çoğu demagojiden kaynaklanmış varsayımlarla– bağlamasıdır.</p>
				<p class="normal">Türkiye, benzer saplantılardan artık kurtarılmalıdır.</p>
				<p class="sagnormal">7 Aralık 1982</p>
				<h3 class="normal2" id="calibre_toc_110">Siyaset ve “İlgi”</h3>
				<p class="normal">Kurulmakta olan yeni siyasal yapının ve bu yapıdaki tüm partilerin sağlıklı gelişmesinden tüm ülkenin yararı vardır. Sadece kendi görüşlerimize yakın olan partinin değil, uzak olanın da başarısı demokrasi adına bir zorunluluktur.</p>
				<p class="normal">Meseleye bu açıdan yaklaştığımızda ve bir süredir kurulan, kurulmakta olan partileri değerlendirdiğimizde, bizi kaygılandıran nokta şudur: Yeni siyaset ve siyasal kurumlar, genellikle vatandaşın ilgisiz bakışları altında, “olsalar da olur, olmasalar da” benzeri yorumları eşliğinde kendilerini yaratmaktadır. Sanki bu partiler biraz da âdet yerini bulsun diye, demokrasinin vazgeçilmez oyuncuları olarak sahneye çıkmaktadırlar.</p>
				<p class="normal">Nitekim, siyaset kadrolarının ilgili bir bölümü dışında, bir heyecan titreşiminden yurt düzeyinde söz etmek mümkün değildir. Siyasetin gazetelerdeki yeri şimdiden küçülmüştür. Kahvehanelerden ve işyerlerinden basına yansıyanın bir tür umursamazlık olduğu bile söylenebilir. Siyaseti, siyasetçiyi, hattâ demokrasiyi küçümseyen yorumlar bu çevrelerde yapılmakta, üstelik, pek olumsuz da karşılanmamaktadır.</p>
				<p class="normal">Oysa, demokrasinin can düşmanı, ilgisizliktir. Kitleler siyaset kurumuna karşı kayıtsız, siyaseti kendi beklentilerine somut bir karşılık olarak görmüyorlarsa, demokrasinin sağlıklı gelişmesi söz konusu değildir.</p>
				<p class="normal">İşaretleri bir süredir sezilen bu ilgisizliği sadece geçmişe bağlamak, geçmişin uzantısı olarak nitelemek, olayın tümünü gözden kaçırmaktır. 1980’e doğru siyaset kurumunun prestijinden çok şey yitirdiği, bu kurumun çözüm yaratamadığı, ona olan güvenin sarsıldığı açıktır. Gene açık olan, bu güvensizliğin bir ölçüde günümüzü etkilemekte olduğudur.</p>
				<p class="normal">Ancak, mesele bundan ibaret değildir. Mesele, söz konusu soğukluğu giderecek bir başlangıcın işaretlerini de, yeni siyaset kurumunun henüz veremeyişidir. Gerçekten, farklı siyasal oluşumlara dışarı-dan bakan vatandaş, kendisini kimin, neden, nasıl temsil ettiğini yahut edeceğini pek görememektedir. Aynı şekilde, kanıksanmış cümlelerin dışında somut ilke ve çözüm önerileri de henüz pek gözükmemektedir. Siyasal oluşumlar, kitlelerin beklentileriyle bağlantılı ve onların ihtiyacını siyaset düzeyine aktarabilecek güçlü kurumlar olmanın şimdilik uzağındadır.</p>
				<p class="normal">Hemen eklemek gerekir ki, siyaset kurumu da, farklı oluşumlar da işin henüz başlangıcındadır. Kısa sürede kendilerini toparlamaları, kişilik kazanmaları, kitle desteği bulmaları mümkündür.</p>
				<p class="normal">Bunu başarmaları demokrasi adına bir zorunluluktur. Aksi durumda, temsil niteliği zayıf partilerden oluşmuş bir parlamento da, kendi temsilcilik işlevinde güçsüz kalabilecektir. Demokrasi, geçmiş hastalıklarının bir başka türüne, şimdi farklı nedenlerle sürüklenebilecektir.</p>
				<p class="normal">Bütün bu ters ihtimalleri önlemek, yeni siyaset kurumunun elindedir. Onların başarısı bir bakıma, bütün toplumun başarısı olacaktır.</p>
				<p class="sagnormal">3 Haziran 1983</p>
				<h3 class="normal2" id="calibre_toc_111">Geleceği Karşılayabilmek</h3>
				<p class="normal">Türkiye’de bütün kurumları, sağı ve soluyla bütün düşünce akımlarını, işçi ve işveren hareketlerini, iktisatçıları, sosyologları, yazarları, bir çetin sınav beklemektedir: Geleceğin önünde hazırlıklı olmak.</p>
				<p class="normal">Gerek uluslararası koşullar, gerekse Türkiye’nin yaşadığı tecrübeler ve ulaştığı gelişmişlik düzeyi, artık güzel sözler ve kısa vadeli kolay başarılara kapıları kapamıştır. Bundan sonra başarı, ya uzun vadeli ve köklü olacak, tuğla üzerine tuğla koyarak, çok düşünüp çok çalışarak elde edilmiş olacaktır ya da düpedüz bir başarısızlık ortamında yaşanacaktır.</p>
				<p class="normal">Toplumun bütün alanlarını kapsayıcı tavır getirmesi gereken düşünce akımlarını sonraya bırakarak, sadece kendi alanında sorumlu kurumların durumuna bakalım. Örneğin, işveren ve iş kuruluşlarına.</p>
				<p class="normal">Geçmişte, bir işveren kuruluşu, üyelerinin kredi, enerji, hammadde gibi sorunlarıyla ilgilenerek, hükümetten kolaylık sağlayacak girişimleri, temasları düzenleyerek, üyelerinin kısa vadeli yararını savunarak görevini yapabilmiştir.</p>
				<p class="normal">Aynı işveren kuruluşunun, gelecekte sadece bu anlayışla yetinmesi, kendi üyelerinin de, toplumun da başarısızlığına bir katkı olmaktan başka sonuç vermeyecektir.</p>
				<p class="normal">Geçmişten devralınan ve bir işveren kuruluşu olmanın bünyesinden kaynaklanmış özellikler üzerine, ancak çok başka nitelikler de bina edilebilirse, geleceğin gereği karşılanacaktır: Bir belirli sektörde, dış rekabete açılmanın planlanması, ihracatın devlet desteğine bağımlılığının zaman içinde azaltılması, boş kapasite kullanımı ile maliyetlerin düşürülmesi arasındaki dengelerin araştırılması, verimliliği arttıran yeni yaklaşımların, işsizlikle mücadele örneklerinin, sanayiyi yurt düzeyine yayma planlarının hazırlanıp sendikalarla ve siyasal örgütlerle tartışmaya açılması, vb.</p>
				<p class="normal">Başka bir deyişle, her kurum gibi işveren kuruluşları da, kendi işlevini yeniden ve çok boyutlu düşünebilirse, hazırlıklı ve yaratıcı olabilirse, hem üyelerinin hem de Türkiye’nin gelecekteki sorunlarını cevaplayabilecektir.</p>
				<p class="normal">İşçi sendikaları, öncelikle ücret artışıyla ilgilenerek, çalışan yararına yasaları destekleyerek, işverenler gibi, onlar da bir baskı grubu oluşturarak, üyelerinin haklarını koruyup geliştirerek, geçmişte işlev sahibi olmuşlardır.</p>
				<p class="normal">Aynı özellikteki bir işlevin, geleceğin Türkiye’sinde tek başına yeterli olması, söz konusu değildir.</p>
				<p class="normal">Geçmişteki görevlerinin yanı sıra, işçi kuruluşları, örneğin toplu tüketim alanlarının da (eğitim, kent yaşamı, kültür hizmetleri, vb.) gelişim planlamasını, yeni iş alanlarının açılmasını, ücretler-fiyatlar-işsizlik arasındaki dengeleri, Kamu İktisadi Teşekkülleri’ni geliştirme planlarını, işyeri kararlarına işçi katılımının verimlilik ve işçi psikolojisi üzerindeki etkilerini düşünmek, işsizlikle mücadele projelerini önermek, bütün bunların çalışmalarını hazırlamak durumundadır.</p>
				<p class="normal">İşçi sendikaları, kendi işlevlerinin ücret artışı sağlamakla bitmediğini daha iyi görerek, çok daha geniş boyuttaki bir katkıyı düşünerek ve planlayarak, geleceğin Türkiye’sine kendini hazırlayabilir.</p>
				<p class="normal">Toplumun tüm alanlarını kapsayan düşünce akımlarının gelecek önündeki sorumluluğu çok daha büyüktür. Geçmişte nispeten hazırlıksız, plansız, biraz da el yordamıyla oluşturulmuş çözümler, o günlerin kolaylığında, bir ölçüde başarılı olabilmiştir.</p>
				<p class="normal">Benzer yöntemlerle yaratılmış çözümlerin geleceğin zorlu koşullarında sonuç vermesi, söz konusu değildir.</p>
				<p class="normal">Bir düşünce akımı, artık, ekonomiden kültüre uzanan, araştırma ve bilime dayalı projeleriyle, her alanda adım adım gerçekleştirmeyi öngördüğü planlarla, her konudaki açık hedefleri ve uygulama tasarılarıyla, amaçlardan başlayıp ayrıntılara inen, ayrıntıdan hareketle bütüne ulaşan stratejisiyle, toplumun önüne çıkmak durumundadır.</p>
				<p class="normal">Kurumların, düşünce akımlarının ve toplumların artık ancak zor ulaşılabilecek başarıların eşiğinde bulunması, bir gelişme göstergesi olmaktan başka ne anlam taşıyabilir?</p>
				<p class="sagnormal">30 Temmuz 1982</p>
				</body>
</html>