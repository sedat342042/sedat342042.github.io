<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_20">III<br class="calibre3"/> 1983 Seçimi: Öncesi ve Sonrası</h2>
				<h3 class="normal2" id="calibre_toc_116">“Yelpaze”</h3>
				<p class="normal">Anlaşıldığına göre, önümüzdeki seçime üç parti katılacak ve geleceğin siyaset kurumu öncelikle bu partilerden oluşacaktır. Başka bir deyişle, genel seçimdeki siyasal yelpazeyi Milliyetçi Demokrasi, Anavatan ve Halkçı Partiler meydana getirecektir.</p>
				<p class="normal">Türkiye’nin sosyal ve siyasal tarihi dikkate alındığında, bu partiler acaba nasıl bir özellik taşıyacak, ne gibi bir işlev üstlenecektir?</p>
				<p class="normal">Hemen belirtmek gerekir ki, ister Türkiye’de, ister başka ülkede olsun, bir siyasal partinin temel işlev ve görevi, onun isminden de, programından da, hattâ yöneticilerinin niyetinden de bir ölçüde farklı gerçekleşebilmektedir. Tarihten kalmış izler, toplumların değişebilen ihtiyaçları ve çeşitli sosyal etkenler, adetâ tarihin görünmeyen eliyle hazırlanmış işlevler doğrultusunda partileri yönlendirebilmektedir.</p>
				<p class="normal">Tarihe, günümüze, yeni partilerin açıklamalarına ve kadrolarına baktığımızda, siyasal yelpazenin ağırlıklı bir noktasında merkezci, devletçi, bürokratik geleneğin kümelenmesi muhtemel gözükmektedir. Ekonominin ve toplumun yukarıdan –daha doğrusu merkezden– ve bürokrasinin ağırlıklı olduğu kararlarla yönlendirilmesi anlayışı, öncelikle MDP’nin ve bir ölçüde HP’nin özellikleri arasında sezilmektedir.</p>
				<p class="normal">Bütün hatâ ve ihtiyat paylarının altı çizilerek bir benzetme yapılırsa, MDP ve HP’nin, Türk siyasi hayatının başlangıcında da görüldüğü gibi, bu yıllardaki ekonomik ve siyasal anlayışın, biri daha muhafazakâr, öteki daha liberal iki yorumunu bu partilerin getireceği düşünülebilir.</p>
				<p class="normal">Merkezci-devletçi-bürokratik yaklaşımların, farklı fakat aynı düşüncelerden kaynaklanmış iki yorumunu yelpazenin bir bölümünde varsayarsak, geri kalan bölüme, yani Anavatan Partisi’ne, nasıl bir işlev düşebilecektir?</p>
				<p class="normal">Anavatan Partisi’nin kadroları, programı ve açıklamaları dikkate alındığında, taşınacak siyasal işlevin iki etken tarafından biçimleneceği sezilmektedir. Merkezci-devletçi-bürokratik anlayışı paylaşmayan, güçlü ve özelci ekonomik çevrelerin bir tür siyasal iletişim aracı, siyasal etki aracı olmak, işlevin ilk yanını oluşturabilecektir. Söz konusu çevreler, tarihimizde örnekleri görüldüğü üzere, hem merkezdeki partinin içinde etkin olmaya, hem de kendi öz partilerini geliştirmeye herhalde çalışacaktır.</p>
				<p class="normal">Anavatan Partisi’nin işlevini belirleyecek öteki etken, partinin, kitlelerden alacağı desteğin ölçüsüdür. Özelci ekonomik güçlerin ve kitle desteğinin arasında oluşturulacak denge, Anavatan Partisi’nin işlevini biçimleyecektir.</p>
				<p class="normal">Bir kez daha belirtelim ki, yeni partilerin lider kadroları, kendi partilerinin işlevini, bizim tahlilimizdeki varsayımlardan çok farklı düşünebilirler. Bu farklılığın nedeni, ya tarihin öngördüğü işlevleri partilerin bazen bilincine tam varmaksızın üstlenmeleridir ya da yapageldiğimiz tahlilin yanlışlığıdır. Ayrıca, üç siyasal partinin zaman içinde yeni nitelikler alması, günümüzdeki tahlilleri yanlış çıkarmaları da, elbette söz konusudur.</p>
				<p class="normal">Ne var ki, yeni siyasal yelpazeyi seçimde oluşturacak üç partiden MDP ve HP’nin, tarihsel merkeziyetçi ve bürokratik anlayışın iki farklı yorumu olarak gözükmesi, Anavatan Partisi’nin ise bu anlayışı benimsemeyen özelci güçlerin öz partisi olarak gelişme işaretleri vermesi, günümüzde sezilebilen belirtilerdir.</p>
				<p class="sagnormal">25 Ağustos 1983</p>
				<h3 class="normal2" id="calibre_toc_117">Hociç’in Futbolundan Siyaset Dersleri...</h3>
				<p class="normal">Futbolla ilgilenenler bilir, sahalarımızda bu yıl bir Hociç olayı yaşanmakta. Galatasaray’ın bu Yugoslav santrforunun oynadığı futbola, pek akıl erdirilemiyor. Doksan dakika süresince topla beraberliği az. Fevkalâde ağır, hattâ hantal görünüyor. Buna karşılık, gollerin çoğunda Hociç’in imzası var, gollük pasları veren Hociç, gole giden arkadaşlarına boş alanları genellikle yaratan da, gene bu Hociç.</p>
				<p class="normal">Bir takım oyununda, başarı, elbette ki tek kişiden oluşmaz. Antrenörün cesaretle uygulattığı ve bizim futbolumuzda devrim sayılabilecek taktiğin de, takım arkadaşlarının emeğinin de, özellikle Öner’in uzattığı milimetrik pasların da Hociç’in başarısındaki payı büyük. Ama bütün bunlar, Hociç bilmecesini çözmez. Peki, nedir bu Hociç’in kerameti?..</p>
				<p class="normal">Hociç, top sahasının neresinde dolaşırsa dolaşsın, “Bu top şimdi bana ulaşırsa, ben onunla ne yaparım?” diye peşinen düşünen, her an bunu düşünen az sayıdaki futbolcudan biri... Bizde kural, top kendisine geldikten sonra, futbolcunun ne yapacağını düşünmeye başlamasıdır. Oysa Hociç, bütün bunları önceden hesaplıyor. Eğer top kendisine gelirse, bunu kaleye mi göndereceğini, orta alandan kopmuş bir arkadaşının önüne mi uzatacağını ya da yakındaki bir oyuncuya mı aşırtacağını önceden biliyor. Çevresinde sürekli değişen duruma ve hareketlere göre, bu planını her an değiştiriyor. Oyun başka tarz gelişir ve top ona gelmezse, topsuz futbola yönelerek arkadaşlarına kanal açıyor. Yok, top kendisine ulaşmışsa, o zaman en hızlı, yararlı ve akılcı olan biçimde, bu topu bir arkadaşına, arkadaşının yetişeceği boşluğa ya da rakip kaleye gönderiveriyor.</p>
				<p class="normal">Bütün futbolcular genel olarak önce topla buluşup, sonra ne yapacaklarını düşünürken, Hociç, top kendine ulaştığında, ne yapacağını zaten önceden düşünmüş oluyor. Ve tabii bu büyük üstünlüğünün ürünlerini topluyor.</p>
				<p class="normal">Futbolu biraz daha uzatırsak, kendi sınırımızı aşmış ve özellikle Galatasaray uzmanı Hıncal Uluç’un yetki alanına girmiş olacağız.</p>
				<p class="normal">Hociç’i bize anımsatan, toplumsal olaylarda da, siyasette de, ancak top bize geldikten sonra ne yapacağımızı düşünme özelliğimiz... Hele seçim mücadelesi kızıştıkça, bu özelliğimiz daha da ortaya çıkıyor. Top kendilerine geldiğinde, onu nasıl kullanacakları yolunda siyasetçilerimizin ya tam bir düşündükleri yok ya da bunu tam söylemiyorlar. Şu âna kadarki genel görünüm, özelci partilerin seçim alanıyla mezat salonunu birbirine karıştırmasına Kamu İktisadi Teşekkülleri’ni, Boğaz Köprüsü’nü ya da Keban Barajı’nı satışa çıkarma projeleri, devletçi partinin ise, 200 bin lirası olan herkesi, ev sahibi yapacağına dair fevkalâde gerçekçi vaatleri. </p>
				<p class="normal">“Geçmişte sanki bundan farklı mıydı?” denmesin: Bir defa, toplumların sorunu, geçmişi tekrarlamak değil, onu aşmaktır. İkincisi, günümüzün Türkiye’si geçmişe oranla daha zorlu iç-dış koşullar karşısındadır. Nihayet, geçmişteki siyaset kurumu bir devamlılığın içinde yer aldığından, hazırlıksızlığın olumsuzluğu bir ölçüde sınırlı kalabilmekteydi. Her şeyin siyasette yeniden başladığı günümüzde benzer bir hazırlıksızlığın sonuçları daha önemli olabilir.</p>
				<p class="normal">Yeni partilere karşı haksız davranmak ve içinde geliştikleri koşulları, sürelerin kısalığını göz ardı etmek yanlış olur. Ne var ki, seçimin eşiğinde bulunduğumuz şu günlerde, partilerden birinin önüne top geldi gelecek.</p>
				<p class="normal">Dileriz, bu topu iyi kullansın...</p>
				<p class="sagnormal">19 Ekim 1983</p>
				<h3 class="normal2" id="calibre_toc_118">Seçimi Hangi “İmaj” Kazanır?</h3>
				<p class="normal">Seçim günü yaklaşırken, “Kim kazanır?” sorusu daha bir merakla tartışılıyor. Partilerin bir geçmişten yoksun bulunması ve liderlerin yeniliği, eski seçimlere bakıp da tahmin yürütmeyi zorlaştırırken, alınacak sonuç, çok bilinmeyenli denklem karmaşıklığı göstermekte.</p>
				<p class="normal">Bizim görebildiğimiz kadarıyla, bu seçimi belirleyecek olan, tarafların halka verdikleri farklı imajlardan (ya da görünümlerden) hangisinin, insanlarımıza ve ortama denk düşeceğidir. Açıklamaya çalışalım:</p>
				<p class="normal">Oy vermek zorunlu tutulduğundan, seçime yüksek katılım beklenmektedir. Söz konusu katılımın bir bölümünü, her üç partiyi de beğenmeyip oy sandığına geçersiz oy atacak olanları, bu tahminin dışında tutalım. Geçerli tercih belirtecekler, ya üç partiden birini beğenerek oyunu verecek ya da pek fark görmemesine rağmen, aralarından birini oyum boşa gitmesin düşüncesiyle seçecektir. Yani, geçmişin siyasal tecrübesi ve sorumluluğu ile bir devamlılık günümüz partilerinde yoktur. Dolayısıyla, tercihleri belirleyecek olan, bu partilerle halkın geçmişte yaşadığı tecrübe değil, onların, halka şu sırada vermekte oldukları imajdır.</p>
				<p class="normal">Seçim öncesinin en ilginç özelliği, her üç partinin de bilinçli olarak ya da bilinçaltı güdüleriyle, her biri farklı ve köşeli üç değişik imajı kamuoyuna vermeleri, bu değişik imajlar üzerine propagandalarını bina etmeleridir:</p>
				<p class="normal">Milliyetçi Demokrasi Partisi (Sunalp), öncelikle güvenlik kavramını işlemekte, güvenliği sağlayacak parti imajını vermeye çalışmaktadır.</p>
				<p class="normal">Anavatan Partisi (Özal), öncelikle ekonomide bütün konuları ve kendini özetlemekte, ekonomik sorunları çözecek, ekonomik beceriye sahip parti imajını işlemektedir.</p>
				<p class="normal">Halkçı Parti (Calp), öncelikle eşitlik, adalet kavramında kendi ifadesini aramakta, eşitsizlikleri önleyip adaleti gerçekleştirecek parti imajını yaymaya çalışmaktadır.</p>
				<p class="normal">Hemen belirtelim, bir partinin, örneğin güvenlik üzerine kendi imajını bina etmesi, onun ekonomide zayıf olduğu anlamını taşımaz. Ya da güvenlik alanında en başarılı olacağını da göstermez. İmaj ile gerçek, tamamen farklı da gelişebilir. Burada incelemeye çalıştığımız olay, partilerin hangi egemen görünümle, hangi temel iddia ile halkın önünde olduklarıdır.</p>
				<p class="normal">Bu tahlil çerçevesinde, seçim sonucunu öncelikle belirleyecek olan etken, şudur: 1983 Türkiye’sinde, insanların öncelikli ve yaygın olarak gördükleri bir numaralı sorun, duydukları en hayati ihtiyaç, güvenlik midir, ekonomik çözümler midir, eşitlik midir?..</p>
				<p class="normal">İlk bakışta, cevap, güvenlik gibi gözükmektedir. Ne var ki, öncelikle güvenlik imajını vermenin seçim alanında ve propaganda açısından bir yetersizliği de sezilmektedir: Güvenlik imajı, zaten sahiplenilmiş bir imajdır; güvenlik ihtiyacı, zaten ve en azından bir bölümüyle karşılanmış ihtiyaçtır. Güvenlik, Sayın Cumhurbaşkanı’nın benimsediği öncelikli imajdır ve referandum sonucunda, Sayın Cumhurbaşkanı, zaten iktidar merkezlerinden birinde yerini almış durumdadır. Yani, önceliği güvenlikte gören vatandaş, güvenlik imajını veren partiyi, güvenliğin olmazsa olmaz önemdeki bir faktörü gibi değil, yardımcı faktörü gibi görebilecek ve başka önceliklere yönelebilecektir.</p>
				<p class="normal">Eşitlik ve adalet imajının günümüz Türkiye’sine kendini en yaygın ve öncelikli ihtiyaç olarak kabul ettirmesi zordur: Eşitlik ve adaleti bir numaraya getirmek, kendine özgü kuralları ve sorunları olan bir işlevdir; bu kuralların karşılanması hem zaman işidir, hem de siyasal ve sosyal kimlik konusu. Ne var ki, eşitlik ve adalet, her zaman ve her ortamda belli bir düzeyde destek, oy alabilecek imajdır. Dolayısıyla, bu imaj, bir numara olmasa bile, önemli ve etkin bir konuma gelebilir.</p>
				<p class="normal">Bu çerçevede, seçimi önde bitirme ihtimaline en fazla sahip imaj, “ekonomiyi bilen, ekonomik çözüm düşünebilen” parti imajı olmaktadır. Yapageldiğimiz tahlil yanlış değilse, yani, seçmenin büyük çoğunluğunun bilincinde yahut bilinçaltında, güvenliğin Cumhurbaşkanlığı makamının özellikleri nedeniyle zaten güvenlik altında olduğu düşüncesi varsa ve eşitlik arayışı en önde değilse, o zaman, aynı seçmen çoğunluğunun, ekonomik çözüm imajına öncelikle yönelmesi söz konusu olabilir.</p>
				<p class="normal">Sonuç olarak, Milliyetçi Demokrasi ve Halkçı Partilerinin ekonomik çözüm modellerini süratle gündemin başına getirmeleri, ekonomik konuşmaya başlamaları, ekonomiyi Sayın Özal’ın özel alanı gibi ona terk ettikleri görünümünü değiştirmeleri gerekir; Anavatan Partisi’nin ise, ekonomik sorunları biz çözeriz imajını sürdürmesi...</p>
				<p class="sagnormal">27 Ekim 1983</p>
				<h3 class="normal2" id="calibre_toc_119">Yanlışın Böylesi Nasıl Yapılabilir?..</h3>
				<p class="normal">Sayfamızdaki ilânın büyüklüğü kısacık bir yazıya elverdiğinden, Cumhuriyetimizin yıldönümüyle ilgili yazımızdan vazgeçmek durumunda kaldık. Bu hafta biraz fazla oldu ama gene seçime ilişkin bir konuya değineceğiz:</p>
				<p class="normal">Partiler, malûm, televizyonda altışar konuşma hakkına sahip. Gerçi sorun kendilerine ait ama, bu hakkın iki parti tarafından kullanılış biçimine akıl erdiremediğimizi belirtmek istiyoruz: Halkçı Parti ile Milliyetçi Demokrasi Partisi’nin her konuşmayı bir başka partiliye yaptırmak kararı, seçimi kendilerine kaybettirmeye tek başına yol açabilecek kadar önemli bir taktik yanlışıdır. Ters gibi gözükebilecek düşüncemizi açıklamaya çalışalım:</p>
				<p class="normal">Köklü partilerin, vatandaşça tanınıp bilinen tezlerini ayrı sözcüklerce dile getirmesi, elbette hem daha güzel hem daha doğru olan yöntemdir. Ne var ki, söz konusu iki parti sorumluları, günümüz siyasetinin en önemli özelliğini unutmuşa benziyor. Bu özellik, partilerin yeni ve köksüz olmalarıdır. Vatandaş, kimin ne olduğunu, hangi liderin hangi partiyi temsil ettiğini henüz anlamaya başlamıştır, hattâ anlamaya çalışmaktadır. Böyle bir ortamda yapılabilecek tek şey, her partinin kendini en hızlı ve kestirme yoldan bir simgede özetleyip bu simgeyi ısrarla vurgulayarak kendini halka tanıtmasıdır. Bir siyasal partinin simgesi ise, onun genel başkanıdır...</p>
				<p class="normal">Şimdi, zaten aklı karışmış olan, kişiler-partiler-tezler arasındaki bağlantıları görmekte, çağrışımları yapmakta –haklı olarak– zorluk çeken vatandaşa siz altı ayrı insanla mesaj götürmeye çalışırsanız, mesajınız ekranda kaybolur. İzleyici, ilk kez göreceği bir insanla –zaten pek alışmadığı– partiler arasında bağ kuramaz. Bu kim, hangi partidenmiş diye soruştururken, süre doluverir. Televizyon gibi etkili bir fırsat da böylece harcanmış olur.</p>
				<p class="normal">Girişte belirttiğimiz gibi, mesele kendilerinin meselesi, biz dışarıdan gördüğümüzü yazıyoruz. Belki de bu iki partinin taktiği doğru, bizim düşüncemiz yanlıştır. Fakat bize göre fahiş hatâ olan yöntemleri gerçekten böyle ise, ülke iktidarında yahut muhalefetinde yapacakları değerlendirmelerin, televizyondaki taktiklerine hiç mi hiç benzememesini dileriz...</p>
				<p class="sagnormal">29 Ekim 1983</p>
				<h3 class="normal2" id="calibre_toc_120">Seçime Doğru - I: Önce Tarih</h3>
				<p class="normal">Önümüzdeki seçimi daha iyi kavrayabilmek, hangi tercihin ne anlam taşıdığını görebilmek ve bir tahminde bulunabilmek için, önce sosyal ve siyasal tarihe bakmak gerekir: Hangi tarihsel ortamda, bu ortamın önem kazandırdığı hangi etkenler altında ve hangi anlayışların temsilcileri arasında, seçim yapılacaktır?</p>
				<p class="normal">Çok genel çizgileriyle ve çok şematik olarak, görünen şudur:</p>
				<p class="normal">Türk siyaset tarihinde 1960’lara kadar süren bölümün özelliği, merkezde yer alan ve daha çok bürokratik toplum anlayışının kavramlarıyla tezlerini savunan güçlerle, merkezin dışında, kendi konumunu bulan ve daha çok sivil toplum özelliği taşıyan güçler arasındaki çelişkiden öncelikle kaynaklanmıştır: Merkezin niteliği, devlete sahip çıkan, bürokratik kontrolden yana, İsmet Paşa’nın deyişiyle beytülmale el sürdürtmeyen, kararların merkezden alınmasını savunan, merkeziyetçi ve bürokratik bir anlayıştır. Bu merkez, bürokrasinin hem işbirliğine girdiği, hem de denetimi altında tutmaya çalıştığı özelci güçlerle, ipin ucunu kendi elinde tutması koşuluyla gerçekleşmiş bir uzlaşmanın ifadesidir.</p>
				<p class="normal">Merkezin karşısındaki kümelenmede yer alan çevre güçleri, öncelikle özelci ekonomik güçler olmuştur; merkezin kararlarına katılma mücadelesini sürdürenler, merkezin dışında bağımsız karar alabilmeyi savunan âdemimerkeziyetçi akımlar, sivil toplumun kurumları (meslek odaları, yerel birlikler, vb.) merkez dışı ya da çevre güçleri topluluğunu meydana getirmiştir. Bu çevre güçleri, halk kitleleriyle geçici kalabilecek ittifaklardan kendi yükselişlerinde hız almışlardır.</p>
				<p class="normal">Anlaşılabilirliği açısından çok basite indirdiğimiz bu şema, aslında çok yönlüdür ve her bölümü çeşitli sosyal-sınıfsal etkenler altındadır. Ancak, Türk siyasetinde bu bürokratik toplum-sivil toplum çelişkisi, uzun süre egemen olmuştur.</p>
				<p class="normal">Ne var ki, bu çelişki, geri bir siyaset döneminin ifadesidir. Bütün toplumlar gibi, Türkiye de bunu geçmişte bırakmış ve 1960’larda, çağdaş toplumların siyasal farklılaşmasına temel olan özellikleri geliştirmiştir: Son yirmi yılın siyasal kümelenmesi, öncelikle sosyal ve sınıfsal farklılaşmalar üzerinde oluşmaya başlamış, siyasal tercihler, öncelikle bu farklılaşmaları yansıtmıştır.</p>
				<p class="normal">Günümüzdeki seçimin özelliği şudur: Olağanüstü bir dönemde partilerin oluşması ve bu seçimin gerçekleşmesi nedeniyle, siyasal kümelenme yakın geçmişin çağdaş ölçüleri çerçevesinde değil, uzak geçmişin, 1960 öncesinin geleneksel farklılaşması üzerinde yükselmiştir. Farklılaşma, sosyal ve sınıfsal temellerden değil, merkez anlayışı ile sivil toplum anlayışının günümüze özgü değişik modellerinden, örneğin, merkeziyetçi yaklaşımın liberal yorumu, popülist (halkçı) yorumu gibi değişkenlerden ve “âdemimerkeziyetçiliğin” yeni tezlerinden kaynaklanmıştır.</p>
				<p class="normal">Bu tahlil çerçevesinde, yaşadığımız tarihsel ortamın, yirmi yıldır alışageldiğimiz siyasal özelliklerden çok farklı olduğu açıktır. Günümüzün siyasal mücadelesini ve partilerini kavramak için ise, düne değil önceki güne bakmak gerekecektir.</p>
				<p class="sagnormal">3 Kasım 1983</p>
				<h3 class="normal2" id="calibre_toc_121">Seçime Doğru - II: Partileri Tanıyalım...</h3>
				<p class="normal">Dünün değil, önceki günün ölçüleriyle günümüz siyasetinin açıklanabileceği noktasından hareket edersek, ortaya nasıl bir tablo çıkmaktadır? Siyasetin temel konusu, sosyal ve sınıfsal farklılaşmalardan çok, bürokratik toplum-sivil toplum çelişkilerinden kaynaklanmışsa ve böylece, daha gerideki bir siyaset aşamasına, 1960’lar öncesine siyasal özellikler dönüş yapmışsa, seçime giren partiler nasıl değerlendirilebilir?</p>
				<p class="normal">Bizim görebildiğimiz, geçmişteki merkeziyetçi anlayışın günümüz yelpazesinde iki farklı yorumla temsil edilmekte olduğudur. Birbiriyle çıkış noktasında benzeşip doğrultularda ayrılan bu iki parti, Sayın Sunalp’in Milliyetçi Demokrasi’si ile Sayın Calp’in Halkçı Partisi’dir.</p>
				<p class="normal">Her iki parti de, devlet kavramının güçlülüğünü, önceliğini başlıca tez olarak getirmektedir. Bürokratik toplumun modeline özgü anlayışlar, kararların merkezden alınarak topluma yayılması, toplumun yukarıdan aşağıya doğru bir süreç içinde geliştirilmesi gibi tarihsel yaklaşımlar, siyaset yelpazesine sahip çıkmak gibi tarihsel eğilimler –örneğin, Halkçı Parti, kendisi varken, başka sosyal demokrat harekete yer olmadığı görüşündedir; Milliyetçi Demokrasi, Sayın Özal’ın partisini gereksiz bir bölücü etken diye nitelemektedir– ortak ve temel özellikler arasında sayılabilir.</p>
				<p class="normal">Buna karşılık, yorum farklılığı, güçlü, egemen, belirleyici devletin işlevinde kendini ortaya koymaktadır: Sayın Sunalp’in güçlü devleti ve güçlü, bürokratik, merkezi, idari konularda, güvenlik sorununda, hükümet etmek anlayışında öne çıkmaktadır. Ekonomide ise, bu merkeziyetçi model, özelci güçlerle işbirliğini kendi çerçevesinde kabullenebileceği sınıra kadar zorlamakta ve birçok konuda liberalizmi savunmaktadır. Ancak, bu zorlayış, bürokratik modelin sınırını, karma ekonomiyi aşamayıp, orada durmaktadır.</p>
				<p class="normal">Sayın Calp’in güçlü ve merkezi devlet anlayışı ise öncelikle ekonomik alanda geçerlidir. Aynı devletçi, merkezci ve bürokratik yaklaşım, ekonomik kararlar için, ekonominin yeniden biçimlenmesi ve sosyal adalet için öngörülmektedir. Sonuçta, karma ekonominin bir başka modeli savunulmaktadır.</p>
				<p class="normal">Bunlar elbette önemli farklardır. Ancak, söz konusu iki partinin temel yaklaşımları, geçmişin merkezci modelini yansıtmakta, bu anlayışın biri daha liberal, öteki daha popülist iki yorumunu getirmektedir.</p>
				<p class="normal">Seçime katılacak üçüncü partinin, Sayın Özal’ın Anavatan’ının konumu ise geleneksel âdemimerkeziyetçi akımın, özelci güçlerin, çevrede yer almış sosyal güçlerin tezlerini yansıtmaktadır. İttihat ve Terakki’nin Prens Sabahattin kanadı, Hürriyet ve İtilaf Fırkası, Birinci Millet Meclisi’nin İkinci Grup’unu oluşturan ve merkez-dışı yörelere ekonomik karar hakkının tanınmasını, merkezin ekonomiden çekilmesini savunan özelci güçler, sivil toplum modelini bürokratik topluma karşı geliştirenler, Sayın Özal’ın düşüncelerinde yansımaktadır. Bunlar, özellikle ekonomi alanında somutlaşmakta ve bürokratik, merkezi etkinliğin asgariye indirilmesini önermektedir. Artık karma ekonomi bile, bir tanım olmaktan çıkmakta ve serbest piyasanın egemenliği açıkça ilân edilmektedir.</p>
				<p class="normal">Türkiye’nin önceki gününü hatırlatan bir çerçevede siyasetin oluştuğu varsayımında, bu üç anlayıştan hangisi daha etkili olabilecektir?</p>
				<p class="normal">Sualin cevabı da önceki günün çerçevesinde verilse, seçim 1940’larda, 1950’lerde yapılacak olsa, sivil toplumu, çevre güçlerini yansıtan anlayış kesinlikle kazanır, denebilirdi.</p>
				<p class="normal">Günümüzün siyaseti, buna iki önemli değişiklik getirmektedir:</p>
				<p class="normal">1) Merkezci anlayışın sağ kanadı, yakın yıllarda ciddi güvenlik bunalımı yaşamış bir Türkiye’de seçime girmektedir. Bu, dengeyi 1940 ve 50’lerden farklı kılan ilk etkendir. Güvenlik sorununun öncelik taşıdığı ortamlar, merkezci anlayışın sağ yorumunun şansını arttırır.</p>
				<p class="normal">2) Merkezci anlayışın sol kanadı, gene 1940’lar ve 50’lerden farklı olarak, 1960’lar ve 70’lerde toplumun yaygın biçimde tanıdığı, merkezci niteliği bir ölçüde azalmış ve halkçı niteliği artmış tezlere atıfta bulunmak, bu tezlere yatkın bir birikime hitap etmek şansına sahiptir.</p>
				<p class="normal">Bu iki değişiklik etkeni, önceki günün özelliklerindeki bir siyaset yarışının önceki günün doğal sonucu ile noktalanmasını önleyebilecek midir?</p>
				<p class="normal">Cevabı tahmin edebildiğimizi sanıyoruz ama, bunu yazmayıp sonucun ülkeye yararlı olmasını dileyerek yazıyı bitirmek, herhalde daha doğru olur...</p>
				<p class="sagnormal">4 Kasım 1983</p>
				<h3 class="normal2" id="calibre_toc_122">Seçime Doğru - III: Bir Önemli Gün</h3>
				<p class="normal">6 Kasım 1983 seçiminden, gelecekte hiç kuşkusuz çok söz edilecektir. Sosyal ve siyasal bilimciler, bu seçimin kendi kişiliğine özgü niteliklerini araştıracak, Türk siyasal tarihindeki konumunu belirlemeye çalışacaktır. 6 Kasım’ın sonucu Türkiye’nin yakın geleceğini önemli ölçüde etkileyecektir. 6 Kasım modelinin eksiği ve fazlası siyaset çevrelerinde tartışılacak, eleştirisi, savunması yapılacaktır.</p>
				<p class="normal">Kısaca, 6 Kasım, 6 Kasım’dan sonra da var olacaktır...</p>
				<p class="normal">6 Kasım seçimiyle kurumlaşmakta olan siyaset modelinin eleştiriye açık özellikleri hiç kuşkusuz vardır. Bunların bir olağanüstülüğün kaçınılmaz ve kabul edilir sonucu mu olduğu ya da gereksiz yere geleceğe sorun mu yaratıldığı, zamanın yargısına kalmıştır. Ancak hemen eklemek gerekir ki, 6 Kasım’ın “gerçekleşmesi,” 6 Kasım’ın zaten en hayati özelliğidir. 6 Kasım’ın eksikleri, 6 Kasım’ın gerçekleşmesi sayesinde ve zaman içinde tamamlanabilir. 6 Kasım olmasaydı, tamamlanacak eksik bile olmazdı.</p>
				<p class="normal">6 Kasım, demokrasiye dönüşün en önemli adımıdır. Demokratik sürecin başlangıcıdır. Demokrasi, laf olsun diye, şan olsun diye benimsenen bir sistem değildir. Demokrasi, çocuklarımızın geleceği, soframızın ekmeği, kişiliğimizin onuru olduğu için, somut bir ihtiyaç olduğu için, aradığımız hayat tarzıdır.</p>
				<p class="normal">Askeri bir yönetimin demokrasiye dönüşü gerçekleştirmesi, bu sonucu sürüncemede bırakmamış ve onu sorunlara açmamış olması önemli bir başarıdır; hem yönetim, hem de ülke adına başarıdır.</p>
				<p class="normal">6 Kasım sonrasında, bir bölümü şimdiden kestirilemeyen çeşitli sorunlarla hiç kuşkusuz karşılaşacağız. Bunlardan ürkmemek, tereddüte düşmemek, hele paniğe hiç kapılmamak gerekir. Geçiş döneminin kolayı olmaz. En zor dönemecin alındığını, demokratik sürecin başladığını, demokraside çözümlerin tükenmeyeceğini bilerek, bundan güven ve güç alarak, Türkiye’yi sağlıklı bir doğrultuda geliştirmek bizim elimizdedir.</p>
				<p class="normal">Yeter ki, demokrasilerin doğal toplumsal ve siyasal gerilimlerini, demokratik sistemin karşısında etkisiz kaldığı, demokrasinin bünyesine ve yetki alanına yabancı bunalımlara dönüştürmeyelim.</p>
				<p class="normal">6 Kasım, toplum adına, siyaset adına ve demokrasi adına yeni bir başlangıçtır, yeni bir dönemdir. Dileriz, artık bu demokrasiye son dönüşümüz olsun; yeni demokrasi başlangıçlarına ve dönem başlangıçlarına bizi bir daha muhtaç etmesin...</p>
				<p class="normal">6 Kasım sonrasında Türkiye’mizin daha güzel, daha güçlü, daha umutlu bir Türkiye olmasını ve böyle kalmasını ümit ediyoruz.</p>
				<p class="sagnormal">5 Kasım 1983</p>
				<h3 class="normal2" id="calibre_toc_123">İlk Değerlendirme</h3>
				<p class="normal">Önce, sonucun memlekete hayırlı olmasını, 6 Kasım’ın, çağdaş bir demokrasi doğrultusunda bir uygar süreci başlatmasını, Türkiye’nin bu zor dönemecinde görev üstlenen Sayın Özal ve partisinin bu büyük göreve lâyık olmasını dileriz.</p>
				<p class="normal">Türkiye, kendi kişiliğine özgü bir seçim yaşamıştır: 1940’ların, 1950’lerin siyasal farklılaşmasını andıran bir yapılanma üzerinde ve bir olağanüstü dönem özelliklerinde seçim mücadelesi yapılmış, sonuç, gene 1940’ları ve 50’leri hatırlatan biçimde gerçekleşmiştir.</p>
				<p class="normal">Hemen belirtmek gerekir ki, bu sonuç bir sürpriz değildir. Bilâkis, Türkiye’nin tarihsel eğilimleri ve günümüz sorunları açısından, alınması en doğal sonuç seçim sandığından çıkmıştır. Türkiye’nin önüne, üç öncelik tercihi konmuştur bu seçimde: Güvenlik, sosyal adalet ve ekonomi. Sosyal adalet önceliğini savunanlar, bu doğrultuda 1960’ların ve 1970’lerin gerçekleştirdiği büyük birikimin desteğiyle ikinci parti olmuştur. Bu, önemli bir başarıdır. Ne var ki, sosyal adalet önceliğinin onları iktidara getirmesi, bekleneceği üzere, mümkün olmamıştır.</p>
				<p class="normal">Güvenlik önceliğinin seçim alanında başarılı olamayacağı uzun süredir kendini belli etmiştir. Daha önce de yazdığımız gibi, güvenlik kavramını halkın gözünde temsil eden Sayın Cumhurbaşkanı’<br class="chapter"/>dır. Zaten sahiplenilmiş bir işleve adaylık koymanın ancak sınırlı sonuç vermesi, şaşırtıcı değildir.</p>
				<p class="normal">Güvenlik sorununu büyük ölçüde güvenlik altında gören bir seçmen kitlesine ekonomik çözüm önerisini öncelikle getiren parti, beklenebileceği üzere, seçimi kazanmıştır. Ancak, bu sonuçta, Sayın Özal’ın verebildiği başka mesajlar ve propaganda tekniğindeki ustalık etkili olmuştur: Sayın Özal, barışçı, uzlaştırıcı, şiddete ve hiddete kapılmayan bir kişilik görünümü sergilemiştir. Siyasetin çağdaş ve uygar bir çerçevede oluşabileceği, özgürlüklere sahip çıkılacağı, karşıt düşüncelere saygılı olunacağı izlenimi verilmiştir.</p>
				<p class="normal">Bütün bunlar, Sayın Özal’a iktidar yolunu açmıştır.</p>
				<p class="normal">Sayın Özal ve partisinin şimdi yapması gereken ilk iş, toplumun üzerinde zaten uzlaşmış bulunduğu temel sorunları öncelikle ele almak ve bunların sürekliliğini sağlamaktır:</p>
				<p class="normal">Bu sorunların ilki, “güvenlik”tir. Sayın Özal, Türkiye’nin yeniden bir güvensizlik ortamına dönüşebileceği, kargaşanın başlayabileceği yolunda rakiplerinin iddialarını geçersiz kılmak için, ilk iş olarak bu alanda azami dikkati göstermelidir.</p>
				<p class="normal">İkinci sorun, gene güvenlikle bağlantılı olarak, devletin önemli görevlerine partizanlığın girmesine, özellikle partizan kümelerin oluşmasına kesinlikle engel olmasıdır.</p>
				<p class="normal">Toplumun gene üzerinde uzlaşmış görüldüğü bir başka nokta, siyasal ve sosyal mücadelenin çağdaş ve uygar bir çerçevede oluşmasıdır. Kendisi gibi düşünmeyenleri en ağır şekilde suçlayabilen, özgürlüğü sadece kendi özgürlüğü zanneden, düşüncenin üzerine kaba kuvvetle giden bir anlayış, artık Türkiye’ye geri gelmemelidir.</p>
				<p class="normal">Bu üç konuda Sayın Özal’ın başarı göstermesi, bir defa, olağan-üstü özellikteki bir siyaset kurumunun giderek olağan ve demokratik özellikler kazanmasına imkân tanıyabilir. Türkiye’de çağdaş ve demokratik bir ortamın oluşmasına katkıda bulunur. Nihayet, şartlı desteğine bu konularda Sayın Özal’ın ihtiyaç duyduğu farklı toplumsal güçlerin katkısını, böyle bir demokratik yaklaşım ona bu alanda getirebilir.</p>
				<p class="normal">Türkiye’nin güvenlik sorunu güvence altında tutulursa, devletin özellikle güvenlik ve idare alanında yansızlığı gerçekleşirse ve Türkiye demokratik bir anlayışı oluşturabilirse, o zaman, Türkiye, verimli bir siyasal mücadelenin ve sosyal farklılaşmanın toplumu da, ekonomiyi ve siyaseti de hem uygar, hem de yüksek düzeye çıkaran geliştirici dinamiklerinden yararlanabilir.</p>
				<p class="normal">Böyle bir ortam varsa, Sayın Özal iddialı ekonomik programını gündeme daha kolay getirir; bu programla ona karşı olanların demokratik mücadelesi, çağdaş ve Türkiye’ye yararlı biçimde gerçekleşir.</p>
				<p class="normal">Seçim sonucu, bu doğrultuda bir fırsat getirmiştir. Bu fırsatın iyi kullanılması, Sayın Özal’ın hepimizin önündeki sorumluluğudur...</p>
				<p class="sagnormal">8 Kasım 1983</p>
				<h3 class="normal2" id="calibre_toc_124">“Anlayış Süresi”</h3>
				<p class="normal">Batı Avrupa’nın siyaset geleneğinde ilginç bir uygulama vardır: İktidarın el değiştirdiği durumlarda, yeni hükümete belirli ve sınırlı bir anlayış süresi tanınması. Bu süre içinde, azınlıkta kalmış partilerin yahut karşıt düşünce odaklarının, muhalefet yapmakla beraber, yeni iktidara anlayışla yaklaşması, onu her yöntemi kullanarak engellemeye çalışmaması, bir tür büyüklük göstermesidir, söz konusu uygulama. Bir değişimin ilk kesitinde, rakibine hayata geçme hakkı tanımaktır, anlayış süresi.</p>
				<p class="normal">Bu uygulamanın ilginç ve önemli bir örneğine, yakından tanık olmuştuk. 1981 yılında Fransa ciddi bir iktidar değişimi yaşamıştı. 26 yıldır hükümette olan sağ partiler koalisyonu, seçimi kaybetmişti. Avrupa sosyal demokrasinin en köktenci (radikal) örneklerinden Fransız Sosyalist Partisi, hükümetine Komünist Parti’den bakanlar da alarak iktidar olmuştu.</p>
				<p class="normal">Yeni iktidarın lideri Mitterrand, Fransa’da ciddi değişimler getiren ve millileştirmeleri, köklü vergi önlemlerini içeren programını hayata geçirirken, toplumdan, muhalefet partileri ve odaklarından sendikalardan, işveren kuruluşlarından, basından yüz günlük anlayış süresi (Fransızcada hoşgörü ve atıfet süresi karşılığı délai de grâce) istemişti. Ve bu süre, o günlerde dehşetli bir burukluk içinde olan, üç ay sonra Avrupa’nın en hırçın, en yıkıcı muhalefetini başlatacak Fransız sağ partileri, basını ve sermaye çevrelerince kabul edilmişti. Bu kabul, elbette olaylara göz yummak ya da düşüncesini söylememek değildi. Ölçüsü izan olan anlayışlılıktı sadece.</p>
				<p class="normal">Benzer bir örneği, politikanın çok daha yumuşak gerçekleştiği Federal Almanya, son iktidar değişiminde yaşamıştır. Bu geleneğin hemen bütün çoğulcu demokrasilerde geçerli olduğu söylenebilir. Amerika’da da, yeni seçilmiş Başkan’a, 100. Gün’den önce hücum etmek, siyasal bir ayıptır.</p>
				<p class="normal">Türkiye elbette ne Amerika’dır, ne de Fransa. Üstelik bizim siyaset geleneğimiz en sert hücumları ilk günden başlatmaya yatkındır.</p>
				<p class="normal">Yeni bir dönemin eşiğinde olduğumuz şu günlerde, bir başka yaklaşımın denenebileceği düşüncesindeyiz. Yüz gün değil ama, daha sınırlı bir ölçüyle, yeni siyasal iktidarın oluşumuna bir anlayış süresi tanınabilir: Elbette şartlı olarak, eleştirerek, yanlışlara göz yummayarak, ihtiyat payını eksik etmeyerek.</p>
				<p class="normal">Böyle bir yaklaşımdan ötürü kaybedilecek fazla bir şey olduğunu sanmıyoruz. Demokrasinin ve demokratik anlayışın bâzı şeyler kazanması ise, hiç değilse mümkündür.</p>
				<p class="sagnormal">9 Kasım 1983</p>
				<h3 class="normal2" id="calibre_toc_125">Hükümet, “Kendi Modelini” Başarır mı?</h3>
				<p class="normal">Özal hükümetinin uygulamak iddiasını taşıyacağı liberalizm, tarih sürecinde üç temel anlayışa dayanmıştır: Özgürlükçü olmak, bireyci olmak ve akılcı olmak.</p>
				<p class="normal">Çoğulcu demokrasilerde liberalizmin karşıtı niteliğiyle gelişen siyasal akımlar ise, bu üç anlayıştan akılcılığı bir yöntem olarak benimsemiş; özgürlükçülüğü siyaset düzeyinde tümüyle hattâ geliştirerek kabullenmiş, ekonomi düzeyinde ise ya büyük ölçüde (Batı Avrupa’nın komünist partileri) ya da bir ölçüde (sosyal demokratik nitelikli sosyalist partiler, sosyal demokrat partiler) reddetmiştir. Bireycilik ise, bir hayat tarzı olarak, liberalizme karşı partilerce kabul edilmemiş ve onların toplumcu yaklaşımları geliştirilmiştir.</p>
				<p class="normal">Batı Avrupa’nın, Türkiye’den farklı bir gelişme süreci yaşadığı, her toplumun kendi koşullarından etkilenmiş değişik siyasal özellikler taşıyacağı açıktır. Ne var ki, kurulmakta olan hükümetin başarısı liberalizmin temel ve evrensel ilkeleriyle tutarlı olabilmesine büyük ölçüde bağlıdır.</p>
				<p class="normal">İlginç olan bir başka nokta ise, şudur: Hükümetin kendi modelinde başarılı olması, bu modele ülkemizde alternatif getirmek iddiasını taşıyan Halkçı Parti, SODEP ve toplumsal dayanışmanın nitelikli ve başarılı olmalarında yapıcı ve hızlandırıcı bir etkendir.</p>
				<p class="normal">Yeni hükümetin akılcı olabilmesi, Türkiye’de birçok meselenin çözüm yoluna girmesine, çağdışı ve akılcılık dışı özelliklerin giderek azalmasına imkân tanıyabilir. Siyasal düzeydeki özgürlükçülük ve anlayışlarda demokratlık sadece Türkiye’nin genel yararına değildir, bu hükümetin kendi yaşayabilirliği açısından, işlev sahibi olması bakımından, bir önkoşul görünümündedir. Ekonomi düzeyindeki özgürlükçülük ise, yeni hükümetin, Türkiye’ye özgü gerilikler nedeniyle büyük avantaja sahip olduğu bir alandır: Türkiye, zaten yıllardan beri özgürlükçü ekonomiyi, fakat bunun geri kalmış bir örneğini uygulayagelmiştir. Bu özgürlükçü ekonomi modeli, 1975 sonrasında tıkanmış, kendini yeniden üretememiş, kendi kalıplarını aşamamıştır. Dolayısıyla, aynı temel felsefenin çağdaş ve gelişmiş bir modelini Özal hükümeti gerçekleştirebilirse, geçmiş yıllara oranla bu bir başarı olabilir ve hiç değilse bir süre toplumun ihtiyaçlarını cevaplayabilir.</p>
				<p class="normal">Bireycilik ise, şu özellikte ve şu anlamda yararlı olur, ötekinde zararlı olur benzeri bir objektif genellemeye sığmaz. Bu, doğrudan doğruya bir sosyal ve sınıfsal tercihtir.</p>
				<p class="normal">Kurulmakta olan hükümetin, liberalizmin temel ilkeleriyle uyumlu davranarak kendi modelinde başarılı olması, çok sayıda engelin aşılmasına bağlıdır. Sermaye öncelikli bir reformculuğun sermaye içindeki desteklerinin yetersizliği; Türkiye’nin henüz oluşmamış demokrasi geleneği, parti-hükümet ilişkilerinde iş takipçiliği ve yararcılık özelliklerinin geçmişten beri kural olması; yeni bir parti gerçeğinin oturmamış iç dengeleri ve çok sayıda başka engel her düzeyde mevcuttur.</p>
				<p class="normal">Yeni hükümete, Türkiye’de demokrasiyi geliştirmek, akılcılığı yaygınlaştırmak ve –temel yaklaşımları bizim tercihimiz olmamakla beraber– ekonomiyi çağdaşlaştırmak doğrultusunda başarı dilerken, iki iyimser varsayımla yazıyı noktalayalım:</p>
				<p class="normal">Mücadelenin bir tarafı ne ölçüde başarılı olacaksa, ona karşı çıkan taraf da o ölçüde kendini ve alternatifini geliştirmek, kişilik ve nitelikli olmak zorundadır. Başarılı iktidar, mutlaka başarılı muhalefeti, yani, geleceğin daha da başarılı olacak öteki iktidarını yaratır...</p>
				<p class="sagnormal">13 Aralık 1983</p>
				<h3 class="normal2" id="calibre_toc_126">Özal’ın “Temel Sorunu” Nerede?</h3>
				<p class="normal">Bütün iddialı reform programları, ciddi direnişle karşılaşmaya mahkûmdur. Özünde sağ nitelik taşıyan, sermaye kesimini kendini aşmaya zorlayan bir reform programının önündeki engeller, sol nitelikli programlara kıyasla çok daha azdır ama, bunları küçümsememek gerekir: Köklü reform girişimleri kaçınılmaz olarak bâzı yerleşmiş çıkarları sarsmak, dengelerle oynamak, insanlara hiç değilse geçici bir süre fedakârlık yüklemek zorundadır.</p>
				<p class="normal">İddialı reform programlarının başarısı, olmazsa olmaz önemindeki bir kesin önkoşula bağlıdır: Söz konusu programın, yeterli sınıfsal desteğe sahip bulunması...</p>
				<p class="normal">Bu genel kural açısından Sayın Özal’ın önerdiği ekonomik programa baktığımızda, dikkatimizi çeken noktalar şunlardır: Söz konusu ekonomik önlemler bütünü, Türkiye’nin kapitalizmini ciddi bir dönüşüme zorlayıcı niteliktedir. İthalatın serbestleşmesiyle sanayinin kendini dış rekabete açmak durumunda bırakılması; serbest döviz kuruna geçişin ilk adımları; devlet desteğinin öncelikle ihracatçıya yönelirken, zordaki özel sanayinin bundan yoksun bırakılması; faizlerin özgürce oluşmasıyla bankalardan hiç değilse bir bölümünün zarara uğratılması; kredi mekanizmalarına daha etkili özellik kazandırılması; enflasyonun düşürülmesi için özel sektördeki tekellerin zorlanması; sanayinin daha verimli çalışabilmesi için yapısal değişimlerin ona kabul ettirilmesi ve daha bir dizi önlem, gündeme gelecektir.</p>
				<p class="normal">Ne var ki, uzun vadede kapitalizmin gelişme mantığını yansıtmasına ve bir çağdaşlaşmanın işareti olmasına rağmen, söz konusu reform programı çeşitli çıkarları rahatsız edecektir. Her önlem, bir sermaye grubunun gelirini azaltmak, bir başkasınınkini arttırmak ya da gelirin paylaşımını değiştirmek, gelire el değiştirtmek anlamınadır. Yani, ciddi tepkileri mutlaka çekecektir.</p>
				<p class="normal">Bu tepkileri göğüslemenin ne ölçüde zor olduğunu, Sayın Özal bizzat yaşamıştır: Bir askeri rejimin güçlü desteğine rağmen, Sayın Özal’ın 12 Eylül sonrasındaki Yapısal Değişim programı, sonuçta klasik bir istikrar programı olmanın ötesine geçememiştir. Bir istikrar programı olarak belirli başarılar elde etmiştir ama, reform programı niteliğiyle yarı yolda kalmıştır.</p>
				<p class="normal">Günümüzde, benzer bir reform girişimini başarıyla sonuçlandırmanın imkânı mevcut mudur?</p>
				<p class="normal">Engelleyici etken olarak gözüken ilk özellik, Türk kapitalizminin, kendi kendini aşmanın ihtiyacını hissedecek bir düzeye henüz gelmemiş olduğudur. Dolayısıyla, programa direniş, bu düzeyin düşüklüğü oranında büyüyecektir. Sanayi tekellerinden, bir bölüm sanayi, ticaret ve kredi kuruluşundan tepki gelecek, bu tepkiler, basında, parlamentoda, kamuoyunda yansıyacaktır. Söz konusu reform programının bürokraside değişimin eşliğinde öngörülmesi, bürokrasinin tepkisini de, bir kısmı özel sektörünkine ekleyebilecektir.</p>
				<p class="normal">Programın sınıfsal destekleri ise, bu tahlil açısından şöyle gözükmektedir: İhracata dönük sanayi ve ticaret çevreleri, tekellerin dışında kalan orta ve küçük sanayi birimleri, rekabetten kazanabilecek bankalar, yabancı sermaye ve kredi kuruluşları.</p>
				<p class="normal">Böyle bir güç dengesinde ve kapitalizmin kendini aşmaya dönük bir düzeye ulaşmadığı gerçeğinde, Sayın Özal’ın siyasetteki varoluş nedeni, böyle bir reform programını sonuçlandırmaktadır. Program yozlaşır ya da yarı yolda kalırsa, bir siyasal işlev de bitmiş demektir.</p>
				<p class="normal">Özünde sağ nitelik taşıyan bir reformculuğun sınıfsal güç dengelerinde, kitle desteğinin önemi –sol nitelikli bir reformculuğa kıyasla– daha azdır. Ancak, böyle bir destek sağlanabilirse, Sayın Özal’ın aleyhine gözüken sınıfsal güç dengesi, bir ölçüde reform programından yana etkilenebilir.</p>
				<p class="normal">Sonuç olarak, Sayın Özal’ın reform programı, sermayenin güç dengelerince çizilmiş sınırı aşan bir program görünümündedir. Bununla beraber, hem Sayın Özal’ın siyasal geleceği açısından başarılması zorunlu bir programdır, hem de kitle desteği alabilirse, başarı şansı olabilecek bir programdır.</p>
				<p class="normal">Bakalım, önümüzdeki aylar neler gösterecek...</p>
				<p class="sagnormal">22 Kasım 1983</p>
				<h3 class="normal2" id="calibre_toc_127">Hükümetin Dikkatine...</h3>
				<p class="normal">Özal hükümetinin giriştiği ekonomik değişim, son derece önemlidir. Bir ekonominin kendini dış rekabete açması, belirli önlemlerin alınmış bulunması ve gerekli özenin gösterilmesi koşuluyla, en azından ekonominin teknik düzeyinde olumlu gelişmeleri başlatabilir.</p>
				<p class="normal">Önlemler ve özen yetersizse, bu iddialı girişim, olumlu sonuç verebilecek girişim, kısa sürede ülkeyi kimsenin istemediği bir ekonomik ve sosyal kargaşaya sürükleyebilir...</p>
				<p class="normal">Biz, bu yazımızda, olumsuz işaretleri, özellikle vurgulayarak belirtmek, yanlış olmasını dilediğimiz bâzı sezgilerimizi açıklamak istiyoruz.</p>
				<p class="normal">Temeldeki cesaret ne ölçüde saygıdeğer olursa olsun, ekonomik değişim önlemlerinin basında ve kamuoyunda karşılanış biçimini –hükümet ve Türkiye açısından– tehlikeli görmekteyiz. Önlemlerin doğruluğu, yanlışlığı açısından değil, kamuoyunun aceleci ve toptancı onayının, hükümeti ciddi yanlışlara yöneltebileceği, mevcut eksikleri görmesini zorlaştıracağı, açısından.</p>
				<p class="normal">İki küçük örneği kısaca verelim: Son ekonomik önlemlerin, Türkiye’de özel sanayinin yatırım yapmak eğilimini ne ölçüde sınırlayacağının, yeterince dikkate alındığını sanmıyoruz. Her tür mal dışarı-dan ithal edilebilirse, bunların gümrük vergisi, hükümet tarafından istendiğinde indirilebilecekse, ciddi bir girişimcinin uzun vadeli projeksiyona dayalı yatırıma kalkışması, fevkalâde zorlaşmaktadır. Örneğin, buzdolabı ithalinden alınan verginin yüksek düzeyine bakıp dışarısıyla rekabet edebileceğini düşünen bir yatırımcı, yarın aynı verginin hükümet tarafından düşürülmesi sonucu bu rekabet imkânını kaybedecektir, vb.</p>
				<p class="normal">Ekonomi-dışı bir örnek, son önlemlerin toplumsal sonuçlarına ilişkin olabilir: Önlemlerin bir özelliği, milli kavramını köklü bir değişime uğratmasıdır. Doğru yahut yanlış olması gene bir yana, önlemler, milliden, milletlerarasına bir geçiş niteliğindedir: Milli para, milli sanayi, milli sermaye, ekonomide milli sınır kavramları olabildiğince gerilemiştir. Bu, sistemin mantığı içinde, belki de gelişmenin önkoşuludur. Ne var ki, toplum, böylesi bir kavram değişikliğini göğüslemeye ne ölçüde hazırdır, bunun olumsuz yansımalarını nasıl giderecektir, bunların yeterince düşünüldüğünün işareti de henüz ortada yoktur.</p>
				<p class="normal">Bir iktidar için, yaptıklarını canı gönülden beğenmeye hazır kamuoyu kadar tehlikeli tek bir şey vardır: O iktidarı hemen çevreleyen dalkavuklar topluluğu...</p>
				<p class="normal">Bunlar, dün ak dediklerine, bugün –hâlâ ak olduğunu bile bile– kara diyebilen, kendi menfaati için her iktidara yanaşan, düşenlere vurup, gelenlere methiye düzen, bir zamanlar peşinden ayrılmadıkları insanları –yeni iktidarlara yaranmak hesabıyla– harcayıp, günü geldiğinde ve menfaatleri gerektirdiğinde mutlaka harcayacakları yeni iktidara da yanıltıcı olan, güvenilmez tiplerdir.</p>
				<p class="normal">Ankara’dan duyduklarımıza göre, böyleleri şimdi bakanlık koridorlarında ve özel toplantılarda çoktan kuyruğa girmişlerdir bile.</p>
				<p class="normal">Yeni hükümeti bekleyen bir başka tehlike, bir holdingler iktidarı, daha doğrusu bâzı holdinglerin iktidarı olmanın tuzağıdır.</p>
				<p class="normal">Hükümeti tenzih ederiz; böyle bir amacı olduğunu hiç sanmıyoruz. Ancak, belirli holdinglerin kendi adamlarını devletin etkili görevlerine getirmek için yoğun bir çabaya girdiği, özel destekli adayları hükümete empoze etmeye çalıştığı, Ankara’dan sıkça gelmeye başlayan söylentiler arasındadır.</p>
				<p class="normal">Şimdi, denebilir ki, bugüne kadar hangi hükümet, ekonomik uygulamasının sosyal ve kültürel yansımasını öngörmüş, hangi dalkavuktan korunabilmiş, holding adaylarının baskısıyla karşılaşmamıştır. Bugünkü ölçülerde olmasa bile, söz konusu tehlike, geçmiş iktidarlar açısından da geçerli olmuştur.</p>
				<p class="normal">Ne var ki, bu geçmiş iktidarların hiçbiri, ekonomide böylesine bir değişimin sorumluluğunu üstlenmemiştir.</p>
				<p class="normal">Geçmiş hükümetleri nihayet bir ölçüde zayıflatabilen düşüncesizlikler ve özellikler, günümüzün iddialı ortamında, hükümete de, Türkiye’ye de, fevkalâde yıkıcı zararlar verebilir.</p>
				<p class="normal">Yeni hükümet, her şeyden önce akılcı olduğu düşüncesindedir. Sakınılabilir olan tuzaklara düşmemek, akılcılığın asgari ölçüsüdür...</p>
				<p class="sagnormal">3 Ocak 1984</p>
				</body>
</html>