<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_9">III<br class="calibre3"/> Bir Anayasa Hikâyesi...</h2>
				<h3 class="normal2" id="calibre_toc_34">Benim Hocam Bunu Görseydi...</h3>
				<p class="normal">Yirmi yıl kadar önce, Lozan Üniversitesi Hukuk Fakültesi’nde, Prof. Briedel isimli bir Anayasa Hukuku hocamız vardı. Kendisi, muhafazakâr bir İsviçrelinin bütün özelliklerini, olumlu ve olumsuz yanlarıyla sergilerdi. Konuşmaları biraz monoton ama son derece ciddiydi. Çarpıcı değişiklik önerilerinden, ileri düşüncelerden pek hoşlanmazdı. Hukuk tekniğine, zaman içinde oluşmuş hukuk normlarına son derece bağlıydı. Bize, önce mukayeseli olarak anayasa hukukunun temellerini ve örneklerini öğretmişti. Sonra, bir ülkenin anayasasını ele alarak (bizim dönemimizde bu abd Anayasası’ydı) bunun üzerine ciltlerle kitap okutturmuştu. Prof. Briedel’in bir özelliği de, anayasa hukukunun çeşitli alanlarında öğrenciden model istemesiydi. Örneğin, “yürütme ile yasamanın ilişkisi”, “yargı denetimi”, “yürütme organının iç dengesi” gibi konularda her öğrenci çok sayıda “rapor” hazırlar, belirli bir anayasa üzerinde öneri getirir, bunlar sınıfta tartışılırdı. Ve hocamızın özelliği, hiçbir şeyi kolay beğenmemesiydi...</p>
				<p class="normal">Hayâl bu ya, bizim Anayasa taslağını hocam görebilseydi, acaba ne derdi? Önce, bir İsviçreli titizliğiyle her maddeyi dikkatle okur, kiminin altını çizerdi. Sonra, muhafazakâr bir bilimadamına yaraşır bir yaklaşımla, ilk olarak “biçim”den söz ederdi: “Böylesine karışık ve çelişkili, böylesine ayrıntıya boğulmuş bir anayasaya pek rastlamadım. Tanrı uygulayıcılarına kolaylık versin” derdi. Ardından, gözlüğünü düzeltir, “Anlaşılan, tüm özgürlükleri ve basın özgürlüğünü gönlünce sınırlama yetkisini siyasal iktidarlara tanımışsınız. Bu maddeler çerçevesinde, bizim anladığımız türde bir demokrasi olmaz” der, “... bu nihayet sizin bileceğiniz iş” diye eklerdi. “Fakat dikkatli olun, anayasa hazırlayıcısının yanlışını siyasal iktidarın düzeltmesini beklemeyin. Geleceğin büyük sürtüşmelerine yol açmayın” diye sözünü sürdürürdü.</p>
				<p class="normal">Muhafazakâr bir hukuk geleneğinin temsilcisi olarak, kamulaştırmaya, toprak reformuna ve devletleştirmeye ilişkin maddeleri onaylar; sendikalara ve işçilere ilişkin maddelere geldiğinde ise, “Herhalde siz Türkler, işçilerin toplumda bir ağırlık taşımasına, sendikaların işçi haklarını savunmasına önem vermiyorsunuz” derdi. Ve, namuslu bilimadamı kişiliğiyle, “Grev süresi anayasa tarafından fiilen iki ay olarak sınırlanmış sendikanın, toplusözleşme pazarlığında hiçbir ikna gücü olmaz; hele uygulanagelmiş check-off sisteminden de dönüş yapılmaktaysa, sendikaların varlığı bile tehlikeye düşer” derdi.</p>
				<p class="normal">Anayasa’nın daha teknik konularına, organlar ve kurumlar arası dengelere gelindiğinde hocamın İsviçreli sükûnetinden eser kalmazdı: “Fakat,” derdi, “böylesine karmaşık bir yetki bölüşümü ancak kargaşa yaratır.” Hocamın uzmanı olduğu bir alandı bu: “Bir Anayasa eğer iki ayrı ve birbirine rakip güç odağı yaratmaktaysa, o ülkenin işi son derece zordur. Ya Başkanlık sistemi olur ya da Meclis sistemi. Her ikisinin de daha yumuşak yahut daha köşeli örnekleri vardır. Ama sizin yaptığınız karmada her iki sistemin olumlu yanları kaybolur, olumsuzlukları ortaya çıkar. Başbakanı azleden, kilit görevlere atama yapan cumhurbaşkanı, bir başkanlık sistemi için eksik yetkiye sahiptir, meclis sistemi için fazla yetkiye. Bu anayasada sonuç, cumhurbaşkanının da, meclisin de yetkisiz ve güçsüz olmasıdır. Birçok işin boşlukta kalmasıdır, sürtüşmelerdir, bürokrasinin kulisçiliğe koyulmasıdır. Teknik açıdan böylesine eksik bir belgeyle yola çıkıyorsanız, Tanrı yardımcınız olsun.”</p>
				<p class="normal">“Peki Sayın profesör” derdim kendisine, “bu taslağı, öğrenciniz olarak ben hazırlamış olsaydım, nasıl değerlendirirdiniz?” Vereceği cevap, herhalde şöyle olurdu: “Kusura bakmayın Bay Cem, sizi sınıfta bırakırdım; daha da ötesi, hukuk öğreniminden vazgeçmenizi önerirdim...”</p>
				<p class="normal">Son yıllarda hocamdan haber alamadım. Hayattaysa, Tanrı selamet versin, değilse nur içinde yatsın.</p>
				<p class="sagnormal">20 Temmuz 1982</p>
				<h3 class="normal2" id="calibre_toc_35">“Bir Bildiği Vardır...”</h3>
				<p class="normal">Benzer olaylara, hayatın ve toplumun her kesitinde rastlamak mümkündür: Kişi, örneğin çiftçidir. En yanlış tercihi yapıp, piyasa değeri hızla düşen bir ürüne bütün toprağını ayırır. Ardından, bol su vermek gerekiyorsa suyu kısar, kural az sulamak ise, sulama gereçlerine tüm parasını yatırır. Gübre atmak usuldense bunu yapmaz, değilse, verir gübreyi.</p>
				<p class="normal">Olayı izleyenler, önce hayrete düşüp, sonra başlarını sallayarak, “yok, yok” derler, “... mutlaka bir bildiği vardır.”</p>
				<p class="normal">Kişi, işadamıdır. Varını yoğunu karşılık göstererek en yüksek faizle kredileri alır. Sonra, zaten kapasite fazlası ve sürüm darlığı olan bir alana yatırır paraları. Teknolojinin yenisini değil geçkinini, kadronun beceriklisini değil ucuzunu seçer.</p>
				<p class="normal">Çevre tacirleri, sanayicileri bakarlar bu olaya, pek akıllarına yatmaz ama, “mutlaka” derler, “bir bildiği vardır.”</p>
				<p class="normal">Söz konusu çiftçinin, işadamının ve benzerlerinin gerçekten, var mıdır bir bildikleri?..</p>
				<p class="normal">Sorumluların “bir bildiğinin” bulunması, özellikle ileri yönetim tekniklerinde çok önemlidir. Çünkü buradaki kural, sorumluluğun da, yetkinin de bütün hareket imkânlarıyla beraber tek kişide toplanmasıdır. Türkiye’nin kamu ve devlet yönetiminde bir süredir denenen yöntem, dünyanın çeşitli ülkelerinde hem kamu kesimi, hem de özel sektör tarafından başarıyla uygulanmış “ihale” yöntemidir. Buna göre, bir kuruluşun yahut görevin asıl sahibi (şirket, genel müdür, devlet, vb.) kimi işin gerçekleşmesini belirli bir kişiye bir anlamda “ihale” eder. Bu kişi, söz konusu işin niteliğine yahut düzeyine göre, bir bakan olabilir, genel müdür, kısım şefi yahut şirket sorumlusu olabilir. Görevin en üst düzeydeki sahibi, çerçeveyi çizip amacı belirledikten sonra, söz konusu kişiye bütün sorumluluğu ve bütün yetkiyi, hareket imkânını verir. Sonra, onun işine karışmaktan dikkatle uzak durarak ve çok üst düzeydeki bir denetimle yetinerek, sonucu bekler.</p>
				<p class="normal">Bu yöntem belki risklidir ama, başarılı olması durumunda yapılan işin etkinliği, hızı, akılcılığı, verimliliği büyümektedir.</p>
				<p class="normal">Türkiye’nin yönetim sorumluları, devlet yönetimini bu çağdaş uygulama anlayışının doğrultusunda geliştirmeye çalışmaktadır. Nitekim, toplumun en hayati üç konusunda, bir ihale yöntemi geçerliktedir: Anayasa’nın hazırlanması Sayın Aldıkaçtı’ya, ekonominin günü ve geleceği Sayın Özal’a ihale edilmiştir; üniversitelerin ve bilimin ihalesi Sayın Doğramacı’nın üzerindedir.</p>
				<p class="normal">Ne var ki, her üç alandaki bâzı uygulamalar, zaman zaman “herhalde bir bildikleri olmalı” dedirtmektedir. Örneğin, ekonominin kimi alanındaki olumsuz gelişmelerden, farklı yaklaşımlarla herhalde sakınılabilirdi. YÖK adına üniversite hocalarının yüzde 78’ini karşıya almak<sup class="calibre4"><a class="footnote-link" href="gecis_split_026.html#footnote-100-1" id="footnote-100-1-backlink" name="footnote-100-1-backlink">[1]</a></sup>
				ve bu hocaların çok sayıdaki istifasına yol açmak yerine, başka çözüm bulunabilirdi. Aynı şekilde, Anayasa bilimiyle ilgisiz düzenlemeleri Anayasa’ya koymadan, “Anayasa metni kayboldu-bulundu” gibi hafifliklerin oluşmasına meydan vermeden de bir tasarı meydana getirilebilirdi.</p>
				<p class="normal">Bütün bu gelişmeleri izlerken, Türkiye’nin kaderi üç alanda kendilerine ihale edilmiş kişilerin “bir bildikleri olduğuna” ister istemez inanmak gerekiyor...</p>
				<p class="sagnormal">14 Temmuz 1982</p>
				<h3 class="normal2" id="calibre_toc_36">Biz, “Cahil Kişiler” Olarak...</h3>
				<p class="normal">Türkiye’nin bir kargaşa döneminden geçip geldiği, zor günler içinde olduğu, herkesin bildiği gerçeklerdir. Kimsenin kuşkusu bulunmasın, takvim tamamlanıp demokrasiye geçildiğinde de, ekonomik ve toplumsal zorluklar, darboğazlar eksik olmayacaktır. Gelişme ve sanayileşme, kolay bir süreç değildir.</p>
				<p class="normal">Bu sürecin şu sırada yaşanılan günleri kritik günlerdir. “Son”a yaklaşmanın doğal gerginliği ve paylaşılmış fedakârlıkların birikimi, toplumun her katında hissedilmektedir. Yönetim, üstlendiği sorumluluğu sonuçlandırmanın çabasındadır; işçi, memur, köylü kitleleri, enflasyon ve onu izleyen düşük gelir ortamının yaralarını sarmaya çalışmaktadır; işveren kesiminde, durgunluğun etkileri, artan iflâsların kaygısı vardır; çok kişinin yakınları, sevdikleri, farklı nedenlerle zor durumdadır, vb.</p>
				<p class="normal">Benzer bir çerçevede, insanların, birbirini gereksiz yere köşeye sıkıştırmaktan sakınmaları, olmadık mesele yaratarak birbirini daha da zor konumlara itmekten kaçınmaları gerekir. Böyle bir dikkati paylaşmakta herkesin ve toplumun yararı vardır.</p>
				<p class="normal">Önümüzdeki Anayasa taslağını, bir de bu açıdan çok sakıncalı, hattâ tehlikeli bulmaktayız.</p>
				<p class="normal">Taslağı hazırlayanlara sanki şöyle denmiştir: Öyle bir taslak hazırlayın ki, bunun üzerinde “asgari müşterek” bulabilmek mümkün olmasın; toplumun her kesiti köşeli ve sert tavır almaya zorlansın; kurumlar, geriye dönüşü mümkün olmayan çizgilere yöneltilsin; insanların az meselesi varmış gibi, başlarına bir de bu mesele çıkarılsın.</p>
				<p class="normal">Taslağın temel özelliği, ne yazık ki budur.</p>
				<p class="normal">Bu taslağı, bu özellikleriyle kabullenmek, toplumun yaygın kesimleri açısından mümkün gözükmemektedir. Çalışma hayatına ilişkin maddeler yerini korudukça, işçinin bu taslağı desteklemesi nasıl beklenebilir? Demokrasiyi bir hayat tarzı, bir ülkü olarak benimsemiş insanların ve kitlelerin varlığı, özgürlüğü özgürlük adına yok ederek nasıl hiçe sayılabilir? Anayasa hukuku ve yönetim hukuku açısından inanılmaz teknik yanlışlarla kurumlar arası ilişkileri bir kargaşaya sürükleyecek maddelerin, bu konuları bilebilen çevrelerce onaylanması, nasıl düşünülebilir?</p>
				<p class="normal">Yani taslak, mümkün olan en geniş kitlenin haklı olarak kendi karşısına dikilmesi için, elinden geleni yapmıştır. Birleşmeyi olumluda değil, olumsuzda gerçekleştirmiştir.</p>
				<p class="normal">Taslak, insanları ve kurumları, ya kesin tavır almak ya da ömür boyu inandıkları ilkelerden, toplum kesiti olarak geleceklerinden vazgeçmek tercihine zorlamıştır. Türkiye’de yönetim sorumluluğu taşıyanları da, başlarında az mesele varmış gibi, şimdi bir de bu çok çetin ve belki de sakınılabilir olan meselenin karşısında bırakmıştır.</p>
				<p class="normal">Anayasa Komisyonu Başkanı Sayın Aldıkaçtı, dün yayınlanan demecinde şöyle demektedir:</p>
				<p class="normal">“Beni hiç üzmedi saldırılar. Biliyorduk zaten 
				olacağını. İşin garip ve hazin tarafı şu ki, beni yerenlerin ve 
				eleştirenlerin hepsi de cahil. Anayasayı bilmiyorlar. 
				Güldürüyorlar insanı. Çalıştığım gazetede de bu tür eleştiriler 
				çıktı. Kahkahalarla güldüm. Anayasa konusunda bir şey bilmiyor 
				ki, yazıyor, ‘böyle özgürlük olur mu’ diye.”<sup class="calibre4"><a class="footnote-link" href="gecis_split_026.html#footnote-100-2" id="footnote-100-2-backlink" name="footnote-100-2-backlink">[2]</a></sup></p>
				<p class="normal">Türkiye’nin yeni Anayasa’sı kendisine “ihale edilmiş” bulunan Sayın Aldıkaçtı’nın tanımına göre “cahiller” katında yer alan bir kişi olarak bizim görebildiğimiz, kendisinin daha çok uzun süre “kahkahalarla gülmeye” devam edeceğidir...</p>
				<p class="sagnormal">3 Ağustos 1982</p>
				<h3 class="normal2" id="calibre_toc_37">“Suçlu” Bulundu: Yargı Organları!..</h3>
				<p class="normal">Sayın Aldıkaçtı, Anayasa taslağını sunuş konuşmasında şöyle demektedir: “Eğer Yargı Kuvveti görevini kusursuz yapmış olsaydı, 12 Eylül’e gelinmesi bu kadar kolay olmazdı.”</p>
				<p class="normal">Bu sözlerin üzerinde çeşitli yönleriyle durmak gerekir. Bir Anayasa taslağının sahibince kullanılmış olmaları nedeniyle değil, toplumun temel bir kurumunu 12 Eylül öncesinin kargaşasıyla bağlantılı olarak suçlamaları nedeniyle.</p>
				<p class="normal">Önce şunu belirtelim: Bir toplumda bâzı kurum ve kuruluşlar, kendilerine yöneltilmiş suçlamaları karşılamak ve cevaplamak imkânından yoksundur. Bunların başlıcası, Yargı’dır. Bir siyasi partiyi, işçi yahut işveren sendikasını istediğiniz gibi suçlarsınız, onların sözcüleri de kalkar size cevap verir. Ama bir “Yargı Kuvveti’nin,” yani Yargıtay, Danıştay gibi kurumların, yargıç ve savcıların, suçlamaları cevaplayacak konumları, alışkanlıkları, becerileri, haklı olarak yoktur.</p>
				<p class="normal">Dolayısıyla, bu tür kurumlar ve insanlar söz konusu olduğunda, fevkalâde dikkatle ve sorumlulukla konuşmak gerekir.</p>
				<p class="normal">Soyutta suçlama olmaz. Suçlama, bir sorumluluk işidir: Kimi, neden, hangi somut olaylardan ötürü hedef aldığınızı belirterek, bu olayların nicelik ve niteliğiyle suçlamanın kapsamı ve dozu arasında inanılır bir mantık dengesi kurarak, insanlar ve kurumlar hakkında suçlayıcı olunabilir.</p>
				<p class="normal">12 Eylül öncesinin kargaşası soyut bir kavram olarak alınıp güçlü olanın gölgesine sığınıldığı varsayımıyla, alabildiğine soyut suçlamalarda bulunulması, yazı ve düşünce çevrelerinde maalesef geçerli bir uygulamadır. </p>
				<p class="normal">Ancak şimdi ilk kez, “Yargı Kuvveti” de benzer soyut suçlamaya hedef olmaktadır. Bu, alışageldiğimiz örneklerle kıyaslanmayacak kadar vahimdir:</p>
				<p class="normal">Bir toplumdaki “nihai merci” yargıdır. Son tahlildeki tek objektif ölçü, yargının kararıdır.</p>
				<p class="normal">Yargının soyut suçlamalara hedef yapılabildiği bir ortamda, değer ölçüleri sıralaması bozulmuş, ipin ucu kaçmış, toplum şirazesinden çıkmış demektir.</p>
				<p class="normal">12 Eylül’e yol açan olaylarla “Yargı Kuvveti” arasında ille de bağlantı arıyorsak, yargıya gösterilmiş saygısızlıklardan hareket etmek çok daha doğru olur.</p>
				<p class="normal">Gelişmiş toplumlarda yasal olarak “imtiyazlı” tek zümre vardır, o da, Yargı organını meydana getiren insanlardır. Bu imtiyaz, boşuna tanınmış değildir: Toplum, kendi dirlik ve düzenliğini, varlığını, kimi durumda canını emanet ettiği bu insanların, en sakin ve en rahat bir ortamda yaşamasını, düşünmesini, karar vermesini öngörmüştür. Türkiye’mizdeki durum nedir acaba? Yargı organını meydana getiren insanlarımızın özlük haklarına, ekonomik ve sosyal durumlarına yeterince ilgi gösterilmeyişi bir yana, meslek güvenceleri ve çalışma koşullarıyla ilgilenilmiş midir? Savcı olarak görev yapan bir okuyucunun gazetemize gönderdiği yazıda şöyle deniliyor:</p>
				<p class="normal">“... İşte Adliyeler yıllardır olduğu gibi duruyor. Bu şartlar altında dahi, tozlu dosyaları, çürük masaları, kırık sandalyeleri, içi hasır dolu yapışkan koltukları, rengi uçmuş fonları ve perdeleri, yakası yıpranmış cüppeleri, büyük azim ve Adalet idealleriyle, yine de Adalet Dağıtmaya devam edeceklerdir...”</p>
				<p class="normal">Yazıyı, Sayın Aldıkaçtı’nın sözlerinden hareketle fakat kendi yargımızla noktalayalım:</p>
				<p class="normal">Eğer bütün kurumlar kendi görevlerini “Yargı Kuvveti” kadar eksiksiz yapabilseydi, 12 Eylül’e bu kadar kolay gelinmezdi...</p>
				<p class="sagnormal">6 Ağustos 1982</p>
				<h3 class="normal2" id="calibre_toc_38">Hangi Akla Hizmet İçin?</h3>
				<p class="normal">Bilinen hikâyedir: Deveye sormuşlar, “Boynun neden eğri?” diye. Deve dönüp bakmış, vermiş cevabını: “Nerem doğru ki!..”</p>
				<p class="normal">Anayasa taslağının birçok maddesini incelerken, bu fıkrayı sık sık hatırlamamak mümkün değil. Kimi akıldışı, kimi izan dışı. İnsan, hangisini ele alıp neresinden eleştireceğini, neyi önerebileceğini şaşırıyor.</p>
				<p class="normal">Örneğin, “... en çok on işçi çalıştıran işyerlerinde toplusözleşme yapılamayacağına, sendikal hakların kullanılmayacağına” ilişkin taslak maddesi.</p>
				<p class="normal">Bunun, sosyal haklara, sendikal anlayışa aykırı özellikleri bir yana; maddeyi hazırlayan Komisyon üyeleri, Türkiye’nin ekonomik gelişmesini adetâ sabote eden bir hüküm getirdiklerinin acaba farkında mıdır?</p>
				<p class="normal">Konuyu açmaya çalışalım: Türkiye’nin büyük sorunu, işsizliktir. Bütün yetkililer, sürekli olarak işsizlikten, bunun yarattığı tehlikeden, etken olduğu durgunluktan yakınmaktadır. Gene bir büyük sorun, sınai üretimin çok küçük birimlerde gerçekleşmesi, dolayısıyla verimliliğin, kalitenin düşmesi, dış rekabetin zorlaşmasıdır.</p>
				<p class="normal">Benzer sorun karşısındaki birçok ülke, işletmesini büyüten, işçi sayısını arttıran işyerine öncelikler, kolaylıklar getirmektedir. Örneğin Fransa’nın yeni hükümeti, işsizlikle mücadele çerçevesinde, işçi sayısını arttıran işletmelere vergi indirimi ve kolaylık sağlamakta, hele “ek işçi” hayata yeni atılmış bir genç ise, bu destek büyütülmektedir. Yani, işsizliğe karşı etkin çözümlerden biri, işyerlerini yeni iş imkânı yaratmaya özendirmektir; verimliliğin birçok alandaki önkoşulu, üretim biriminin büyümesidir.</p>
				<p class="normal">Durum böyle iken, bizim Anayasa taslağının söz konusu maddesi işyerlerini işçi sayısını arttırmamaya, iş imkânı yaratmamaya, hep küçük kalmaya, hattâ bölünmeye teşvik etmektedir.</p>
				<p class="normal">Hemen hiçbir işveren, kendi yetkisinin ve gücünün bir başka kurum tarafından sınırlanmasını istemez. Eğer öyle bir zorunluluk yoksa, kendi işyerinde ille de sendika kurulsun, sözleşme yapılsın özleminde olmaz. Bunu doğal karşılamak gerekir. Sorunlara daha üst düzeyden bakan işverenler de vardır, ama bu istisnai bir durumdur.</p>
				<p class="normal">Şimdi, örneğin “dokuz” işçi çalıştıran bir işyeri, doğal olarak, iki işçiye daha iş imkânı yaratmaktan kaçınacaktır. Sendikayla, toplusözleşmeyle kendini sınırlatmaktansa, işletmeyi küçük tutmayı tercih edecektir. Kimi durumda, mevcut işletmesini bölerek işçiyi yeni birimlerde on bir sayısının altına düşürmeye, sözleşme zorunluluğundan böylece kurtulmaya çalışanlar bile olacaktır.</p>
				<p class="normal">Başka bir deyişle, Anayasa taslağının söz konusu maddesi, işsizlikten bunalan bir ülkede, iş imkânı yaratmamaya işletmeleri özendirmekte, hattâ iş imkânı yaratmayanı bir bakıma ödüllendirmektedir.</p>
				<p class="normal">Böyle bir anlayışı ve maddeyi, sadece sendika ve işçi karşıtlığıyla ve sermaye yanlılığıyla açıklamak bile mümkün değildir. Zira, her karşıtlığın yahut yanlılığın bir belirli mantığı, kendine göre tutarlılığı vardır.</p>
				<p class="normal">Söz konusu taslak maddesi, düpedüz “akıldışı”dır.</p>
				<p class="normal">Küçük kalmaya özendirilmiş işletmelerle dünya rekabetine açılıp Ortak Pazar’lara katılmak, iş yaratması bir anlamda cezalandırılmış işyerleriyle işsizliğe karşı mücadele vermek, bizim taslağın harika buluşları arasındadır!</p>
				<p class="normal">Ne demeli, herhalde onların da “bir bildiği” 
				vardır...<sup class="calibre4"><a class="footnote-link" href="gecis_split_026.html#footnote-100-41" id="footnote-100-41-backlink" name="footnote-100-41-backlink">[*1]</a></sup></p>
				<p class="sagnormal">21 Ağustos 1982</p>
				<h3 class="normal2" id="calibre_toc_39">Ekonomi, Toplum ve Anayasa</h3>
				<p class="normal">İstanbul Sanayi Odası’nın, Sanayi Bakanı Mehmet Turgut’a verdiği raporun basında yayınlanmış bölümleri,<sup class="calibre4"><a class="footnote-link" href="gecis_split_026.html#footnote-100-3" id="footnote-100-3-backlink" name="footnote-100-3-backlink">[3]</a></sup>
				ekonomik durumun ciddiyetini ortaya koymaktadır: Sanayi “yaşama şansını yitirme noktasına gelmiştir.” “Talep yetersizliği” ve “finansal sorunlar” (kredi bulamamak, vb.) yüzünden, beş temel sektör, üretimin ve satışların tehlikeli boyutta düşmesi, stokların ölçüsüz büyümesi durumundadır. Üstelik, 1982’nin ilk üç ayına oranla, ikinci üç ay, açık bir gerilemeye işaret etmektedir: Tekstilde, stokların yüzde 7’den yüzde 16’ya çıkması, satışların büyük çapta, gerilemiş olduğunu ortaya koymaktadır.</p>
				<p class="normal">İnşaat sektöründe kapasite kullanımı, yüzde 57’den yüzde 52’ye düşmüştür. Bunun eşliğinde, dayanıklı tüketim malları sanayii para sıkıntısına girmiştir. Önlem alınmazsa, “bu sektörde büyük bir çöküntü kaçınılmaz görülmektedir.”</p>
				<p class="normal">Yatırım malları üreten sektörde, ithalata bağlı girdiler, maliyeti hızla yükseltmektedir. Otomotiv sanayiinde kapasite kullanımı, 1982’nin ilk üç ayında yüzde 58’den yüzde 52’ye düşmüştür.</p>
				<p class="normal">Rapora temel olan araştırmanın sonuçları ise, şöyle değerlendirilmektedir: “12 Eylül’den bu yana uygulanan politikalarda, doğrular içinde yanlışlar vardı. Şimdi ise, yanlışlar içinde doğrular aranmaktadır.”</p>
				<p class="normal">Ekonomi, olayın sadece bir yanıdır.</p>
				<p class="normal">Danışma Meclisi’nin, önündeki Anayasa taslağına yaklaşım biçimi ise, olayın ikinci yanıdır.</p>
				<p class="normal">Tartışılan taslak üzerine, Türkiye’nin neredeyse bütün kurumları, birçok alandaki uzmanları, sözcüleri, dizi dizi öneri, eleştiri getirmiştir. Sendikalar, üniversiteler, Anayasa Mahkemesi, Yargıtay, Danıştay, Barolar Birliği ve birçok kuruluş, araştırmalar yapmıştır. Basın, tarihinde pek rastlanmadık biçimde ortak eleştirilerde birleşmiştir. Bütün Türkiye, iyi niyetli bir çabanın içine girerek bir oluşuma kendi yaygın katkısını getirmeye çalışmıştır.</p>
				<p class="normal">Çalışmış da, ne olmuştur?</p>
				<p class="normal">Danışma Meclisi’nin sayın üyeleri tarafından, adam yerine dahi konmamıştır.</p>
				<p class="normal">Yüze yakın taslak maddesi geride kalırken, tartışmalı birçok konudan sadece ikisinde, o da madde değil fıkra değişimini, Danışma Meclisi lütfedip dikkate almıştır: “Ekonomik hayatı etkileyici gerçekdışı ve zamansız haber” kavramından vazgeçilmiş, toplusözleşme yasağı “en çok on işçi çalıştıran işyerleri için” öngörülmüşken, yasağın sınırı, beş işçiye geriletilmiştir.</p>
				<p class="normal">Bunca araştırmanın, uyarının, yazının alabildiği sonuç, bundan ibarettir.</p>
				<p class="normal">Anayasa taslağının, sadece Meclis dışından gelmiş önerilerle biçimlenmeyeceği, eleştiride de, öneride de, yanılmazlık diye bir kural bulunmadığı, açıktır. Ancak Danışma Meclisi’ndeki danışmanlar, bütün Türkiye’yi kendilerinden ibaret sanmışlardır. Bilginin ve aklın, doğrunun ve vatanseverliğin kendi tekellerinde bulunduğu gibi, hele danışmanlık görevinin çapına hiç sığmayan bir anlayışın içinde görünmüşlerdir.</p>
				<p class="normal">Sendikalardan üniversitelere, basına kadar çok yaygın bir kesim dışlanmış, küstürülmüş, hattâ küçük düşürülmüştür.</p>
				<p class="normal">Şimdi, “ekonomi” olayıyla, “Anayasa” olayını birbirine bağlamaya çalışalım:</p>
				<p class="normal">Ekonominin günümüzde yaşadığı sorunlar, öyle sanayici-işadamı çabasıyla, hükümet desteğiyle üstesinden gelinir gibi değildir. Ayrıca, hiçbir Maliye Bakanı’nın elinde tılsımlı değnek yoktur.</p>
				<p class="normal">Ekonominin düzlüğe çıkması, ancak bütün toplum kesitlerinin, sanayinin, sendikaların, üniversite, basın çevrelerinin el ve gönül birliğiyle, bir toplumsal uzlaşma ve dayanışma ortamında söz konusu olabilir.</p>
				<p class="normal">Oysa, bu Anayasa taslağı ve Meclis’teki danışmanların tutumu, böyle bir uzlaşmayı kökünden engellemiştir. Ne yazık ki toplum, hem de Anayasa taslağının marifetiyle şimdi daha derin uyumsuzluklara sürüklenmiştir.</p>
				<p class="sagnormal">4 Eylül 1982</p>
				<h3 class="normal2" id="calibre_toc_40">“Danışmanlığın” Sınırı ve Sorumluluğu Üzerine...</h3>
				<p class="normal">Önce, unutulmuşa benzeyen bir gerçeği hatırlamaya çalışalım: 1982 Anayasası’nın sahibi, sorumlusu, “Danışma Meclisi” değildir. Danışma Meclisi, adı üzerinde, “danışmanlar topluluğudur.” Kendisine, yeni Anayasa konusunda fikir “danışılmıştır.” Şimdi bu danışmanlar, bir “danışman önerisi” olmaktan öteye anlam ve etkinlik taşımayan görüşlerini, Anayasa’nın toplum ve tarih önündeki sorumluluğunu üstlenecek kurula, Milli Güvenlik Konseyi’ne sunacaktır.</p>
				<p class="normal">Danışma Meclisi’nin “danışman” niteliği, kendi oluşum biçiminden de açıkça bellidir. Sayın üyeleri, millet seçip de özel bir görevle görevlendirmiş değildir. Kendileri, belirli kuruluşlar ve kurumların içinden süzülerek ve bu kurumlarca seçilerek gelmiş olmak gibi sınırlı bir temsilcilik niteliğine de sahip değildir. Gerek belirlenişleri, gerekse işlevleri, asıl sorumluluğu üstlenmiş olana fikir vermekle yükümlü klasik bir danışmanlık ilişkisinin bütün özelliklerini taşımaktadır.</p>
				<p class="normal">İlgili kararların, açıklamaların ışığında, durum bundan ibarettir.</p>
				<p class="normal">Danışmanlık, sorumluluk gerektiren bir görevdir. Danışmanın “yanıltıcı” olmaması, kendi sınırını aşan davranışlardan kaçınması gerekir.</p>
				<p class="normal">Danışma Meclisi’nin danışmanları, Anayasa Komisyonu aracılığıyla oluşturdukları taslakla, kendilerine danışan gücü “yanıltıcı” bir görev yapmışlardır: Türk toplumunun, üzerinde geniş bir uzlaşmaya varacağı sağlam, temel bir metin yerine, dağıtıcı, küstürücü, ayrılıkları kışkırtıcı bir metin önermişlerdir. Toplumun ortak eğilim ve özlemleri diye, adetâ aşırı muhafazakâr bir sağcı partinin seçim beyannamesini sunmuşlardır. Üstelik bunu öyle karmaşık bir biçimde yapmışlardır ki, kendi aralarında yer alan ve durumu düzeltmeye uğraşan kimi danışmanın çabasını neredeyse pratikte imkânsız kılmışlardır.</p>
				<p class="normal">Danışmanlık sınırının aşılması örnekleri ise, 
				giderek çoğalmaktadır. Türkiye’nin kimi temel kurumunu –yargı 
				organlarını, sendikaları– bir kargaşanın sorumlusu diye hem de 
				en soyut, temelsiz biçimde suçlamaya, Danışma Meclisi’nde yer 
				alan hiçbir danışmanın hakkı yoktur. Hele Anayasa Komisyonu 
				Başkanı sıfatını taşıyan bir kişinin, doğrudan doğruya siyasete 
				girerek, kendini savunma imkânından yoksun bir eski başbakanı en 
				sorumsuz ve en ağır sözlerle suçlaması, sadece danışman 
				niteliğiyle bağdaşmayan bir iş değildir; “ayıptır” aynı zamanda.<sup class="calibre4"><a class="footnote-link" href="gecis_split_026.html#footnote-100-4" id="footnote-100-4-backlink" name="footnote-100-4-backlink">[4]</a></sup></p>
				<p class="normal">Şunu hepimizin bilmesi gerekir ki, soyut ve sorumsuz suçlamalarla, insanları, kurumları köşeye sıkıştırmakla Türkiye hiçbir yere varamaz. Türkiye’nin 1976’dan başlayarak içine sürüklendiği kargaşanın temel nedenlerinden biri, bu sorumsuz ve soyut suçlamalardır.</p>
				<p class="normal">Bütün bu alışkanlıklardan sıyrılmamız gereken kritik günlerde hem de en önemli bir danışmanın ağzından suçlamalara tanık olmak, Türkiye adına bir talihsizliktir.</p>
				<p class="normal">Kimi danışmanın, kendine çekidüzen verme zamanı gelmiş, hattâ geçmiştir.</p>
				<p class="sagnormal">26 Ağustos 1982</p>
				<h3 class="normal2" id="calibre_toc_41">Güneş’ten Pırıltılar</h3>
				<p class="normal">“… İnsanları akıllı olmak zorunluluğundan kurtaran ve onları deliliklerine rağmen mutlu kılan Anayasa yoktur...”</p>
				<p class="normal">Dört gündür, yan sayfada yer alan Turan Güneş’le komşuyuz. Ne yazık ki ancak birkaç gün daha sürebilecek bu yazı komşuluğu. Turan Güneş, yukarıdaki alıntı gibi, kendine özgü bir bilgi ve zekâ karışımıyla yaratılabilecek düşünceleri, çözümleri bizlere sunacak.</p>
				<p class="normal">Turan Güneş bu yazıları kaleme alırken, ortada ne Anayasa taslağı, ne de Danışma Meclisi’nin Anayasa’ya ilişkin tartışmaları vardı. Güneş, 12 Eylül sonrasının yeni bir Anayasa’ya dönük düşüncelerini izlerken, kendi tecrübesinin ışığında, bunları yazmıştır. Hazırlayacağı bir kitabın bölümü olarak tasarlanmış bu yazıların bir gün onun düşünce ve öneri mirası olarak yaygınlaşacağını, Turan Güneş, bilemezdi elbette. Tazeliğini bu sabah yazılmışçasına sürdüren, pırıl pırıl bir miras...</p>
				<p class="normal">Turan Güneş, her şeyden önce, anayasaların tek başına bir çözüm olamayacağını, kendine özgü üslubuyla dile getiriyor: “… Türkiye’de genel oyla ilk iktidar değiştirdiğimiz 1950’den beri hemen hemen her on yılda bir siyasal bunalım geçiriyoruz: 27 Mayıs 1960, 12 Mart 1971 ve 12 Eylül 1980 tarihlerinde bu bunalımlar birer askeri müdahale ile sonuçlandı.</p>
				<p class="normal">1960 yılında, 1924 Anayasası; 12 Mart’ta, 1961 Anayasası, 12 Eylül’de, 1961 Anayasası’nın 12 Mart’tan sonra düzeltilmiş, lüks olmaktan çıkarılmış şekli yürürlükte idi. Yani üç farklı Anayasa ile, hemen hemen birbirine benzeyen üç kez bunalım...”</p>
				<p class="normal">Güneş, Anayasa hazırlayıcılarının kendi yaptıklarının her derde deva olacağı varsayımlarını, tecrübelerinden hareketle ve son taslağı hazırlayanların yaklaşımlarını adetâ önceden sezerek şöyle anlatıyor:</p>
				<p class="normal">“… Buna benzer bir ortam 27 Mayıs 1960’ta yaşanmıştır. O zaman da, başımıza gelen felâketlerin kaynağı, diktatörlük eğilimleri, hukukun ayaklar altına alınması hep 1924 Anayasası yüzünden olmuş sayılır ve bir Anayasa ile hemen her şeyin düzeleceği sanılırdı. Gözlerinizi 27 Mayıs günlerine çevirecek olursanız, Kurucu Meclis üyelerinin kendilerini ne büyük bir tarihi görev içinde gördüklerini ve Anayasa tasarısının ne büyük törenlerle hazırlandığını anımsarsınız. Ebedi bir yapıt ortaya konmuştu ve ülkemiz mamur olacak, huzurlu bir toplum kurulacaktı...”</p>
				<p class="normal">Turan Güneş, asıl meselenin toplumdaki ekonomik ve sosyal sorunlar olduğunu, bunların çözümünü ise anayasaların değil, siyasetin getireceğini –ya da getiremeyeceğini– vurguluyor:</p>
				<p class="normal">“Şunu söylemekle yetineceğim: Diyelim ki 12 Mart’tan önce bu sınırlar Anayasa’da yoktu, ondan sonra konuldu. E, peki Türkiye’de anarşi dediğimiz olay bu yeni hükümlerden sonra azaldı mı, çoğaldı mı? Kuşkusuz çoğaldı. Neye yaradı öyleyse bu değişiklik? Hiçbir işe yaramadı, çünkü hastalık burada değildi, tabii ilacı da, hukuk ilminin zaten baştan kabul ettiği ve öğrettiği hükümleri yeni bir şeymiş gibi Anayasa’ya dahil etmek değildi...”</p>
				<p class="normal">Güneş, Anayasa’nın toplumlardaki yerini ve işlevini anlattıktan sonra, 1961 Anayasası’nın özelliklerine dikkati çekerek, “Bu nedenle, bizim anayasamız çağdaş bir anayasadır” diyor ve ekliyor: “... Herhalde bu kadar göklere çıkardığımız ulusumuz için kimse, canım biz henüz o kadar fazla demokrasi yapacak düzeye gelmedik, demeyecektir...”</p>
				<p class="normal">Turan Güneş’i okurken, insan telefona sarılıp onu aramak istiyor: “… Yazılarınız harikulade güzel Turan Bey, bizim gazete için bir yazı dizisi daha kaleme almaz mıydınız?..”</p>
				<p class="sagnormal">22 Eylül 1982</p>
				<h3 class="normal2" id="calibre_toc_42">Anayasa ve “Eski Liderler”</h3>
				<p class="normal">Gazetelerde yer alan haberlere göre, Anayasa 
				taslağına eklenecek bir geçici madde ile, “eski siyasi parti 
				liderlerinin ilk seçimlere katılmalarının önlenmesi 
				düşünülmektedir.”<sup class="calibre4"><a class="footnote-link" href="gecis_split_026.html#footnote-100-5" id="footnote-100-5-backlink" name="footnote-100-5-backlink">[5]</a></sup></p>
				<p class="normal">Konunun henüz bir tasarı düzeyinde olduğu varsayımıyla, böyle bir uygulamanın yaratacağı sakıncalara dikkati çekmek istiyoruz:</p>
				<p class="normal">1) Türkiye’deki bütün köklü siyasal partiler, tarihten gelen düşünce akımlarıyla yakından bağlantılıdır. Zaman içinde ve aynı genel doğrultuda oluşmuş farklı partilerin belirli bir tarihsel akımla, bu partilerin karşısında yer alanların ise bir başka akımla ilişkisi olduğu, yakın tarihimizin her evresinde açıkça görülebilir.</p>
				<p class="normal">2) Tarihten kaynaklanmış akımlara lider olan kişileri lider olarak değerlendirmek, onun liderliğini sürdürmek ya da bu liderliğe son vermek, söz konusu akımın belirleyeceği bir sorundur. Doğal olan, budur. Bir düşünce akımı, kendi özgür iradesiyle liderini belirler, ondan vazgeçer ya da onu desteklemeye devam eder.</p>
				<p class="normal">3) Doğal ve mantıklı olan bu ilişkiye, dışarıdan düzenleme yoluyla yön vermek ancak gereksiz sorunlar yaratır:</p>
				<p class="normal">a- Bir düşünce akımı, kendi liderliğine bir belirli kişiyi getirmek eğiliminde ise, kendi gelişimi ve yarınları açısından böyle bir seçme yapabilecekse, bunu etkilemek, söz konusu akıma karşı bir haksızlık niteliğindedir.</p>
				<p class="normal">b- Aynı şekilde, eğer bir insan belirli bir tarihsel akım tarafından liderliğe yakıştırılacaksa, bu oluşumu dışarıdan etkilemek de o insana karşı haksızlık anlamınadır.</p>
				<p class="normal">c- Benzer bir düzenleme, olayı kendi doğasının dışına çıkaracağı için, hem söz konusu tarihsel akımlar açısından hem de toplumun bütünü açısından gereksiz tartışmalara, sürtüşmelere neden olabilecektir.</p>
				<p class="normal">Günümüzün kendine özgü koşullarında sorunu değerlendirdiğimizde de, eski siyasi parti liderlerine siyaset yasağı koymanın, bir ara öne sürülmüş en önemli gerekçesinden yoksun olduğu görülmektedir.</p>
				<p class="normal">Geçmişteki “klasik” iddia, parti liderlerinin, kendilerine göre parti içi mekanizmalarını oluşturup, antidemokratik uygulamaların da yardımıyla “liderliklerini ebedi” kıldıklarıydı. Bu iddiadaki doğruluk ya da yanlışlık payını araştırmak bu yazımızın konusu değildir. Ancak, söz konusu iddia ve ona dayandırılan gerekçe, günümüzde mevcut değildir: Artık ortada ne eski partiler vardır, ne de onların iç mekanizmaları ve iç uygulamaları. Dolayısıyla, eski bir siyasal liderin gene benzer görev üstlenmesi, eski mekanizmaların ona sağladığı varsayılan avantajın değil, doğrudan doğruya kendi niteliğinin ve tarihsel akımın yapacağı özgür seçmenin sonucu olabilecektir.</p>
				<p class="normal">Başka bir deyişle, bir belirleyici düzenlemenin böyle bir gerekçesi de artık yoktur.</p>
				<p class="normal">Sonuç olarak, söylenebilecek olan şudur:</p>
				<p class="normal">Tarihsel düşünce akımlarının, siyaset ve liderlik olayının çerçevesi içinde, en sağlıklı sonuç, bu çerçevenin bizzat yaratacağı sonuçtur. Bu konumdaki bir meselenin çözümünü, ancak meselenin kendi sahipleri getirebilir.</p>
				<p class="normal">Henüz düşünce aşamasında olduğu anlaşılan bir önleyici düzenlemenin Anayasa taslağına eklenmesi, hem günümüzde hem de geleceğimizde gereksiz sorunlar yaratabilecektir.</p>
				<p class="sagnormal">12 Ekim 1982</p>
				<h3 class="normal2" id="calibre_toc_43">Bu Geliri Nasıl Paylaşacağız?</h3>
				<p class="normal">Bir toplumdaki başlıca sorunlardan biri, gelirin o toplumu meydana getirenler arasında nasıl paylaşılacağıdır. Vergi, ücret, maaş, taban fiyatı gibi araçların niteliği ve kullanım biçimi, bu paylaşımı büyük ölçüde belirler. Örneğin, memur maaş katsayısını enflasyon hızının altında öngörmek, memur kitlesine gelir paylaşımında olumsuz bir yer tanımaktır; taban fiyatlarının yüksekliği, aynı paylaşımda köylünün gözetilmesi anlamınadır, vb.</p>
				<p class="normal">Gerek bu araçların niteliğini, gerekse onlarla bağlantılı olan gelir paylaşımı modelini ve ekonomik modeli son tahlilde belirleyen, bir toplumun sosyal ve siyasal dengeleridir; bu dengelerin gösterdiği değişimdir. Doğal olan budur. Demokrasilerde kural olan da budur.</p>
				<p class="normal">Oysa, şu günlerde son şeklini almakta olan Anayasa taslağı, gelir paylaşımı modelini sosyal ve siyasal dengelerden büyük ölçüde bağımsız kılarak, bizzat kendisi belirlemek özelliğindedir. Sosyal ve siyasal dengelerin temelindeki milli iradenin yerine bu taslağın “kendi iradesini” geçerli kıldığı iddiaları, taslağın bir gelir paylaşımı modeli ve bununla bağlantılı ekonomik model getirdiği iddiaları, bu gözlemlerden kaynaklanmaktadır.</p>
				<p class="normal">Duruma, daha yakından bakmaya çalışalım:</p>
				<p class="normal">“Ekonomik modelin” bir Anayasa ile belirlenmesi demek, “bu toplum devletçilikle yönetilecek” yahut “özel sermaye her şeye egemen olacak” gibi kayıtlara Anayasa’da yer verildiği anlamında değildir. Ekonomik modelin büyük ölçüde Anayasa’da belirlenmesi için, böyle bir kayda ihtiyaç yoktur. İhtiyaç olan, belirli paylaşım modellerinin arkasındaki sosyal güçleri dolaylı olarak sınırlamak, böylece aynı sonuca açıklanmış bir tercihle değil, dolaylı yoldan ulaşmaktır. Bizim Anayasa taslağımızın şimdiki haliyle yaptığı gibi. Taslak, Türkiye’deki “gelir paylaşımı modelini” işçi, memur, köylü kitlelerinin aleyhine etkilemek sonucunu, söz konusu kitlelerin hareket alanını ve toplumsal-siyasal etkinliğini daraltarak getirmektedir.</p>
				<p class="normal">Mevcut Anayasa taslağı, işçinin ücret artışı talebini müeyyidesiz kılan “grev süresi sınırlaması” ve Yüksek Hakem Kurulu uygulamasıyla; sendikaların mali kaynağını kurutmaya dönük, “check-off’un kaldırılması” hükmüyle, sendikaların sosyal dengelerdeki gücünü azaltıcı “genişletilmiş siyaset yasağı” anlayışıyla, işçilerin zararına olan bir “gelir paylaşımı modelini” hattâ doğrudan kurmaktadır.</p>
				<p class="normal">Memur ve köylü açısından ise, dolaylı bir sınırlama söz konusudur: Memur, kendi sosyal haklarını savunma imkânından yasal olarak yoksundur. Topraksız ve dar gelirli köylü, kendi dağınıklığı nedeniyle böyle bir güce sahip değildir. Bu kesimlerin toplum dengelerindeki ve sosyal düzeydeki savunuculuğunu, geleneksel olarak ve büyük ölçüde işçi sendikaları üstlenmiştir. Sendikaların zayıflatılması, dolaylı olarak, memur ve dar gelirli köylü kitlesinin toplumsal dengelerdeki ve gelir paylaşımındaki yerinden kaybettirilmesi yolunda ciddi bir etken olacaktır. Kaldı ki, özellikle memur maaşının belirlenmesinde işçi ücretlerinin düzeyi hemen her zaman bir ölçü olmuştur.</p>
				<p class="normal">Sonuç olarak, iki noktanın altı çizilebilir:</p>
				<p class="normal">Türkiye’nin, işçinin, memurun, köylünün yararı, elbette sorumsuz taban fiyatı politikalarında, işçiye ve memura bir elle sunulanın öteki elle geri alınması anlamındaki enflasyonist politikalarda değildir.</p>
				<p class="normal">Ancak, meselenin çözümü, işçiyi, memuru ve köylüyü Anayasa hükümleriyle oluşturulmuş bir fiili gelir paylaşımı modelinin, bir fiili ekonomik modelin “ikinci sınıfa ait” bölümüne yerleştirmek de hiç değildir.</p>
				<p class="normal">Anayasa taslağını bu belirgin ve talihsiz özelliğinden arındırmakta, onu “tek boyutlu Anayasa” kişiliğinden kurtarmakta, toplumun geleceği adına büyük yarar vardır.</p>
				<p class="sagnormal">20 Ekim 1982</p>
				<h3 class="normal2" id="calibre_toc_44">Açıklanması Gereken Birkaç Nokta...</h3>
				<p class="normal">Anayasa taslağının tartışmalarına ilişkin bir noktaya açıklık getirmek istiyoruz.</p>
				<p class="normal">Bu taslağın çeşitli özelliklerine ilk günden başlayarak karşı çıktığımızı, bu köşeyi izleyenler bilir: Bizim düşüncemize göre, bu Anayasa taslağı, toplumun ihtiyaç duyduğu bir uzlaşmayı değil, gereksiz sürtüşmeleri getirmeye adaydır. İşçinin, memurun ve köylünün başlıca zarar görenler arasında yer aldığı bir ekonomik modeli kurumlaştırmakta ve onun sürekliliğini sağlamaktadır. Türk halkına, “ikinci sınıf” bir demokrasiyi lâyık görmektedir, vb.</p>
				<p class="normal">Doğru ya da yanlış, bunlar bizim görüşlerimizdir. Bizim gibi, sendika ve işçi çevreleri, üniversite, hukuk, basın çevreleri de benzer kaygılarla Anayasa taslağına karşı çıkmışlardır. Bu Anayasa taslağını beğenmek ve onun yararlılığına inanmak nasıl bir doğal, yasal haksa, onu beğenmemek ve yararsızlığına işaret etmek de aynı şekilde doğal ve yasal bir haktır.</p>
				<p class="normal">Bu olağan çerçevede, olağan olmayan şudur: Anayasa taslağına karşı çıkanların “12 Eylül öncesinin dehşet ortamını özlemekte oldukları”, “çılgınca bir enflasyondan, kuyruklardan yana oldukları,” kimi basın ve yayın organında bir sürekli suçlama niteliğiyle yer almıştır.</p>
				<p class="normal">Bu iddialar doğru değildir.</p>
				<p class="normal">Bir defa, Türkiye’nin ekonomik tercihi, dünkü vahşi enflasyon ile bugünkü durgunluk arasında sıkışıp kalmış değildir. Dünkü ekonomik durumun savunulacak tarafı pek yoktur. Ama onu izleyen ekonomi politikası, başarılı bir “şok” tedavisini sürekli kılarak başarısıza dönüşmüştür: Büyük kitlelerin giderek alım gücünü kaybetmesini, demir-çelik üretiminin, Atatürk Barajı’nın, çeşitli projelerin yerinde saymasını, tarım üreticisinin sattığı ürünün karşılığını kısmen alabilmesini, inanılmaz boyuttaki yanlışlarla bir Kastelli olayına ve onun sonucundan 60 milyara yakın bir maliyetin devletçe üstlenilmesine neden olunmasını, “... aman ne güzel bir ekonomi” diye sevinçle karşılamak, bize göre mümkün değildir.</p>
				<p class="normal">Bunu, böyle karşılamıyoruz diye, 12 Eylül öncesinin olumsuz ekonomik özelliklerini özler olduğumuz, beğenmek zorunda olduğumuz ise, doğru değildir.</p>
				<p class="normal">“Anayasa taslağına karşı çıkanların, 12 Eylül öncesi terörüne geri dönüşü istedikleri” iddiasına gelince:</p>
				<p class="normal">Bu iddia, eşyanın tabiatına aykırı düşmektedir: Anayasa taslağına genel olarak karşı çıkan çevreler (basın, hukuk, sendika, eski politikacıların bir bölümü, üniversite, vb.), 12 Eylül öncesi terörünün acılarını en yakından, hattâ en doğrudan yaşamış çevrelerdir.</p>
				<p class="normal">İsimler ve örnekler o kadar çok ki, sadece birkaçını belirtiyoruz: Teröre Abdi İpekçi’sini kurban vermiş biz gazeteciler, yazarlar mı, 12 Eylül öncesi terörüne dönüşü isteyeceğiz ve bu nedenle Anayasa taslağına karşı çıkacağız? Abdurrahman Köksaloğlu’nu, Hamit Fendoğlu’nu, Bülent Demir’i, Ali İsmet Gençer’i ve daha çok sayıda üyesini teröre kurban veren eski siyaset çevreleri, Cavit Orhan Tütengil’i, Bedri Karafakioğlu’nu, Ümit Doğanay’ı toprağa terk eden hukuk ve bilim dünyası, kendi meslektaşlarının, kendi çevrelerinden insanların cenazelerine katılmaktan nerdeyse işlerine vakit ayıramayan avukatlar, sendikacılar mı, 12 Eylül öncesi dehşet ortamına dönüşü istemekte ve bu nedenle Anayasa taslağına karşı çıkmaktadır?</p>
				<p class="normal">Olayı doğru değerlendirmek gerekir: Anayasa taslağının bize göre olumsuz özellikleriyle, 12 Eylül öncesinin terörünü özlemenin yakından uzaktan ilgisi yoktur. Olmadığı içindir ki, Türkiye’de terörün acısını en fazla çekmiş, ona en sık hedef olmuş çevreler, genel görünümleriyle, bu Anayasa taslağının birçok özelliğine karşıdır. Çünkü, taslağın bu haliyle Türk toplumunun geleceğine olumsuz etki yapacağı inancındadırlar.</p>
				<p class="normal">Farklı görüşlerimize karşılıklı saygı göstermeye bugünlerden alışamazsak, farklı düşünenleri suçlamaya şimdiden başlarsak, 12 Eylül öncesinin bu alandaki olumsuz özelliklerini asıl o zaman yaşatmış, sürdürmüş oluruz.</p>
				<p class="sagnormal">5 Ekim 1982</p>
				</body>
</html>