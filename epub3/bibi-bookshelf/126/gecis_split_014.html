<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_14">I<br class="calibre3"/> Kültür Kimliğinin Arayışları...</h2>
				<h3 class="normal2" id="calibre_toc_73">Nereden Geldik, Nereye Gidiyoruz?</h3>
				<p class="normal">Türk toplumu ve Türk insanı, hangi geçmişin sahibi, hangi günün hazırlığı, hangi geleceğin iddiası içindedir? Kendi ortak kişiliğini nasıl bir görünümde, kendi toplumsal işlevini nasıl bir rolde bulmaktadır? Hepimizin gelip geçtiği bir dünyada, bırakmayı amaçladığımız bu iz nedir, nerededir? Toplum olarak biz kimiz, ne yapmak istiyoruz, nereden geldik, nereye gidiyoruz?</p>
				<p class="normal">Bir toplumun, hele uzun bir geçmişi olan bir toplumun esenliği ve tutarlılığı, bâzı temel soruları cevaplayabilmiş olmasıyla, kendi varlığının anlamını görebilmiş, kişiliğini bulmuş olmasıyla yakından bağlantılıdır. Bizim yaşayageldiğimiz çoğu ağır sorunun kökeninde, bu soruların cevapsızlığı ya da hiç sorulmamış olması mı büyük ölçüde yatmaktadır?</p>
				<p class="normal">Kendimiz bu soruları cevaplayamadığımız sürece, başkaları bize dünyanın ikinci sınıf toplumlarından biri diye bakmakta, vatandaşımızın taşıdığı pasaportu sınır kapısından sokmamakta, hayâli haritalar üzerinde ülkemizi bölmeye kalkışmaktadır.</p>
				<p class="normal">Bütün toplumların kendilerine uygun gördüğü bir çizgi –doğru ya da yanlış olarak, haklı ya da haksız olarak– kendine yakıştırdığı bir rol, bir işlev vardır: Örneğin abd toplumu, insanoğlunu her alanda özgür kılmanın, kişiyi özgürce geliştirmenin iddiasındadır. Sovyet toplumu, daha adaletli bir çerçeveyi kurmanın iddiasındadır; Avusturya, dünya dengelerinin diyalog ve uzlaşma merkezi olduğu iddiasındadır; Cezayir, mazlum ulusların eşitlik iddiasına; Libya, emperyalizmle savaş iddiasına; Çin, yeni bir insan anlayışını geliştirmek ve yaymak iddiasına; Fransa, kültür ve sanatın, kişisel özgürlüklerin öncülüğü iddiasına; Federal Almanya, Avrupa’nın “Hıristiyan ve hümanist” geleneğini 21. yüzyıla taşıma iddiasına; Hindistan, Hinduizmin insancılık iddiasına ve 600 milyon bölünmüş yoksuldan bir demokratik ulus yaratmak iddiasına sahiptir. Bunlar gibi, hemen tüm ülkeler, kendilerinde bir varoluş nedeni görür, belirli bir kişilik ve işlevi kendilerinde var sayar.</p>
				<p class="normal">Bu varsayım ve bu inanç, bir toplumun insanına en azından bilinçaltında etki yapar. Hayatının her düzeyinde, davranışlarına ve değer yargılarına –insanlar çoğu kez farkında olmasalar bile– bir tutarlılık ve anlam kazandırır.</p>
				<p class="normal">Türkiye’nin 19. yüzyılda yöneldiği yeni bir kişilik ve işlev arayışına açık ve süreklilik taşıyan bir cevap bulabildiği, özde birleşip ayrıntı ve yöntemde farklılaşan öneriler oluşturabildiği hâlâ söylenemez. Doğulu mu yoksa Batılı mıyız; bizim uluslar ailesindeki yerimiz, işlevimiz, ayrıcalığımız nedir; ne yapmak, insanlığın büyük yürüyüşüne, kendimize has hangi katkıyı getirmek istiyoruz? Görülebildiği kadarıyla bunların cevabını henüz verebilmiş değiliz. Hattâ bunun eksiğini duymuş, arayışını başlatmış olduğumuz bile pek söylenemez...</p>
				<p class="normal">Böyle bir cevapsızlık ve bilmezlik durumu toplumun temel dokusunu da olumsuz etkilemekte, gevşetmektedir. Kimi durumda, insanlar birbirine daha kolay düşman olabilmekte, bağnazlık ve sevgisizlik daha kolay yerleşebilmektedir.</p>
				<p class="normal">Dokunun, toplumsal sürekliliği sağlayacak güçte olmayışı sonucunda, Türkiye’nin her on yıllık (hattâ her beş yıllık) dönemi, kendisinden önceki ve sonraki on yıldan tümüyle ilgisiz, tümüyle yabancı olabilmektedir: Anlayışlar, özlemler, kurumlar, değer yargıları, insanlar ve konular bir devamlılıktan, bütünlükten yoksun kalmaktadır. Sanki her on yıllık dönemde karşımıza çıkan, bir başka ülke ve bir başka toplumdur. Geçmişinden de, geleceğinden de kopuk olan.</p>
				<p class="normal">Her şeyin geçici, yanıltıcı olduğu bir ortamda, insanlar, inandıklarına da, başkalarına da, kendilerine de güvensizliğin örneklerini ve bunun bunalımlarını, bir kader gibi yaşayabilmektedir.</p>
				<p class="normal">Bir toplumun kişiliği, kökleri, varoluş nedenleri, amaç ve iddiası ile yaşadığı günün özellikleri arasında yakın ilişkiler vardır. Üstelik, nereden gelip, nereye gittiğini düşünmemiş, bulamamış toplumlara hayat hakkının giderek sınırlandığı bir çağın içindeyiz.</p>
				<p class="normal">Türkiye’nin kendi amacını, ne istediğini, işlevini, varoluş nedenini, kişiliğini yeniden değerlendirmesi, belki de toplumumuzda yıllardır kendini duyuran o “eksiği” aramamıza, bulmamıza yardımcı olacaktır.</p>
				<p class="sagnormal">2 Ekim 1982</p>
				<h3 class="normal2" id="calibre_toc_74">Kültür ve Toplum</h3>
				<p class="normal">Türkiye’nin 1975 sonrasında yaşadığı olumsuzlukların başlıca nedenleri arasında bir “kültür sorununun” bulunduğu, yeterince fark edilmiş midir? Kan davasına dönüşmüş ideolojik görünümlü çatışmaların, karşılıklı kıyıcılık örneklerinin, sevgisizliğin, değişik kültür kümeleri üzerinde yükselmesi, farklı ve çok sayıdaki kültür gruplarının kavgalara hammadde yapılabilmesi, bir rastlantı mıdır?</p>
				<p class="normal">Kültür, insanların ve toplumların geçmişten devraldıkları, zaman içinde belirli değişikliklerle korudukları temel değer yargılarıdır; hayata, olaylara, öteki insanlara bakış açılarıdır; yaklaşım biçimleridir. Türkiye, kültür alanındaki olumsuz bir bölünmüşlüğü bir tarih mirası olarak günümüze dek taşımıştır. Üstelik, ne bu özelliğin yeterince bilincinde olmuştur, ne de, bundan kaynaklanan ağır sorunlara çözüm getirebilmiştir.</p>
				<p class="normal">Meseleye yakından bakmaya çalışalım: </p>
				<p class="normal">Tarihten kaynaklanmış bir kültür bölünmüşlüğüne hedef olmayan toplumlarda, ortak değer yargıları çok daha sağlam durmakta, siyasal, sınıfsal ve ideolojik farklılaşma, ortak kültür temeline dayanmanın açık tuttuğu diyalog yollarından yararlanabilmektedir. Örneğin, bir Batı Avrupa ülkesinde, Fransa’da, Hıristiyan ve hümanist kültürün temelde ve tarih içinde özümsenmiş olması, toplumsal karşıtlıklarda tarafların aynı dili konuşmasını, birbirini anlamasını, değerlendirmesini mümkün kılmaktadır. Böyle bir toplumun ilericisi de, gericisi de, kapitalisti, komünisti de, son tahlilde, aynı temel kültürün uzantısıdır. Bu ortamdaki geleneksel ve çağdaş kültür kümelenmeleri, bölgesel özellikler, farklı sınıfların farklı yaklaşımları ve benzer ayrılıklar, temel aynı olduğundan, dağıtıcı ve yıkıcı sonuçlar yaratmamaktadır.</p>
				<p class="normal">Türkiye’mizde ise tarihsel etkenler böyle bir temel ve ortak kültürün oluşumuna imkân tanımamıştır. Bölgeden bölgeye, şehirden şehire değişebilen köklü olarak farklılaşan, işin kötüsü, tarih içinde birbiriyle çatışmış olan kültür kümeleri birbirine karşı güvensizliği sürdürebilmiştir. Cumhuriyetin getirdiği köklü değişimlere de, bu kümelerin bir bölümü kolay uyum gösterememiştir. Ortaya, zaman zaman kendini “devre dışı bırakılmış” hisseden, içine kapanmış, çevresine kuşkuyla bakan kültür kümeleri çıkmıştır. Belirli koşullarda birbirini “düşman” diye görebilen kümelerin oluşturduğu bu farklılaşma, 1975 sonrasının olağandışı gerginliğinde temel kaynaklardan biri olabilmiştir.</p>
				<p class="normal">Mesele, ortak bir kültür temelinin ve herkesçe paylaşılan değer yargılarının gelişmesine katkıda bulunmaktır. Böylece, kültür farklılaşmasını çağdaş ve olağan boyutlarda sınırlamaktır. Türkiye’deki kültür faktörünün dağıtıcı değil, yaratıcı ve son tahlilde bütünleştirici olmasını mümkün kılmaktır.</p>
				<p class="normal">Bunun yöntemi, her şeyden önce, ortak kültür özelliklerini, ortak değer yargılarını araştırıp belirlemek, anlayış, diyalog ve hoşgörüye dönük bir politikayı, planlı ve bilinçli bir yayın ve eğitim aracılığıyla uygulamaya koyabilmektir.</p>
				<p class="normal">Bunlar elbette bir çırpıda gerçekleşecek işler değildir. Ancak kültür bölünmüşlüğü karşısındaki kayıtsızlığın ve çözüm sanılan kolay yaklaşımların nelere mal olabileceği yakın geçmişte yaşanmıştır.</p>
				<p class="normal">Türkiye’nin geleceği düşünülürken, ortak insani değerlerden, anlayıştan ve diyalogdan kaynaklanmış bir “kültür projesinden” yoksun bulunmak, başarı yolundaki başlıca engeller arasındadır.</p>
				<p class="sagnormal">5 Haziran 1982</p>
				<h3 class="normal2" id="calibre_toc_75">Farklı “Hassasiyetlerin” Ülkesindeki Doğrular...</h3>
				<p class="normal">Türkiye’nin, geçmişteki acıları ve yanlışları değerlendirip, geleceği sağlam temeller üzerinde yükseltmeyi amaçladığı bir dönemden geçmekteyiz. Geride kalan yıllar ne kadar dikkatle incelenir ve her yönüyle araştırılırsa, geleceğe o denli hazırlıklı olacağımız açıktır.</p>
				<p class="normal">1975 sonrasında, Türkiye’de düşmanlıkların daha kolay oluşabilmesini, bağnazlıkların artmasını, sevgisizliğin gelişmesini, insanların birbirini düşünce ayrılığı nedeniyle en ağır biçimde suçlamasını, cezalandırmasını, hattâ öldürebilmesini, bir yönüyle, biz şu nedene de bağlı görmekteyiz: Türkiye’nin farklı hassasiyetlerden oluşmuş bir ülke olmasına ve yönetimlerin, bu hassasiyetleri dikkate almayan politikalarına...</p>
				<p class="normal">Önce, “hassasiyet” kavramı ve bunun farklılaşmasından ne anladığımızı açıklamaya çalışalım: Bütün ülkelerde, çeşitli toplum kesitlerinin arasında farklı hayat tarzları, farklı değer yargıları, kültür ölçüleri vardır. Bu farklılaşma, ekonomik ve yöresel özelliklerden, dinsel, tarihsel geleneklerden ve daha birçok nedenden kaynaklanabilir.</p>
				<p class="normal">Her biri farklı “hassasiyetler” oluşturan, yani, benzer olaylar karşısında, farklı yargılara varıp, farklı tepkiler gösteren bu kümeler, çoğu toplumda, farklılaşmayı sınırlayıcı ya da farklılaşmayı sağlıklı ve verimli kılıcı özelliklere de sahiptir: Örneğin, sınıfsal farklılaşmanın, sosyal ve siyasal ortamı belirlediği Batı Avrupa örnekleri, ulusal birlik olmanın, “millet” olmanın özelliklerini yüzyıllardan beri taşırlar. Bunun yanı sıra, kültür kaynaklarının bütünlüğünden yararlanırlar. Ekonomik gelişmenin bütünlüğü ise, örneğin bir sanayileşmiş toplum gerçeğinde, dinsel, kültürel farklılaşmalarda bütünleyicilik işlevi taşır.</p>
				<p class="normal">Başka bir deyişle, değişik düzeylerdeki ortak paydalarla ve bütünleştirici etkenlerle, “farklı hassasiyetlerin” dengelendiği bir durumdur söz konusu olan: Bir “dinsiz” Fransız’la, “dinine son derece bağlı” başka bir Fransız farklı hassasiyetleri temsil eder ama, her ikisi de sanayileşmesini tamamlamış bir toplumun ortak özelliklerini paylaşırlar. Yahut, bir başka Fransız alabildiğine solcu, öteki alabildiğine sağcıdır. Ancak her iki hassasiyet, Katolik ve hümanist kültür ve aile anlayışının çerçevesinde oluşmuştur; böyle bir ortak paydaya sahiptir, vb.</p>
				<p class="normal">Türkiye’mize baktığımızda ise, farklı hassasiyetlerin çokluğu ve bütünleştirici etkenlerin, ortak paydaların azlığı dikkati çekmektedir: Tarım toplumundan, sanayi toplumuna geçiş süreci içinde olunması, çok farklı kültür dünyalarını, hayat tarzlarını yan yana geliştirmektedir. “Ümmet”ten “millet”e geçiş, dinsel çerçevelerden laisizme yöneliş, henüz altmış yıllık bir olaydır. Köylünün hassasiyeti farklıdır, aile anlayışı, müzik beğenişi farklıdır, sanayileşmiş bölgedeki işçininki ayrı; büyük kentlerin merkeziyle gecekonduları, her bakımdan apayrı dünyaları birbirinden bir-iki sokak uzaklıkta yaşarlar. “İstanbul Boğazı’nın korunmaya alınması” bir bölüm insan için en hayati konudur, bir başka bölüm için ise anlamsız bir kavramdır, vb.</p>
				<p class="normal">Yerleşmiş, durmuş-oturmuş toplumlarda, farklılaşma şu özelliği taşır: Sanayileşmiş toplumlara özgü yaklaşımların, ortak kültür değerlerinin, ortak paydaların etkisiz kaldığı toplum kesimleri, küçük birimler olarak toplumun uç bölgelerinde yer alır. Toplumun büyük gövdesi, farklı hassasiyetlerle birlikte bütünleştirici etkenleri de taşıyarak, uçlarda değil, ortada büyük çoğunluğu meydana getirir.</p>
				<p class="normal">Türkiye’mizde ise, ekonomik, tarihsel ve toplumsal oluşum, bundan değişik bir durum yaratmıştır. Toplumdaki farklı hassasiyet bölgeleri uçlarda büyük birikimler geliştirmiş, ortak paydaların etkinliği ise merkezdeki nispeten küçük birikimi oluşturabilmiştir.</p>
				<p class="normal">Böyle bir çerçeve içinde doğru yaklaşım ne olabilir? Çağdaş ortak paydaların gelişmesi, farklı hassasiyetlerin istismarının önlenmesi, düşmanlıkların engellenmesi için ne yapılabilir?</p>
				<p class="normal">Görüldüğü kadarıyla, mesele, farklı hassasiyetleri hem anlamaya çalışmak, hem de bunların birbirini anlamasına yardımcı olmaktır. Örneğin, kızını özel Kuran kursuna gönderen aile ile, kızını özel bale dersine gönderenin, birbirini inkâr etmediği, ortadan kaldırmayı amaçlamadığı, birbirinin farklı hassasiyetine saygı duyduğu bir anlayışı geliştirmektir, mesele.</p>
				<p class="normal">Türkiye gibi farklı hassasiyetlerin kural, “müşterek”in sınırlı olduğu bir ülkede, bütünleştirici ve doğru yaklaşım, hassasiyetlerin inkârından değil, hassasiyetleri anlamaktan geçmektedir.</p>
				<p class="sagnormal">21 Ocak 1983</p>
				<h3 class="normal2" id="calibre_toc_76">Kum Saatindeki Devekuşu...</h3>
				<p class="normal">Bir devekuşunu kum saatinin içine yerleştirmişseniz, devekuşu, duymak ve görmek istemediklerini yok sayabilmek umuduyla başını saatin kumuna gömmüşse, oysa, bu tür bir saatin yapısı gereği, devekuşunun başını gömdüğü kum yavaş yavaş saatin alt bölümüne akmaktaysa ve kaçınılmaz sonuç, yani, başını gömecek kum kalmamış devekuşunun ister istemez gerçeklerle karşılaşacağı an yaklaşmaktaysa, ne olacaktır?</p>
				<p class="normal">Karikatür, ülkemizin hayli ileri olduğu bir sanat ve gazetecilik alanıdır. Çok sayıda çizerimiz her yıl uluslararası yarışmaların ödüllerini paylaşır; ünlü Gırgır dergimiz, dünyada en çok okunan ve en başarılı mizah dergilerindendir; karikatür, Türkiye’nin dünyaya açabildiği az sayıdaki penceresinden biridir.</p>
				<p class="normal">Ali Ulvi’nin iki ay kadar önce yayınlanan “Kum Saatindeki Devekuşu” karikatürü, bu sanatın “klasikleri” arasında yer alabilecek örneklerdendir: Hem evrensel geçerliliği ve kalıcılığı bulunan hem de soyut bir mesaj vermektedir kum saatindeki devekuşu: Devekuşu, belki de insanlığın kendisidir; yüz milyona yakın çocuğu bakımsızlık ve açlıktan her yıl ölen, büyük çoğunluğu yılda ortalama 50 dolarlık bir geliri paylaşırken aynı sürede kişi başına 130 dolarlık bir harcamayı silâhlanmaya ayıran bir insanlıktır bu devekuşu; ya da, kendi içine ve dünyasına kapanarak çevresinin acılarına duyarsız kalanların, çevreden ilelebet etkilenmeyecekleri varsayımını simgelemektedir. Kum saatindeki devekuşu “... yıl sonuna kadar Allah kerim” diyerek derslerini boşlayan haylaz öğrencidir; kendi gerçeklerine yabancılaşan toplumların çaresiz bekleyişidir.</p>
				<p class="normal">Devekuşu başını kuma gömmekte ne kadar kararlı olursa olsun, kum saatin alt bölümüne akacak ve devekuşu, kumsuz kalacaktır...</p>
				<p class="normal">Toplumumuzun yıllardır yaşayageldiği olayları izlerken kum saatindeki devekuşunu sık sık anmamak mümkün değildir.</p>
				<p class="normal">1.5 milyon çocuğun sokaklarda büyüdüğü haber verilen bir toplumda, geleceğin “suçlularının” nerelerden yetişeceği hâlâ bir merak konusu olabilir mi?</p>
				<p class="normal">1950’lerde ve 1960’larda insanlar büyük kent gecekondularına balık istifi doluşmak zorunda bırakılırken, bu çarpık ve düzensiz kentleşmenin gelecekteki muhtemel sonuçları görülebilmiş, böyle bir çevrede oluşan insan hammaddesinin, teröre kadar uzanan bir kullanıma elverişli olabileceği sezilmiş midir?</p>
				<p class="normal">Türkiye’nin gençleri sokaklarda öldürülürken, kendilerini küçük çevrelerinin rahatıyla ve “her koyun kendi paçasından asılır”, “gemisini kurtaran kaptan” benzeri arabesk kültür bilgelikleriyle sınırlayanların, kum saatindeki devekuşundan farksız olduklarını gelişmeler göstermedi mi?</p>
				<p class="normal">Türkiye’nin kıyıları ve denizleri tüketilirken, kentlerin ağaçları kesilirken, tarihi güzellikler yakılır ve sağlıksız, kuralsız bir ortak çirkinlik betonarme yığınları halinde her yanı sararken, duyarsız ve tepkisiz kalanların, göz yummuş, yumdurmuş olanların, şimdi İstanbul’un perişanlığı ve Ankara’nın havasızlığı karşısında söyleyecek sözü var mıdır?</p>
				<p class="normal">Her yıl en az üç yüz bin gencin işsizler kitlesine katıldığı, gelir eşitsizliğinin giderek büyüdüğü bir toplum, kendi geleceğine bu durumun getirdiği ipoteklerin bilincinde midir?</p>
				<p class="normal">Son günlerin aktüel olayına, çöken ve çökebileceği belirtilen binalara bakalım: Yıllar boyu inanılmaz bir denetimsizliği, çarpık kentleşmenin bütün sağlıksızlığını, tehlikelerini sergilemiş ve sergiletmiş olanların, kum saatindeki devekuşundan ne farkı vardır?</p>
				<p class="normal">Olsa olsa, fark, devekuşunun herhangi bir hesap yahut menfaat sonucu başını kuma gömmediği değil midir?</p>
				<p class="normal">Toplumumuz, kum saatinin çaresiz devekuşu olmak kaderine mahkûm değildir.</p>
				<p class="normal">Günümüzün “acı sürpriz” diye karşılanmış olaylarından yakınırken, geleceğin acı sürprizini hazırlayan oluşumlara ciddiyetle eğilmek gerekir: Eğitimindeki yanlış şartlanmalardan, sokaklardaki çocuklarımıza, bağnazlıklara, vurdumduymazlığa, işsizliğe, eşitsizliğe, haksızlığa kadar...</p>
				<p class="normal">Böyle bir yaklaşımın gereği olan yürekliliği, akılcılığı, kararlılığı gösteremezsek, gelecekte başkalarının bizleri yerleştirecekleri mekân, kum saatinin devekuşlarına ayrılmış bölümünden başkası olmayacaktır...</p>
				<p class="sagnormal">11 Ocak 1983</p>
				<h3 class="normal2" id="calibre_toc_77">“Ortak Kültür” ve Yarının Türkiye’si</h3>
				<p class="normal">Bir toplumun “Batılıyım” demekle Batılı olmayacağı, ekonomik ve toplumsal gelişimi için ille de Avrupalı olmak zorunda bulunmadığı açıktır. Batılı olmak, her şeyden önce, ortak bir kültürü konuşmak, anlamak, paylaşmaktır: “Sisyphe çaresizliği” dendiğinde aynı çağrışımları yapabilen, Justinien ile adalet kavramı arasındaki bağı anlayan, ortaklaşa atıfta bulunan simgeleri, Saint Paul’leri, Hamlet’leri, 14 Temmuz’ları, Don Kişot’ları, Aşil’leri paylaşan, bunlar karşısında benzer çağrışımlar, benzer titreşimler duyan toplumlar, bir belirli uygarlık biçiminin unsurlarıdır.</p>
				<p class="normal">Yani, ortak bir “kültür dilini” konuşanlar.</p>
				<p class="normal">Sizin konuştuğunuz kültür dili farklıysa, size tarihin bıraktığı simgeler, ortaklaşa atıfta bulunabileceğiniz kaynaklar değişikse, bu, Batı uygarlığının ya da insan uygarlığının ortaklaşa yarattığı demokrasi gibi, akılcılık (rasyonalizm) gibi amaçlardan uzak durmanızı elbette gerektirmez. Tek bir koşulla: Kendi kültür ortamınızı, kendi tarihsel boyutunuzu, kendi simgelerinizi, tek kelimeyle “kendinizi” reddetmemeniz koşuluyla.</p>
				<p class="normal">Yani, (“Batılı olmak” deyimi herhalde yanlış) “Batı uygarlığının yarattığı bâzı üstün yönetim ve davranış özelliklerini” benimsemek ya da onun evrensel geçerlilik taşıyan kültür değerlerini paylaşmak amacındaysanız, önce “kendiniz” olmak, “kendinizi” bulmak zorundasınız. Bunun yolu ise, kendi kültür simgelerinize, atıfta bulunabileceğiniz, benzer çağrışımlar yaratan kendi olaylarınıza ve insanlarınıza sahip çıkmaktır. Avrupa’nın iki bin yılda oluşturduğu “Atlas” sizin toplumunuzda bir anlam taşımaz ama, haklı bir imkânsızın peşindeki Genç Osman’ınız vardır; “Saint Jean” yoktur, Battal Gazi’niz vardır; “Spartaküs” toplumunuzda pek bir çağrışım yaratmaz, Ebu Müslim’iniz vardır, vb. </p>
				<p class="normal">Başka bir deyişle, sorun şudur: </p>
				<p class="normal">Siz, bir-iki yüzyılda zaten özümseyemeyeceğiniz bir kültür diline ortak gireceğim diye kendi var olan kültür dilinizi, toplumdaki ortak başvuru simgelerini yok ederseniz, tarihsel derinliğinizi kendi ellerinizle daraltırsanız, sonuç, toplumun çok daha kolay dağılabilmesidir, benliğini kaybetmesidir, işlevini şaşırmasıdır. Ortak toplumsal payandaları yıkılmış insanların birbirine daha kolay düşman olabilmesi, ortak kültür diye arabesklere sarılması, ikinci mevki biletiyle Batı kapılarında sıra beklemesidir, varılabilecek nokta...</p>
				<p class="normal">Yeni oluşumların içinde bulunan ülkemizde, kültür sorunu her zamankinden daha önemlidir. Burada söz konusu olan, “ille de ve sadece bizimki” diyerek bir taşracılık örneği vermek değildir. Evrensel olana, kendimizden hareketle ve kendi katkımızı getirerek ulaşmaktır.</p>
				<p class="normal">Günümüzde ülkeye sunulacak toplumsal ve siyasal mesajlar, ancak tarih boyutuna sahipse, geçmişle geleceğin sentezine yönelikse, kendi dışımızdaki güzeli ve doğruyu reddetmeyen ama kendi güzelimizi ve doğrumuzu hiç mi hiç reddetmeyen bir özellikteyse, Türkiye’ye yeni ve güçlü bir nefes getirebilir. Bir hareket kendi toplumsal ve simgesel kaynaklarını tarihte bulabilmişse, temel değer yargılarını ve Türkiye’ye öngördüğü işlevi tarih boyutunda ortaya çıkarıp yarınlara uzatabilmişse, Türkiye’yi kalıcı ve güvenlikli bir gelişime yöneltebilir.</p>
				<p class="normal">Aksi halde, siyaset de, demokrasi de, kültür fukaralığının sığ sularında sık sık kazaya kurban gidebilen bir olay olmanın pek dışına çıkamaz.</p>
				<p class="normal">Türkiye’nin yarınını düşünmenin önkoşulu, yarını kültür ve tarih boyutunda değerlendirebilmektir...</p>
				<p class="sagnormal">2 Kasım 1982</p>
				<h3 class="normal2" id="calibre_toc_78">Düşünce Duvarını Yıkabilmek...</h3>
				<p class="normal">Türkiye’nin tarihsel, toplumsal, ekonomik verilerini hangi mantık denkleminin içine oturtursanız oturtun, sonucun böyle olmaması gerekir. 20. yüzyılın son çeyreğini yaşıyan 45 milyonluk bir ülkede, tarih tecrübesinden geçmiş, nitelikli elemanı her alanda ve her düzeyde yetiştirebilmiş bir toplumda, böylesine uzun kıyıları, denizleri olan, yeraltı ve yerüstü kaynakları bulunan bir çerçevede, vardığımız sonuç en hafif tanımıyla “düşündürücüdür.” Tarih bir gün bizlere, 1970’lerin, 1980’lerin sorumluluğunu Türkiye’de taşıyan kuşaklara mutlaka döner ve sorar:</p>
				<p class="normal">Siz, Yunanistan dahil kendinizle kıyaslanabilecek bütün ülkelerin artık 4 bin doların üzerinde bir yıllık ortalama geliri gerçekleştirdiği şu dönemde, bin yüz yetmiş dolarlık bir kişisel gelirde çakılıp kalmaktan sıkılmadınız mı? Başkalarından dört kat daha geride olmayı nasıl kabullenebildiniz?</p>
				<p class="normal">Kişi başına enerji tüketiminiz, proteinli gıdanız, telefon, televizyon sayınız, neden bütün Kuzey Akdeniz, Avrupa ülkelerinden en az dört kat daha düşük?</p>
				<p class="normal">Tarihi, geçmişi, geleneği olan bütün size benzer toplumlarda insanlar bir belirli düzen kurabilmiş, süreklilik sağlayabilmiş, kendi aralarında geçinmesini, kendi içlerinde birbirlerine tahammül etmesini öğrenmişken, siz neden birbirinizi yok etmekten, kahretmekten bahsediyorsunuz?</p>
				<p class="normal">Tarihin size emanet ettiği doğal güzellikleri, bir İstanbul mucizesini, siz hangi hakla böylesine perişan etmekte, çirkinleştirmektesiniz?</p>
				<p class="normal">Bu soruların tutarlı bir cevabı, itiraf edelim ki, yoktur. Ne emperyalizmin sömürüsü, ne müteahhit kârlılığının pervasızlığı karşısında yönetimlerin çaresizliği, ne Anadolu insanının üç yüzyıl fukaralığa terk edilmesi, ne de sermaye eksiği bizim için mazeret olabilir. Kaldı ki, bir konuya eğer mazeret sıralayarak girmekteyseniz, başarılı olmaktan peşinen vazgeçtiniz demektir.</p>
				<p class="normal">Türkiye, kendi tarihsel ve toplumsal mantığını yeniden kurmak, kendi işlevini yeniden değerlendirmek, zorunluluklarını ve imkânlarını yeniden tartmak ve kendine yeni bir ufuk açmak durumundadır.</p>
				<p class="normal">Bunun ilk adımı, her düzeyde hem alabildiğine kritik bir bakışı geliştirmek hem de “büyük” düşünebilmektir. Hem birtakım somut yetersizlikleri göz ardı etmemek, hem de bunlar karşısında komplekse, umutsuzluğa kapılmamaktır.</p>
				<p class="normal">Mesele, geniş boyuttan ve büyük amaçları cesaretle görebilmek, bunlara ulaşacak yolları düşünmek, tartışmak, yöntemlerini alabildiğine gerçekçi bir çerçevede planlamak, örgütlemek, harekete geçirmektir. Kendini aşmaya, kendini yeniden yaratmaya önce gönül verebilmek, sonra bunun gerektirdiği araçları emekle, bilgiyle, akılcılıkla oluşturmaktır.</p>
				<p class="normal">Kısaca, biraz düşünmek, biraz da cesur olmaktır, mesele...</p>
				<p class="normal">Geleceğe hazırlanan bir Türkiye, kendi “maddi ve manevi birikimi” ile, ulaşmış bulunduğu düzey arasında yer alan uçurumun nedenlerini, çok ciddi biçimde değerlendirmek durumundadır. Toplumsal ve ekonomik gelişmede elbette hayâllere, mucizevi çözümlere yer yoktur. Ancak, kendimizi bir mantık düzeyinde kıyaslayabileceğimiz elliye yakın ülke arasında ve her konuda en son sıralarda yer almak,<sup class="calibre4"><a class="footnote-link" href="gecis_split_026.html#footnote-100-13" id="footnote-100-13-backlink" name="footnote-100-13-backlink">[13]</a></sup>
				“olumsuz da gerçekleşmiş bir mucize” değil de ne olabilir?</p>
				<p class="sagnormal">6 Kasım 1982</p>
				<h3 class="normal2" id="calibre_toc_79">İnilmeyen Temeller...</h3>
				<p class="normal">1983’ü değerlendirirken bizim görebildiğimiz “genel” eksik, birçok meselenin temeline eğilmekten, nedenlerini araştırmaktan, dolayısıyla köklü çözüme yönelmekten gene uzak kalındığıdır.</p>
				<p class="normal">Bunu, en önemli ve çarpıcı bir alanda izlemeye çalışalım:</p>
				<p class="normal">Türkiye, 1976-80 döneminde olağanüstü bir deprem yaşamıştır. İnanılmaz bir sevgisizliğin, hattâ gaddarlığın, kitlesel cinayetlerin sergilendiği, ancak ruhsal hastalıkla açıklanabilecek davranışların çoğaldığı, farklı düşünüyor diye, farklı dinsel özelliği var diye, insanların katledildiği yıllardır bunlar.</p>
				<p class="normal">Böyle bir toplumsal yozlaşma, ne tek başına ekonomik etkenlerle ne de Türkiye’nin siyasal coğrafyasıyla açıklanabilir. Böylesine boyutlu bir bunalımda, insanlara verilen değer yargılarından, okul ve aile düzeyindeki eğitim anlayışına kadar, yüzyılların düşmanlık birikimlerinin giderilmeyişinden, saldırgan ve yıkıcı insan tipini yaratan maddi, manevi, hattâ cinsel doyumsuzluklara kadar her tür etkenin çok büyük payı vardır.</p>
				<p class="normal">Ve Türkiye, 1976-80 bunalımının olduğu kadar “demokrasinin yerleşmeyişinin” de önemli kaynağını oluşturan bu tür nedenleri, hiçbir ciddi araştırmadan geçirmemiştir. Demokrasiyi yeniden başlatmanın yılı olan 1983 de, bu bakımdan bomboştur. Kimsenin hatırlamak bile istemediği bir acılı dönem bu açıdan “yok” sayılmış; toplum, kendi kendisiyle hesaplaşmaktan kaçınmıştır. Konuya, daha yakından bakmaya çalışalım:</p>
				<p class="normal">Bir toplumda terörün bu boyutta yaygınlaşması, bir belirli “insan hammaddesinin” küçük fakat yeterli orandaki varlığına bağlıdır. Kıyabilen, tanımadığı, belki ismini dahi duymadığı kişileri öldürebilen, farklı dinsel özellikteki çocuğu kesebilen, toplu insan hedefine ateş açabilen bir hammaddedir bu. Oran olarak küçüktür ama, bunun meydana çıkması ve teröre araç olabilmesi, onun gelişimine elverişli çok daha geniş bir çevrenin varlığını gerektirir: Anlayışlardan, eğilimlerden, alışkanlıklardan oluşan bu “çevre” ya da bu “ortam,” aşırı örnek olarak teröre yatkın insan hammaddesini, genel olarak da demokrasiyle bağdaşmayan insan tipini yaratmaktadır.</p>
				<p class="normal">Söz konusu çevre yahut ortam kendi etkinliğini sürdürdükçe, demokrasiyle bağdaşmayan yapılar da, teröre hammadde olabilecek insanlar da, kendi varlığını sürdürebilecektir. Bunlar, toplumun başka alanlarda, ekonomide, siyasette, yönetimde ciddi sorunlarla karşılaşması durumunda, hiç kuşkusuz, kendini yeniden ve büyük ölçekte duyurabilecektir.</p>
				<p class="normal">Dolayısıyla, mesele, temellerdeki hastalığı görebilmektir. Tedavi ancak o düzeyde mümkündür. Hastalığın yüzeydeki belirtilerinin şimdilik kaybolması, köklü bir iyileşmenin işareti değildir.</p>
				<p class="normal">Bizim 1976-80 döneminde geçirdiğimiz toplumsal depremin onda birini yaşayan bir toplum –dünyadaki çeşitli örneklerde görüldüğü gibi– bütün bilgi depolarıyla, araştırma imkânları ve olanca akılcılığıyla, meselenin üzerine eğilmek zorundadır. İnsanları terörün çaresiz hammaddesine dönüştüren etkenlerin neler olduğu, ancak fevkalâde düzenli ve planlı girişimlerle, bütün üniversitelerin katılacağı yaygın çalışmalar ve araştırmalarla ortaya çıkabilir. Eğitim sisteminin özelliklerinden tarihsel birikimlere, televizyondaki şiddet filmlerinden, topluma şırınga edilen değer ölçülerine, ona gösterilen “kahraman” tiplerine, toplumun şartlandırıldığı özlemlere ve beğenilere kadar her konu, “şiddetin hammaddesini” yaratmaktaki yakın yahut uzak etkisi açısından araştırılabilirse, bir büyük hastalığı anlamak ve çözümlere işaret etmek mümkün olabilir.</p>
				<p class="normal">Bir toplumdaki insanların 1976-80’deki ölçekte kıyıcı olabilmesi, bir “geçici durum”la, “özel koşullar”la, tek başına alınmış şu ya da bu etkenle açıklanamaz. Böylesi bir açıklama, çok klasik benzetme olacak ama, devekuşunun başını kuma gömmesinden farksızdır.</p>
				<p class="normal">1983, asıl bu alanda, hem geleceğin hem de demokrasinin büyük ölçüde bağlı bulunduğu temel hastalıkların anlaşılması ve iyileştirilmesi alanında, bomboş geçmiştir.</p>
				<p class="normal">Toplumsal bünyemize dönük böyle bir arayışa ve yakın geçmişimizle bu anlamdaki bir hesaplaşmaya girmeden her şeyin kendiliğinden düzeleceğini beklemek, fazla bir iyimserlik olmaktadır...</p>
				<p class="sagnormal">30 Aralık 1983</p>
				</body>
</html>