<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_10">I<br class="calibre3"/> “Özal Modelleri” ve Türkiye</h2>
				<h3 class="normal2" id="calibre_toc_45">“Şok Tedavisiyle” Hasta Kurtulmaz</h3>
				<p class="normal">Tıpta uygulanan şok tedavisi, genel olarak, umutsuz bir gidişi durdurmakta kullanılır. Şoku sürekli kılarak hastayı iyileştirmek, kuralda söz konusu değildir. Kötüye gidişi şokla önlenmiş hasta, ancak olağan ilaçlarla, bünyesi gözetilerek ve özenle sağlığına kavuşturulabilir.</p>
				<p class="normal">Bu konuda, ekonominin de tıbbın kurallarını hatırlattığı söylenebilir: Baş aşağı giden bir ekonomide bu düşüşü durdurmak için şok tedavi uygulanabilir ama, ekonominin düzelmesini bu şokun sürekliliğiyle sağlamaya kalkışmak, sonuçta, geçmişi de aratacak bir sağlıksızlığı yaratabilir.</p>
				<p class="normal">İçinde bulunduğumuz 1982 yılında şimdi şokun olumsuz ekonomik sonuçları da belirmektedir; geleceğe dönük önlemlerin alınmadığı daha iyi anlaşılmaktadır:</p>
				<p class="normal">Uygulanan şok, ücret, para ve kredi politikasıyla toplumun satınalma gücünü geriletmek, daha çok bu yöntemle oluşmuş bir ürün bolluğunu dışsatıma yöneltmek için ihracatçıya ve bir bölüm sanayiciye yaygın bir sübvansiyon –devlet desteği– sağlamak olmuştur. Ne var ki, bu tedavinin sürekliliği ve köklü önlemlerin eşliğinden yoksun bırakılması, bir dizi olumsuzluğu da beraberinde getirmiştir:</p>
				<p class="normal">1) Türkiye’nin daha az tüketir kılınması, ihracat imkânından yoksun çok sayıda şirketi, özellikle orta ve küçük boy işletmeleri perişan etmiş, iş alanları küçülürken işsizlik de azalmamıştır.</p>
				<p class="normal">2) İç tüketimi giderek daralma eğilimindeki bir ekonomide, yatırım ve üretim çekici olmaktan daha da uzaklaşmış; sağlıklı ekonominin bu iki temel unsuru öneminden bir ölçüde kaybetmiştir.</p>
				<p class="normal">3) Şokun geçici değil sürekli oluşu, gelir paylaşımını tehlikeli boyutlarda sarsmıştır. Büyük kitlelerin giderek daha az tüketir olması, sosyal bunalımlara yol açma tehlikesi bir yana, yeni yatırımları sınırlayan başlıca bir etkeni oluşturmuştur.</p>
				<p class="normal">4) İzlenen tedavi yöntemiyle, ekonominin köklü hastalıklarının göz ardı edilmesi ya da daha da büyümesi, yenilerinin oluşması gibi sonuçlar da yaratılmıştır. Bankalarda biriken faizin toplamı olağandışı boyutlara (421 milyar tl) ulaşarak tüm sigortalı işçilerin bir yıllık ücretine eşit olmak gibi ya da 1.5 milyon memurun yıllık maaş tutarını aşmak gibi alışılmadık görüntüler meydana getirmiştir.<sup class="calibre4"><a class="footnote-link" href="gecis_split_026.html#footnote-100-6" id="footnote-100-6-backlink" name="footnote-100-6-backlink">[6]</a></sup>
				İhracat rakamlarına sevinmekten, bu ihracatın önemli bir bölümünün “devlet desteği ile” gerçekleştiği ve dış piyasalarda rekabetin öncelikle “kalite üstünlüğü ve ucuz maliyet” sonucu olmadığı gözden uzak tutulmuştur.</p>
				<p class="normal">5) Nihayet, şok tedavisinin sürekliliği ve köklü önlemlerde gecikilmesi, uygulanan modelin “varoluş nedeninde,” meşruiyet gerekçesinde kuşku yaratan belirtiler ortaya çıkarmıştır. Her şey fiyatların düşmesi için yapılmış ve bunca sıkıntıya katlanılmışken, 1982’nin ilk göstergeleri, yeniden hızlı bir fiyat yükselişine işaret etmektedir. İstanbul Ticaret Odası’nın İstanbul perakende fiyatlarına ilişkin geçinme endeksine göre, 1981’in ilk üç ayında artış oranı yüzde 5.1’ken, 1982’de yüzde 11.8’e yükselmiştir.<sup class="calibre4"><a class="footnote-link" href="gecis_split_026.html#footnote-100-7" id="footnote-100-7-backlink" name="footnote-100-7-backlink">[7]</a></sup>
				1982’de enflasyonun yüzde 25 dolayında kalmasını öngörüp işçi ücretlerinden emekli maaşına kadar her şeyi buna göre düzenleyen bir ortamda, artık yüzde 40’lık bir hızın altına inilemeyeceği tahmin edilmektedir.</p>
				<p class="normal">Doğru sonuca, ancak doğru teşhisten hareketle varılabilir. Ekonomide gerçekleşenin bir mucize olmadığını, başarılı bir şok uygulamasından ibaret olduğunu bilmek gerekir. Aynı şekilde, şok tedavisinin sadece kısa sürede sonuç verdiği, eğer köklü önlemler ve başka yöntemlerle bütünlenmemişse zamanla ters tepki bile yaratacağı düşünülmelidir.</p>
				<p class="normal">1982 Türkiye’sinde ihtiyaç duyulan, kendi kendimize methiyeler yazmak değildir. Gerçekleri görmek ve yatırımı, üretimi hızlandırmaya, gelir dağılımını düzeltmeye dönük önlemleri bir an önce almaktır.</p>
				<p class="sagnormal">15 Nisan 1982</p>
				<h3 class="normal2" id="calibre_toc_46">“24 Ocak”</h3>
				<p class="normal">“24 Ocak Kararları,” Türk ekonomisinde bir devrim mi? Yoksa bu kararlar, yarım yüzyıllık bir ekonomi anlayışının yeni koşullarla uyum sağlamasından mı ibaret? “24 Ocak,” Türkiye’nin her döneminde geçerliliğini koruyacak bir tılsımlı ilkeler bütünü mü, yoksa belirli koşulların zorunlu kıldığı, geçici bir teknik önlemler paketi mi?</p>
				<p class="normal">Görebildiğimiz kadarıyla, 24 Ocak’ın sonuçları bakımından üç ayrı özelliği var: İlki, 24 Ocak Kararları’nın, Türkiye ile Türkiye’nin içinde yer aldığı uluslararası ekonomik koşullar arasındaki duvarları indirmek işlevini taşıması; Türkiye’yi, kendi ekonomik çevresinden giderek daha fazla etkilenen bir ülkeye dönüştürmesi. Bu yaklaşımın, ekonominin büyümesi yolunda olumlu ve zorunlu bir aşama olduğu savunulabilir.</p>
				<p class="normal">İkinci özellik, devletin ekonomiyi toplumun ortak yararı doğrultusunda yönlendirmesine yarayan mekanizmaların zayıflatılması şeklinde tanımlanabilir. Bu, doğrudan doğruya siyasal bir tercihtir: Devlet Planlama Teşkilâtı’nın “sembolik” görevlerle sınırlandırılması, kredi piyasasının düzenleyiciliğinde devletin geriletilmesi gibi. “Bürokratik engelleri zayıflatmak” gibi haklı bir gerekçeye de sığınan bu yaklaşımın doğruluğu, bir siyasal tercih olması nedeniyle, tercih sahibine göre değişir. Ancak, teknik düzeyde tartışmaya hayli açıktır: “Bürokrasiyi sınırlıyoruz” diye, kimi durumda toplumun ve ekonominin tümü aleyhine sonuçlara yol açılabilmiş, örneğin bir bankerler olayı yaşanmıştır.</p>
				<p class="normal">24 Ocak Kararları’nın, üçüncü özelliği, ekonomi politikasına bir belirli “tercihler sıralaması” getirmesidir: Buna göre, her ne pahasına olursa olsun, enflasyonun önlenmesi ve gene her ne pahasına olursa olsun ihracatın artması, iki kesin tercihtir. Yatırımın ve üretimin hızlanması, ekonomik büyüme, işsizliğin azaltılması, sosyal adaletin sağlanması, 24 Ocak tercihler sıralamasının son sıralarındadır.</p>
				<p class="normal">Bu son özelliğiyle, 24 Ocak, ekonomiye uygulanmış bir “şok tedavi” görünümündedir. Enflasyonun yüzde 100’ü bulduğu, dış ödemeler dengesinin perişan olduğu bir ekonomide, yapılacak tek ve kaçınılmaz işin böyle bir şok uygulamasına başvurmak olduğu savunulabilir. Nitekim, sadece bu niteliğiyle ve bu amaca dönük olarak, sosyal faturaları göz ardı edip gene sadece “teknik” bir açıdan değerlendirerek, 24 Ocak’ın başarılı bir şok tedavi olduğu meydandadır. Enflasyon hızında sağlanan düşüş ve ihracattaki artış bunu göstermektedir.</p>
				<p class="normal">Ne var ki, “şok tedavisi” tıpta olduğu gibi ekonomide de bir hastayı iyileştirmez, onun sadece çok kötü durumdan kurtarılmasına yarar. Şok tedavisini sürekli kılmak suretiyle bir insanı yahut ekonomiyi sağlığına kavuşturmak söz konusu değildir.</p>
				<p class="normal">24 Ocak politikalarının hem temelindeki siyasal tercih bakımından, hem de teknik sonuçları bakımından bize göre yetersizliği, bu noktada toplanmaktadır: Ekonomik büyümeyi, yatırım ve üretimi, işsizliği azaltmayı, sosyal adaleti ön planda düşünmeyen politikalarla Türkiye gelişemez. Günümüzdeki politikalarla, toplumun çok büyük kesiminin ortak yararları ve ortak özlemleri karşılanamaz, amaçlanan huzur, güven ve beraberlik ortamına, amaçlanmış ölçüde varılamaz. </p>
				<p class="normal">Biraz kolaycı fakat klasik deyişle, “kuyrukları önlemenin yolu insanların kuyruklarda yer alamayacak ölçüde varlıksız kılınması değil, kuyruklara imkân tanımayan bir üretim bolluğunun sağlanmasıdır.”</p>
				<p class="normal">Bize göre, Türk ekonomisinin ve Türk toplumunun ortak yararı, 24 Ocak anlayışının tercihler sıralamasını değiştirmektir. Devletin toplum yararı doğrultusundaki düzenleyiciliği çerçevesinde, öncelikle hızlı büyümenin, işsizlikle mücadelenin, sosyal adaletin amaçlanmasıdır. Böyle bir alternatif politikanın mutlaka “içine kapanmak, bürokratik uygulamaya yönelmek, enflasyonu başıboş bırakmak, ihracattan vazgeçmek” anlamına gelmediği ise açıktır.</p>
				<p class="normal">Mesele, ekonomiye salt bir teknik olay, bir rakamlar yığını diye bakmamaktır; bütün bunların amacı olarak, insanı görebilmektir.</p>
				<p class="normal">24 Ocak anlayışı, bir zorunlu şok tedavisi niteliğiyle başarılı görülebilir. Aynı anlayışın sürekliliği ise, sağlıklı bir toplumu ve büyüyen bir ekonomiyi yaratacak özellikte değildir.</p>
				<p class="normal">Ancak, başta da belirttiğimiz gibi, bütün bunlar farklı –ve her biri kendi açısından haklı– siyasal tercihler meselesidir...</p>
				<p class="sagnormal">26 Ocak 1983</p>
				<h3 class="normal2" id="calibre_toc_47">Önce “IMF”yi Doğru Tanıyalım...</h3>
				<p class="normal">Önce, “IMF”nin (Uluslararası Para Fonu) ne olup ne olmadığı anlaşılmayarak çoğu tartışma yanlış başlatıldı. IMF, üyesi ülkelerin birbiriyle alacak, borç ve ödeme ilişkilerini düzende tutmakla yükümlü bir kuruluş. Bu ülkelerden biri, borçlarını ödemiyorsa bu hem IMF’nin gözetimindeki sistem açısından, hem uluslararası özel kredi kuruluşları açısından tehlike demektir. Söz konusu borçlu ülke üzerinde IMF’nin zorlayıcı bir konumu olmadığından, IMF önce olayı izlemekle, uyarmakla yetinir. Daha sonra, bu ülke, çaresiz, IMF’ye başvurarak ondan yardım ister: Yeni krediler alabilmesi, borçlarını erteletmesi gerekmektedir. Bu noktaya gelindiğinde, IMF, temsil ettiği dış ödemeler düzeninin sağlığı açısından, kendi koşullarını ortaya kor. Bu koşullara uyulması durumunda kolaylık göstereceğini belirtir. </p>
				<p class="normal">Öneri ve uyarı, artık zorlayıcı bir “reçeteye” dönüşmüştür. Söz konusu ülke yeni krediler aramaktaysa, bu reçeteyi uygulayacaktır.</p>
				<p class="normal">Hemen belirtmek gerekir: IMF, eşiğine gelmiş ülkeyi ne sömürmenin peşindedir, ne de –bizde sanıldığı gibi– kalkındırmanın peşinde. IMF, tahsil edilemeyen alacakları bir an önce gerçekleştirmeye dönük bir “reçete” sunar sadece. IMF’nin amacı, “ülkenin dış ödemeler dengesini düzeltmesi” öngörülmüş bu reçeteyi uygulatmaktır. Yoksa, IMF’nin kalkınma planları hazırlamak, ülkelerin sosyal adalet sorununa çözüm getirmek, işsizliği engellemek gibi bir iddiası, bir işlevi yoktur. Hattâ aynı IMF’nin söz konusu ülke mutlaka özel sektörce olacak, devleti ekonomiden saf dışı edecek gibi bir katı ideolojik tercihi de yoktur. IMF’nin derdi ve davası, uluslararası ödemelerde sorun yaratmış ülkenin ekonomisine, borçları ödeyebilecek bir nitelik kazandırmaktır. Bunun ülkeye yükleyeceği dizi dizi fedakârlıklar olabilir, döviz yaratan ancak halkı perişan olmuş bir ekonomi olabilir, kalkınmanın durması olabilir, vb. Bütün bunları düşünmek, IMF’nin görevi değildir. Ülke, yaşayabilmek için krediye ihtiyaç duyduğundan, yeni krediye ancak IMF’nin onayıyla kavuşabildiğinden, onun reçetelerine uymak ve böylece dış ödemelerini düzeltmek durumundadır.</p>
				<p class="normal">IMF’nin işlevi budur. IMF reçeteleri, söz konusu ülkeyi borcunu ödeyebilecek bir yapıya yöneltmekten yahut zorlamaktan öteye iddia taşımaz.</p>
				<p class="normal">Türk ekonomisinin sorumluları, ilk ciddi yanlışı burada yapmışlardır; yatırım ve üretim eksiğine, durgunluğa, Kastelli benzeri olaylara giden yola, bu yanlıştan koyulmuşlardır:</p>
				<p class="normal">Amacı da, işlevi de açık olan, ihracatı arttırarak ülkeyi borcunu ödeyebilecek duruma getirmekten başka iddiası bulunmayan IMF reçetelerini, bizim sorumlularımız birer “gelişme ve kalkınma planı” sanmışlardır. Hele bu reçeteler, bin bir fedakârlık pahasına bile olsa ihracatın gelişmesine, borçların ödenebilmesine, yeni kredi bulunmasına katkı sağlayınca, alacaklarını tahsil etmeye başlamış yabancı çevrelerin övgüleri de buna eklenince, bizim ekonomi sorumlularımız, görevlerini yaptıkları gibi bir havaya girivermişlerdir.</p>
				<p class="normal">Oysa, bir ülkenin ekonomisi genelde duraklarken, yatırım ve üretim eksiği kural olurken, insanların büyük bölümü eşitsizlik ve işsizlikten, durgunluktan acı çekerken, bâzı sektörler gelişebilir, bâzı insanlar çok para kazanabilir, ihracat artabilir, dış borçların ödenmesi başlayabilir ve alacaklı çevrelerden kocaman bir “aferin” gelebilir.</p>
				<p class="normal">Şimdi, Türkiye’nin ihracatı arttırması, dış ödemelerinde darboğazı aşması, hep olumlu gelişmelerdir. Yöntemleri tartışılabilir ama, bunları gerçekleştirmeseydi ekonominin büsbütün dara düşmüş olacağı açıktır. Ne var ki, bizim ekonomi sorumlularımız IMF’nin amacı sınırlı reçetelerine uzun vadeli birer kalkınma planı gibi sarıldıklarından, görevlerinin ihracatı arttırmakla başlayıp bittiği havasına girdiklerinden, ekonomi son aylar ve günlerde yoğunlaşan sorunlara daha kolay sürüklenmiştir.</p>
				<p class="normal">Ekonomimizin sorumluları, dıştan övgü aldığı oranda ülke içinden yakınma getiren bir modelin, giderek büyüyen olumsuzluklarını ya görmemiş ya da görememiştir.</p>
				<p class="sagnormal">29 Haziran 1982</p>
				<h3 class="normal2" id="calibre_toc_48">Ya Biz Ne Demekteyiz?</h3>
				<p class="normal">Gazetemizin Ankara Bürosu’nun bildirdiğine göre, IMF’den sonra şimdi Dünya Bankası önerilerini ya da koşullarını sıralamaktadır: 
				KİT’lerin personel “ıslahı” yapmasından kamu yatırımlarının yabancı müteahhit firmalara açılmasına kadar bir dizi konu, yatırım oranları, plan modellerine temel olacak anahtarın yabancı uzman tarafından hazırlanması, kredi politikaları, bu uluslararası kuruluşlarca Türkiye’nin gündemine önerilmektedir. Gene belirtildiğine göre, 1983’e kadar “Türkiye sorununu” üstlenmiş olan IMF, görevi bu tarihte Dünya Bankası’na devredecektir.</p>
				<p class="normal">Küçülen bir dünyada, hele koşullar mutlaka dış borç almanızı zorunlu kılmaktaysa, yabancıların sizin ekonomik içişlerinize müdahale etmesi doğaldır. Nitekim yaşadığımız olay budur.</p>
				<p class="normal">Burada asıl önemli olan, söz konusu müdahalenin yer yer bir “laboratuvar deneyini” andırmasıdır. Başlıca sorunu Türkiye’ye geçmişte verdikleri borçların geri ödenmesini sağlayacak ve ilerideki borçları sağlama bağlayacak bir ekonomik yapı oluşturmak olan yabancılar, kimi durumda “sınırı aşmış” bir görünümdeyse, birtakım ekonomik formüller, başka ülkelere “yeniden ihraç” edilmek üzere önce Türkiye’de denenmekteyse, bunun temel nedeni, yabancı kuruluşların Türkiye’yi sevmemeleri değildir.</p>
				<p class="normal">Neden, sorunlarını ortaya koymak ve çözüm yaratmak açısından Türkiye’nin geri kalmış olmasıdır. Yabancıların bu sorunları belirlemesini ve çözüm göstermesini bekler olmasıdır. Ekonomik düzeyde olsun, siyasal düzeyde, işveren, işçi, üniversiteler düzeyinde olsun, “düşünce ve çözüm” üretmemesi, Türkiye’nin başlıca sorunudur. Giderek artan yabancı müdahalesinin başlıca nedenidir.</p>
				<p class="normal">Gerçekten, kendi sorunlarımızı belirlemek ve çözümünü oluşturmak doğrultusunda, biz ne demekteyiz?</p>
				<p class="normal">Son günlerin aktüel konusuna bir başka açıdan bakalım: 1981 yılında, mevduat artışına dayalı olarak bankaların verdiği krediler, 593 milyar lira artmıştır. Bu 593 milyarlık krediden sanayinin aldığı pay, sadece 32 milyar liradır ve 1980’e oranla büyük bir düşüş göstererek, 127 milyardan bu düzeye inmiştir. Sanayi, tarım, iç-dış ticaret, inşaat, esnaf ve sanatkârlar, turizm kredileri olarak adlandırılan “bilinen” sektörlerin tümü, toplam olarak, 1981’deki 593 milyarlık artışın sadece 170 milyarını paylaşmıştır.<sup class="calibre4"><a class="footnote-link" href="gecis_split_026.html#footnote-100-8" id="footnote-100-8-backlink" name="footnote-100-8-backlink">[8]</a></sup>
				Peki, geri kalan 423 milyar ne olmuştur? Bu 423 milyar, “belirlenemeyen faaliyetlere yönelmiştir,” daha doğrusu, iktisatçı Güngör Uras’ın tanımıyla, “... durgunluğun finansmanında” kullanılmıştır.</p>
				<p class="normal">Böyle bir tablo karşısında, çok ciddi düşünmek gerekir. Kredi artışından yararlanması 127 milyardan 32 milyara gerileyen bir sanayi ile mi Türkiye “kalkınacak,” işsizine iş yaratacak, sosyal adalete yönelecektir? Bu çerçevede mi, sanayinin bünyesi değişecek, dış rekabete açılacaktır? Orta ve küçük sanayi birimleri, bununla mı desteklenecektir? İşçi sendikaları, böyle bir sanayileşme çerçevesinde mi üyelerinin hakkını arayabilecektir? Üniversiteler, sendikalar, sanayi odaları ne önermektedirler?</p>
				<p class="normal">Sanayiye ilişkin rakam kadar düşündürücü olan, artan kredilerin yüzde 71’inin, üretken olmayan alanlarda, muhtemelen durgunluğun finansmanında kullanılmasıdır. Yani, ekonomik kurumların gelişmesi için, yatırımı için değil, öncelikle ayakta kalabilmesi ve var olan işini döndürebilmesi için birikmiş paralar kullanılmaktadır.</p>
				<p class="normal">Eğer şimdi bize, sanayi yerinde sayarken kalkınacağımız, üretmezken gelirimizi arttırıp tüketeceğimiz, durgunluğu finanse ederek mutlu yarınlara ulaşacağımız, üretmeyen paranın faizini alıp gül gibi geçineceğimiz anlatılmaktaysa, birileri çok fena yanılıyor demektir. </p>
				<p class="normal">Ya da biz yanılmaktayız. En iyisi, gene gidip IMF’den, Dünya Bankası’ndan işin doğrusunu öğrenmek...</p>
				<p class="sagnormal">11 Haziran 1982</p>
				<h3 class="normal2" id="calibre_toc_49">Fabrika Bacaları</h3>
				<p class="normal">Değişik zaman kesitlerinde bir toplumun sergilediği “semboller,” dile getirdiği “sloganlar,” gazetelerde sık sık sözünü ettiği “kişiler,” o zaman kesitini tümüyle açıklayan göstergelerdir. Bu göstergeler, belli yanılma payı taşımakla beraber, toplumun gerçeğine, eksik ve fazlasına, arkadan gelecek istatistiklerden çok önce işaret ederler.</p>
				<p class="normal">Bu açıdan bakıldığında, geçmiş on yılla, hattâ geçmiş yirmi yılla günümüz arasında çarpıcı farklar gözlenebilir. 1960’ların, 1970’lerin Türkiye’sinde, “amaç”, “slogan” ve “sembol” Fabrika Bacaları’dır. En fazla sözü edilen konu, “sanayileşmek”tir. Köylünün umudu “işçi olabilmek,” birkaç kuruşu bir araya getirenin rüyası “sanayiciye” dönüşmektir. Yurt köşelerindeki “sanayi çarşılarında,” küçük tezgâhı kurabilmiş olanın dahi kendini biraz özlemle, biraz kıvançla, “sanayici” olarak tanıttığı, hatırlardadır. Fabrika bacaları tüttürmek bir toplumsal tutkudur. Sanayici, sendikacı olmak, Türkiye’nin geleceği adına verilen mücadelede ön safı tutmaktır...</p>
				<p class="normal">Yaşadığımız dönemde, bu sloganlar, simgeler 
				artık pek duyulmuyor. Son yıllarda baş tacı edilen, 
				“ihracattır.” Gazete sütunlarında sözü en sık geçenler, 
				düşüncesine başvurulanlar, banka müdürleri, büyük bankerler, önemli ihracat kuruluşlarının, yurtdışı müteahhitlik şirketlerinin yöneticileridir. Artık başarılı sanayicinin değil, başarılı ihracatçının hikâyeleri okunuyor gazetelerde. En fazla üretenler için değil, en fazla ihracat yapanlar için ödül törenleri düzenleniyor. Sanayi yatırımlarına yönelmek değil, yurtdışına ürün ihraç etmek özlemi vurgulanıyor. Daha geniş kesimlerde ise, işçi olmak, sanayici olmak tutkusu, yerini bankaya-bankere para yatırıp bunun geliriyle geçinmek formülüne bırakıyor.</p>
				<p class="normal">Bu iki farklı durumun, görüntüde olduğu ölçülerle temelde çelişmediği öne sürülebilir: İhracat olacaksa, bu, üretimin de olmasını gerekli kılar; ya da, fabrika bacaları toplumsal gündemin gerilerindeyse, bunun nedeni geçmişteki bâzı eksiklere yahut günün zorunluluklarına bağlanabilir: Büyük girişimin önkoşulu, küçük tasarrufun bankada birikmesidir, vb. Ancak, “fabrika bacaları” ülküsünün, bu ölçüde gerilerde kalması, ekonomi olayının “sanayi sektöründen” “hizmetler sektörüne” böylesine hızlı bir geçiş yapması, Türkiye’nin geleceği adına düşündürücüdür. Sadece ekonomi açısından değil, beraberinde taşıdığı değer yargıları, kültür, ahlâk, davranış özellikleri açısından da, “üretmeyi” ikinci plana itip “köşesinde oturarak faizle yetinmeyi” öne çıkarması bakımından da düşündürücüdür.</p>
				<p class="normal">Türkiye’deki genel havayı, ortak özlemi, artık fabrika bacaları simgelemiyorsa, bu durumu geçici bir zorunluluk diye, geçmişteki eksiklerin bir ürünü olarak değerlendirmek daha doğrudur. Amaç bu değildir, bunun ötesidir.</p>
				<p class="normal">Unutulmaması gereken, toplumları son tahlilde kurtaracak olanın, kurtarmış bulunanın, fabrika bacaları olduğudur.</p>
				<p class="sagnormal">7 Mart 1982</p>
				<h3 class="normal2" id="calibre_toc_50">Çözüm, Sanayidedir...</h3>
				<p class="normal">“Mevduat munzam karşılıklarının artması”, “IMF ve Stand-by Anlaşması”, “kredi hacminin daraltılması,” vb. Bütün bunların günlük hayattaki anlamı, özeti ve sonucu nedir?</p>
				<p class="normal">Galiba en doğru yorumu bir özel bankanın 
				sorumlusu yapmaktadır: “Monetarist politikalarla (bizde 
				uygulanan yöntemler) enflasyonu önlemek mümkün değildir. Önemli 
				olan, genelde üretimin arttırılmasıdır. Parasal ve mali 
				politikalar sonucu enflasyon suni olarak azalır...”<sup class="calibre4"><a class="footnote-link" href="gecis_split_026.html#footnote-100-9" id="footnote-100-9-backlink" name="footnote-100-9-backlink">[9]</a></sup></p>
				<p class="normal">Söz konusu kararların ortak yorumu ise, enflasyonun kontrolünde etkili olabilecek bu girişimin, kredi hacmini daraltması nedeniyle, krediyi daha zor ulaşılır hale getirmesidir. Dolayısıyla, yatırımı ve üretimi sınırlayıcı bir etken olduğudur. Bunun yanı sıra, sıkışık durumdaki sanayi ve ticaret işletmelerini de, son kararlar paketi, kendi kaderlerine terk etmek doğrultusundadır: Yüksek faizler pahasına kredi alan, öncelikle bu kuruluşlar olmuştur. Şimdi onların kaynağı dolaylı olarak kesilmektedir. Böylece, bu “enflasyonist etkenler” ortadan kaldırılarak “sağlıklı olanların” yaşaması öngörülmektedir.</p>
				<p class="normal">Türk ekonomisi, son kararların ışığında, şöyle bir darboğazın eşiğinde gözükmektedir: Enflasyonun hesaptan hızlı artışı karşısında, kredilerin sınırlanması çaresine başvurulmuştur. Ne var ki bu sınırlamanın sonucu, hem birçok kuruluşun –çalışan işçileriyle birlikte– kapılarının kapanması olacaktır, hem de, yeni yatırımları ve üretimi büsbütün zorlaştıracaktır.</p>
				<p class="normal">“Ya enflasyon ya da durgunluk ve işsizlik” arasında uzanan ve sonu henüz gözükmeyen dar yolda, bir adım daha atılmışa benzemektedir.</p>
				<p class="normal">Doğru sonuca, ancak doğru tahlilden varılabilir.</p>
				<p class="normal">Günümüzde, çok şeyi, çok ciddi olarak ve 
				yeniden düşünmemiz zorunluluğu açıktır. Uygulamadaki ekonomik 
				modelin ihracat alanında sağladığı önemli gelişme, onun kendi 
				mantığı içindeki başarı önkoşullarından sadece bir tanesidir. 
				Öteki çok önemli etken, yabancı sermaye, Türkiye’ye gelmemiştir. 
				Dünya sermaye piyasasındaki ciddi daralmadan ve başka 
				nedenlerden ötürü, geleceğe de benzememektedir. Yatırımların, 
				üretimin ve iş imkânlarının artması gibi bir durum henüz ufukta 
				yoktur. 24 Ocak Kararları’nın belki en önemli ve olumlu amacı 
				olan “sanayi yapısının bünyesini geliştirmek” daha çok kâğıt 
				üzerinde kalmışa benzemektedir, “olumsuzdan yaklaşarak,” 
				güçsüzlerin tasfiyesi yöntemiyle sonuç almaya yöneltilmiştir. 
				Nihayet, ihracat artışının ufuklarında, 1983’ten başlayarak 
				karanlık bulutların belirmesi söz konusudur: Türkiye’nin 
				sağladığı ihracat artışı, ekonomik başarıdan olduğu kadar, 
				Ortadoğu’daki siyasal oluşumlardan, petrol üreticisi İslam 
				ülkelerinin olağanüstü zenginleşmesinden kaynaklanmıştır. Oysa, 
				mallarımızı öncelikle sattığımız bu ülkeler, petrol gelirinin 
				hızlı düşüşü nedeniyle ciddi sorunlar karşısındadır: Petrol 
				satan ülkeler topluluğunun (opec) 1980’deki dış ödemeler 
				fazlalığı 112 milyar dolardır; 1981’de 60 milyara düşmüştür, 
				içinde bulunduğumuz yıl 35 milyar dolara ineceği, 1983’te daha 
				da düşerek 1984’te 20 milyar dolar açık vereceği 
				hesaplanmaktadır.<sup class="calibre4"><a class="footnote-link" href="gecis_split_026.html#footnote-100-10" id="footnote-100-10-backlink" name="footnote-100-10-backlink">[10]</a></sup></p>
				<p class="normal">Peki, çözüm nerededir?</p>
				<p class="normal">Çözüm, öncelikle, ekonomi stratejisini yeniden düzenlemektir; enflasyonu belirli düzeyde tutmayı dikkatten kaçırmaksızın, amacı ve öncelikler sıralamasını yeniden belirlemektir: Amaç sanayileşmektir; yatırımı ve üretimi arttırmak, işsizliği azaltmak, tüketimi dengeli ve dikkatli biçimde, üretimi tüketimin önüne alarak yaygınlaştırmaktır; sosyal adalettir. Ekonominin bütün mekanizmalarını, bu amaç çerçevesinde düşünmektir. Maliye politikalarından kamu harcamalarının dengesine, yatırım teşviğine kadar her şeyi yeniden değerlendirmektir. Böyle bir amaca yönelişte, devletin hem planlayıcı ve düzenleyici olarak hem de yatırımcı olarak büyük görevini kabullenmektir; bunun en akılcı biçimde gerçekleşmesini sağlamaktır. Aynı amacın gereği, üstlenilen fedakârlıktan eşitçe paylaşmak, hangi hedef için ve hangi süre için bunlara katlanıldığını bilmektir.</p>
				<p class="normal">Ekonomide başarının ölçüsü, yabancı kuruluş ve yayın organlarının övgüsünden çok, bu ülke halkının yaptığı ve yapacağı değerlendirmedir.</p>
				<p class="sagnormal">4 Haziran 1982</p>
				<h3 class="normal2" id="calibre_toc_51">Meselenin Özü Nerede?</h3>
				<p class="normal">Son aylarda ekonomik haberlerin daha da önce çıkması ve ekonominin çeşitli kesimlerinden yakınmaların yükselmesi, temeldeki bir büyük nedene dayanmaktadır: Geçerlikteki ekonomik modelin “yatırım ve üretim” yaratmaktaki büyük zaafına.</p>
				<p class="normal">Gelişmeyen bir üretimin yaratmadığı değerin üzerinden alınacak olduktan sonra, tasarrufa ödenen faizin biraz yüksek yahut biraz düşük olması, zaten bir şey değiştirmez. Sorun, değerin yeterince yaratılmayışıdır. Yapay yöntemlerle, sanki ortada artan bir değer varmışçasına, bu değerin paylaşımı kavgaları geliştirilmiştir. Ve yabancı kuruluşların öncelikle kendi üye ülkelerinin verdiği borçları geri almaya dönük reçeteleri çerçevesinde, “... çok iyi yapıyorsunuz, devam” teşvikleri arasında, son aylara gelinmiştir.</p>
				<p class="normal">Durumu tam olarak verebilmek için, yatırımsızlık ve üretimsizliğin, söz konusu ekonomik model uygulamaya girmezden önce de var olduğunu belirtmek gerekir. On yılların getirdiği olumsuz birikim, dünya koşullarının tersine dönüşünden de etkilenerek, 1975 sonrasında bir bunalımın temelini kurmuş, giderek, ekonomiyi çıkmazın eşiğine getirmiştir.</p>
				<p class="normal">Geçerlikteki ekonomik model ise, taşıdığı “şok tedavisi” niteliğiyle ve toplumun katlandığı fedakârlıklar pahasına, ihracatın artmasına katkıda bulunmuş, dış ödemeler bunalımı hiç değilse şimdilik aşılmıştır.</p>
				<p class="normal">Ancak, söz konusu modelden daha fazlasını beklemek, hele modelin bütünleyicisi olması gereken yaygın yabancı sermaye yatırımlarının yokluğu gerçeğinde, en azından modele karşı haksızlık olur.</p>
				<p class="normal">Daha önce de bu sütunlarda belirtmeye çalıştığımız gibi, Türkiye’nin geçerlikteki ekonomik modele süratle bir “alternatif” yaratması gereği vardır.</p>
				<p class="normal">Yatırımın ve üretimin gelişmesini amaç alan, sanayileşmeyi temel alan, bütün ekonomik araçları (krediler, teşvikler, vb.) bu amacın birer yardımcısı, işlevi olarak yeniden düzenleyen yeni bir yaklaşıma ihtiyaç vardır. Gelir dağılımı adaletini ve işsizlikle mücadeleyi sadece insani açıdan değil, üretimin ve yatırımın birer özendirici etkeni olarak da görebilen, devletin ekonomideki yerinden ürkmeyen, bilâkis, onun düzenleyici işlevini ve 
				KİT’lerini geliştiren bir yeni yaklaşım çerçevesinde, Türkiye ekonomik darboğazı aşabilir.</p>
				<p class="normal">Yabancı ekonomik merkezlerin gözetiminde gerçekleşen “Türk ekonomisinden devleti alabildiğine dışlamak” deneyi, görülebildiği kadarıyla, bekleneni vermemiştir. Deney, beraberinde taşıdığı kültür anlayışının ve değer yargılarının yararlandığı geçici bir “rakipsizlik” durumuna rağmen, haberleşme araçlarının bu deney doğrultusunda yaydığı olağanüstü şartlanmaya rağmen, modelle uyumlu deyişle, uygulamadaki deney “köşeyi dönememiştir.”</p>
				<p class="normal">Hiç kuşkusuz, herkesin kendi ekonomik anlayışını ve modelini savunmasından doğal bir şey olamaz. Demokrasinin de gereği budur. Ancak Türkiye’nin tek bir modeli bir yazgı gibi kabullenmeye mahkûm olmadığı, insanlarımıza önerilecek toplumsal kahraman tipinin “şarkıcı sanatçı” yahut “açıkgöz tacir” olmadığı, her geçen gün biraz daha anlaşılmaktadır.</p>
				<p class="sagnormal">24 Haziran 1982</p>
				<h3 class="normal2" id="calibre_toc_52">Küçükler, Yok Olmalı mı?</h3>
				<p class="normal">Türkiye, orta ve küçük boydaki sanayi işletmelerinden yeterince yararlanmakta mıdır? Bu kuruluşlar, sanayinin modernleşmesi, bünye değiştirmesi, iş yaratması açısından bir işlev taşıyabilir mi?</p>
				<p class="normal">Günümüzdeki ekonomik model, küçük ve orta boy 
				sanayii geliştirmekten çok, büyüklerin daha da büyümesine bel 
				bağlamıştır. Orta ve küçük işletmelerin yoğunlaştığı Anadolu 
				kentlerindeki sanayinin bir gerileyiş içinde olduğu bile 
				söylenebilir. Hele banka kredilerini daha da pahalı kılacağı ısrarla öne sürülen son kararların ardından, birçok işletme artık kaderine terk edilmektedir. Bu tür kuruluşlar için, “kredi bulmak” bir yatırımın, gelişmenin destekleyicisi olmaktan giderek uzaklaşmıştır. İşletmeyi iyi kötü ve belirsiz bir süre için ayakta tutmanın sağlıksız koşuluna dönüşmektedir.</p>
				<p class="normal">Türkiye’de bu özellikler yaşanırken, ilginç olan şudur: Kimi ülke, sanayinin modernleşmesini ve dışarısıyla daha etkin rekabete girmesini, orta ve küçük işletmelerinin dinamizminde aramaktadır. Bunun yöntemlerini geliştirmektedir.</p>
				<p class="normal">Farklı bir yaklaşımın dünyadaki örnekleri arasında, aldığı sonuçların başarısıyla dikkati çeken bir yöntem 1960’lar Amerika’sında “capital venture” (yaklaşık olarak sermaye girişimi anlamına) tanımıyla ortaya çıkmış, bunun benzeri 1970’ler Fransa’sında geliştirilmiştir (capital-risque). Bu sistem, “kredinin, geçici bir ortaklık hissesi olarak” gerçekleşmesini öngörmektedir:</p>
				<p class="normal">Söz konusu sistem çerçevesinde, kendini geliştirmek ye yenilemek ihtiyacındaki bir orta ve küçük sanayi işletmesi, özel amaçlı kredi kuruluşlarına yahut devletin özel fonlarına başvurmaktadır. Bu kuruluşlara belirli bir plan sunarak, onlardan, kendi sermayesine ortak girmelerini talep etmektedir. Bu alanda çalışan kredi kuruluşları durumu incelemekte, söz konusu şirkete ortak olmaktadır. Böylece, öz kaynağı büyüyen şirket, yenilenmek ve gelişmek yolunda önemli bir desteğe kavuşmaktadır.</p>
				<p class="normal">Geçici bir ortaklık çerçevesinde yapılan bu 
				anlaşmalar, şirket gelişme sürecinde yol alınca sona ermektedir. 
				Kredi kuruluşu, elindeki hisseleri iade etmekte, kendi faiz 
				alacağının ve anapara iadesinin hesabını kapatmaktadır. Küçük 
				fakat dinamik sanayi kuruluşlarının geleneksel banka sisteminden alamayacakları bir katkı böylece onlara sağlanmış olmaktadır. Amerika ve Fransa örneklerinde bu uygulama devletin dolaylı desteğiyle gerçekleşmektedir. “Small business investement companies” (küçük işletmelere yatırım kuruluşları) ve “societes financières d’innovation” (yenilenmeye dönük kredi kuruluşları), kendi gelirlerine devletin getirdiği vergi indirimlerinden ve kolaylıklardan yararlanmaktadır.</p>
				<p class="normal">Amerika’da çok başarılı sonuçlar aldığı 
				belirtilen bu sistem, Avrupa’da ve özellikle Fransa’da giderek 
				yaygınlaşan bir uygulamaya sahiptir. Fransa’da devletin orta ve 
				küçük işletmelere destek politikası 1982’de rekor düzeye 
				ulaşırken, çok sayıda özel amaçlı kredi kuruluşu, 200 bin 
				frankla 3 milyon frank arasında değişen paylarla (yaklaşık 5-75 
				milyon lira) gelişme gücü gösteren işletmelere “geçici” ortak 
				olarak girmektedir.<sup class="calibre4"><a class="footnote-link" href="gecis_split_026.html#footnote-100-11" id="footnote-100-11-backlink" name="footnote-100-11-backlink">[11]</a></sup></p>
				<p class="normal">Söz konusu yöntemlerin Türkiye gerçeklerine uygun bir örnek değeri taşıyıp taşımayacağı ayrı bir sorundur. Ancak, Türkiye’nin geçerlikteki ekonomi politikasına karşı çıkanların, orta ve küçük sanayi kuruluşlarının sorunlarına çok farklı ve çok daha yapıcı bir açıdan eğilmeleri zorunluluğu da meydandadır.</p>
				<p class="normal">Günümüzün işsizlik, kredi darlığı, üretim yetersizliği gibi sorunları dikkate alındığında, geleceğin sağlam toplumunu ve ekonomisini oluşturmak için farklı yöntemleri düşünmenin gereği, giderek daha fazla kendini duyurmaktadır.</p>
				<p class="sagnormal">8 Haziran 1982</p>
				<h3 class="normal2" id="calibre_toc_53">“Kastelli Sonrasında” Birkaç Öneri</h3>
				<p class="normal">Kastelli olayı, kimi sorumlunun tanımladığı gibi “ufak tefek bir rüzgâr” ya da “bir yol kazası” değildir. Yanlış politikaların, ekonomideki yatırımsızlık ve üretimsizlik hastalığının çarpıcı ve acı sonucudur bu olay. Ekonomiye ve topluma uzun vadede ve dolaylı getireceği sorunlar bir yana, daha ilk günden 220 bin “Kastellizede” ailenin düzeni temellerinden sarsılmıştır. İnsanlar, devletin kurduğu ekonomik yapıya güvenerek ve haberleşme araçlarının yarattığı efsaneye inanarak, Kastelli’nin faizine bel bağlamıştır. Ailelerin çok büyük kesimi, orta ve dar gelirlidir, seçtikleri yol uğruna hayat boyu biriktirdiklerini, ikramiyelerini, ziynet eşyalarını elden çıkarmıştır. Şimdi bu insanlar ekonomik açıdan çok zor durumdadır.</p>
				<p class="normal">Devlet olarak gerekli yasalar ve kurallar getirilmemişse ve insanların güvenliksiz yollarına düşmesine seyirci kalınmış, bunun sorumluluğu dolaylı biçimde paylaşılmışsa, 220 bin aileyi sarsan, toplumun tümünü etkileyen bir fırtına “ufak tefek rüzgâr” diye geçiştirilemez.</p>
				<p class="normal">Son olayın bir başka önemli ve bize özgü yanı şudur: Ortaya çıkan ve herhalde kaçınılmaz olan tatsız durumun oluşmasında, insanların ve yetkililerin “konuşma” hastalığı önemli pay sahibidir. Hızlandırıcı, zorlaştırıcı bir etken yaratmıştır. Para piyasasının önde gelen kişileri bir ülkede bu kadar çok ve sorumsuzca konuşursa, kimin nasıl batacağı üzerine gazetelerin sütunlarında toto oynarsa, kimi devlet sorumlusu “batmanın” ne kadar doğal olduğunu ilân ederse, söz konusu ülke İsviçre bile olsa onun bankerleri ve bankaları zorlanır.</p>
				<p class="normal">Toplumları akılcı ve erdemli kılan, “başarı” gibi gözüken özelliklerine ihtiyatla yaklaşabilmeleri, başarıyı eleştirici açıdan değerlendirmeleridir.</p>
				<p class="normal">Gerçekten başarı olan bir gelişmeyi bile nedenlerinden ve faturalarından soyutlayarak bir övünme aracına dönüştürürsek ve hele “dünya bize hayran” havasına kendimizi kaptırırsak, başarının başarısızlığa dönüşmesi her zaman mümkündür: Enflasyonun sınırlanması olumludur, ancak bu sınırlamada başlıca etken insanların mal alamayacak kadar gelir kaybına uğraması ise, sonuç eksik ve geçici başarıdır. İhracatın artması başarıdır, ancak başlıca etkenlerden biri Ortadoğu’nun siyasal durumu ve Türkiye’de insanların talep yaratamayacak düzeye gerilemesi ise, sorun henüz çözümlenmiş değildir.</p>
				<p class="normal">Biz, fiyatları ve kuyrukları tüketimi sınırlamakla olduğu kadar üretimi de arttırmakla önleyebileceğimizin bilincini kaybedersek, ihracatın sağlıklı gelişmesinde kalite ve fiyat sorununu ikinci plana itersek, ancak kendi kendimizi o da geçici bir süre yanıltabiliriz.</p>
				<p class="normal">Yeterince dikkate alınmayan, üzerinde durulmayan, ancak Kastelli iflâsının da öteki sorunların da temelinde yatan, Türkiye’nin yatırımsızlık ve üretimsizlik olayıdır. Günümüzün asıl sorunu budur. Ekonominin sorumluları, yatırımları ve üretimi var olan gerçekler çerçevesinde yeniden düşünmek, tartışmak, ekonominin tüm araçlarını bu amaç çerçevesinde düzenlemek durumundadır. Kastelli olayının temel nedeni, yatırımsızlık ve üretimsizliktir; Kastelli’nin batışı, bir “neden” değil, bir “sonuçtur.” Temeldeki hastalık, zincirin en zayıf halkasını koparmıştır.</p>
				<p class="normal">Şimdi bu zinciri bir araya getirmek herhalde imkânsız değildir. Ancak temel mesele, kopmaya neden olan yatırımsızlığı ve üretimsizliği gündemin ilk maddesi yapmak ve ekonomileri kurtaracak yöntemin faiz hesaplarından değil sanayileşmeden geçtiğini yeniden, yeniden görebilmektir.</p>
				<p class="sagnormal">26 Haziran 1982</p>
				<h3 class="normal2" id="calibre_toc_54">“Laissez Fair”in Dikensiz Modeli</h3>
				<p class="normal">Devleti ekonomiden saf dışı etmenin “liberalizm” sanıldığı, işleri oluruna, vatandaşı Kastelli benzerlerine bırakmanın “kapitalizm” uğruna mazur görüldüğü ilginç bir ortamdan geçilmektedir. Devletin ekonomideki düzenleyici, halkı koruyucu işlevinin “serbestlik adına” sınırlanması, Türkiye’nin ekonomist ve yararlarının hepten özel kuruluşlara ihale edilmesi, ortamın özellikleri arasındadır.</p>
				<p class="normal">Böyle bir yaklaşımın Türkiye’nin çoğunluğu açısından tercih edilecek yol olmadığını, kişisel görüşümüz olarak öteden beri yazmaktayız. Bize göre, (1) toplum yararını temsil eden devletin düzenleyici, planlayıcı ve ilkelerde belirleyici çerçevesinde, (2) hastalıklarından kurtarılmış 
				KİT’lerin öncü ve akılcı işlev taşıdığı bir ortamda Türk ekonomisi gelişebilir; (3) özel ekonomik kuruluşlar, topluma da, ekonomiye de böyle bir çerçevede çok daha yararlı olabilir.</p>
				<p class="normal">Ancak günümüzdeki modeli ve uygulamaları “ekonomik liberalizm” hattâ “çağdaş kapitalizm” diye nitelemenin bu iki kavrama karşı haksızlık olacağını da belirtmemiz gerekir.</p>
				<p class="normal">“Ölen ölür, kalan sağlar bizimdir”, “kendi düşen ağlamaz” gibi yaklaşımlar, çağdaş kapitalizmden çok bizim modele özgüdür. Son günlerin büyük örneği çerçevesinde düşünürsek, Kastelli’nin batacağını, ekonominin bütün sorumluları –kendi beyanlarına göre– bilmekteymiş de, sadece 220 bin Kastellizedenin bundan haberi olmamış. Sorumlular, herhalde “liberalizm” uğruna olacak, duruma müdahale etmeyi uygun görmemişler.</p>
				<p class="normal">Geçerlikteki modelin asıl büyük eksiği ise, bir “dikensiz gül bahçesinde” uygulanmasıdır; bu özelliğin ona getirdiği zaafın, sorumlularınca dikkate alınmamış olmasıdır. “Çağdaş kapitalizm” ve “ekonomik liberalizm”in var olabilmesinin başlıca nedeni, uygulandıkları toplumlarda karşıt güçlerin özgürce davranabilmesidir; karşı-ağırlıkların etkinliğidir. Bu karşıt güçler, eleştirileri, önerileri, siyasal ağırlıklarıyla, kapitalizmi sınırlayan, dengeleyen bir işlev taşırlar. Kapitalizmin bünyesinde var olan ve hem kendi çocuklarını, hem de toplumu maceralara, mutsuzluğa sürükleyen özellikleri, kapitalizmin karşıtlarınca sürdürülen mücadele, denetim ve gözetim sınırlar. Bu karşı ağırlıkların ve dengelerin varlığı, kapitalizme çağdaş bir nitelik kazandırabilir.</p>
				<p class="normal">Türkiye’nin, “Amerika’yı yeni keşfetmişçesine” sarıldığı “24 Ocak kapitalizmi anlayışı” teknik yetersizlikleri bir yana, karşı güçlerin yokluğundan da büyük zarar görmüştür. Ekonomik modelin –Kastellileşme dahil– çeşitli uygulamalarına karşı çıkan, kendince doğru yolu gösteren “kurumların” yokluğunda –ve 
				TÜRK-İŞ yönetiminin kolay eleştiriden öteye geçmeyen etkisizliğinde– bir görev boşlukta kalmıştır. Üç-beş yazarın yazdığı ise, doğal olarak, kişisel etkinliğin sınırını aşamamıştır. Ekonomi politikası, kurumsal karşı-ağırlıkların bulunmadığı bir ortamda yanlışlara, yatırım ve üretim yetersizliğine, Kastelli benzeri sonuçlara çok daha kolay yönelebilmiştir.</p>
				<p class="sagnormal">30 Haziran 1982</p>
				<h3 class="normal2" id="calibre_toc_55">“Serbest Bölge:” Neyin Serbestliği?</h3>
				<p class="normal">Ülke sorunlarına eğilirken iki farklı özelliği bağdaştırmak gerekir: Yenilikçi, yaratıcı, araştırıcı olmak, geniş bakıp büyük düşünebilmek, başarının önkoşuludur. Ancak bu özelliğin, son derece gerçekçi, hesaplı, akılcı bir bütün içinde yer alması gerekir. Bu özellikler birlikte değil tek başlarına alındıklarında, geniş ufuklara yönelmek isteği hayâlciliğe, sadece gerçekçi kalmak özlemi tutuculuğa dönüşebilir.</p>
				<p class="normal">“Serbest bölge,” son günlerin ilginç tartışma konusudur. Ve olabildiğince soyut, alabildiğine yetersiz gerekçelerle üzerinde konuşulmaktadır. Bir defa, “serbest bölge”nin hangi türü, hangi işlevi taşımak üzere oluşacak, henüz belli değildir. Sonra, bu oluşan serbest bölgenin Türkiye’ye maliyeti ve Türkiye’ye kazandıracağı üzerine yeterli bilgi verilmemiştir. Belirli koşullarda “evet” denilebilecek ya da karşı çıkılması bir görev olabilecek “serbest bölge türleri” varken, Türk kamuoyunda kayıtsız şartsız bir serbest bölgecilik beklenemez.</p>
				<p class="normal">Konuyu, biraz açmaya çalışalım: Serbest bölge, genel olarak iki türde gerçekleşmektedir: “Serbest ticaret bölgesi,” uluslararası ticareti hızlandırmak, kolaylaştırmak, bu ticaretin siyasal engellerini dolaylı yoldan aşmak, depolama ve nakliye imkânları sağlamak işlevini öncelikle taşır. Bu nitelikteki bir bölgeyi oluşturmak ciddi bir yatırım işidir. Eğer Türkiye’nin hesabı böyle bir girişimin yararı doğrultusundaysa, etraflı düşünülüp çok iyi tartılmışsa, konu gündeme gelebilir.</p>
				<p class="normal">“Serbest üretim bölgesi” ise, ilkinden çok farklı bir olaydır. Burada, yabancı şirketlerin son derece elverişli koşullarda yatırım yapması, ürettiklerini bütün dünyaya ve ev sahibi ülkeye gene son derece avantajlı olarak satabilmesi, işgücünü en düşük ücretle ve ev sahibi ülkenin genel yasalarına aykırı koşullarda kullanması söz konusudur. İlkine göre çok daha kapsamlı, yan etkileri çok daha büyük bir olaydır bu. İlkinin örneklerine Avrupa’da sınırlı olarak rastlanabilirken, ikinci tür, bir çeşit “devlet içinde devlet yaratmak” özelliğine sahiptir.</p>
				<p class="normal">Bâzı Afrika ülkelerinde, Singapur, Hong Kong gibi “şehir-devletlerinde,” Tayland’da, Güney Kore’de, kimi Latin Amerika ülkelerinde geçerlidir.</p>
				<p class="normal">Serbest bölge konusunda bizim bilgimiz, kamuoyunda bilinenlerin dışında değildir. Bu ihtiyat payı çerçevesinde, görebildiğimiz şunlardır:</p>
				<p class="normal">Serbest ticaret bölgesi, daha iddiasız girişimdir. Serbest üretim bölgesi ise, önceden çok ayrıntılı düşünülmesi gereken, ağır ve olumsuz sonuçlar yaratabilecek bir konudur:</p>
				<p class="normal">Serbest üretim bölgesine gelen yabancı sermaye, ev sahibi ülkenin sanayii ile hem iç pazarda, hem dış pazarda açıkça bir “haksız rekabete” girişebilmektedir. Vergi ödemeyen; “işgücü” diye, ülkede geçerli yasal çerçeveden bağımsız olarak genellikle kadın ve çocuk çalıştıran bu kuruluşlar karşısında, aynı dalda üretim yapan yerli sanayinin dayanması mümkün değildir. Bu nedenle, serbest üretim bölgesi ya “tümüyle” bir ülkeyi kapsamakta (Hong Kong, Singapur) ve orada yerli sanayi söz konusu olmamaktadır; ya da, sanayinin zaten var olmadığı bir ülkede işe koyularak, kendi üretim alanlarını yerli sanayiye fiilen kapamaktadır (Tayland, Güney Kore, vb.). Türkiye’de ise, şu ya da bu nitelikli, ama bir sanayi vardır.</p>
				<p class="normal">Yabancı sermayenin, işçiyi en düşük ücretle, en uzun işgünlerinde çalıştırabilmesi serbest üretim bölgesinin önemli unsurudur. İş hukuku geleneği bulunmayan bir Güney Kore’de bunu yapmak belki mümkündür. Ancak söz konusu Türkiye ve bizim insanlarımızsa, durum değişir. Türkiye’de “her ne pahasına çalışacak” kadın ve çocuk işçiler ya da umudunu hepten kaybetmiş işsizler belki bulunur. Ne var ki, ülkenin öteki kesimlerinde çağdaş çalışma koşulları geçerlikteyse, toplumun bu yeni durumu kabullenmesi, bütün kaygılar bir yana, salt insanlık açısından fevkalâde zordur, ayrıca onur kırıcıdır.</p>
				<p class="normal">“Serbest üretim bölgesinin” özelliği, bütün uygulamalarında izlendiği üzere, çaresiz ve umutsuz insan yığınlarını hızla kendine çekmesidir. Türkiye’dekilerin onlara kıyasla cennet sayılacağı bir “gecekondulaşmayı,” Latin Amerika’nın Favela örnekleri gibi, Uzakdoğu’nun işçi-işsiz yığınlarına mekân olan “sandal-konut”ları gibi bu serbest bölgelerin yaratmasıdır. Böyle bir durum, sosyal bunalımların, hattâ patlamaların hazırlayıcısıdır.</p>
				<p class="normal">Öte yandan, aynı “serbest üretim bölgeleri,” gene bütün uygulamalarında, ahlâksızlığı, kadın ticaretini, batakhaneleri beraberinde taşımaktadır. Latin Amerika ve Uzakdoğu’nun bütün uygulama örnekleri, bu açıdan insanlığın birer yüzkarası niteliğindedir.</p>
				<p class="normal">“Serbest bölge” derken, önyargılı olmamak, ancak çok düşünmek gerekir. Özellikle serbest üretim bölgesini de kapsayan bizim “önyargımızı”, “peşin hükmümüzü” ise hemen açıklayalım:</p>
				<p class="normal">Türkiye’nin ekonomisiyle, toplumsal ilişkileriyle ve siyasetiyle kendine bir örnek alması gerekiyorsa, alınacak örnek Batı Avrupa’dır: Tayland, Hong Kong, Güney Kore ve benzerlerine ait özelliklere ihtiyatla yaklaşmakta çok büyük yarar vardır...</p>
				<p class="sagnormal">19 Ocak 1983</p>
				<h3 class="normal2" id="calibre_toc_56">Özal Ayrılırken, “Sezar’ın Hakkını” Tanımak...</h3>
				<p class="normal">Özal’ın istifasıyla sonuçlanan olaylar zinciri, üç değişik düzeyde izlenebilir.</p>
				<p class="normal">Son halka, hiç kuşkusuz, Kastelli olayıdır. Bu olay karşısında iki farklı yaklaşım söz konusu olabilirdi: İlki ve bizce doğru olanı, Kastelli kesin çıkmaza düşmeden devletin 8-10 milyar liralık bir destekle Kastelli şirketini kurtarması; ardından, Anayasa çerçevesinde Kastelli şirketini kamulaştırarak bir devlet bankasının gözetim ve yönetimine almasıydı. Gerekirse, bu kuruluşu zaman içinde tasfiye etmesiydi. Böylece, 45 milyar olduğu öne sürülen bir zarara devlet uğratılmaz, büyük ölçüde bu olaydan kaynaklandığı belirtilen 52 milyar lira para basmak zorunluluğu doğmaz, enflasyonun yüzde 45’e yükselmesi tehlikesine düşülmez, bankalar sistemi ve piyasa olumsuz etkilenmezdi. 200 bini aşkın Kastellizede ise terslikler karşısında kalmazdı.</p>
				<p class="normal">Ne var ki böyle bir yaklaşım, geçerlikteki 24 Ocak anlayışına ve Özal politikasına terstir. Nitekim uygulanmamıştır.</p>
				<p class="normal">İkinci tutarlı tavır, Özal politikasının doğal tavrı, Kastelli olayını kendi haline bırakmaktır. Kastellizedelere özel destek vermek ve zor duruma düşebilecek kuruluşlara arka çıkmak, böyle bir politikada söz konusu değildir. Geçerlikteki ekonomi politikasının mantığı –doğru ya da yanlış– budur.</p>
				<p class="normal">Oysa, Kastelli olayı karşısında ilk çözüme başvurulmamış, Kastelli kaçana kadar, ekonomik modelin mantığıyla tutarlı kalınmıştır. Kaçtıktan sonra ise, toplumsal faturanın büyüklüğü karşısında telaşa düşülerek, geçerlikteki ekonomi politikasından açık bir sapmaya yönelinerek ve herhalde Özal’a rağmen, devlet duruma el koymuştur. Sistemin mantığında yer almayan önlemler getirilmiştir.</p>
				<p class="normal">Başka bir deyişle, iki farklı fakat kendi mantığında akılcı çözüm yolundan ilkine, yani devletin erken müdahalesine, Özal’ın varlığından ötürü gidilememiştir. İkincisine, piyasa kurallarına tam uyum göstermek yoluna ise, Özal’ın bu doğrultudaki tavrına rağmen girilmemiştir. Olayın çözümü, gecikmiş ve maliyeti dolayısıyla yükselmiş bir çözümde, geçerlikteki ekonomi politikasından önemli bir sapma olan çözümde aranmış, böyle bir yaklaşımda ise Özal’ın yeri artık kalmamıştır.</p>
				<p class="normal">Özal’ın istifasıyla sonuçlanan olaylar zincirinin daha köklü nedeni şudur: Özal, olağanüstü bir ortamın kolaylıklarından da yararlanarak, ekonomiye “şok tedavisi” uygulamıştır. Enflasyon hızını düşürebilmiş, ihracatı artırabilmiştir. Ne var ki, şok tedavisinin sürekliliğiyle bir hastanın iyileşmesi mümkün değildir. Geçerlikteki 24 Ocak modeli, Türkiye’nin temel meselesi olan “üretimsizlik, işsizlik, eşitsizlik” konularına çözüm getirememiştir. İşçi, memur, köylü kitlelerinin sorunlarına, giderek, sanayi de sürüklenmiştir.</p>
				<p class="normal">Nihayet, aslında zaten yıllardır uygulanagelen bir ekonomi yaklaşımını “devleti tümüyle ekonominin dışına çıkarmak ve özel sektörün tartışmasız önceliğini, özgürlüğünü getirmek” doğrultusunda geliştiren 24 Ocak uygulaması, Türkiye gerçeklerinde bekleneni vermeyeceği kuşkusunu, çoğalan örneklerle ortaya koymaya başlamıştır.</p>
				<p class="normal">Böyle bir çerçevede ise, Turgut Özal’ın işlevi artık yoktur.</p>
				<p class="normal">Şimdi biz, “Ölen ölür, kalan sağlar bizimdir” demeyeceğiz elbette. Kendisini öteden beri eleştirmiş olan bizler hakkında Sayın Özal’ın görevdeki son günlerinde ve anlaşılır bir gerilim içinde kullandığı biraz ölçüsüz sözlere bakıp da, Özal’ın, bütün bakanlığı süresince ve bir olağanüstü ortama rağmen her tür eleştiriyi demokratik bir hoşgörüyle karşıladığını, basınla diyaloğa ve tartışmaya kendini açık tuttuğunu bir kalemde geçmeyeceğiz. Düşüncelerine ve uygulamalarına çoğu durumda karşı çıkmamız, bu uygulamanın kendi mantık bütünlüğüne nasıl bağlı kaldığını ve Sayın Özal’ın geleceğin yöneticileriyle siyasetçilerine bir “tutarlılık” dersi vermiş bulunduğunu görmemizi engellemeyecek.</p>
				<p class="normal">Nihayet, Özal’ın bir zor dönemde ekonomiyi çıkmazdan kurtarmak için adetâ olağanüstü çaba gösterdiğini, son tahlilde, kendi inandığı doğrultuda memlekete katkıda bulunmaya çalıştığını –tercihlerine ve uygulamasına karşı bile olsak– elbette saygıyla hatırlayacağız.</p>
				<p class="sagnormal">16 Temmuz 1982</p>
				<h3 class="normal2" id="calibre_toc_57">“Başbakan” Özal’ın 1984 Modeli...</h3>
				<p class="normal">Türkiye’nin yeni hükümeti aracılığıyla uygulamaya koyduğu “yeni” modeli önce “doğru” teşhis etmek gerekir. Bu teşhis, söz konusu modeli geliştirmenin olduğu gibi, farklı sosyal ve siyasal tercihler doğrultusunda onu aşmanın da önkoşuludur.</p>
				<p class="normal">“Model,” çok genel çizgileriyle, Türk kapitalizmini 1975’ten beri süren bunalımından çıkarmanın, ona yeni bir hız kazandırmanın “reform” programıdır.</p>
				<p class="normal">Bir gazete yazısının zorunlu basitleştirmeleri içinde, olay şöyle açıklanabilir:</p>
				<p class="normal">Türkiye’nin ekonomik düzeni, 1975 sonrasında, kendini yeniden üretemez duruma düşmüştür. Var olan sanayi, pahalıya mal eden, pahalıya satan, dolayısıyla sadece iç piyasaya hitap eden bir sanayidir. İç piyasanın var olan koşullarda gelişmemesi, sermaye birikiminin yetersizlikleri sonucunda, sanayi, hem yatırım yapamayan, hem de dışa satamayan özellikler almıştır. Bu durumda, aynı sanayinin iyi kötü çalışması için gerekli döviz bile bulunamamış, dış kaynak sorunu, yeni yatırımları da, devletin iddialı altyapı projelerini de büyük ölçüde aksatmıştır.</p>
				<p class="normal">Günümüzdeki ekonomik model, mevcut sistemi bu darboğazdan kurtarmanın iddiasındadır. 12 Eylül 1980 sonrasında bir ölçüde ve bir süre bâzı bölümleriyle denenen model, şimdi bütünlüğü içinde uygulamaya girmektedir. Modelin varsayımlarını, iddialarını, özelliklerini şöyle özetlemek mümkündür:</p>
				<p class="normal">1) Türk sanayii, piyasada yabancı ürünlerle rekabet edebilecek ve dış pazarlara çıkabilecek düzeye kendi doğal gelişme sürecinde ulaşmamıştır. Dolayısıyla, bu sanayii hem daha rasyonel çalışmaya, hem de ihracata zorlayıcı önlemler gerekmektedir:</p>
				<p class="normal">İthalatın kolaylaştırılarak zorunlu dış rekabetin getirilmesi ve yüksek faiz politikası sonucunda daralan iç piyasanın sanayii ihracat zoruna koşması, modelin başlıca zorlayıcı unsurlarıdır. İhracatın desteklenmesi ise, “doğru yola” girecek sanayiye getirilmiş dolaylı fakat önemli bir önceliktir.</p>
				<p class="normal">2) Bu yaklaşımın, ekonominin temel sorunu olan yatırıma ancak uzun vadeli, dolaylı, hattâ “belirsiz” katkılar getireceği açıktır. Söz konusu model, bunun çözümünü, yabancı sermaye yatırımlarında ve dış kredilerde aramaktadır. Bu alanda her tür kolaylık getirilmektedir. Yurtdışına çıkışın kolaylaşması, döviz hesaplarının açılabilmesi, yabancıların mülk alabilmeleri gibi önlemler ise, “Türkiye’nin dışa açıldığı” imajını güçlendirmenin, yabancı sermayeye psikolojik ortam yaratmanın önlemleri görünümündedir. Söz konusu modelin dayandığı temel varsayım, yabancı sermayenin kredi ve yatırım fonu olarak şimdi Türkiye’ye akacağıdır.</p>
				<p class="normal">3) Modelin mantığında, sanayileşmenin ikinci aşamada devreye girmesi vardır. İşsizliğin azalması, sosyal adaletin yaygınlaşması ise, bir sonraki evredir. Model, ancak ilk aşamalar gerçekleşirse, doğacak yeni ortamın sanayileşmeyi ve giderek sosyal adaleti yaratabileceği inanışındadır.</p>
				<p class="normal">Özal modelinin sağ anlayışlı bir reform olması, onun, var olan özel sanayii “zorlayıcı” yöntemlerle gelişmeye yöneltmesindendir. Sanayinin kendiliğinden ve doğal sürecinde yetersiz kalmasını, yani, yatırımcı olamayışını, kalitesini geliştirmeyişini, yüksek kâr oranları alışkanlığını, pahalı üretip pahalı satmasını, model, zorunlu dış rekabetle kırmanın yöntemini getirmektedir.</p>
				<p class="normal">Modelin kendi mantığında başarılı olabilmesi için;</p>
				<p class="normal">1) Dış rekabet karşısındaki yerli sanayinin kendine hızla çekidüzen vermesi;</p>
				<p class="normal">2) Yabancı kaynaklı kredilerin ve sermayenin, büyük devlet yatırımlarını ve özel yatırımları harekete geçirecek, ithalatı destekleyecek düzeyde olması;</p>
				<p class="normal">3) İhracatta Türkiye’nin yeni bir atılım yaparak büyüyen döviz ihtiyacını karşılaması gerekmektedir.</p>
				<p class="normal">Bu üç koşul gerçekleşirse, Türk ekonomisinin günümüzdekinden daha gelişmiş bir düzeye ulaşması beklenebilir.</p>
				<p class="normal">Yerli sanayinin, dış rekabete dayanamayıp dağılması durumunda, yabancı sermayenin yetersiz kalması ya da ihracatın artmaması durumunda, söz konusu model hiçbir yere varamaz. Aynı şekilde, zorlanan yerli sanayinin sınıfsal-siyasal tepkileri de, modele engel çıkarabilir.</p>
				<p class="normal">Türkiye’nin merkez sağ nitelikli ekonomi politikaları, görebildiğimiz kadarıyla, bir dönüm noktasındadır: Bu politikaların “sanayi öncelikli” modeli, 1975 sonrasında tıkanmıştır. Şimdi aynı merkez sağ anlayış, sanayiyi zorunlu olarak ve biraz aceleye getirerek dış rekabete açan, yabancı sermaye akışına aşırı ölçüde bel bağlayan, sanayileşmeyi “dolaylı” amaca dönüştüren bir model getirmektedir. Bu, iddialı ve cesur bir yaklaşımdır, ancak söz konusu merkez sağ anlayışın, yegâne ekonomik gelişme alternatifidir: Merkez sağ politikaların gücü, sanayi öncelikli bir modeli sürdürmeye, hattâ amaçlamaya bile artık yetmemektedir...</p>
				<p class="sagnormal">4 Ocak 1982</p>
				</body>
</html>