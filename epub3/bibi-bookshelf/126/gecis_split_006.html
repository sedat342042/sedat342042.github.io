<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_8">II<br class="calibre3"/> Demokrasi Arayışına Devam...</h2>
				<h3 class="normal2" id="calibre_toc_28">Neden Demokrasi?</h3>
				<p class="normal">Çok fazla kullanmaktan anlamını kaybeden, soyutlaşan, düşünmeksizin tekrarlanan sözcükler vardır. “Demokrasi,” bunlardan biridir. Hepimiz demokrasiyi severiz. En yüce rejim olduğunu vurgularız. Biraz uzak kalsak, hemen hasretine düşeriz. Ve bu arada, demokrasiye “neden” değer verdiğimizi, “neden” onu istediğimizi, aradığımızı, düşünmeyiz bile. Demokrasi de, demokrasi aşkımız da, ayağı yerden kesilmiş ve gerçeklerden kopmuş soyut kavramlara dönüşür. Soyutlaştıkça da, korunması zor, yozlaştırılması ve kaybedilmesi kolay olur.</p>
				<p class="normal">Gerçekten, “neden” demokrasi?</p>
				<p class="normal">“Başkalarında var, bizde niye olmasın” diye mi? Gelişmiş ülkelerde revaçta, bizde demokrasi olunca gelişmişten sayılacağız, bunun için mi? Yoksa yabancılar bizi beğensin kaygısıyla mı?</p>
				<p class="normal">“Nedeni”, “nasılı”, “amacı” yeterince düşünülmemiş, yeterince anlaşılmamış bütün sevgiler gibi, demokrasi sevgimiz de, böylece temelsiz ve geçici mi olmaya mahkûm?</p>
				<p class="normal">Demokrasiyi sağlam kuracaksak, sahip çıkacaksak bu kavramı bütün yabancılaşmalardan, soyutluklardan arındırarak, onu neden sevdiğimizi, niye istediğimizi yeniden değerlendirmek durumundayız:</p>
				<p class="normal">Örneğin, demokrasi, bir ülkedeki insanların çok daha büyük sayılarla maddi ve manevi paylaşıma katılmasını mümkün kıldığı için, vazgeçilmez bir amaçtır.</p>
				<p class="normal">Eğer Türkiye 1950’de çok partili sisteme geçmemiş olsaydı, günümüz köylüsünün çok daha büyük bir kesiti hâlâ yola ve elektriğe kavuşmamış olurdu. Köylerin içine kapanıklığı ve yüzlerce yıllık terk edilmişliği, daha uzun yıllar sürerdi. Bir bakıma demokrasi, sıradan köylünün kendini adamdan saydırtmasıdır; 1946’da eline geçirdiği ve ürününe aldığı fiyattan, köyüne getirdiği okula kadar onun her alanda yararlandığı bir kozdur.</p>
				<p class="normal">Gene demokrasi olmasaydı, gelişmeseydi, Türkiye’nin işçileri toplumsal güç dengelerine ağırlıklarını koyarak bir gelir paylaşımından geçmişe kıyasla daha büyük pay alıp, sosyal güvenliklerini arttırabilir miydi? Hak arayıp sorabilir miydi?</p>
				<p class="normal">Demokrasi olmasaydı, demokrasi sonucunda gelir paylaşımındaki yeri büyümüş kitleler, “tüketici” niteliği kazanarak piyasada talep yaratmasaydı, Türkiye’de yatırımı ve sanayileşmeyi hangi güç tahrik edebilir, mümkün kılabilirdi? Daha doğrusu, 1950 sonrasının yaygın büyümesini, 1960’lardaki sıçramayı gündeme getirebilirdi?</p>
				<p class="normal">Demokrasiden yoksun bir ülke, insan kişiliğinin manevi yükselişindeki son aşamalardan biri olan, “düşündüğünü söylemek”, “özgür olmak”, “önerilerinde ve çözümlerinde farklılaşabilmek” ihtiyacını gerçekleştirebilir mi? Ya da, insanların keyfi uygulamalardan sakınması ve toplumdaki yanlışları açığa çıkarması için demokrasi bir araç olmasa, karşı güç odaklarının birbirini denetleyip dengelediği bir güven ortamı getirmese, insanlar demokrasiye bağlanır mı?</p>
				<p class="normal">Özetle, demokrasi, insanların daha iyi yaşayabilmesi ve kendini daha hızlı geliştirebilmesi yolunda en etkili bir araç olduğu için, vazgeçilmezdir; bir toplumda, giderek artan bir insan sayısını, gene giderek büyüyen bir güç olarak maddi ve manevi paylaşımın devresine sokabildiği için, bir umutlu amaçtır.</p>
				<p class="normal">Demokrasiyi sevelim ve isteyelim; ancak, bilerek ve zaman zaman unuttuğumuz “nedenini” sık sık hatırlayarak.</p>
				<p class="normal">Nedeni bilinmemiş, işlevi ve amacı düşünülmemiş bir demokrasi aşkının, gelip geçici bahar rüzgârlarından farklı olması mümkün değildir.</p>
				<p class="sagnormal">30 Mart 1983</p>
				<h3 class="normal2" id="calibre_toc_29">Türkiye’nin Hangi Temel “Mesaja” İhtiyacı Var?</h3>
				<p class="normal">Belirli zaman kesitlerinde toplumların ihtiyaç duyduğu düşünceler, öneriler, yaklaşımlar vardır. 1975 sonrasında bir toplumsal deprem geçiren; ekonomisi, rejimi, yaşayışıyla bunalıma sürüklenen Türkiye’nin, nasıl bir “mesaj”a, hangi nitelikteki bir “üsluba,” hangi özellikleri taşıyan “yaklaşıma” ihtiyacı vardır?</p>
				<p class="normal">İktidarlara cephe anlayışının egemen olduğu, kendisi gibi düşünmeyeni, insanların en ağır biçimde suçlayabildiği, hattâ öldürebildiği, demokrasi fukaralığının dalga dalga her düzeye yansıdığı, hoşgörüsüzlüğün, anlayışsızlığın kural olduğu günlerden Türk toplumu geçip gelmiştir.</p>
				<p class="normal">Bu oluşum, bir dizi bünyesel özellikten de güç almıştır: İşsizlik, eşitsizlik, demokrasi dışı bir şartlanmanın ilk eğitimden başlayarak aile düzenine kadar etkin olması, kültür farklılaşmaları, sorunlar karşısındaki kararsızlık ve çekingenlik geleneği, kültürdeki kişilik bunalımı, bencillik şartlanması, vb.</p>
				<p class="normal">Böyle bir ortamı geride bırakmak, bunun köklü nedenlerini zaman içinde çözmek için, söylenmesi gereken söz nedir?</p>
				<p class="normal">Günümüzde insanlarımıza yöneltilebilecek ilk doğru mesaj, bir barış ve anlayış çağrısıdır. Yeni bölünmelerden kaçınmanın, farklı düşüncede olanı düşman diye görmemenin önerisidir. Soyut ve ilkel bölünmelerin neredeyse bir alışkanlığa dönüşebildiği ortamı unutmayarak, toplumu, yeni kamplaşmalardan, kendine yeni boy hedefleri yaratmaktan uzak durmaya çağırmaktır. Mesele, “demokrasinin” bir rejim modeli olmakla kalmadığını, asıl önemlisinin “anlayışlardaki”, “zihniyetteki” demokrasi olduğunu vurgulamak ve bunun iletişimini gerçekleştirmektir. Türkiye’nin ihtiyaç duyduğu, farklı düşüncelerinden ötürü insanların birbirine düşman kesilmek zorunda olmadığını, farklı düşüncesinden ötürü kimseye “daha az vatandaş”, “daha çok vatandaş” diye bakılmamasını, topluma yeniden, yeniden iletmektir. Ancak böyle bir mesajın içtenlikle ve ısrarla verilmesiyle, bölünme ve düşmanlaşma gibi hastalıklar toplumun bünyesinden zamanla sökülüp atılabilir.</p>
				<p class="normal">Toplumun ihtiyaç duyduğu bu nitelikteki bir yaklaşımın beraberinde taşıyacağı, hattâ yayılmasına yardımcı olacağı “üslup özelliği,” dengeliliktir, “itidaldir.” Türkiye’nin ihtiyacı, toplumsal sorunların çözümünde ve kararların oluşumunda suçlama, zıtlaşma, inatlaşma üslubu değildir. Karşıt düşüncelere saygıdır, diyalogdur, demokratik mücadele ve demokratik uzlaşmadır. Bunun önkoşulu, bizden farklı düşünenlerin bizim kadar haklı olabileceğini peşinen kabullenmektir.</p>
				<p class="normal">Türkiye’nin yaralarını sarması, her şeyden önce anlayışlarda, yaklaşımlarda, siyaset ve yönetim “üslubunda” bir devrim yapabilmesini, kelimenin felsefi anlamıyla “demokrat” olabilmesini gerektirir.</p>
				<p class="normal">Günümüzde toplumun ihtiyaç duyduğu temel mesaj, budur. Düşüncelerde, davranışlarda, yaklaşımlarda demokrasinin gereğini yapmak çağrısı, demokratik anlayışı bir “hayat tarzı” olarak benimsemek çağrısı, bunun örneğini her alanda ve her düzeyde vermek çağrısı, Türkiye’nin, yararlarına uzanan yolundaki en önemli adımdır.</p>
				<p class="sagnormal">3 Kasım 1982</p>
				<h3 class="normal2" id="calibre_toc_30">Abdi İpekçi’yi Yeniden Okurken</h3>
				<p class="normal">Abdi İpekçi’nin 1965-78 dönemindeki yazılarından, seçmelerin oluşturduğu Barış, Demokrasi, Özgürlük’ü incelerken, bu yılların Türkiye’si bütün özellikleriyle, kaygıları ve umutlarıyla önümüze açılıyor. Günlük gazete yazısının ömründeki doğal kısalık, onun bir başka niteliğiyle, “belge” niteliğiyle dengeleniyor: Yazı, hele İpekçi gibi usta bir gözlemcinin kaleminden çıkmışsa, güne ve çağa tanık oluyor; bir büyük tecrübeyi, incelenmek ve yararlanmak üzere geleceğe sunuyor.</p>
				<p class="normal">İpekçi’nin farklı zaman kesitlerinde ve değişik olaylar karşısındaki ilk dikkati çeken özelliği, kendi temel ilkelerini bir değişmez tavır olarak bütün yazılarında koruyabilmesi: Çoğulcu demokrasi, çağdaşlık, özgürlük, barışçılık, hoşgörü, uygarlık benzeri değer yargıları hiçbir sapmaya, kolaycılığa kaçmaksızın kendini sürdürüyor. İpekçi, kalemiyle özdeşleşmiş bu ölçüleri, desteklediğine de, karşı çıktığına da aynı eşitlik içinde uygulayabiliyor. Adamına ve zamanına göre ilke yaratıp ilke değiştirmenin tutarsızlığı, binlerce günün tanıklık belgeleri arasına sızmamış bile. Olaylar, dönemler gelip geçiyor. Ama, yazarın bakış açışı ve temel değerleri aynı kalabiliyor. Bir gazetecilik ustasının, kendi mesleğinin sonraki kuşaklarına en değerli öğüdü, galiba onun bu özelliği...</p>
				<p class="normal">Kitaptaki yüzlerce yazı, “trajik” bir gerçeği de sergiliyor: Eleştiri ve uyarının, bütün haklılığına, akılcılığına rağmen, olayların yönünü etkilemek açısından ne kadar güçsüz olduğunu... Gerçekten, İpekçi, Türkiye’yi sarmaya başlayan bütün sosyal ve siyasal depremleri zamanında teşhis ediyor. Dehşetin tırmanışı, ekonominin zorlanması, siyasal sistemin çözüm üretme işlevini kaybetmesi karşısında, tüm toplumu ve yetkilileri, İpekçi, akılcı bir çerçevede ve arayışta birleşmeye ısrarla çağırıyor. Dönemin sorumlularına, taraflarına, hattâ dehşete araç olanlara yazılarıyla sesleniyor. Savunduğu doğruların, mücadelesini verdiği çağdaş çerçevenin ve çoğulcu demokrasinin giderek gündemden uzaklaştığını görmenin burukluğu satır aralarında sezilirken, İpekçi, bir soylu kavgayı, son yazısına dek sürdürüyor.</p>
				<p class="normal">İpekçi’nin tarih önündeki bütün haklılığına rağmen, savunduğu düşünceler Türkiye düzeyinde ve geçici bir başarısızlığa uğramışsa, bedelini İpekçi’nin belki hepimiz adına fakat kişi olarak çok ağır ödediği bu büyük mücadeleden günümüzün çıkarabileceği ders ne olabilir?</p>
				<p class="normal">İpekçi’nin yaratılmasına çalıştığı diyalog ve demokratik anlayış ortamını, günümüz gerçeklerinde belki çok daha kapsamlı ve köklü olarak düşünmek gerekir. Sadece liderler yahut siyasal kümeler arasında değil, sosyal, tarihsel, düşünsel farklılaşmalar arasında, kültür ve insan düzeyinde mi yeni bir diyaloğa, yeni bir anlayışa ihtiyaç vardır? Demokrasiye giden yol, öncelikle buralardan mı geçmektedir?</p>
				<p class="normal">Yazılarının bugüne ve geleceğe ışık tutan özelliğini şimdi daha iyi değerlendirirken, Türkiye’nin belki de bu en büyük “demokrat’’ını, saygıyla anıyoruz.</p>
				<p class="sagnormal">15 Haziran 1982</p>
				<h3 class="normal2" id="calibre_toc_31">İnönü’ye Saygı ve Demokrasi</h3>
				<p class="normal">Ölümünün yıldönümünde saygıyla ve sevgiyle andığımız İsmet İnönü, belirli kavramları, anlayışları, erdemleri “temsil eden” kişi olabilmiştir.</p>
				<p class="normal">İnönü, her şeyden önce, akılcılığın (rasyonalizm) yakın tarihimizdeki en güçlü örneğidir. Kuvayı Milliye’yi düzenli ordulara dönüştürmek akılcılığının mimarı İnönü’dür. Cumhuriyet’in zorlu ilk yıllarında, İnönü’ye özgü sakin değerlendirmeler ve dengeler, Atatürk’ün dehasıyla atılımcılığını bütünlemiştir. İkinci Dünya Savaşı cehenneminden Türkiye’nin uzak kalabilmesi, öncelikle İnönü’nün dengeci politikalarıyla, telaş ve heyecandan uzak yöntemleriyle mümkün olmuştur.</p>
				<p class="normal">Akılcılık, bir bakıma, İnönü’nün sonraki kuşaklara bıraktığı en önemli derstir...</p>
				<p class="normal">Devlet kavramına sahip çıkmanın, devlet anlayışına Osmanlı geleneğinden hareketle yücelik hattâ kutsallık tanımanın Cumhuriyet tarihindeki belki en büyük örneği, İnönü’dür.</p>
				<p class="normal">İnönü için, devlet, son sözün ve mutlaka haklı olması gereken sözün sahibidir. İnönü’nün devleti, ekonominin güvencesidir, halkın ortak yararının güvencesidir, ülke geleceğinin güvencesidir; ona demokratik özellikler de kazandırmanın onurudur İnönü.</p>
				<p class="normal">Demokrasiye inanmış bir insanın nasıl davranması gerektiğini, demokratik yaklaşımın, demokratik “hayat tarzının” ne olabileceğini, ömrünün değişik evrelerinde İnönü somut biçimde örneklemiştir.</p>
				<p class="normal">Bizim de tanık olduğumuz böyle bir örneği nakletmek istiyoruz:</p>
				<p class="normal">1972’nin yazında, CHP Olağan Kurultayı toplanmaktadır. Bir-iki ay önce parti içinde çetin bir mücadele verilmiş olağanüstü kurultaylarda, İnönü önce 34 yıldır yönettiği partinin Genel Başkanlığı’ndan ayrılmak durumunda bırakılmış, ardından yeni bir Genel Başkan, Ecevit seçilmiştir.</p>
				<p class="normal">Şimdi başlamakta olan Kurultay’da, bütün gözler, artık sadece bir “üye” konumundaki İnönü’nün üzerindedir. İnönü, erken gelir toplantı salonuna. İzleyicilerin tezahüratını kısa kesmeye özen göstererek, Malatya delegelerinin yer aldığı sıraya çıkmak ister. İlgililer, İsmet Paşa’yı, özel olarak hazırlanmış bir koltuğa buyur etmek çabasındadır ama, Paşa ısrarlıdır. “Orta Yol,” Malatya delegelerini sıraların en önüne almakta ve koltuğu onlara yanaştırmakta bulunur ve seksen yaşını aşmış İnönü’nün tahta sıralara oturması böylece engellenebilir.</p>
				<p class="normal">Şimdi herkes, yeni Genel Başkan’ın salona girişini beklemekte, bir yandan da İnönü’yü gözlemektedir.</p>
				<p class="normal">Yeni Genel Başkan salonun girişinde göründüğünde, ilk ayağa kalkan, İnönü’dür. İnönü, demokrasiye ve seçilmiş kişilerle kurullara saygısını kendi davranışıyla bir kez daha örneklemektedir. İnönü, her şeyden önce, “meşruiyetçi”dir.</p>
				<p class="normal">Yeni Genel Başkan, önce İnönü’nün yanına gelerek saygılarını belirtir. Sonra, kendisine ayrılan yere yönelir. İnönü, hâlâ ayaktadır. Ecevit, Genel Başkan’a ayrılmış koltuğa gidip oturuncaya kadar, İnönü ayakta bekler. Sonra kendi yerine oturur.</p>
				<p class="normal">Kimi yakını, İnönü’ye, “Paşam,” derler, “daha kısa süre önce size karşı mücadele vermiş ve kazanmış bir kişiye karşı, aşırı bir nezaket değil mi sizinki?”</p>
				<p class="normal">İnönü’nün cevabı şöyle olur:</p>
				<p class="normal">“Ben mücadele etmesini nasıl bilirsem, demokrasinin usullerine uymayı da aynı şekilde bilirim...”</p>
				<p class="normal">Nur içinde yatsın, İnönü’nün bizlere bıraktığı onurlu örnekler, yolumuzu her zaman aydınlatacaktır.</p>
				<p class="sagnormal">25 Aralık 1982</p>
				<h3 class="normal2" id="calibre_toc_32">Geleceğe Hazır mıyız?</h3>
				<p class="normal">Tarih boyutu olan, kıtalar arasında yer alan, doğa ve insan kaynağı ile ciddi birikime sahip bir toplum için, “gelişme,” bir matematik denklemine sığmayacak kadar çok yönlü bir sorundur.</p>
				<p class="normal">Türkiye, bu özelliklere sahip ülkelerden biridir.</p>
				<p class="normal">Gelişme ve büyüme mücadelesine aklın, demokrasinin, özgürlüğün çerçevesinde yeniden koyulabilirsek, elli milyonluk çağdaş ve sanayileşmiş bir toplum hedefine doğru ciddi adımlar atılabilir.</p>
				<p class="normal">Bu yolun doğal engellerle, zorluklarla dolu olduğu açıktır. Bunları aşmaya çalışırken, bir de kendi kendimizle uğraşmamamız, zor olanı “imkânsız” kılmamamız gerekir.</p>
				<p class="normal">Başlayan yeni dönemde Türk toplumunun ilk ve en önemli hedefi, kendi kendisiyle uzlaşmaktır.</p>
				<p class="normal">Bu uzlaşmanın yolu demokrasidir, yöntemi barıştır, çözümü anlayıştır.</p>
				<p class="normal">Demokrasi, barış, anlayış: Bunlar, göze ve kulağa hoş gelen, herkesin kolaylıkla sahip çıktığı kavramlardır. Ancak, bunları sadece kendi açımızdan, kendi yararımıza ve kendimize yontarak ele almıyorsak, her birine gönül koymak, emek vermek, her birinin bedelini ödemek gerekir.</p>
				<p class="normal">Bu bedeli ödemeye, toplum olarak hazır mıyız?</p>
				<p class="normal">Demokrasi, karşıtların özgürce mücadelesidir; demokrasi, karşıtların uygarca uzlaşmasıdır. Başkalarının bizim düşüncelerimize karşı özgürce mücadele vermesini kabulleniyor muyuz? Onlarla, belirli noktalarda uzlaşabilecek medeni cesarete sahip miyiz?</p>
				<p class="normal">Demokrasi, “azgelişmişi”, “ikinci sınıfı” olmayan “bir rejim modelidir. Yeni bir anayasayla yaptığımız başlangıcı doğru yorumlarla sağlamlaştıracak, demokrasiyi ortak bir “hayat tarzına” dönüştürebilecek miyiz?</p>
				<p class="normal">Demokrasi, farklı düşüncede olanların birbirini en ağır biçimde suçlayabildiği bir ortamda, yaygın bir “düşmanlık” şartlanmasının geçerli kılındığı bir çerçevede, çözüm üretemez. Bunun örneklerini geçmiş dönemlerde yaşadık. Demokrasi, kendimizden farklı düşünenlerin bizim kadar vatansever olduğunu, bizim kadar hak sahibi olduğunu kabullenmenin sistemidir.</p>
				<p class="normal">Böyle bir demokrasiye hazır mıyız?</p>
				<p class="normal">Önümüzdeki dönemde, “barış”, “anlayış” gibi kavramları soyut değerler olmaktan çıkarmanın sınavı verilecek. Barış’ın, sadece liderler arasında, temsilciler arasında, siyasal kümeler arasında başlayıp bitmediğini görmek gerekir.</p>
				<p class="normal">Türkiye’nin günümüzde ihtiyaç duyduğu barış bundan çok daha kapsamlıdır: Tarihimizle çağımız, geçmişimizle günümüz arasında, farklı hayat tarzlarının, farklı dünya görüşlerinin, farklı hassasiyetlerin arasında bir barıştır, kalıcı ve etkili olan. Barışın gereği, kendi geçmişimizle aramızdaki hesaplaşmaları vicdanların süzgecinden yeniden geçirip değerlendirmektir; anlamadıklarımızı anlamaya çalışmaktır, kendi doğrularımızı sınayabilmektir. Toplumsal barış; birbirini anlamaktır, saymaktır, hattâ kimi durumda, birbirine “tahammül etmektir.” Böyle bir barışın gerektirdiği vicdan muhasebesine, özeleştiriye, yapıcı ve yaratıcı arayışa, hazır mıyız?</p>
				<p class="normal">Her biri kendi içine kapanmış, birbirine sevgisizlikle bakan, sürekli olarak bu yönde şartlanan kümelerin güncel yaşayıştan siyasete kadar, kültürden beğenilere kadar her alanda sergiledikleri bir güvensizlik ve kopukluk ortamında, her kümenin, kendi dışındakini düşüncesinden ötürü mahkûm edebildiği bir çerçevede, kim, kiminle, ne üzerinde uzlaşabilir?</p>
				<p class="normal">Aramızdaki görünmez duvarları yıkabilmenin ön adımı, birbirimizi anlamaya çalışmaktır. Bu adımı atacak inanca sahip miyiz?</p>
				<p class="normal">1983’ün Türkiye’si, her şeyden önce kendisiyle uzlaşmak durumundadır. Demokrasinin de, siyasetin de, ekonominin de geleceği öncelikle buna bağlıdır.</p>
				<p class="normal">Türkiye, bu uzlaşmayı gerçekleştirecek güce, deneye, insana sahip bir ülkedir.</p>
				<p class="sagnormal">1 Ocak 1983</p>
				<h3 class="normal2" id="calibre_toc_33">Sınıf Geçecek miyiz?</h3>
				<p class="normal">Demokrasinin “ikinci sınıf”, “azgelişmiş ülke modeli”, “biz bize benzeriz tarzı” olmaz. Olmadığı içindir ki, “ikinci sınıf” bir demokrasi herkesi hayâl kırıklığına uğratmaya, kısa sürede rayından çıkmaya, ülkeyi sık sık “kurtarılacak” bir duruma düşürmeye mahkûmdur. Türkiye’nin siyasal geçmişi, bu durumun canlı ve öğretici örneğidir.</p>
				<p class="normal">Anlayışlarda, yaklaşımlarda ve kurallarda demokrasiyi gerçekleştirmek kolay iş değildir. Fakat “ikinci sınıf” demokrasiyle güvenlikli ve kalıcı bir düzeye ulaşmak, kolay olmaması şöyle dursun, mümkün de değildir. Hele başka olumsuzluklar da varsa, ikinci sınıf demokrasinin sonucu ancak sürekli ve yozlaştırıcı gerilimlerdir, düşmanlıklardır, 12 Eylül öncesindeki vuruşmalardır.</p>
				<p class="normal">Demokrasi ancak bütün anlayışları ve kuralları içinde gerçekleşirse başarılı olabilir. Dolayısıyla, her ülkenin ille de demokrasiyle yönetilmesi diye bir şart yoktur. Bizim gibi, hem demokrasiden uzak kalınca hasretine düşüp onsuz yapamayan, hem de, demokrasinin ancak ikinci sınıfını gerçekleştiren ülkelerin işi ise hayli zordur...</p>
				<p class="normal">Düşüncenin cezaevine konduğu, demokrasilerde suç olmayan davranış, eleştiri ve toplantı özgürlüklerinin suça dönüştürüldüğü, basına ve sanata umacı diye bakıldığı, sanat eserlerinin “yakılabildiği” bir ülkede demokrasi gelişemez.</p>
				<p class="normal">Demokrasi, ulusal özelliklerinden çok evrensel nitelikleri ağır basan bir modeldir. Demokrasinin, eğer demokrasi olacaksa, her toplumda geçerlilik taşıması gereken evrensel doğruları, ilkeleri vardır. “Bizim özelliğimiz ayrı” diye çoğu kez başka hesaplara dayalı bir gerekçeyle bu temel ilkeler reddedilmişse, ortaya ancak “ikinci sınıf demokrasi” çıkar. Bu da, beklenmedik bunalımları toplumların başına dert eder.</p>
				<p class="normal">Yeni başlayan dönemin temel sorunu, “birinci sınıf” bir demokrasiye yatkın olmayan geleneklerin, anlayışların, alışkanlıkların ve kuralların ortamında, “demokrasiyi gerçekleştirmek” durumunda olmasıdır. Demokrasiye “benzeyen” bir sistemde, bir bölümü yarı-demokratik kurumlarla, demokrasideymiş gibi davranmanın yanlış olup olmayacağını kestiremeyen insanlarla, başarı kolay değildir. Ne var ki, kendi geleceği açısından Türkiye ve kendi yararları açısından yeni hükümeti, demokrasinin “ikinci sınıfına” artık son vermek ve birincisine geçmek zorundadır. Bu zorunluluğa, yakından bakmaya çalışalım:</p>
				<p class="normal">Türkiye’nin yeni hükümeti, malûm, “liberal ekonomi” uygulamanın iddiasıyla işbaşına gelmektedir. Liberal ekonomi, iki farklı siyasal ortamda uygulanabilir: Ya, Batı Avrupa’nın, İngiltere, Fransa, Federal Almanya ve benzerlerinin çoğulcu ve bizim tanımımızla “birinci sınıf” demokrasi ortamında ya da Güney Kore’lerin, Şili’lerin, Filipin’lerin “diktatörlük” ortamında. </p>
				<p class="normal">Bir “üçüncü yol” söz konusu değildir.</p>
				<p class="normal">Türkiye’nin liberal ekonomi iddiası eğer gelişmiş bir demokrasinin eşliğinde gerçekleşecekse, o zaman, yeni hükümet adına bir sorun olmaz. Yok, eğer aynı liberal ekonomi Güney Kore ve benzerlerinin çerçevesinde oluşacaksa, o takdirde, “parti lideri” Özal’a da, onun Anavatan Partisi’ne de ihtiyaç yoktur; böyle bir ortamda, başka kişiler ve güçler, liberal ekonomiyi çok daha etkili ve yetkili olarak uygulamaya koyarlar.</p>
				<p class="normal">“Biz bize benzeriz, hem kendimize göre demokrasi yapıp, hem de liberal oluruz” denmekteyse, ümit ederiz sonuç farklı çıkar ama, bunun Türkiye’deki doğal noktalanması, 27 Mayıs, 12 Mart ve 12 Eylül’e yol açan gelişmelerdir.</p>
				<p class="normal">Kimse, kimseyi, “ille demokrasi içinde olacaksın” diye zorlamıyor. Ya bu “yarım sevda”dan vazgeçmek ya da demokrasi gibi bir demokrasiyi elbirliğiyle gerçekleştirmek durumundayız.</p>
				<p class="sagnormal">8-9 Aralık 1983 </p>
				</body>
</html>