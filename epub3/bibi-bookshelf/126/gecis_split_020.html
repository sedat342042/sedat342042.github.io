<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_19">II<br class="calibre3"/> Sağ, “Liberal” Olabilecek mi?..</h2>
				<h3 class="normal2" id="calibre_toc_112">Sağın Ekonomisi de, Politikası da Olamadı...</h3>
				<p class="normal">Türkiye’nin iktidarına, uzun süreler sağın anlayışı egemen olmuştur. Ne var ki, bu sağın ekonomisi de, politikası da, gelişen bir Türkiye’nin, çağın ve bizatihi Sağ’ın gereklerini karşılamaktan uzak kalmıştır. Türkiye’de geçmiş siyaset kurumunun bunalımında, bu başlıca etkenler arasındadır.</p>
				<p class="normal">Bu varsayımları, önce ekonomiden başlayarak açıklamaya çalışalım:</p>
				<p class="normal">Türkiye’nin ekonomi tarihi, bir tür kumanda ekonomisinin egemenliğine sahnedir. İktidarlar, ister sağ, ister sol, ister başka nitelikli olsun, bu anlayış kendini küçük farklılaşmalarla sürdürmüştür. Aynı temel çerçeve içindeki değişiklik, yapısal-popülist (genişleyici) politikalarla muhafazakâr-istikrarcı politikaların birbirini izlemesi şeklinde özetlenebilir.<sup class="calibre4"><a class="footnote-link" href="gecis_split_026.html#footnote-100-23" id="footnote-100-23-backlink" name="footnote-100-23-backlink">[23]</a></sup>
				Sol bir anlayış gibi sağ bir anlayış da, her iki politikayı zaman zaman uygulayabiliyor. Bu politikaların ortak sayılabilecek özellikleri ise, bürokratik kaynak dağılımı mekanizmalarının öncelik taşıması, dış ticarete ve dış rekabete büyük ya da çok büyük ölçüde kapalı olmaları, ekonominin iç rekabetini engellemeleri, hem de ülke içinde, büyük tekellerin korunmasına yol açan sonuçlar yaratmalarıdır.</p>
				<p class="normal">Peki, siyasal iktidardaki sağ anlayışın uygulayageldiği bu ekonomi politikalarının sağın evrensel ekonomik doğrularıyla bağdaşması, demokrasilerdeki sağ iktidarların ekonomik özellikleriyle benzeşmesi mümkün müdür? Soru başka biçimde de ortaya konulabilir: Çağdaş sağ ekonomi politikasının temel doğrularıyla çelişen, kumandacı, korumacı, kollamacı yaklaşımlarla bir sağ iktidar nereye varabilir?</p>
				<p class="normal">Görüldüğü kadarıyla, Türkiye’de siyaset kurumunun çözülüşündeki nedenlerden biri budur: Kurumun önemli unsuru olan sağ anlayış iktidarı, sağın ekonomi politikasını uygulamaya koymamıştır. Bu durumun yıllardır biriken faturaları, enflasyonu arttırıcı ve dış ödemeleri zorlaştırıcı sonuçlarıyla, bir gün gelmiş bizzat siyaset kurumunun temellerini sarsabilmiştir.</p>
				<p class="normal">Sağın dar anlamdaki politikası da, Türkiye’nin siyaset kurumunda yer almış iktidar anlayışınca uygulamaya konamamıştır. Burada bir ayrımı dikkatle yapmak gerekir: Sözü edilen, demokrasi çerçevesindeki bir sağ anlayıştır.</p>
				<p class="normal">Sağ anlayışın politikası, bir siyasal liberalizmdir; karşıtlara saygı, hoşgörü, anlayıştır. Demokrasi çerçevesinde görev üstlenmiş bir sağ anlayış, ancak çoğulcu demokrasi ortamında bir yer ve işlev sahibidir. Aynı sağ anlayış, çok farklı siyasal yaklaşımların, sağ anlayışın tümüyle karşıtı olan siyasal düşünce ve davranışların var olabildiği sürece ve ancak onlarla birlikte var olabilir. Onlar yoksa, demokratik bir sağ iktidar da yoktur, işlevini yitirmiş demektir. </p>
				<p class="normal">Siyaset kurumunun geçmişteki çözülüşünün bir başka nedeni, sağ anlayışın, demokrasilerde sağın doğal uzantısı olan, bir bakıma kendi yararlarının bir zorunlu ifadesi olan bu siyaset yaklaşımından uzak kalmasıdır.</p>
				<p class="sagnormal">5 Ocak 1983</p>
				<h3 class="normal2" id="calibre_toc_113">“Liberal” Ekonomi ve Politika</h3>
				<p class="normal">Bir toplumdaki gelişmişlik düzeyinin, onun partilerine yansıdığı öne sürülebilir. Sanayileşmiş bir Batı Avrupa ülkesinin sağı da, solu da, geri kalmışlıktan henüz çıkan bir Latin Amerika toplumunun benzer konumdaki partilerinden farklı olacaktır. Bir bakıma, ülkenin özellikleri partileri etkileyecek, partilerin kalitesi ülkeyi etkileyecek ve ortaya bir bütün çıkacaktır.</p>
				<p class="normal">Gazetelerdeki deyişle “bin günlük aradan sonra,” yeni partilerin nasıl bir gelişmeyi, nasıl bir değişimi yansıtacakları merakla izlenmektedir. Aradan geçen süre Türk toplumunda hangi özellikleri güçlendirmiş, hangi beklentileri oluşturmuş, hangi eğilimleri hızlandırmıştır?</p>
				<p class="normal">Yeni siyaset dönemindeki ilk kuruluş dilekçelerini Milliyetçi Demokrasi Partisi (Sunalp) ve Büyük Türkiye Partisi’nin (Cindoruk/Gölhan) vereceği, basında belirtilmektedir. Bunlar, daha çok merkez sağ yahut sağ diye nitelenebilecek düşüncelerin sahibi görünümündedirler:</p>
				<p class="normal">Şimdi merak edilen, Türkiye’deki bu siyaset akımlarının, liberal tanımının düzeyine günümüzde varıp varamadıklarıdır.</p>
				<p class="normal">Önümüzdeki siyaset döneminin özelliğini ve üslubunu belirleyecek başlıca etkenlerden biri, budur: Merkezden sağa doğru uzanan kanadın önemli kuruluşları, liberal bir sağ olabilecek midir, yoksa, geri kalmış ülkelere özgü katı bir muhafazakâr anlayışı mı benimseyecektir?</p>
				<p class="normal">Liberal sağ, bâzılarının sandığı gibi temel inançlarından sapmış, yozlaşıp gevşemiş bir sağ değildir. Geleneksel sağ akımların, çağdaş bir demokraside aldığı yeni biçimdir, liberal sağ düşünce. Nitekim, kiminin adı muhafazakâr bile olsa, Batı Avrupa demokrasilerindeki büyük sağ partilerin önde gelen özelliği, liberal olmalarıdır. Yani, çağdaş demokrasinin siyasi ve sosyal özelliklerine, karşıtlara saygıya, hukuk devletine, demokratik anlayışa içtenlikle sahip çıkmalarıdır. Kendi tezlerini, dehşetengiz tanımlarla ve kendileri gibi düşünmeyenleri düşman diye belirleyerek değil, akılcılığın ve hoşgörünün çerçevesinde savunabilmeleridir.</p>
				<p class="normal">Sanayileşmiş toplumların büyük sağ partileri, bu yaklaşımdan kaynaklanmış iki temel özelliğe, inanışa sahiptir: İlki, liberalizmin sadece ekonomik bir kavram olmadığına, aynı zamanda siyasal bir kavram olduğuna ve bu iki niteliğin bütünleşmesi zorunluluğuna bu partiler inanır. İkincisi, eğer demokrasi olacaksa, kendi karşıtlarının da mutlaka var olması gerektiğini, karşıtlarının sınırlandığı, ortadan kaldırıldığı bir ortamda kendilerinin de işlevlerini yitireceklerini, bir bakıma yok olacaklarını bilirler. Bu iki özellik, söz konusu partilerin çağın gereklerine uymalarını ve toplumsal dengelerde yer tutmalarını mümkün kılar.</p>
				<p class="normal">Batı’daki sağ akımların bu düzeye varmaları elbette kolay olmamıştır; zorlu bir süreçten, toplumsal depremlerden geçilerek bu noktaya gelinmiştir.</p>
				<p class="normal">Günümüzde yeni bir başlangıç yapmakta olan Türkiye’nin merkez sağ yahut sağ düşünceleri, çağdaş bir demokrasinin kurulmasında üzerlerine düşen görevi yerine getirebilecekler midir? Yaşanılan bunca tecrübe, geçmişteki kimi yanlış alışkanlığın terk edilmesini, olaylara daha gelişmiş ve çağdaş bir açıdan bakılmasını mümkün kılacak mıdır?</p>
				<p class="sagnormal">17 Mayıs 1983</p>
				<h3 class="normal2" id="calibre_toc_114">Sağın Sorunu Nerede?</h3>
				<p class="normal">Son günlerin moda deyimiyle konuya eğilirsek, Türkiye’de sağın temel sorunu, kendi içindeki tavan ile tabanın uyumsuzluğunda gözükmektedir. Bir de, aynı sağın, kendi dışındaki yahut karşısındaki siyasal ve toplumsal güç odaklarıyla ilişkilerinde.</p>
				<p class="normal">Tavan ve tabandan söylemek istediğimiz, parti içindeki bağlantılar değildir; sağın geleneksel sosyal desteği olan, sağ partide kendi temsilcisini gören sosyal güçlerin ve geleneksel oy desteğinin arasındaki taban-tavan uyumsuzluğudur. Sağ tanımı bâzı yönleriyle, hele mukayeseli kullanımda tartışmalıdır; bizim buradaki kullanım biçimimiz genel çerçevededir ve daha çok, 1950 sonrasının büyük sağ kitle partilerini dikkate alarak olaya eğilmekteyiz.</p>
				<p class="normal">Geçmiş değerlendirildiğinde, şöyle bir özellik çıkmaktadır ortaya: Sağın büyük partileri, birer kitle partisi olarak doğmuşlardır. 1940’ların ikinci yarısında, o günün sosyal ve siyasal iktidar odaklarının dışında kalmış çevrelerin, aynı odaklarda yer alıp da yeterince kendilerini artık önde görmeyenlerin, halk kitleleriyle bir tür ittifakı olarak sağ gelişmiştir. Bu ilk dönemde, sağın sorunu kendi içinde yer alan güçlerin taban-tavan ilişkisinden çok, sağın, kendi dışındaki güçlerle ilişkisinden kaynaklanmıştır. (Bu noktaya aşağıda değineceğiz.) 1960-80 döneminde ise, bu tavan-taban uyumsuzluğu, ciddi bir sorun olarak ortaya çıkmıştır: Sağın kitle partisi, tavan güçleri olarak kendisini destekleyen büyük sermaye gruplarının yararlarını, orta sermaye gruplarıyla ve en önemlisi temel destek olan köylü kitlelerinin beklentileriyle bağdaştırmak sorununa, zaman içinde hedef olmuştur. Giderek, tabandaki desteği önemli ölçüde sürdüren, ancak tavan desteği zayıflayan bir harekete dönüşmüştür. Bir kıyaslama yaparsak, şunu söyleyebiliriz: Batı demokrasilerindeki sağın kitle partileri, tavandaki sosyal güçlerin kendi partileri olmak özelliğini korumuşlardır. Bir İngiliz sermayesi için Muhafazakâr Parti, İtalyan özel girişim merkezleri için, Alman sermayedarı için Hıristiyan Demokrat partiler, doğrudan doğruya kendilerini temsil eden partilerdir. Sağın Türkiye’deki kitle partileri bakımından, böyle bir bağlantı bu ölçüde olamamıştır. Bilâkis, kimi zaman kesitinde, söz konusu tavan güçleri kendilerini adetâ ihanete uğramış sayabilmiştir.</p>
				<p class="normal">Bu durumun nedenleri, Türkiye’nin sosyoekonomik yapısında, tarihsel özelliklerinde aranabilir. Sanayileşme süreci yeni olan Türkiye’mizde, sağ partinin hem tavanın kayıtsız şartsız temsilcisi olması hem de kitlelerin oy desteğini sürdürebilmesi giderek zorlaşmıştır. 1960-80’de bu açmaza düşülen anlarda, sağın kitle hareketi, tavanın temsilciliği işlevinden geçici bile olsa taviz vermiş ve bunun çeşitli sonuçlarıyla karşılaşmıştır.</p>
				<p class="normal">Bu sorun, günümüzde oluşan sağ nitelikli siyasal partiler açısından da, ciddiyetle dikkate alınması gereken sorundur.</p>
				<p class="normal">Sağ kitle partilerinin ikinci problemi, kendi dışındaki yahut karşısındaki sosyal ve siyasal güç merkezleriyle ilişkilerindedir. Birer sosyal güç olarak bürokrasi, orta sınıfın düşünce üreterek geçimini sağlayan kesitleri, (1970 sonrasında) işçiler, sağ kitle partilerinin daha başlangıçtan itibaren çok ciddi zıtlaşmalar içine düştüğü çevrelerdir. Bunlara, aynı çevrelerin siyasal partileri de eklenebilir.</p>
				<p class="normal">Bizim bu konudaki kişisel görüşümüz, sağdaki kitle partilerinin bir noktayı yeterince göremediği, yeterince değerlendiremediğidir: Eğer demokrasi olacaksa, sağdaki partilerin varlığı ancak kendi karşıtlarının da (birer sosyal yahut siyasal güç niteliğiyle) varlığını sürdürmesiyle mümkündür.</p>
				<p class="normal">Oysa, bu çok önemli gerçek yeterince fark edilememiştir; fark edilmeyince, demokrasinin zorunlu dengeleriyle uyumsuz tavırların, girişimlerin hattâ düşmanlıkların gelişmesindeki önemli nedenlerden birine yol açılmıştır.</p>
				<p class="normal">Günümüz, yeni bir gündür. Gelecek, dünden de, bugünden de daha güzel olmak zorundadır. Sağdaki parti oluşumları, kendi bünyelerindeki sosyal dengeyi ne ölçüde kurarlarsa, siyasete ne ölçüde akılcı biçimde ve klasik liberalizme sahip çıkarak yaklaşırlarsa, demokrasiye katkıları o ölçüde gerçekleşebilir...</p>
				<p class="sagnormal">4 Mayıs 1983</p>
				<h3 class="normal2" id="calibre_toc_115">“Liberalizm” ve Yeni Siyasal Dengeler...</h3>
				<p class="normal">14 Haziran 1979 tarihli Hürriyet gazetesinde yayınlanan bir yazımızda,<sup class="calibre4"><a class="footnote-link" href="gecis_split_026.html#footnote-100-24" id="footnote-100-24-backlink" name="footnote-100-24-backlink">[24]</a></sup>
				Türkiye’nin o günlerde IMF ile imzaladığı ve bizim bir dönemeç olarak gördüğümüz anlaşmayı şöyle yorumlamaktaydık:</p>
				<p class="normal">“... Bu anlaşma ile ekonominin nihayet akılcı bir çizgiye gireceği, toplumsal gelişimin uzun vadede bundan hız kazanacağı öne sürülebilir. Ya da ülke ekonomisinin sömürge bağlantılarına götürüldüğü iddia edilebilir. Geleceğe dönük varsayımlar ne olursa olsun, bir gerçek açıkça ortadadır: IMF ile imzalanmakta olan anlaşmayla, Türkiye, artık eski Türkiye olmaktan çıkmaktadır. Ülke, tarihsel Batılılaşma sürecinde yeni bir dönemeci almak üzeredir.</p>
				<p class="normal">Batı’nın akıl odaklarınca saptanmış bir çerçevede, Batı sisteminin mantığıyla ekonomiyi düzenleme çabaları, toplumu derinden etkileyecektir: Türkiye’nin geleneksel karma ekonomisi, kendine özgü liberal niteliklerini geçmişte ancak bürokrasinin gözetiminde ve yönlendirmesi altında taşımışken, şimdi Batı modelinin geniş liberalizm anlayışına yakınlaşacaktır. Böyle bir ekonomik liberalleşme sürecinde, devletin yönlendirme ve denetim mekanizmaları gerileyecek, piyasa ekonomisinin yasaları daha da öne çıkacaktır. Bundan böyle, Devlet Planlama Teşkilâtı’nın planları, ancak Batı’nın önerdiği istikrar programı çerçevesinde anlam taşıyacaktır. Yabancı sermaye yatırımlarından Kamu İktisadi Teşekkülleri’ne, Türk parasının değerine, emeklilik ve ücret politikalarına kadar bir dizi alanda bu değişimin somut sonuçları yaşanacaktır. (...)</p>
				<p class="normal">Türkiye’nin ekonomik ve toplumsal gerçekleri, Batı uzlaşmasının getirdiği yeni koşullarda değerlendirilince, ortaya düşündürücü bir tablo da çıkmaktadır: Batı metropolüyle bağlantılı çevre ekonomileri olmaya özendirilmiş, hafif sanayi ve tarıma yönlendirilmiş, ekonomisi liberalizme zorlanmış ülkelerin hemen hepsi, ortak bir özelliğe sahiptir: Bu ülkelerin liberal ekonomik altyapısı, günümüz Batı’sındaki gibi liberal bir siyasal üstyapıyı yaratmamıştır. (...)</p>
				<p class="normal">Batı’nın Türkiye’ye önerdiği özgürlükçü ekonomi anlayışı, kendi amaçları arasında bulunmasa bile, Türkiye’nin demokrat güçlerine ve partilerine yepyeni bir fırsatı beraberinde taşımaktadır: Liberalleşmeye zorlanan ekonomik altyapı üzerinde, liberal bir siyasal ve toplumsal üstyapı yükseltebilmek... Ülke eğer Batı’ya benzemeye zorlanmaktaysa, kimi Asya ve Latin Amerika ülkesinin Batılılığına değil, Batı’nın Batılılığına yönelmek de vardır. Yani, ilkelliklerden, yasakçılıktan, tabulardan arınmak. Özgürlükçü düzeni sadece ekonomide değil, toplumun tüm yaşamında, kurumlarında gerçekleştirmek. (...)</p>
				<p class="normal">Siyasal liberalizmin mücadelesini açıkça zorunlu kılan özel koşullar da 1979 Türkiye’sinde geçerlidir: Günümüzde toplumu saran silâhlı çatışmalar da, yer yer horoz dövüşünü andıran içeriksiz, yüzeysel, verimsiz siyasal kavgalar da, büyük ölçüde, bağnaz bir siyasal üstyapıdan ve onun uzantılarından kaynaklanmaktadır. Sistem, geri kalmış bir eğitim düzeniyle beyinleri yıkanmış, tek boyutlu, hoşgörüsüz, sevgisiz insanları bol bol üretip, birbirini anlamak değil, yok etmek için toplumsal arenaya sürmektedir.</p>
				<p class="normal">Türkiye’deki bütün demokratik güçlerin elbirliğiyle başlatacağı bir siyasal liberalizm mücadelesi, ülkeyi sarmakta olan bu özelliklerin alt edileceği yolları açabilir. (...) Zorunlu biçimde liberalizme yöneltilmiş bir ekonomik altyapı üzerinde –zaten onunla uyumlu duracak– siyasal liberalizmi gerçekleştirmek işlevine sahip çıkılabilir. (...)</p>
				<p class="normal">Batı çıkmazındaki ışık, budur.”</p>
				<p class="normal">Bize dört yıl önce yayınlanmış bir yazımızı hatırlatan olay, aday vetolarından sonra ortaya çıkan siyasal dengedir: Ekonomideki liberalizmin en katıksız savunucusu niteliğindeki Anavatan Partisi’nin, basın çevrelerindeki kimi tahminin aksine, şimdi dengede önemli bir yer tutmasıdır. Ekonomik liberalizmin en katıksız savunucusunu çağdaş Türkiye’de anlamlı kılacak olan özellik, onun siyasal ve toplumsal liberalizme de aynı ölçüde sahip çıkmasıdır.</p>
				<p class="normal">Yeni siyasetteki en liberal kanat böyle bir işlevi üstlenebilirse, bundan, bir bütün olarak siyaset kurumu ve Türkiye yarar görecektir...</p>
				<p class="sagnormal">23 Eylül 1983</p>
				</body>
</html>