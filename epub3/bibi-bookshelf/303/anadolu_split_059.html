<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">D) Alaaddin Keykubad’ın Melik Kâmil’in el-Cezîre’deki Beldelerine Saldırması</span></p>
				<p class="body-text">Melik Kâmil’in Anadolu’dan ayrılıp Mısır’a dönmesi ile beraber Alaaddin Keykubad’da kış mevsimini geçirdiği Alaiye’ye çekilmişti. Melik Kâmil’in Anadolu’ya yaptığı seferin bir yıl sonrasında Keykubad, güneydoğu Anadolu’daki Selçuklu nüfuzunu daha da güçlendirmek için Harran, Ruha ve Rakka’ya bir sefer tertiplemeye karar verdi. Bu nedenle 632/1234 yılı baharında Alaiye’den harekete geçen Anadolu Selçuklu sultanı, Konya ve Aksaray’dan geçerek Kayseri’ye ulaştı. Burada Selçuklu ordusunu toplayan Alaaddin Keykubad, İbn Bîbî’deki kayda göre 50.000 kişilik bir orduyu Emirü’l-Ümerâ Kemaleddin Kamyâr komutasında Harran, Ruha ve Rakka’nın zabtı ile görevlendirdi<a href="anadolu_split_069.html#footnote-1796-555" id="footnote-1796-555-backlink" name="footnote-1796-555-backlink">[555]</a>. Mardin Artukluları da Keykubad’ın bu seferi esnasında askerleriyle Selçuklu ordusunu desteklemişlerdir<a href="anadolu_split_069.html#footnote-1796-556" id="footnote-1796-556-backlink" name="footnote-1796-556-backlink">[556]</a>. </p>
				<p class="body-text">Öncelikle Ruha (Urfa) üzerine yürüyen Selçuklu ordusu, mancınıklar kurarak şehri muhasara altına alır. Ruha kalesi uzun müddet kuşatmaya dayanır. Ancak kuşatma esnasında Ruha Kalesi müdafîlerinin Anadolu Selçuklu ordusuna küfürler yağdırması üzerine gayrete gelen Selçuklu ordusu şehrin surlarına mancınıklar vasıtasıyla delikler açmak ve surlara merdiven dayamak suretiyle kaleyi işgal etmeyi başardı<a href="anadolu_split_069.html#footnote-1796-557" id="footnote-1796-557-backlink" name="footnote-1796-557-backlink">[557]</a>. Bu kuşatma sırasında Urfa’da bulunan doğunun Kadıu’l-kudat’ı Alaaddin’in üzerine mancınık taşlarından biri düşmüş ve ilmi ile meşhur olan bu zât, kuşatma esnasında ölmüştür<a href="anadolu_split_069.html#footnote-1796-558" id="footnote-1796-558-backlink" name="footnote-1796-558-backlink">[558]</a>. Ele geçirilen Ruha, Selçuklu askerlerince şiddetli bir biçimde yağmalanmış ve özellikle 631/1233 yılındaki Anadolu seferinden dönen Melik Kâmil’in Ruha’ya kendi hazinesinin önemli bir bölümü ile beraber önemli miktârda savaş malzemesi de bırakması nedeniyle zengin bir ganimet ele geçirmişlerdir. Keykubad, muhasara nedeniyle harap bir hale gelen Ruha’nın surlarını tamir ettirerek içine bir miktâr muhafız bıraktırmıştır<a href="anadolu_split_069.html#footnote-1796-559" id="footnote-1796-559-backlink" name="footnote-1796-559-backlink">[559]</a>.</p>
				<p class="body-text">Ruha’dan Rakka’ya yönelen Selçuklu ordusu kısa bir mücadeleden sonra burayı da ele geçirdi ve daha sonra kuzeye yönelerek Harran’a gelen Selçuklu askerleri, daha önceleri Melik Eşref’in el-Cezîre’deki seferlerinde askerî üs olarak kullandığı ama 632/1234 yılı itibariyle el-Kâmil’in elinde olan Harran kalesini muhasara ettiler. Harran kalesi, kuşatmaya hazırlıklı olup İbn Bîbî’nin verdiği bilgiye göre kalede Eyyûbî askerleri haricinde Gürcü ve Frenk askerleri ile beraber Tarsus’tan gelen bir yardım kuvveti de bulunmaktaydı<a href="anadolu_split_069.html#footnote-1796-560" id="footnote-1796-560-backlink" name="footnote-1796-560-backlink">[560]</a>. </p>
				<p class="body-text">Bu nedenle Harran, Selçuklu ordusuna uzun bir müddet dayanabilmiştir. Bununla beraber kaleye yardım amacıyla gelen askerlerden bir kısmı Harran’lı kadınlara çirkin hareketlerde bulununca halk ile yardıma gelen bu kuvvetler arasında çatışmalar yaşanmış ve sonuç olarak Harran eşrâfı içlerinden seçtikleri birkaç temsilciyi Melikü’l-Ümerâ Kemaleddin Kamyâr’ın huzuruna göndermişler, kaleyi Selçuklu kuvvetlerine teslim etmeleri karşılığında canlarına dokunulmamasını talep etmişlerdir. Kâmyar da kaleden kadın ve çocukları dışında hiçbir şey çıkarmamaları karşılığında Harran halkına eman vermiştir. Böylelikle Harran’a giren Selçuklu ordusu burada da çok sayıda ganimet elde etmiştir. Toplanan ganimetin bir bölümü Alaaddin Keykubad’ın emriyle Harran Kalesinin tamiri ve kale iaşesinin temini için kullanılırken, geri kalan ganimet Malatya’ya gönderilmiştir<a href="anadolu_split_069.html#footnote-1796-561" id="footnote-1796-561-backlink" name="footnote-1796-561-backlink">[561]</a>. Bu şekilde el-Cezîre’deki seferini tamamlayan Selçuklu ordusu kış mevsiminin yaklaşması nedeniyle Malatya’ya dönmüştür.</p>
				<a href="anadolu_split_069.html#footnote-1796-562" id="footnote-1796-562-backlink" name="footnote-1796-562-backlink">[562]</a><div class="calibre2" id="calibre_pb_65"/></body>
</html>