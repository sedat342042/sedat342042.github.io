<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">D) I. İzzeddin Keykavûs’un Halep Seferi</span></p>
				<p class="body-text">Daha öncede belirttiğimiz gibi Melik Efdâl Ali ile ittifak kurduktan sonra sefer hazırlıklarına başlayan İzzeddin Keykavûs, başta Maraş emiri Nusreteddin olmak üzere kendisiyle ittifak halinde bulunan el-Cezîre’deki müttefiklerine haber gönderdi. Bir yandan da Malatya, Sivas gibi merkezlerle Yabanlu Yaylağında bulunan diğer beylere de ferman göndererek Elbistan ovasında toplanılmasını emretti. Kendisi de Elbistan’a doğru yola çıktı. Burada bir meşveret meclisi toplayan İzzeddin Keykavûs, zaferinden emin olduğu için, Suriye’de elde edeceği yerlerin yönetimini orada hazır bulunan beyleri arasında paylaştırdı. Bu meşveret meclisinde sefer yolunun tayini de yapıldı. Bölgenin tabiat şartlarını iyi bilen beylerden bir grup, en ideal yolun Marzban, Râban ve Tell-Başir olduğunu söyledi ve sultan da bu yolu sefer yolu olarak tayin etti. Yine İzzeddin Keykavûs, askerlerini klasik Türk ordu nizamına göre düzenledi ve merkez, sağ cenah, sol cenah, öncü ve yedek kuvvetleri belirledi<a href="anadolu_split_069.html#footnote-1796-187" id="footnote-1796-187-backlink" name="footnote-1796-187-backlink">[187]</a>. Buradan Merzban üzerine yürüyen İzzeddin Keykavûs, üç günlük bir kuşatmadan sonra bu kaleyi ele geçirdi<a href="anadolu_split_069.html#footnote-1796-188" id="footnote-1796-188-backlink" name="footnote-1796-188-backlink">[188]</a>. Merzban Kalesini ele geçirdikten sonra dinlenmek için bir eğlence meclisi tertipleyen İzzeddin Keykavûs’un huzuruna burada Maraş emiri Nusreteddin Hasan geldi ve yanında getirdiği askerler, mal ve kuşatma araçlarıyla onun emrine girdi. Daha sonra Ra’ban kalesine yönelen İzzeddin Keykavûs, kısa zamanda mancınıklar kurarak burayı da tazyik altına aldı. Kale bir müddet direndi ise de yardım alma ümidi olmadığı için kalenin ileri gelenleri Sultana elçi göndererek kaleyi teslim etmek istediklerini bildirdiler. İzzeddin Keykavûs bu habere çok sevindi ve kaledekiler için bir emânname kaleme aldı. Daha sonra kale İzzeddin Keykavûs tarafından Melik Efdâl’e verildi<a href="anadolu_split_069.html#footnote-1796-189" id="footnote-1796-189-backlink" name="footnote-1796-189-backlink">[189]</a>. </p>
				<p class="body-text">Yukarıda da zikrettiğimiz gibi iki hükümdarın arasındaki ittifak anlaşması gereğince Halep Eyyûbî melikliğine ait tüm topraklar, İzzeddin Keykavûs adına hutbe okutup para bastırmak karşılığında el-Efdâl’e verilecekti. Anadolu Selçuklu sultanının bu hareketi el-Efdâl tarafından memnuniyetle karşılandı. İzzeddin Keykavûs böyle davranmakla kendisi ile ittifak yapan diğer meliklerin de itimat hislerinin artmasına neden olmuştur. </p>
				<p class="body-text">İzzeddin Keykavûs Ra’ban’ı ele geçirdikten sonra Halep’in kuzey batısında yer alan önemli bir menzil konumundaki Tell-Başir Kalesine yöneldi. Bu kale daha önce Bedreddin Dilderim el-Yarukî’nin elinde iken yakın zamanda Bedreddin ölmüş ve yerine oğlu Fetheddin geçmişti. Fetheddin de babası gibi Halep Eyyûbîleri’ni metbû tanıyordu. Fethedin, Marzban ve Ra’ban Kalelerinin ele geçirildiğini duyunca derhal kalesine kapanmış ve savunma tertibatı almıştı<a href="anadolu_split_069.html#footnote-1796-190" id="footnote-1796-190-backlink" name="footnote-1796-190-backlink">[190]</a>. Ayrıca civardaki halk da Tell-Başir kalesine sığınmıştı. İzzeddin, Tell-Başir önlerine gelerek on gün kadar şehri muhasara etti ise de bir sonuç alamadı. Bu esnada Derbasak hâkimi Alemeddin Kayser ile Necmeddin Altunboğa da kuvvetleri ile İzzeddin Keykavûs’a katıldılar<a href="anadolu_split_069.html#footnote-1796-191" id="footnote-1796-191-backlink" name="footnote-1796-191-backlink">[191]</a>. Tell-Başir meyvecilikle geçinen bir belde idi. İzzeddin Keykavûs, kılıçla alınmasının uzun zaman alacağını anladığı bu beldeyi başka bir yöntemle ele geçirmeyi tasarladı. Askerlerine baltalar dağıtarak çevre halkının geçim kaynağı olan meyve ağaçlarını kestirmeye başladı. Bu durum karşısında, kaleye sığınmış olan Tell-Başir halkı telaşa düştüler ve Fetheddin’e meyve ağaçlarının böyle kesilmesi halinde tek zenginliklerini yitireceklerini ve bu işe bir çözüm bulmasını istediler. Durumun vahametini kavrayan Fetheddin, İzzeddin Keykavûs’a haber göndererek kaleyi teslim edebileceğini ancak buna karşılık kendisinin affedilerek geçimi için bir iktâ verilmesini istedi. onun bu şartını kabul eden İzzeddin Keykavûs, Hani’yi ona iktâ olarak verdi<a href="anadolu_split_069.html#footnote-1796-192" id="footnote-1796-192-backlink" name="footnote-1796-192-backlink">[192]</a>. Böylelikle Tell-Başir’in düşmesiyle Halep yolu açılmış oluyordu. Bununla beraber İzzeddin Keykavûs Tell-Başir’i ele geçirince büyük bir taktik hatası yaptı. Daha önce de zikrettiğimiz gibi Anadolu Selçuklu sultanının Sümeysat emiri el-Efdâl ile yaptığı anlaşma mucibince Halep Eyyûbîleri’nin toprakları el-Efdâl Ali’ye bırakılacak ve el-Efdâl de burada Keykavûs’u metbû tanıyarak hüküm sürecekti. Fakat Anadolu Selçuklu Sultanı anlaşmaya muhalif bir tavır olarak Halep açısından kilit bir nokta konumundaki bu kaleyi kendine bağlı emirlerden Maraş emiri Nusreteddin Hasan’ın kardeşine verdi. Bu hareket el-Efdâl’in sultana karşı soğukluk hissi duymasına ve kırılmasına yol açtı. </p>
				<p class="body-text">Esasen el-Efdâl, İzzeddin Keykavûs’un plânlarında çok merkezî bir yere sahipti. Zira o, hem Halep coğrafyasını iyi bilir ve hem de Halep tahtı üzerinde hak iddia edebilecek durumdaydı. Fakat İzzeddin Keykavûs el-Efdâl’e tam manasıyla hükmedememekten ve Halep gibi stratejik bir noktada kazandığı hakları daha sonra kaybedeceğinden korkmuş olmalıdır. Bu arada el-Efdâl de maddi ve manevi yönden büyük bir çöküntü yaşıyordu. Tell-Başir’in kendine verilmemesi üzerine Halep’in de asla eline geçemeyeceğini anlayan el-Efdâl, kendi ailesine ihanet etmiş ve bunun neticesinde ise eline hiçbir şey geçmemişti. </p>
				<p class="body-text">Melik Efdâl bu nedenle İzzeddin Keykavûs’la yaptığı ittifakı bozmaya ve mevcut durumu elinden geldiğince Eyyûbî ailesinin lehine çevirmeye karar verdi. Halep şehrinin zamana ihtiyacı vardı. Bunun farkında olan Melik Efdâl, Kuzey Suriye coğrafyasını iyi tanıyan biri olarak İzzeddin Keykavûs’a Menbic’in alınmasını tavsiye etti. Zira Menbic el-Cezîre’ye hâkim olan Melik Eşref’in sınırındaydı ve buraya hâkim olarak Anadolu Selçuklu sultanının doğudan gelebilecek bir yardımı engelleyebileceğine onu inandırdı. </p>
				<p class="body-text">El-Efdâl’in gerçek niyeti ise Menbic kuşatması sırasında geçen zaman zarfında Halep’teki güvenlik tedbirlerinin daha da arttırılması ve Halep’in takviye birlikler almasını sağlamaktı. Sümeysat hâkiminin oynadığı oyunu fark etmeyen Keykavûs Menbic’i kuşattı. Kuşatma kısa sürdü ve kale ele geçirildi. Keykavûs, Menbic’in ileri gelenlerinden Sârim el-Menbicî’yi kalenin yönetimine getirdi ve surları tamir ederek bir müddet orada dinlendi. Böylelikle Anadolu Selçuklu sultanı iyice zaman kaybetmiş oluyordu ve bu süre Halep’in el-Âdil’den yardım istemesine ve yardım birliklerinin şehre ulaşmasına yetti<a href="anadolu_split_069.html#footnote-1796-193" id="footnote-1796-193-backlink" name="footnote-1796-193-backlink">[193]</a>.</p>
				<a href="anadolu_split_069.html#footnote-1796-194" id="footnote-1796-194-backlink" name="footnote-1796-194-backlink">[194]</a>
				<div class="calibre2" id="calibre_pb_42"/></body>
</html>