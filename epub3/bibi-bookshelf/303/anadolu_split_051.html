<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">2. Melik Eşref-Alaaddin Keykubad İttifakı ve Keykubad’ın Âmid Artukluları Üzerine Yürümesi</span></p>
				<p class="body-text">Alaaddin Keykubad ile Melik Eşref arasındaki münasebetler İzzeddin Keykavûs’un ölümü ve yerine Keykubad’ın geçmesinin hemen sonrasında başlamıştır. Alaaddin Keykubad, tahta geçişinin ilk yıllarında ağabeyi İzzeddin Keykavûs’un yaptığı gibi Eyyûbîlerle hasmane bir politika takip etmek yerine, devletinin güney hududunda sükuneti sağlama politikasını tercih etmiştir. Zira Keykubad’ın kafasında üç önemli sorun vardı ve bu sorunlarla uğraşırken güneyden gelecek bir tehdide maruz kalmak istemiyordu. </p>
				<p class="body-text">Herşeyden önce Alaaddin Keykubad, tahta çıktığı ilk günden beri nüfuzlarını had safhaya çıkartan Selçuklu ümerasından bir kısmını tasfiye etmeyi plânlıyordu. Diğer yandan babası I. Gıyaseddin Keyhüsrev zamanında Antalya ve ağabeyi I. İzzeddin Keykavûs zamanında da Sinop’un alınması ile başlayan Anadolu Selçuklu ticaretini Anadolu kıyılarına taşımak politikasını devam ettirmek bir diğer amacıydı. Son olarak Anadolu’nun doğusunda yer alan ve sık sık metbû değiştiren Mengücekoğulları ile Artukoğulları gibi Türkmen beyliklerini kesin olarak itaat altına almak, bu suretle Doğu Anadolu’da güçlü bir Selçuklu nüfuzu tesis etmek, Keykubad’ın bir başka hedefiydi. İşte Selçuklu sultanı, bu hedeflerini gerçekleştirmek için uğraşırken Eyyûbîlerle ve özellikle komşu Eyyûbî meliklerinin en güçlüsü olan Melik Eşref’le münasebetlerinin istikrarlı olmasına dikkat ediyordu. Nitekim bu nedenle Alaaddin Keykubad, 616/1219 yılında Melik Eşref’e bir elçi göndererek onunla anlaşma yoluna gitmiştir. Bu anlaşmaya göre her iki taraf birbirine destek olacak ve yine iki taraf arasında akrabalık bağı kurulacaktır<a href="anadolu_split_069.html#footnote-1796-348" id="footnote-1796-348-backlink" name="footnote-1796-348-backlink">[348]</a>. </p>
				<p class="body-text">Alaaddin Keykubad’ın, el-Eşref ile bu şekilde bir anlaşma yapmasının en önemli nedenlerinden biri de ülkesinin doğusunda, Erzurum’da hüküm süren amcası Mugiseddin Tuğrulşah’tan çekinmesidir. Zira ağabeyi öldüğünde, hükümdarlığı söz konusu edilen insanlar arasında Mugiseddin Tuğrulşah da vardı. Bu nedenle Keykubad, amcasının Anadolu Selçuklu tahtında hak iddia etmesinden korkuyordu. Erzurum’un doğusunda yer alan Ahlat’a hâkim bulunan Melik Eşref ise Tuğrulşah’ın en çok çekindiği insanların başında yer alıyordu<a href="anadolu_split_069.html#footnote-1796-349" id="footnote-1796-349-backlink" name="footnote-1796-349-backlink">[349]</a>. Bu nedenle Keykubad, el-Eşref ile ittifak yaparak aynı zamanda, amcasından gelebilecek muhtemel bir saldırıyı da önlemiş oluyordu. </p>
				<p class="body-text">Alaaddin Keykubad, saltanat yıllarının ilk zamanlarında, Melik Eşref’i gücendirecek davranışlardan özellikle kaçınıyordu. 620/1223 yılında Anadolu Selçuklu sultanı, devletin içinde nüfuzları had safhaya çıkan emirlerden Seyfeddin Ayaba, Zeyneddin Başara, Mübarizeddin Behramşah ve Bahaeddin Kutluca gibi nüfuzlu ümerayı, kendi saltanatı için önemli bir tehdid unsuru olarak görmüş ve bunları ortadan kaldırmıştı. </p>
				<p class="body-text">Yine bu emirlere yakınlıkları ile tanınan küçük rütbeli emirlerden bir kısmını ise sürgün ettirmişti. İşte sürgün edilen bu emirler arasında geleceğin büyük emirlerinden Kemaleddin Kamyâr da vardı. Kamyâr, önce Harput Artuklularına sığınmış ancak Harput hükümdarı Keykubad’dan çekindiği için Kamyâr’a Ahlat’a, Melik Eşref’in yanına gitmesini öğütlemiştir. Kamyâr, Melik Eşref tarafından Ahlat’ta misafir edilmiş ve bir müddet sonra Melik Eşref’in, Alaaddin Keykubad’a şefaatte bulunması üzerine de ülkesine dönebilmiştir<a href="anadolu_split_069.html#footnote-1796-350" id="footnote-1796-350-backlink" name="footnote-1796-350-backlink">[350]</a>. </p>
				<p class="body-text">İki hükümdar arasındaki iyi niyet gösterisi bununla da kalmamıştır. 622/1225 yılında Selahaddin Eyyûbî’nin oğlu Sümeysat hâkimi Melik Efdâl ölünce oğlu, Melik Eşref’in yanına gelerek hutbeyi onun namına okutmak istediğini bildirmiştir. Melik Eşref, Melik Efdâl’in oğluna hilatler ve hediyeler vermiş ve ona “Baban menfaati icabı Alaaddin Keykubad namına hutbe okutuyordu. Sen de Keykubad namına hutbe okutmaya devam et. Bunda benim için bir mahsur yoktur. Benden yana rahat ve müsterih ol” diyerek Anadolu Selçuklu sultanına cemile yapmıştı<a href="anadolu_split_069.html#footnote-1796-351" id="footnote-1796-351-backlink" name="footnote-1796-351-backlink">[351]</a>.</p>
				<p class="body-text">Bununla beraber iki hükümdar arasındaki münasebetlerin hep dostluk üzerine olduğu da düşünülmemelidir. Nitekim yukarıdaki gelişme ile aynı yıla tesadüf eden bir olay iki taraf arasında kısa bir müddet için de olsa soğuk rüzgarların esmesine yol açacaktır. Erzurum hâkimi olan Mugiseddin Tuğrulşah ölmüş, ve yerine oğlu Rükneddin Cihanşah geçmişti. </p>
				<p class="body-text">Rükneddin 622/1225 yılında Melik Eşref’e bir elçi göndermiş ve hutbeyi onun namına okutmak istediğini ve okunacak hutbeyi dinlemesi için güvendiği emirlerden birini Erzurum’a yollamasını rica etmiştir. Melik Eşref, bu teklifi kabul etmiş ve ümerasının en büyüklerinden olan Emir Şelve’yi Erzurum’a yollamıştır<a href="anadolu_split_069.html#footnote-1796-352" id="footnote-1796-352-backlink" name="footnote-1796-352-backlink">[352]</a>. Fakat Rükneddin Cihanşah bir müddet sonra Melik Eşref’ten yüz çevirecek ve Celaleddin Hârizmşah’la ittifak yapacaktır.</p>
				<p class="body-text">Herşeye rağmen doğuda beliren yeni bir kuvvet Alaaddin Keykubad ile Melik Eşref’i ittifaklarını tazeleme cihetine götürmüştür. Bu yeni güç, Moğolların önünden kaçarak Azerbaycan’a yerleşen Celaleddin Hârizmşah’tan başkası değildir. Celaleddin, yukarıda da değindiğimiz gibi Dımaşk hâkimi Melik Muazzam ve Erbil hâkimi Gökbörü’nün yanısıra Artuklularla yapmış ve bu ittifak Keykubad ile el-Eşref’in bölgedeki nüfuzlarını tehdid eder bir hal almıştı<a href="anadolu_split_069.html#footnote-1796-353" id="footnote-1796-353-backlink" name="footnote-1796-353-backlink">[353]</a>. </p>
				<p class="body-text">Alaaddin Keykubad, 623/1226 yılına gelindiğinde Dımaşk hâkimi Melik Muazzam’a bir elçi göndererek el-Muazzam’ın, Celaleddin’le yapmış olduğu ittifak hakkında kendi düşüncelerini beyan etmek istemiş, ancak Melik Muazzam elçiyi dinlemediği gibi, Alaaddin Keykubad’ın endişelerini yatıştırıcı bir cevap da vermemiştir<a href="anadolu_split_069.html#footnote-1796-354" id="footnote-1796-354-backlink" name="footnote-1796-354-backlink">[354]</a>. Bu durumu, Melik Eşref ile Alaaddin Keykubad’ı tekrar yakınlaştırmıştır. </p>
				<p class="body-text">623/1226 yılına gelindiğinde Keykubad ve el-Eşref, yukarıdaki nedenlerden ötürü ittifaklarını pekiştirmek zaruretini hissetmişlerdir. Özellikle el-Eşref, üç yönden kendisine muhalif hükümdarlar tarafından sarılmış olduğu için, Anadolu Selçuklu sultanının ittifakına şiddetle ihtiyaç duyuyordu. Daha önce de belirttiğimiz gibi, Melik Eşref’e ağabeyi Melik Kâmil’den gelecek olası bir yardımı, Dımaşk hâkimi Melik Muazzam önlüyordu. Öte yandan Melik Eşref, bir diğer müttefiki olan Musul hâkimi Bedreddin Lü’lü’den de düzenli ve sürekli yardım alamıyordu. Zira Musul ordusunun bir kısmının şehri terk etmesini fırsat bilen Gökbörü, her seferinde Musul üzerinde tehdidkâr bir tavır takınıyordu. </p>
				<p class="body-text">Oysa Anadolu Selçukluları, hem Artuklular hem de Celaleddin Hârizmşah tehdidine karşı Melik Eşref’e rahatlıkla yardım edebilirler ve gerektiğinde her iki devletle de başa çıkabilirlerdi. </p>
				<p class="body-text">Bu nedenle Melik Eşref, Âmid Artuklularını kendisine karşı kurulan ittifaktan ayırmak için Alaaddin Keykubad’dan yardım istedi ve onu Âmid Artukluları üzerine sefer yapmaya teşvik etti. Alaaddin Keykubad, doğudaki nüfuzunun pekişmesi anlamına gelen bu teklifi kabul ederek sefer hazırlıkları için Malatya’ya geldi<a href="anadolu_split_069.html#footnote-1796-355" id="footnote-1796-355-backlink" name="footnote-1796-355-backlink">[355]</a>. </p>
				<p class="body-text">Bu esnada Artuklulara yardım etmesi en muhtemel güç durumundaki Celaleddin Hârizmşah, Kirman nâibi Barak Hâcib’in isyanı ile uğraştığından, Alaaddin Keykubad’ın Âmid Artukluları üzerine yapacağı bir sefer için uygun ortam da mevcuttu. </p>
				<p class="body-text">Alaaddin Keykubad’ın Âmid Artukluları üzerine yaptığı bu sefer hakkında en tafsilatlı bilgiyi veren kaynak İbn Bîbî’dir. Ona göre Keykubad, Âmid Artukluları üzerine yürümeden evvel ümerasını Malatya’da toplamış ve bu ümeradan Emir-i Çaşnigir <a href="anadolu_split_069.html#footnote-1796-356" id="footnote-1796-356-backlink" name="footnote-1796-356-backlink">[356]</a> Mübarizeddin Çavlı’yı Âmid Artuklularının en iyi korunan beldelerinden Kâhta’nın zabtı ile görevlendirmiştir<a href="anadolu_split_069.html#footnote-1796-357" id="footnote-1796-357-backlink" name="footnote-1796-357-backlink">[357]</a>.</p>
				<p class="body-text">Çavlı, Kahtâ önlerine geldiğinde yanında getirmiş olduğu üç büyük mancınığı kalenin önüne kurdurmuş ve muhasaraya başlamıştır. Diğer yandan yine Keykubad’ın emriyle Malatya subaşısı ve aynı zamanda Emir-i Kündistabl<a href="anadolu_split_069.html#footnote-1796-358" id="footnote-1796-358-backlink" name="footnote-1796-358-backlink">[358]</a> olan Esededdin Ayas da Âmid Aruklularına ait bulunan Çemişkezek kalesinin kuşatılması ile görevlendirilmiştir. </p>
				<p class="body-text">Tüm bu gelişmeler karşısında Âmid hâkimi Melik Mevdûd, çareyi Melik Eşref’e elçi göndermekte ve Melik Muazzam’ın kurmuş olduğu ittifaktan ayrıldığını beyan etmekte bulmuştur. Bunun karşılığında da Melik Eşref’in, Alaaddin Keykubad tarafından Âmid üzerine tertib edilen bu seferi durdurmasını rica etmiştir. Bunun üzerine Melik Eşref, Anadolu Selçuklu hükümdarına haber göndererek, Âmid hâkiminin yola geldiğini bildirmiş ve artık Melik Mevdûd gerekli dersi aldığı için Selçuklu ordusunun Âmid Artuklularına ait olan beldelerden geri çekilmesini istemiştir. Alaaddin Keykubad ise bu teklife “Ben Melik Eşref’in beldelerinden birinin nâibi miyim ki bana emir verecek ve beni yaptıklarımdan alıkoyacak!” şeklinde cevap vermiş ve bu teklifi reddetmiştir<a href="anadolu_split_069.html#footnote-1796-359" id="footnote-1796-359-backlink" name="footnote-1796-359-backlink">[359]</a>. Böylelikle Melik Eşref ile Alaaddin Keykubad arasındaki ittifak bir anda husumete dönüşmüştür. </p>
				<p class="body-text">Esasen Alaaddin Keykubad’ın, Melik Eşref’in Âmid Artukluları üzerine bir sefer düzenleme teklifini kabul etmesinin en önemli nedeni Doğu Anadolu ve Kuzey Suriye’deki Selçuklu nüfuzunu güçlendirmek idi. Melik Eşref ise Âmid Artuklularının, kendisine karşı kurulan ittifaktan ayrılması ile amacına ulaşmış ve Keykubad’ın, Âmid Artuklularından alacağı beldeler sayesinde el-Cezîre ve Kuzey Suriye üzerinde kazanacağı nüfuzdan çekinir olmuştu. Bu nedenle Melik Mevdûd’un barış teklifini derhal kabul etmiş ve bu olay öncesinde en büyük müttefiki olan Anadolu Selçuklu sultanı ile yine bu nedenle iki hasım haline gelmişlerdir. </p>
				<p class="body-text">Alaaddin Keykubad’ın bu şekilde red cevabı vermesi üzerine Melik Eşref, kendi ümerasından İzzeddin b. Bedr’i Kürt ve Arap süvarilerden oluşan 10.000 kişilik bir kuvvetin başına getirerek Kâhta’yı muhasara eden Anadolu Selçuklu kuvvetlerinin üzerine gönderdi<a href="anadolu_split_069.html#footnote-1796-360" id="footnote-1796-360-backlink" name="footnote-1796-360-backlink">[360]</a>. İbnü’n-Nâzif’in kaydına göre Melik Eşref, İzzeddin b. Bedr’in yanısıra Ca’ber Kalesi hâkimi olan kardeşi Melik Hâfız Nureddin Arslanşah ve kendi memlüklerinden İzzeddin Aybek el-Eşrefî’yi de İzzeddin b. Bedr ile beraber Kâhta’nın yardımına göndermiştir<a href="anadolu_split_069.html#footnote-1796-361" id="footnote-1796-361-backlink" name="footnote-1796-361-backlink">[361]</a>. Melik Eşref’in gönderdiği bu 10.000 kişilik ordu Kâhta’ya yaklaşınca Âmid hâkimi Melik Mevdûd’un gönderdiği 6.000 kişilik Artuklu ordusu ile birleşmiş ve iki ordu Kâhta’yı kuşatan Mübarizeddin Çavlı’nın üzerine yürümüşlerdir. </p>
				<p class="body-text">Bu esnada Çavlı da üzerine Eyyûbî ve Artuklulardan oluşan bir ordunun geldiğini öğrenmişti. O, askerlerinden bir kısmına kuşatmayı devam ettirmeleri emrini vermiş ve geri kalan askerleri ile beraber üzerine gelen bu orduyu karşılamıştır<a href="anadolu_split_069.html#footnote-1796-362" id="footnote-1796-362-backlink" name="footnote-1796-362-backlink">[362]</a>.</p>
				<p class="body-text">Savaşın başında, Eyyûbî-Artuklu ordusunu kumanda eden İzzeddin b. Bedr peşpeşe üç defa Anadolu Selçuklu ordusuna hücum etmiş, ancak üç hücumu da Çavlı başarıyla karşılamıştır. Bu hücumların muhtemelen sonuncusunda İzzeddin b. Bedr, Anadolu Selçuklularına esir düşmüş ve Anadolu Selçuklu-Artuklu ordusu bu durum üzerine paniğe kapılarak dağılmıştır<a href="anadolu_split_069.html#footnote-1796-363" id="footnote-1796-363-backlink" name="footnote-1796-363-backlink">[363]</a>.</p>
				<p class="body-text">Esir alınan İzzeddin b. Bedr, Çavlı’nın huzuruna getirilmiş ve Çavlı ona gereken hürmeti gösterdikten sonra yanına 100 süvari katarak Alaaddin Keykubad’ın yanına göndermiştir. İbn Bedr, Anadolu Selçuklu sultanının yanında da aynı ikrama mazhar olmuştur<a href="anadolu_split_069.html#footnote-1796-364" id="footnote-1796-364-backlink" name="footnote-1796-364-backlink">[364]</a>. İzzeddin b. Bedr’in, gerek Mübarezeddin Çavlı ve gerek Alaaddin Keykubad’ın yanında bu kadar iltifata mazhar olmasının nedeni, Anadolu Selçuklu sultanının yaklaşan Celaleddin Hârizmşah ve onu müteakiben Moğol tehdidi karşısında, Doğu Anadolu ve el-Cezîre’de büyük nüfuzu olan Melik Eşref’in desteğini tümüyle yitirmek istememesidir.</p>
				<p class="body-text">Eyyûbî-Artuklu ordusunun bu şekilde Kâhta önlerinde mağlubiyete uğraması kaleyi savunanların da azmini kırmış ve Kâhtalılar Çavlı’ya bir elçi yollayarak canlarına, mallarına ve namuslarına dokunulmaması şartıyla kaleyi teslime hazır olduklarını bildirmişlerdir. Mübarizeddin Çavlı’nın bu hususlarda söz vermesi üzerine kale kapıları Anadolu Selçuklu askerlerine açılmıştır. Çavlı, kalede bir takım düzenlemeler yaptıktan sonra Kâhta’nın ele geçirildiğini Alaaddin Keykubad’a bildirmiş ve daha sonra da Anadolu Selçuklu sultanının gönderdiği gulâmlardan birine Kâhta kalesini teslim etmiştir<a href="anadolu_split_069.html#footnote-1796-365" id="footnote-1796-365-backlink" name="footnote-1796-365-backlink">[365]</a>. </p>
				<p class="body-text">Yukarıda da belirttiğimiz gibi Alaaddin Keykubad, Çavlı’yı Kâhta üzerine yollarken Emir-i Kündistabl Esededdin Ayas’ı da 5000 süvari ile Çemişkezek Kalesinin zabtına memur etmişti. Esededdin, bir hayli güçlü surlara sahip bulunan kaleyi tazyik etmiş, ancak bir türlü ele geçirememiştir. Diğer yandan kalenin kuşatmaya dayanıklı ve zâhire yönünden zengin oluşu Emir Ayas’ın muhasarasını güçleştiriyordu. Emir Ayas, öncelikle kaleyi barışçı yollardan elde etmeyi plânlamış ve kale komutanına elçi yollayarak Melik Eşref’in gönderdiği birliklerin Kâhta’da uğradığı hezimeti hatırlatmıştır. Ancak kale komutanının ısrarla kaleyi teslim etmemekte direnmesi üzerine Emir Ayas, şehrin Recefi kapısı diye adlandırılan kapısının önüne büyük bir mancınık kurdurarak şehri uzun süre mancınık atışlarıyla dövmüş ancak bir sonuç alamamıştır. En sonunda Çemişkezek kalesinin bir yerinde Anadolu Selçuklu askerlerinden biri ufak bir yarık görmüş ve derhal Emir Ayas’ın yanına gelerek bu yarığın büyütülmesi halinde kalenin düşebileceğini söylemiştir. Esededdin Ayas, bu haber üzerine 50 lağımcıyı söz konusu yere gönderirken, müdafîlerin dikkatini dağıtmak için de yarığın bulunduğu yönün aksi istikametinde bir hücum başlatmıştır. Sonuç olarak lağımcılar, akşama kadar çalıştıktan sonra yarığı yeteri kadar büyütmüşler ve buradan şehre giren Anadolu Selçuklu askerleri kısa sürede Çemişkezek Kalesine hâkim olmuşlardır<a href="anadolu_split_069.html#footnote-1796-366" id="footnote-1796-366-backlink" name="footnote-1796-366-backlink">[366]</a>. </p>
				<p class="body-text">Tüm bu gelişmeler karşısında çaresiz kalan Âmid hâkimi Melik Mevdûd, Alaaddin Keykubad’a elçi göndererek eman dilemiş ve hutbeyi Anadolu Selçuklu devleti namına okutacağını bildirmiştir. Melik Mevdûd’un bu teklifi Alaaddin Keykubad tarafından olumlu karşılanmış ve iki taraf arasında barış yapılmıştır<a href="anadolu_split_069.html#footnote-1796-367" id="footnote-1796-367-backlink" name="footnote-1796-367-backlink">[367]</a>. Diğer yandan bir sene sonra, yani 624/1227 yılında Melik Mevdûd, Melik Eşref’e Hısn Keyfâ kadısını göndererek “Ben el-Eşref’in hizmetindeyim. Keykubad’ın emrine girdiğim yolundaki söylentiler yalandır” demiş<a href="anadolu_split_069.html#footnote-1796-368" id="footnote-1796-368-backlink" name="footnote-1796-368-backlink">[368]</a> bir müddet sonra da hutbeyi Ahlat’ı kuşatarak Doğu Anadolu’da ciddi bir güç haline gelen Celaleddin Hârizmşah namına çevirmiştir. Melik Mevdûd’un bu istikrarsız siyaseti kendisine pek pahalıya mâl olacak ve 630/1232 yılında Melik Kâmil Artukluların bu şubesine kesin olarak son verecektir. </p>
				<p class="body-text">Alaaddin Keykubad, hiç şüphesiz devrinin en büyük devlet adamlarından birisi idi. Onu büyük yapan değerlerin başında uzak görüşlülüğü ve siyaset ilmine mükemmel derecede vakıf olması gelir. Alaaddin Keykubad’ın ülkesinin refahını muhafaza hususunda en çok endişelendiği şey doğudan gelecek bir saldırıydı. O an itibarı ile bu saldırı Celaleddin Hârizmşah’tan gelebilirdi. Ancak onun bertaraf edilmesiyle daha tehlikeli bir hasım olan Moğollar, Hârizmşahın yerini alacaklardı. </p>
				<p class="body-text">Bu nedenle Alaaddin Keykubad, Melik Âdil’in çocuklarıyla ve özellikle de Melik Kâmil ve Melik Eşref’le ittifak içinde olmayı zaruri görüyordu. Zira Melik Âdil’in oğullarından el-Eşref, el-Muzaffer Şihabeddin Gazi ve el-Hâfız Nureddin Arslanşah el-Cezîre’de söz sahibi olan nüfuzlu emirlerdi ve gerek Melik Muzaffer gerekse Melik Hâfız ağabeyleri Melik Eşref’e sadakatle bağlı idiler<a href="anadolu_split_069.html#footnote-1796-369" id="footnote-1796-369-backlink" name="footnote-1796-369-backlink">[369]</a>. Bu nedenle Keykubad, Melik Âdil’in çocukları ile olan münasebetini daha da sağlamlaştırmaya karar verdi. Onun düşüncesine göre iki hanedan arasında sağlam bir bağ oluşturmanın en güzel yolu iki taraf arasında yapılacak bir evlilikti.</p>
				<p class="body-text">Bu nedenle Keykubad, ilk iş olarak Kâhta kuşatması esnasında Mübarizeddin Çavlı tarafından esir alınan ve Melik Eşref’in ümerası arasında saygın bir konumu bulunan İzzeddin b. Bedr’i Kayseri’deki hapishaneden çıkarmış ve ona türlü iltifatlarda bulunarak değerli hilatler vermiş ve Şam diyarına yolcu etmiştir. Esasen İzzeddin b. Bedr, Kayseri’de hapisteyken bile daima el üstünde tutulduğu için Melik Eşref’in yanına vardığı zaman Keykubad’ın nezdinde gördüğü muamelenin güzelliğini anlatmış ve Melik Eşref de bu duruma çok sevinmiştir<a href="anadolu_split_069.html#footnote-1796-370" id="footnote-1796-370-backlink" name="footnote-1796-370-backlink">[370]</a>. Alaaddin Keykubad, bu olumlu adımın ardından en gözde emirlerinden olan Hokkabazoğlu Seyfeddin’i kıymetli hediyelerle beraber Melik Âdil’in kızını istemek üzere Eyyûbî ülkesine gönderdi<a href="anadolu_split_069.html#footnote-1796-371" id="footnote-1796-371-backlink" name="footnote-1796-371-backlink">[371]</a>. Ancak Hokkabazoğlu Seyfeddin, Malatya’ya geldiği esnada hastalanarak öldü. Bunun üzerine Alaaddin Keykubad, elçilik görevini Emir-i Çaşnigir Şemseddin Altunaba<a href="anadolu_split_069.html#footnote-1796-372" id="footnote-1796-372-backlink" name="footnote-1796-372-backlink">[372]</a>’ya verdi. Altunaba, Melik Eşref ve Melik Muzaffer ile görüşmüş ve onların rızası ile nikah akdini yapmıştır<a href="anadolu_split_069.html#footnote-1796-373" id="footnote-1796-373-backlink" name="footnote-1796-373-backlink">[373]</a>. Altunaba, daha sonra Alaaddin Keykubad’a durumu bir mektupla haber vermiş sultana, gelini karşılamak için Kayseri’den Malatya’ya gelmesini, bu şekilde hareket etmesi halinde Eyyûbî meliklerinin gururunu okşamış olacağını da bildirmiştir. Alaaddin Keykubad habere çok sevinmiş ve derhal büyük bir tören alayı ile Kayseri’den yola çıkarak Malatya’ya yönelmiştir. Fakat Keykubad, Malatya’ya yaklaştığında boynunda şişler ve urlar çıkmış ve Anadolu Selçuklu sultanı ölümün eşiğine gelmiştir. Bu hastalıktan cerrah Vasil isimli bir gayrımüslim hekimin zamanında müdahalesi ile kurtulan sultan, bir müddet sonra Eyyûbî meliklerinden bazılarının da hazır bulunduğu bir törenle Melik Âdil’in kızı ile evlenmiştir<a href="anadolu_split_069.html#footnote-1796-374" id="footnote-1796-374-backlink" name="footnote-1796-374-backlink">[374]</a>. </p>
				<p class="body-text">Tüm bu gelişmeleri özetleyecek olursak Melik Eşref ile Alaaddin Keykubad’ın Celaleddin Hârizmşah, Melik Muazzam, Gökbörü ve Artuklu ailesine karşı yapmış oldukları ittifak, Âmid hâkimi Melik Mevdûd’un, Melik Eşref’ten aman dileyerek ona karşı kurulan ittifaktan ayrılması ve Alaaddin Keykubad’ın Âmid seferinde başarılı olarak Kuzey Suriye’de nüfuz kazanması dolayısıyla bozulmuştur. İki taraf arasındaki ittifak bu suretle husumete dönüşmüş ve bunun sonucunda Keykubad, Artuklular üzerindeki otoritesini pekiştirirken Melik Eşref, Keykubad karşısında başarısız olduğu için prestij kaybına uğramıştır. </p>
				<p class="body-text">Ancak Anadolu Selçuklu sultanı, yaklaşan Celaleddin Hârizmşah ve Moğol tehdidini hesaplayarak, Eyyûbî ailesi ve özellikle Melik Eşref ile olan münasebetlerini düzeltme yoluna gitmiştir. Bu amaçla önce Kâhta kuşatması esnasında esir edilen el-Eşref’in gözde emirlerinden İzzeddin b. Bedr’i serbest bırakmış sonrasında da Melik Eşref ve Melik Kâmil’in kız kardeşi ile evlenerek tekrar Eyyûbî ailesi ile sağlam bir bağ kurmuştur. Nitekim zaman, Alaaddin Keykubad’ın takip ettiği politikada ne denli isabetli davrandığını göstermiş ve Keykubad, Eyyûbî ailesinin gücünü arkasına alarak Yassıçemen’de Anadolu’yu Celaleddin Hârizmşah’ın yağma ve istilasından kurtarmıştır. </p>
				<div class="calibre2" id="calibre_pb_57"/></body>
</html>