<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_1">Önsöz</h1>
				<p class="normal">Eyyûbî Devleti, VI/XII. yüzyılın son çeyreğinden VII/XIII. yüzyılın ortalarına kadar geçen yaklaşık bir asırlık zaman diliminde Ortadoğu tarihine damgasını vurmuş bir devlettir. Bu devlet Haçlılarla olan münasebetleri, doğuda beliren Moğol tehdidi karşısındaki tavırları, kuzeydeki en ciddi rakibi konumundaki Anadolu Selçukluları ve kendi içindeki feodal yapı itibariyle çeşitli alanlarda araştırma yapılmasını mümkün kılan bir konuma sahiptir.</p>
				<p class="normal">Bununla beraber dünyada ve ülkemizde Eyyûbî tarihi ile ilgili pek çok husus hala karanlıktadır. XIX. yüzyıl sonları ve XX. yüzyıl başlarında özellikle Mısır, Suriye ve Güneydoğu Anadolu’daki Eyyûbî eserleri üzerine çalışmalar yapılmış, geçen yüzyılın ortalarından itibaren ise bu çalışmalar Claude Cahen, H. L. Gottschalk, F. J. Dahlmanns, R. S. Humphreys gibi araştırmacılar sayesinde siyasî ve kültürel tarih alanına da yönlendirilmiştir. Ülkemizde ise Eyyûbî tarihi üzerine yaptığı araştırmalar ile tanınan Prof. Dr. Ramazan Şeşen, Eyyûbî tarihçiliğinin öncülüğünü yapmıştır. </p>
				<p class="normal">Son zamanlarda özellikle üniversitelerimizin yüksek lisans ve doktora programlarında Eyyûbî Devleti’ni doğrudan ya da dolaylı yoldan konu alan araştırmaların sayısındaki çoğalma ise mutluluk verici olmakla birlikte yeterli değildir.</p>
				<p class="normal">Elinizdeki çalışmanın merkezinde yer alan Selahaddin sonrası Eyyubi devletinin önde gelen idarecilerinden Melik Eşref Musa, Eyyûbî melikleri içinde biyografisi en ilginç olanlardandır. Selahaddin Eyyûbî’nin kardeşi Melik Âdil’in oğlu olan el-Eşref, siyasî hayatının ilk yıllarında Harran ve Urfa’ya sonrasında da Ahlat ve civarına hâkim olmuş, son olarak 625/1228 yılında Dımaşk’ı ele geçirerek ölüm tarihi olan 635/1237 yılına kadar Suriye’nin en güçlü Eyyûbî meliki olmuştur. </p>
				<p class="normal">Çalışmanın ilk bölümünde Melik Eşref’in hayatının ilk yılları ve yetiştiği ortam, ikinci bölümünde onun Doğu Anadolu ve el-Cezîre’deki hâkimiyeti, üçüncü bölümde Dımaşk’ı ele geçirerek Suriye’nin en güçlü meliki oluşu ve sonrasında ölümü, dördüncü bölümde onun zamanında yapılan imâr faaliyetleri incelenmeye çalışılmıştır.</p>
				<p class="normal">Bu çalışmanın oluşmasında yardımlarını gördüğüm başta değerli hocam Yrd. Doç. Dr. Sadi S. Kucur’a, Arapça çevirilerin tashihinde benden yardımlarını esirgemeyen Arş. Gör. Cengiz Tomar ve Doç. Dr. Mustafa Demirci’ye, Almanca araştırma eserlerini tezimde kullanmamı sağlayan Öğr. Gör. Gültekin Yıldız’a ve çalışmamın bazı hususlarının aydınlanmasında görüşlerinden yararlandığım Prof. Dr. Ramazan Şeşen’e şükranlarımı sunarım. Son olarak Melik Eşref’in Ortaçağ Anadolusunda oynadığı önemli rol hakkında verdiği bilgilerle dikkatimi bu sahaya çeken müteveffâ hocam Prof. Dr. Coşkun Alptekin’i de rahmetle anıyorum.</p>
				<p class="normal">Eserin basımı konusunda teşvikleriyle beni yüreklendiren Yeditepe yayınları sahibi Mustafa Karagüllüoğlu, genel yayın yönetmeni Ersan Güngör ve yayınevinin akademik danışmanı, değerli büyüğüm Dr. Erhan Afyoncu’ya teşekkür ederim. </p>
				<p class="normal">Yine bu çalışmadaki görsel malzemelerin temini hususunda benden yardımlarını esirgemeyen Dr. Abdullah Manaz’a da ayrıca şükranlarımı sunarım.</p>
				<p class="normal">Son olarak çalışmam boyunca benden yardımlarını esirgemeyen İSAM kütüphanesi yetkililerine, IRCICA ve Fransız Anadolu Araştırmaları Merkezi kütüphaneleri görevlilerine de minnettarlığımı sunmak benim için zevkli bir vazife olacaktır.</p>
				<p class="sagdanitaf">Önder Kaya</p>
				<p class="sagdanitaf">Fatih 2006 </p>
				<div class="calibre2" id="calibre_pb_4"/></body>
</html>