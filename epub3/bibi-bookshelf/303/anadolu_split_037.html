<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>

				<p class="body-text"><span class="idebold">E) Melik Eşref’in Halep’e Yardıma Gelmesi ve Halep Savaşı</span></p>
				<p class="body-text">Halep’in dışında yukarıda zikrettiğimiz hadiseler cereyan ederken, Halep’te Şihabeddin Tuğrul ve genç melikin annesi Dayfa Hatun tarafından savunma tedbirleri alınıyordu. Şihabeddin Tuğrul diğer yandan çevreden yardım arayışlarına girişti. Bu amaçla o, Halep eşrafından Zeyneddin b. Üstaz’ı Melik Âdil’e elçi olarak gönderdi. Melik Âdil bu esnada Dimyat’ta Haçlılarla mücadele ediyor ve buhranlı günler yaşıyordu. Halep’ten gelen elçi, Eyyûbî hükümdarına Şihabeddin Tuğrul’un endişelerini iletti. Şihabeddin, Halep’te el-Efdâl lehine ciddi bir hizib bulunduğunu, Halep halkının da el-Efdâl’e temayül ettiğini gelen elçi aracılığıyla bildiriyordu. Ayrıca o, bir kuşatma esnasında Halep halkının bu yüzden kaleyi İzzeddin Keykavûs’a teslim edeceğinden endişe ediyordu. Melik Âdil, Halep gibi Eyyûbî ülkesinin kalbine giden anahtar konumunda bir şehrin Anadolu Selçukluları’nın eline geçme ihtimalini düşünmek dahi istemiyordu. Bu nedenle o, el-Cezîre’de hüküm süren ve kısa bir süre önce Hıms’a gelen ve buranın hâkimi Melik Mücahid ile beraber Suriye sahillerindeki Haçlılar üzerine saldırılar düzenleyen oğlu Melik Eşref’e bir mektup yazdı. Derhal Halep’in yardımına koşmasını ve Haçlıları baskı altında tutma görevini Hıms hâkimi Melik Mücahid’e bırakmasını bildirdi. Bundan başka Melik Eşref, Hıms’ta iken Atabeg Şihabeddin Tuğrul ve kız kardeşi Dayfa Hatundan da yardım çağrısı içeren mektuplar almıştı<a href="anadolu_split_069.html#footnote-1796-195" id="footnote-1796-195-backlink" name="footnote-1796-195-backlink">[195]</a>.</p>
				<p class="body-text">Melik Eşref, yanında ücretli Türkmen, Arap ve Kürtlerden oluşan, Benû Tayy gibi Arap kabileleri ile de desteklenmiş olan bir kuvvet olduğu halde Halep’ doğru yola çıktı. Askerleri ile Halep’in dışındaki Meydanü’l-Ahdar’da karargahını kuran Melik Eşref burada hizmetindeki emirleri topladı ve onlardan tek tek yemin alarak hil’âtler dağıttı. Burada iken Arap emirlerinden Man’i b. Hadise, emrinde büyük bir topluluk olduğu halde Melik Eşref’in hizmetine girdi. Bu emirin hizmetindeki Araplar Halep şehrinin civarında yağma hareketlerinde bulunmuşlar ve Melik Eşref bunları zor zaptetmiştir. Bununla beraber Melik Eşref, İzzeddin Keykavûs karşısında her adama ihtiyacı olduğundan bu başıbozuk taifeye tahammül etmek zorunda kalmıştır<a href="anadolu_split_069.html#footnote-1796-196" id="footnote-1796-196-backlink" name="footnote-1796-196-backlink">[196]</a>.</p>
				<p class="body-text">Herşeye rağmen Melik Eşref’in elinin altındaki kuvvet İzzeddin Keykavûs’la bir meydan savaşını kabullenmesine müsait değildi. Bu kuvvet sayıca azdı hem de askerlerinin çoğunu disiplinden yoksun Arap, Türkmen ve Kürt kabilelerinden toplanan insanlar oluşturuyordu. Düzenli birlik olarak sadece Melik Eşref’in beraberinde getirdiği az sayıdaki kendi askerleri ile yine Halep’ten kendi hizmetine verilen az sayıdaki Halep askeri vardı. Halep askerlerinin büyük bir kısmının Melik Eşref’in olası bir hezimeti karşısında kaleyi savunmak için Halep Kalesinde kaldığını düşünmek daha akla yatkındır. </p>
				<p class="body-text">İşte bu şartlar yüzünden Melik Eşref ve kardeşi Halep melikesi Dayfa Hatun Anadolu Selçuklu ordusunda karışıklık çıkartmayı ve sultan ile ümerası arasında bir güvensizlik ortamı oluşturmayı amaçladılar. Bu amaçla da bir plan yaptılar. Plâna göre, Halep’te bulunan ve Anadolu Selçuklu ümerasını tanıyan bir tacir Melik Eşref’in huzuruna getirildi. Melik Eşref ona bir miktâr para, hil’ât ve mücevherat vererek, bunları Selçuklu ordugahına yakın bir yerde saklamasını ve sonra da Selçuklu ordugahına gitmesini emretti. Bu tacir yine plân mucibince etrafa kendisinin Halep’ten geldiğini ve Halep’te Dayfa Hatun ile kardeşi Melik Eşref’in Selçuklu ümerasından bir kısmını satın aldıklarını, bu ümeraya para ve çeşitli hediyeler gönderdiklerini, kendisinin de bu emvâlin yerini bildiğini etrafa yaymaya başladı. Kısa zamanda bu haber İzzeddin Keykavûs’un kulağına gitti ve o da taciri huzuruna getirterek meselenin aslının ne olduğunu anlatmasını emretti. Tacir aynı şeyleri sultana da anlattı. Hatta söylediklerini ispata hazır olduğunu ve yanına bir miktâr asker verilirse hediyelerin ve bu ümeraya Melik Eşref tarafından yazılan mektupların yerini gösterebileceğini bildirdi. İzzeddin Keykavûs bunun üzerine işi gizli tutarak tacirin yanına güvendiği adamlarını refakatçi katarak söz konusu yere gönderdi. </p>
				<p class="body-text">Orada yine Melik Eşref’in plânı mucibince yüklü bir miktârda para ve mücevherat ile ümerâya yazılmış bir takım mektuplar bulan Selçuklu askerleri bunları Keykavûs’a ulaştırdılar. İzzeddin Keykavûs mektupları okuyunca dehşete düştü ve bu iş için görevlendirdiği adamlarına meselenin gizli tutulmasını tenbihledi. Tam bir ihanet içinde olduğu hissine kapılan Anadolu Selçuklu sultanının artık ordusundaki emirlerin çoğuna güveni kalmamıştı. Böylelikle Melik Eşref’in istediği gerçekleşmiş oluyordu<a href="anadolu_split_069.html#footnote-1796-197" id="footnote-1796-197-backlink" name="footnote-1796-197-backlink">[197]</a>. İbn Vâsıl, daha sonra Melik Eşref’in Anadolu Selçuklu sultanı ile karşılaşmak üzere harekete geçtiğini ve Halep’ten ayrılmadan evvel ümeraya tekrar yemin ettirdiğini belirtir<a href="anadolu_split_069.html#footnote-1796-198" id="footnote-1796-198-backlink" name="footnote-1796-198-backlink">[198]</a>. Bu esnada Tell-Başir olayından sonra İzzeddin Keykavûs’a güveni kalmayan Sümeysat hâkimi el-Efdâl de amcası Melik Âdil’e mektup yazarak Selçuklularla ittifak yaptığı için pişman olduğunu söyledi ve affedilmesini rica etti. Daha sonra da Keykavûs’tan ayrılarak Melik Eşref’in saflarına katıldı. </p>
				<p class="body-text">Melik Eşref, Keykavûs’la karşılaşmak üzere Halep’in kuzeydoğusundaki Buza’a vadisine doğru yönelmişti. İzzeddin Keykavûs ise emir-i meclis Mubaruzeddin Behramşah’ı 4.000 kişilik bir kuvvetle öncü olarak çıkarmış ve daha sonra da Melikü’l-ümerâ Seyfeddin Ayaba el-Çaşnıgir komutasında ikinci bir öncü kuvvetini Behramşah’ın ardından göndermiştir. Sultanın kendisi ise 14.000 kişilik bir ordunun başında harekete geçmiştir<a href="anadolu_split_069.html#footnote-1796-199" id="footnote-1796-199-backlink" name="footnote-1796-199-backlink">[199]</a>. Eyyûbî ordusu ile ilk karşılaşan Behramşah olmuştur. Behramşah’ın öncü olarak atadığı Sivas ellibaşısı Mahmud Alp, Tell-Kubasin denilen yerde yüksek bir tepe de Melik Eşref’in yaklaştığını gördü. Derhal Behramşah’ın yanına dönen Mahmud Alp durumu Behramşah’a anlattı ve Seyfeddin Ayaba komutasında arkadan gelen ikinci öncü birliğinin beklenmesini tavsiye etti. Fakat Behramşah, Eyyûbî ordusunu gafil avlayacağını ve bu sayede büyük bir avantaj yakalayacağını düşündü. Elindeki 4.000 kişilik kuvvetle Melik Eşref’in yönetimindeki Eyyûbî ordusuna aniden saldırdı. Hazırlıksız yakalanan Eyyûbî ordusu Halep ile Menbic arasındaki Buza’a Vadisindeki bu ani saldırı yüzünden kısa zamanda dağıldı. Eyyûbî ordusunu oluşturan unsurların düzensiz ve daha ziyade harp nizamından yoksun birlikler olması Eyyûbî kuvvetlerinin panik içerisinde dağılmasını daha da kolaylaştırmıştır. Mübarizeddin Behramşah, arkadan gelen 4.000 kişilik ikinci öncü birliğinin komutanı olan Seyfeddin Ayaba’ya adam göndererek zaferi müjdeledi. Bu arada Behramşah’ın askerleri de Eyyûbî ordusundan arta kalan ağırlık malzemeleri ve eşyayı yağmaya dalmışlardı. </p>
				<p class="body-text">İki ordu arasında meydana gelen çarpışmada Melik Eşref’in emirlerinden biri bir Selçuklu askerini esir etmişti. Melik Eşref, bu askeri sorguya çektiğinde kendisine saldıran kuvvetin bir öncü kuvvet olduğunu ve gafil avlandığı için yenildiğini anladı. Ayrıca o, ana ordunun hayli uzakta olduğunu ve Selçuklu sultanının Eyyûbîler’e karşı çıkardığı iki öncü kuvvetin aralarında hayli uzaklık bulunduğunu da öğrendi. Bu durumu askerlerine anlatan Melik Eşref onları tekrar cesaretlendirdi. Savaş alanına geri dönen Eyyûbî ordusu Selçuklu askerlerini yağma ile uğraşır buldular. Bu sefer gafil avlanan Selçuklulardı. Behramşah derhal geriden gelen Seyfeddin Ayaba’ya haber göndererek acele yardıma gelmesini istedi. Fakat Ayaba önce zafer haberi gönderen ve sonra da acele yardım isteyen Behramşah’ı ciddiye almadı. Belki de o Behramşah’ın ilk seferinde Melik Eşref’i geri çekilmeye zorlamış olmasını kıskanmıştı. Her halükârda bu iki emir arasındaki anlaşmazlık Behramşah’ın müthiş bir mağlubiyete uğramasına neden oldu. Behramşah’ın da aralarında bulunduğu pek çok Selçuklu askeri Melik Eşref’e esir düştü. Melik Eşref ele geçirdiği esirleri ve malları Halep’e gönderdi<a href="anadolu_split_069.html#footnote-1796-200" id="footnote-1796-200-backlink" name="footnote-1796-200-backlink">[200]</a>. </p>
				<p class="body-text">Melik Eşref’in Selçuklu öncülerini yenmesinin hemen ertesi günü İzzeddin Keykavûs Buza’a Vadisinde konuşlandı. Melik Eşref aynı gün Anadolu Selçuklu ordugahına belli aralıklarla Araplardan oluşan iki keşif müfrezesi gönderdi. Bunlardan ilki Anadolu Selçukluları tarafından fark edilerek imhâ edildi. Her şeye rağmen İzzeddin Keykavûs, Melik Eşref tarafından kendisine oynanan oyunun etkisinden bir türlü kurtulamıyordu. O, Melik Eşref’le doğrudan sıcak bir temasa girmek istemiyor, böyle bir durumda emri altındaki ümeranın ihanet ederek Melik Eşref’in tarafına geçmesinden korkuyordu.</p>
				<p class="body-text"> Bir müddet kararsız bir şekilde Buza’a Vadisinde bekleyen İzzeddin Keykavûs buraya gelişinin ertesi sabahı Elbistan’a doğru yola çıktı<a href="anadolu_split_069.html#footnote-1796-201" id="footnote-1796-201-backlink" name="footnote-1796-201-backlink">[201]</a>. Melik Eşref, Anadolu Selçuklu sultanının Elbistan’a doğru çekildiğini duyunca Halep’e döndü ve yolunu bekleyen Halep melikesi Dayfa Hatun’a müjdeli haberi verdi. Bir müddet Halep’te dinlenen el-Eşref, İzzeddin Keykavûs’un ele geçirdiği Merzban, Ra’ban, Tell-Başir ve Menbic’i geri almak için harekete geçti. Buraları ele geçiren el-Eşref, yeğeni Halep hâkimi Melik Aziz’e bu beldeleri teslim etti. Halep’te düzeni yeniden sağlayan Melik Eşref, Şihabeddin Tuğrul’un Melik Aziz’in atabeyi olmasını onayladı. Bu esnada Melik Âdil’in ölüm haberi Halep’e ulaştı. Bu haber üzerine Melik Eşref, İzzeddin Keykavûs’un gönlünü hoş tutmak ve Eyyûbî Devleti içinde Melik Âdil’in ölümü nedeniyle çıkabilecek bir takım huzursuzluklara İzzeddin Keykavûs’un karışmasını önlemek için esir aldığı Selçuklu askerlerini ve bu arada Mubaruzeddin Behramşah’ı hil’âtlendirerek serbest bıraktı<a href="anadolu_split_069.html#footnote-1796-202" id="footnote-1796-202-backlink" name="footnote-1796-202-backlink">[202]</a>. </p>
				<p class="body-text">İzzeddin Keykavûs, Elbistan’a vardığında bir meclis topladı. Bu mecliste o, ihanetlerine inandığı ve bu yüzden savaşın kaybedilmesinin müsebbibi olarak gördüğü emirlere Melik Eşref’in yazmış olduğu sahte cevap mektuplarını okuttu. Emirlerinin suçsuz olduklarına dair ettikleri yeminlere inanmayan sultan, onları bir eve doldurarak evi ateşe verdirtti. İzzeddin Keykavûs’un bu hareketinin bir cinnet hali olduğu şüphesizdir. Hayatı boyunca başarısızlığa ve ihanete asla tahammül edememiş olan İzzeddin Keykavûs, ihanet ettiklerine inandığı emirlerinin bu hareketi karşısında itidalini kaybetmiş olmalıdır. Nitekim daha sonra kendisi de o gün meclisinde bulunan diğer emirlere serzenişte bulunarak “Ben kendimden geçmiş bir halde böyle bir karar verirken niçin müdahale etmediniz? Alevlenmiş gazap ateşimi niçin şefaat suyuyla söndürmediniz” demiştir. Bu arada İzzeddin Keykavûs, ayrıca huzuruna çıkan ve Ra’ban Kalesini savunmakla görevli olan fakat kaleyi savunamayarak Melik Eşref’e teslim eden Maraş emiri Nusretuddin’in damadını da idam ettirdi. Bu suretle o, kendisine Halep Seferi boyunca sadakatten ayrılmamış olan Maraş emirini de karşısına almış oldu. </p>
				<p class="body-text">Öte yandan İzzeddin Keykavûs, Halep üzerine yaptığı seferdeki başarısızlığı bir türlü içine sindiremiyordu. Bu nedenle sultan, Melik Eşref’in Kuzey Suriye ve el-Cezîre’de kazandığı muvaffakiyetlerden rahatsız olan Âmid Artuklu hükümdarı Nâsıreddin Mahmud ve Erbil hâkimi Muzaffereddin Gökbörü’ye haber göndererek Melik Eşref’e karşı ortak bir harekât düzenlemeyi teklif etti. Bu iki hükümdar da teklifi kabul ettikleri gibi hutbelerde ve sikkelerde Anadolu Selçuklu sultanının adını zikretmeye başladılar. </p>
				<p class="body-text">İzzeddin Keykavûs’un bu faaliyetleri üzerine Melik Eşref de Musul hâkimi olan müttefiki Bedreddin Lü’lü’ye haber göndererek olası bir saldırıya karşı hazırlıklı olmasını istedi. Nitekim bir müddet sonra İzzeddin Keykavûs, ordusuyla Malatya önlerine geldi. Onun amacı, Melik Eşref’i Musul hâkimi Bedreddin Lü’lü ile birleşmeden yakalamak ve savaşa tutuşmaktı. Diğer yandan Erbil hâkimi Muzaffereddin Gökbörü de Musul’u kuşatacak ve Melik Eşref’e buradan gelmesi muhtemel bir yardımı engelleyecekti. Görünüş itibariyle güzel olan bu plân, İzzeddin Keykavûs’un Malatya’da veremden ölmesi nedeniyle bozuldu. Gökbörü de plânlarını bir başka zamana ertelemek zorunda kaldı<a href="anadolu_split_069.html#footnote-1796-203" id="footnote-1796-203-backlink" name="footnote-1796-203-backlink">[203]</a>.</p>
				<p class="body-text">Halep önlerinde gerçekleşen bu savaş sonrasında Melik Eşref ile İzzeddin Keykavûs arasında başlayan iyi ilişkilerin tam tersi bir istikamete dönüşmüş olduğunu görmekteyiz. Zira İzzeddin Keykavûs, tahta çıktığı ilk zamanlar kardeşi Alaaddin Keykubad ile mücadele etmek zorunda kalmıştı. Alaaddin Keykubad, ağabeyi ile mücadeleye girişmeden evvel Erzurum meliki olan amcası Mugiseddin Tuğrulşah ve Ermeni kralı II. Leon’u da yanına çekmiş bu suretle de İzzeddin Keykavûs’u Kayseri kalesinde kuşatmıştı. Keykavûs, bu durumda Ahlat hâkimi olan Melik Eşref’e mektup yollayarak yardımına gelmesini rica etmiştir. Sultan, Kayseri şıhnesi olan Celaleddin Kayser aracılığıyla Ermeni kralı II. Leon’u kendisine karşı kurulan ittifaktan ayırmışsa da Erzurum Meliki Tuğrulşah, Anadolu Selçuklularının güçlü uç beylerinden Zahireddin İli ve Alaaddin Keykubad’ın ittifakları karşısında da sıkıntılı anlar yaşamaya devam etmiştir. Tam bu esnada Melik Eşref’in İzzeddin Keykavûs’un yardımına gelmek için harekete geçmiş olduğu haberleri yayılmış ve bu söylentiler neticesinde endişeye kapılan Erzurum meliki Tuğrulşah kendi beldesine dönmüştür. Zira el-Eşref ile Tuğrulşah’ın araları Ahlat meselesi yüzünden açıktı. </p>
				<p class="body-text">Daha öncede zikrettiğimiz gibi Tuğrulşah, Eyyûbî melikleri olan Melik Evhad ve Melik Eşref’e karşı Ahlat’ın eski hâkimi olan Balaban’a yardım göndererek Eyyûbîlerin bir müddet için de olsa Ahlat üzerindeki emellerine sekte vurmuştu. Bu yüzden Tuğrulşah, Melik Eşref’e komşu olan beldelerinin Eyyûbî meliki tarafından ele geçirilmesinden korkuyordu. İzzeddin Keykavûs’un, Melik Eşref’ten beklediği yardım hiçbir zaman gelmemiştir<a href="anadolu_split_069.html#footnote-1796-204" id="footnote-1796-204-backlink" name="footnote-1796-204-backlink">[204]</a>. Bununla beraber Tuğrulşah’ın çıkan söylentiler yüzünden ittifaktan ayrılması Alaaddin Keykubad’ı büyük bir güç kaybına uğratmış ve iki kardeş arasındaki mücadelede durum İzzeddin Keykavûs lehine dönmüştü<a href="anadolu_split_069.html#footnote-1796-205" id="footnote-1796-205-backlink" name="footnote-1796-205-backlink">[205]</a>.</p>
				<p class="body-text">Halep yakınlarında yapılan bu savaş Anadolu Selçukluları açısından tam bir prestij kaybı ile neticelenirken, Melik Eşref’in bu savaş sonrasında el-Cezîre ve Kuzey Suriye’de nüfuzu arttı. Âmid Artukluları Anadolu Selçukluları namına okuttukları hutbeyi yeniden Eyyûbîler adına okutmaya başladılar. Ölen Anadolu Selçuklu Sultanı İzzeddin Keykavûs’un yerine geçen Alaaddin Keykubad da ülkede yönetimi tam manasıyla ele alabilmesi için zamana ihtiyaç duyduğundan Melik Eşref’le anlaşma yoluna gitmiştir<a href="anadolu_split_069.html#footnote-1796-206" id="footnote-1796-206-backlink" name="footnote-1796-206-backlink">[206]</a>. Bu suretle kuzeydeki en güçlü komşusunun baskısından geçici bir süre dahi olsa kurtulan Melik Eşref Haçlılarla, Zengîlerle, Erbil Atabeyliği ile ve isyan eden komutanı İbnü’l Meştûb ile ilgilenebilme fırsatı bulmuş ve tüm bu olaylarla uğraşırken Anadolu Selçukluları’nın tarafsızlığını temin etmiştir. Yine bu savaş sonrasında Halep hâkimi Melik Aziz, dayısı Melik Eşref’in Halep’i korumak için yaptığı fedakarlığı asla unutmamış ve onu ileride girişeceği her türlü faaliyette gerek maddî ve gerek manevî yönden desteklemiştir. İki melikin arasındaki olumlu münasebetler Melik Aziz’in ölüm tarihi olan 634/1236 yılına kadar devam edecektir<a href="anadolu_split_069.html#footnote-1796-207" id="footnote-1796-207-backlink" name="footnote-1796-207-backlink">[207]</a>. </p>
				<a href="anadolu_split_069.html#footnote-1796-208" id="footnote-1796-208-backlink" name="footnote-1796-208-backlink">[208]</a>
				<div class="calibre2" id="calibre_pb_43"/></body>
</html>