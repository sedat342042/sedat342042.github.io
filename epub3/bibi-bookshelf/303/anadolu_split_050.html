<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">D) Melik Âdil’in Çocukları Arasındaki İç Savaşın Genişlemesi</span></p>
				<p class="body-text"><span class="idebold">1. Melik Muazzam’ın Müttefikleri olan Gökbörü ve Celaleddin Hârizmşah’ın Faaliyetleri</span></p>
				<p class="body-text">Daha önce de değindiğimiz gibi Melik Muazzam, kardeşleri Melik Eşref ve Melik Kâmil’e karşı yürüttüğü mücadelede başarısız olmuştu. Melik Muzaffer’in isyanı Melik Eşref tarafından bastırılmıştı. Melik Muazzam, sadece Erbil hâkimi Gökbörü’nün desteği ile kardeşlerine karşı bir şey yapılamayacağının bilincindeydi. Bu yüzden o, daha güçlü müttefikler aramaya başladı.</p>
				<p class="body-text">Esasen Melik Muazzam’ın aradığı güç ve kudrette doğuda iki hükümdar mevcuttu. Bunlardan ilki Anadolu Selçuklu hükümdarı Alaaddin Keykubad idi. Fakat 621/1224 yılına gelindiğinde Alaaddin Keykubad, Anadolu ticaret yollarının güvenliğinin sağlanması ve Anadolu birliğinin tesisi gibi kendince daha önemli meselelerle uğraşıyordu. Muhtemelen Anadolu Selçuklu sultanı, o an için el-Cezîre ve Kuzey Suriye’deki Eyyûbî nüfuzunu (Halep Eyyûbîleri ve Melik Eşref) karşısına almayı uygun bulmuyordu. Bu nedenle Melik Muazzam, 622/1225 yılında doğuda ittifak teklifinde bulunabileceği bir başka hükümdara, Celaleddin Hârizmşah’a yanaştı<a href="anadolu_split_069.html#footnote-1796-334" id="footnote-1796-334-backlink" name="footnote-1796-334-backlink">[334]</a>. </p>
				<p class="body-text">Celaleddin Hârizmşah, Moğol istilası sonucu dağılan Hârizmşah İmparatorluğu’nu yeniden toparlamasını zor olduğunu bildiği için 618/1221 yılı sonlarında Hindistan’a gitmiş ve burada üç sene kaldıktan sonra Horasan ve Irak civarına gelmişti. İyi bir asker fakat kötü bir siyasetçi olan Hârizmşah, Irak’ta rahat durmayarak Halifeye ait olan, Erbil ile Bağdat arasındaki Dakuka’yı kuşatmış ve şehir halkının kuşatma sırasında kendisine küfürler yağdırması nedeniylede şehri ele geçirince burayı yağmalamıştır. Böylece Moğollara karşı yardıma ihtiyacı olduğu bir esnada halifeyi karşısına almıştır. </p>
				<p class="body-text">Bununla beraber Irak ve Suriye’deki hükümdarlardan bazıları bu davetsiz misafiri hoş karşılamıştır. İlk olarak Erbil hâkimi Muzaffereddin Gökbörü, Celaleddin Hârizmşah’ın Dakuka’yı ele geçirmesinden ona bir elçi göndermiş ve itaatini arz etmiştir. Kısa bir süre sonra Melik Muazzam da Celaleddin’e bir elçi göndermiş ve sonuç olarak üç hükümdar arasında Melik Eşref ve Melik Kâmil’e karşı 622/1225 yılında bir ittifak yapılmıştır<a href="anadolu_split_069.html#footnote-1796-335" id="footnote-1796-335-backlink" name="footnote-1796-335-backlink">[335]</a>. Bu ittifak sonrasında Celaleddin, İldeniz oğullarına son vermek ve Gürcülerle savaşmak üzere Azerbaycan’a yönelmiştir. </p>
				<p class="body-text">Diğer yandan Hısn Keyfâ ve Âmid Artukluları da Celaleddin Hârizmşah, Melik Muazzam ve Gökbörü arasında kurulan bu ittifaka katılmışlardır<a href="anadolu_split_069.html#footnote-1796-336" id="footnote-1796-336-backlink" name="footnote-1796-336-backlink">[336]</a>.</p>
				<p class="body-text">Böylelikle Melik Eşref, Melik Kâmil ve Musul Hâkimi Bedreddin Lü’lü’ye karşı, Melik Muazzam, Celaleddin Hârizmşah, Hısn Keyfâ Artukluları ve Erbil hâkimi Gökbörü ittifakı kurulmuş oluyordu. Melik Eşref ve Bedreddin Lü’lü’nün toprakları bu dört hükümdarın topraklarının ortasında olduğu için ilk önce onların saldırıya uğraması kaçınılmazdı ve öyle de oldu. </p>
				<p class="body-text">Üç hükümdar arasında, Melik Kâmil ve Melik Eşref’e karşı ittifak yapıldıktan sonra Muzaffereddin Gökbörü, Melik Eşref’e karşı oluşturulan her ittifakta olduğu gibi bu ittifakta da Melik Eşref’in en büyük destekçilerinden olan Bedreddin Lü’lü’nün üzerine yürümeye karar verdi. </p>
				<p class="body-text">Cemaziyelahir 623/Mayıs-Haziran 1226’da Gökbörü, Musul üzerine yürümek maksadıyla Erbil’den ayrıldı<a href="anadolu_split_069.html#footnote-1796-337" id="footnote-1796-337-backlink" name="footnote-1796-337-backlink">[337]</a>. Fakat Gökbörü, kaynaklarımızın belirtmediği bir nedenden dolayı Zap suyunu geçmekte gecikmiş ve Bedreddin Lü’lü de bu durumdan istifade ederek Rakka’da bulunan Melik Eşref’i yardıma çağırmıştır. Bunun üzerine el-Eşref, Rakka’dan hareket ederek Duneysir’e ve Mardin Artuklularının elindeki diğer bölgelere inerek buraları yağmalamış ve büyük tahribatta bulunmuştur<a href="anadolu_split_069.html#footnote-1796-338" id="footnote-1796-338-backlink" name="footnote-1796-338-backlink">[338]</a>.</p>
				<p class="body-text">Muzaffereddin Gökbörü, Musul’a saldırdığı esnada Celaleddin Hârizmşah da plân gereği Ahlat’a saldıracak ve böylelikle Melik Eşref, Ahlat’ın yardımına koşacağı için Musul’a yardıma gidemeyecekti. Öte yandan Mısır’dan, el-Eşref veya Lü’lü‘ye gelebilecek olası bir yardıma müdahale işi de Melik Muazzam’a aitti. Gökbörü’nün Musul’u kuşatmak için harekete geçtiği sıralarda Celaleddin de Tiflis’ten yola çıkarak Ahlat’a doğru ilerliyordu. Bununla beraber tam bu esnada hiç beklenmedik bir olay oldu. Celaleddin Hârizmşah’ın Kirman’daki nâibi Barak Hâcib, Hârizmşaha isyan etti. bunun üzerine Celaleddin, Ahlat’a doğru olan yürüyüşünün güzergahını Kirman’a çevirdi ve böylelikle Melik Eşref, Musul’un yardımına koşma imkanı bulmuş oldu<a href="anadolu_split_069.html#footnote-1796-339" id="footnote-1796-339-backlink" name="footnote-1796-339-backlink">[339]</a>. </p>
				<p class="body-text">Yukarıda da belirttiğimiz gibi Melik Eşref, Musul’un yardımına koşarken kardeşi Melik Muazzam’ın müttefiki olan Mardin Artuklularının topraklarını yağmalamayı da ihmal etmedi. Diğer yandan Celaleddin’in Kirman’a gitmesi üzerine Muzaffereddin Gökbörü de zor durumda kalmıştı. Bu nedenle Melik Muazzam, devreye girmeye ve bir şeyler yapmaya karar verdi. </p>
				<p class="body-text">Daha önce Melik Eşref’in, Hama hâkimi Melik Mansur’un ölümü nedeniyle ortaya çıkan veraset davasında onun oğlu Melik Nâsır Kılıçarslan’ı desteklediğini belirtmiştik. Melik Nâsır Kılıçarslan, Melik Eşref’e büyük muhabbet duyuyor ve onu hamisi olarak kabul ediyordu. Bu nedenle Melik Muazzam, Melik Eşref’i durdurmak ve Artukluların topraklarından çekilmesini sağlamak için Hama’ya saldırmaya karar verdi. Hama’yı kuşatan Melik Muazzam, kardeşi Melik Eşref’e haber göndererek “Eğer sen Mardin’den uzaklaşırsan, ben de Hama’dan ayrılırım” dedi. Bu arada Muzaffereddin Gökbörü de Celaleddin’in Kirman’a gitmesi ve Melik Eşref’in kendisinin üzerine yürümesi nedeniyle Musul kuşatmasını kaldırarak Erbil’e geri dönmüştü. Melik Eşref, bu gelişmeler üzerine Mardin Artukluları’nın topraklarından çekilerek kendi beldelerine döndü<a href="anadolu_split_069.html#footnote-1796-340" id="footnote-1796-340-backlink" name="footnote-1796-340-backlink">[340]</a>. </p>
				<p class="body-text">Melik Eşref, mevcut durumu müzakere etmek için 623/1226 yılı başlarında kardeşi Melik Muazzam’ın yanına, Dımaşk’a gitmiş ve onunla yaptığı görüşmede Celaleddin Hârizmşah’la yaptığı ittifakın Eyyûbî ailesi için mahsurlarından bahsetmiştir. Melik Muazzam, kardeşinin bu ziyaretine sevinir gibi görünmüş ve kardeşleri ile barıştığını ilan etmiştir<a href="anadolu_split_069.html#footnote-1796-341" id="footnote-1796-341-backlink" name="footnote-1796-341-backlink">[341]</a>. Ancak iki taraf arasındaki bu barışma, ileride de göreceğimiz gibi sadece görünüşte kalmıştır. Zira Melik Muazzam, tüm Suriye’yi kendi yönetimi altında birleştirmeyi, önce Hama, Hıms ve Ba’lebek’i sonra da Halep’i elde etmeyi plânlıyordu. Onun bu plânlarını engelleyecek yegane güç ise kardeşleri Melik Kâmil ve Melik Eşref’in ittifakları olduğundan iki taraf arasındaki düşmanlık giderek artacaktır. </p>
				<p class="body-text">Celaleddin Hârizmşah’ın, Ahlat üzerine yürümekte olduğu bir esnada Kirman’daki nâibi Barak Hâcib’in isyanı dolayısıyla Kirman’a yöneldiğini yukarıda belirtmiştik. Celaleddin Hârizmşah, Kirman’a giderken veziri Şerefülmülk’ü, yanında bir miktâr asker olduğu halde Tiflis’te bırakmış ve kendi beldelerinin muhafazasına tayin etmişti. Ancak Celaleddin’in Kirman’daki faaliyetlerinin uzaması ve Barak Hâcib’in Kirman’daki müstahkem kalelerden birine kapanarak direnmesi üzerine, Şerefülmülk ve yanındaki askerler yiyecek sıkıntısı çekmeye başladılar. Şerefülmülk, bu sıkıntıyı gidermek için Erzurum ve çevresini yağmalamaya karar verdi<a href="anadolu_split_069.html#footnote-1796-342" id="footnote-1796-342-backlink" name="footnote-1796-342-backlink">[342]</a>. </p>
				<p class="body-text">623/1226 yılında Tiflis’ten harekete geçen Şerefülmülk, Erzurum’un çevresinde bulunan köyleri yağmalamış ve büyük miktârda ganimet ele geçirmiştir. Esasen Şerefülmülk’ün, özellikle Erzurum ve çevresini yağmalamasının nedenini İbnü’n-Nâzif’te yer alan bir kayıtta aramak gerekir. Söz konusu müellif, 622/1225 yılı olaylarını anlatırken, Erzurum hâkimi Mugiseddin Tuğrulşah’ın öldüğünü ve yerine geçen oğlu Rükneddin Cihanşah’ın, Melik Eşref’e elçi göndererek hutbeyi onun namına okutmak istediğini bildirmiş ve okunacak olan bu hutbeyi dinlemesi için de gözde emirlerinden birini Erzurum’a yollamasını Melik Eşref’ten rica etmiştir. Bunun üzerine Melik Eşref, kendi hizmetindeki Kürt ümerasından Emir Şelve’yi Erzurum’a göndermiştir<a href="anadolu_split_069.html#footnote-1796-343" id="footnote-1796-343-backlink" name="footnote-1796-343-backlink">[343]</a>. Dolayısıyla bu dönemde Melik Eşref ile Rükneddin Cihanşah’ın arasında bir ittifak söz konusu olup, Rükneddin Cihanşah hutbeyi Melik Eşref adına okutuyordu. Böylelikle Şerefülmülk, efendisi olan Celaleddin Hârizmşah’la savaş durumunda bulunan Melik Eşref’in müttefiki konumundaki bir emirin beldesini yağmalamış oluyordu. </p>
				<p class="body-text">Ancak Şerefülmülk’ü dönüş yolunda bir sürpriz bekliyordu. Dönüşte Ahlat yakınlarından geçen Şerefülmülk’ün üzerine, Melik Eşref’in Ahlat’taki nâibi olan Hâcib Ali el-Musulî saldırmış ve Harezmlilere büyük zayiât verdirdiği gibi ele geçirdikleri ganimetlerin tamamını da ellerinden almıştır. </p>
				<p class="body-text">Şerefülmülk, perişan bir halde, güçlükle Tiflis’e gelebilmiş ve Celaleddin Hârizmşah’a bir mektup yazarak, başından geçenleri anlatmış ve derhal Kirman’daki işlerini hallederek Tiflis’e dönmesini, aksi halde işlerin iyice karışacağını belirtmiştir. Vezirinin bu mektubu üzerine Kirman’daki nâibi Barak Hâcib’i affeden ve anlaşma yapan Celaleddin, Kirman’ı tekrar Barak Hâcib’in niyabetine bırakarak süratli bir şekilde Tiflis’e dönmüştür<a href="anadolu_split_069.html#footnote-1796-344" id="footnote-1796-344-backlink" name="footnote-1796-344-backlink">[344]</a>. </p>
				<p class="body-text">Kirman’daki işlerinin yarım kalmasına Celaleddin Hârizmşah’ın canı çok sıkılmıştı. Bu nedenle Hârizmşah, başına bu gailenin açılmasına sebep olan Hâcib Ali’nin üzerine yürüyerek Ahlat’ı zabt etmeğe karar verdi.</p>
				<p class="body-text">Bununla beraber Celaleddin, Tiflis’e dönüşünden on gün sonra Abhaz ülkesine bir sefer düzenleyerek Hâcib Ali’yi yanıltmak istedi. Daha sonra Abhaz ülkesinden Tiflis’e dönen Celaleddin, burada bir müddet ikamet ettikten sonra büyük bir süratle Ahlat üzerine yürüdü. Celaleddin’in bu seferi çok ani olmasına rağmen Melik Eşref, casusları vasıtasıyla Hârizmşah’ın Ahlat üzerine yürüyüşünü öğrenerek oradaki nâibi Hâcib Ali’yi 11 Zilkade 623/3 Kasım 1226 Perşembe günü durumdan haberdar etmiştir<a href="anadolu_split_069.html#footnote-1796-345" id="footnote-1796-345-backlink" name="footnote-1796-345-backlink">[345]</a>. Bu olaydan iki gün sonra Celaleddin, Malazgirt önlerinde konaklamış ve 15 Zilkade 623/7 Kasım 1226’da da Ahlat’a gelerek şehri muhasara altına almıştır. </p>
				<p class="body-text">Celaleddin’in şehre ilk saldırısı pek şiddetli olmuş ve bu saldırıda Melik Eşref’in pek çok askeri ile beraber halktan bir grup da öldürülmüştür. Ancak müdafîler, bu ilk saldırı sonucunda Harezmliler’i püskürtmüşlerdir. İkinci saldırı ilkinden daha şiddetli olmuş ve Harezm askerleri kent surlarının alçak yerlerinden şehre sızmayı başarmışlardır. Ahlat içinde Sûku’d-Dâik’e (un pazarı) ulaşan Harezmliler, burada ganimet toplamaya daldıkları gibi Ahlatlı kadınlara da çirkin hareketlerde bulunmuşlar, bu durum üzerine galeyana gelen Ahlatlılar, karşı hücuma geçerek Harezm askerlerini şehir surlarının dışına atmışlardır. Hâcib Ali, bu müdafaada büyük kahramanlıklar göstermiş ve vücudunun pek çok yerinden yaralanmıştır. Celaleddin, Ahlat’a üçüncü defa büyük bir saldırı yapmış fakat yine başarısız olmuştur<a href="anadolu_split_069.html#footnote-1796-346" id="footnote-1796-346-backlink" name="footnote-1796-346-backlink">[346]</a>.</p>
				<p class="body-text">Celaleddin Hârizmşah, 23 Zilhicce 623/16 Aralık 1226 tarihine kadar Ahlat önlerinden ayrılmamış, fakat bu tarihte kendi beldesi olan Urmiye’deki Yıva Türkmenlerinin yol kesip, asayişsizliği had safhaya çıkardıklarını öğrendiği için muhasarayı kaldırmıştır. Muhasaranın kaldırılma nedenlerinden biri de Ahlat’ın dayanılmaz kış soğuklarının başlamış olmasıdır. </p>
				<p class="body-text">Celaleddin Hârizmşah’ın hanımı ve aynı zamanda son Irak Selçuklu hükümdarı II. Tuğrul’un kızı olan hatunun Celaleddin’e mektup yazarak Urmiye Gölü civarındaki Yıvaların ülkenin asayişini ciddi bir şekilde bozduklarını ve Erzurum’dan yola çıkan 20.000 koyunluk bir kervanı yağmaladıklarını bildirmesi üzerine Hârizmşah, mevsimin kış olmasına aldırmadan Ahlat kuşatmasını kaldırarak ansızın Urmiye Gölü civarına gelmiş ve Yıvaları ani bir baskına uğratmıştır. Yıva Türkmenleri’nin büyük bir kısmını kılıçtan geçiren Celaleddin, kadın ve çocukların büyük bir kısmını da esir alarak ülkesindeki asayişsizliğe son vermiştir<a href="anadolu_split_069.html#footnote-1796-347" id="footnote-1796-347-backlink" name="footnote-1796-347-backlink">[347]</a>. </p>
				<p class="body-text">Böylelikle Ahlat halkı ve şehir garnizonu, gerek kış mevsiminin bu beldede çok soğuk geçmesi ve gerekse Yıva Türkmenlerinin isyanı sayesinde Celaleddin’in ilk muhasarasını kırmayı başarmışlardır. Bunun sonucunda Melik Eşref’in, Melik Muazzam’a ve çevredeki diğer hükümdarlara karşı itibarı korunmuş ve el-Cezîre bölgesinin anahtarı durumundaki Ahlat, el-Eşref’in elinde kalmış oluyordu. </p>
				<div class="calibre2" id="calibre_pb_56"/></body>
</html>