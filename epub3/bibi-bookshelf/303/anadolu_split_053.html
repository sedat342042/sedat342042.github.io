<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="baslik"><span class="idebold">II. Melik Muazzam’ın Ölümü Üzerine Suriye’de <br class="calibre1"/>Değişen Dengeler ve Melik Eşref’in Dımaşk’a <br class="calibre1"/>Hakim Olması</span></p>
				<p class="body-text"><span class="idebold">A) Melik Kâmil’in Dımaşk’ı Kuşatması ve Dımaşk Hakimi <br class="calibre1"/>en-Nâsır Davûd’un Melik Eşref’ten Yardım Talebi</span></p>
				<p class="body-text">624/1227 yılı Suriye’deki güç dengelerinin büyük bir değişime uğradığı bir yıldır. Zira bu yılda Dımaşk hâkimi Melik Muazzam b. Melik Âdil vefat etmiştir. Melik Muazzam vefat edince yerine en büyük oğlu ve aynı zamanda veliahdı olan Melik Nâsır Selahaddin Davud geçmiştir.</p>
				<p class="body-text">Melik Nâsır, babası gibi kurnaz bir siyaset ve politika adamının yerini doldurmak için daha henüz çok gençti. Dımaşk’taki hâkimiyetinin ilk günlerinde yönetim ile ilgili işler büyük ölçüde babasının gulâmlarından olan İzzeddin Aybek el-Muazzamî’nin elindeydi. </p>
				<p class="body-text">Melik Nâsır başa geçince, ilk iş olarak amcaları arasında en nüfuzluları olan Melik Eşref ve Melik Kâmil’e elçi göndererek kardeşleri Melik Muazzam’ın ölümü nedeniyle onlara başsağlığı diledi. Melik Kâmil ise Alaaddin b. Şücaaddin Celdik el-Muzafferî’yi yeğenine elçi olarak yolladı ve bu yolla hem yeğeni Melik Nâsır’a baş sağlığı diledi hem de ona sancak ve hil’âtler gönderdi. Melik Kâmil, ayrıca bir de mektup yazmıştı ki bu mektupta Dımaşk ve çevresini yeğeni Melik Nâsır’a verdiği yazılıydı.</p>
				<p class="body-text">Her ne kadar Melik Kâmil, yeğeni Melik Nâsır’a gönderdiği mektupta Dımaşk ve çevresini ona bıraktığını bildiriyorsa da gerçekte başka şeyler plânlıyordu. Daha önce de belirttiğimiz gibi Melik Kâmil, tıpkı amcası Selahaddin Eyyûbî ve babası Melik Âdil zamanlarında olduğu gibi Eyyûbî ülkesini tek yönetim altında birleştirmeyi plânlıyordu. Melik Kâmil’in bu merkeziyetçi politikasının karşısında ise iki güç, Dımaşk hâkimi Melik Muazzam ile el-Cezîre hâkimi Melik Eşref duruyordu. Melik Muazzam’ın ölümü ile bu güçlerden biri ortadan kalkmış oluyordu. </p>
				<p class="body-text">Bununla beraber Melik Kâmil, Dımaşk üzerine harekete geçme konusunda aceleci davranmayı uygun bulmayarak bir müddet bekledi. Mısır’dan çıkan Melik Kâmil, önce Kudüs’e gitti ve oradan Kudüs’ün kuzeyinde yer alan Nablus’a geldi. Amcası Melik Kâmil’in bu hareketini hayra yormayan Melik Nâsır, Dımaşk’ta bulunan İbn Kadıu’l-Fadıl’ı, Sincar’daki amcası Melik Eşref’in yanına elçilik görevi ile gönderdi. Melik Kâmil’in Suriye’deki faaliyetlerini yakından takip eden Melik Eşref, Sincar’dan harekete geçerek yeğenine yardım etmek ve ağabeyi Melik Kâmil’in hareketlerini kontrol altında tutmak için Dımaşk’a yöneldi. Zira Melik Kâmil’in Dımaşk’ı ele geçirmesi Suriye’deki güç dengelerini bozacak ve Melik Eşref’i ağabeyi karşısında aciz bir duruma düşürecekti. </p>
				<p class="body-text">Melik Eşref, Dımaşk’a giderken yolu üzerinde bulunan Hama ve Hıms’a da uğramıştır. Hama hâkimi olan ve Melik Eşref’e yakınlığı ile tanınan Melik Nâsır Kılıçarslan b. Melik Mansur, el-Eşref Hama’ya yaklaşınca onun huzuruna çıkmış ve ona değerli hediyeler sunmuştu. Diğer yandan Melik Eşref Hıms’a ulaşınca buranın hâkimi olan Melik Mücahid yanında oğulları olduğu halde kendisini karşılamış ve el-Eşref ile beraber Dımaşk’a yürümek istemiştir. Öyle görülüyor ki zamanının en kurnaz siyasetçilerinden biri olan Melik Mücahid, Dımaşk’taki nüfuz mücadelesinin kendisini de etkileyeceğini anlamış ve gelişmeleri sıcağı sıcağına takip etmek istemiş olmalıdır. Fakat Melik Eşref, yaşlı Hıms hâkiminin bu teklifini “Hıms’ta ikâmetin daha hayırlıdır. Eğer Dımaşk’ta senin de olman gerekirse çağrılırsın” diyerek reddetmiştir. Bunun üzerine Melik Mücahid, el-Eşref’e değerli hediyeler takdim ettikten sonra oğulları ile beraber Hıms’a geri dönmüştür. </p>
				<p class="body-text">Melik Eşref, Dımaşk’a 625 yılının Ramazan ayında (Ağustos 1228) varmış ve şehirde adeta bir kurtarıcı edası ile karşılanmıştır. Melik Nâsır, şehri süslemiş ve amcası Melik Eşref’i Dımaşk’ın dışında karşılamıştır. Bu karşılama esnasında İbn Vâsıl da bizzat hazır bulunmuştur. İki melik beraberce Dımaşk kalesine çıkmışlar ve Melik Nâsır burada yanında kardeşleri de olduğu halde Melik Eşref’e itaat arz ederek şunları söylemiştir:”Biz efendimiz Melik Eşref’in kulları, memlûkları ve yetimleriyiz. Sen ne buyurursan başımızın üstüne”. Bunun üzerine Melik Eşref yeğenine, Dımaşk’ı savunmak hususunda almış olduğu tedbirlere artık gerek olmadığını ve kendisinin hem Dımaşk’ın hem de Dımaşk’a bağlı yerlerin muhafazasında yardımcı olacağına dair yemin etmiştir. </p>
				<p class="body-text">Melik Nâsır, mevsimin yaz olmasından da istifade ile amcası Melik Eşref’le beraber Dımaşk’ın en gözde sayfiye yerlerini dolaşmış ve İbn Vâsıl’ın ifadesine göre bu sıralarda Melik Eşref’in içinde Dımaşk’a sahip olmak için büyük bir istek uyanmıştır. </p>
				<p class="body-text"><span class="idebold">B) Gazze Görüşmesi ve Suriye’nin Siyasî Haritasının <br class="calibre1"/>Yeniden Belirlenmesi</span></p>
				<p class="body-text">Melik Eşref, Dımaşk’ta bir müddet bu suretle dinlendikten sonra o sıralarda Nablus’ta bulunan ağabeyi Melik Kâmil’e bir mektup yazarak Melik Nâsır’a karşı şefkatli davranmasını rica etti. Ayrıca Melik Eşref, bu mektupta ağabeyi Melik Kâmil’in hizmetinde bulunduğunu, Dımaşk’a gelme sebebinin ise kendisine karşı gelmek amacıyla olmayıp bilakis İslam diyarını tehdid eden Haçlılarla uğraşmayı hedeflediğini bildirmiştir. Melik Eşref, yazmış olduğu bu mektubu o sırada kendi yanında bulunan Halep’in büyük emirlerinden Seyfeddin b. Kılıç eliyle göndermiş ve bu emiri ağabeyi ile kendi arasında elçi olarak görevlendirmiştir. </p>
				<p class="body-text">Melik Kâmil de bu mektuba yazdığı cevapta Suriye’ye asıl geliş nedenini saklamış ve bölgeye gelme nedeni olarak Haçlılar’ın Sayda şehrini tahkim ederek Kudüs’ü ele geçirmek üzere harekete geçmelerini göstermiştir. Ayrıca Melik Kâmil, artık kardeşi Melik Eşref Suriye’de olduğuna göre kendisinin Suriye’de bulunmasının yanlış yorumlara sebep olacağını bildiriyor ve “Allah korusun, benim Suriye’ye kardeşimi Dımaşk’ta muhasara etmek için geldiğim söylenecek olursa bu benim için büyük bir utanç vesilesidir. Bu yüzden ben Suriye’yi sana emanet ediyor ve Mısır’a dönüyorum” sözleri ile mektubuna son veriyordu. Bununla beraber Melik Kâmil’in de bu mektubunda samimiyetsiz davrandığı ve Suriye’ye asıl gelme nedenini sakladığı çok açıktır. Zira Melik Kâmil, daha önce de belirttiğimiz gibi Kudüs’ü Sicilya İmparatoru Frederick’e bizzat kendisi teklif etmiş ve bu yolla kardeşi Melik Muazzam’ı sıkıntı altına sokmak istemişti. </p>
				<p class="body-text">Esasen Melik Eşref’in de Dımaşk’a gelme nedeni, yeğeni Melik Nâsır’ın haklarını savunmaktan ziyade, kardeşi Melik Muazzam’ın ölümü ile Eyyûbî ailesi üyelerinin Suriye üzerindeki statükoları yeniden belirlenirken, Suriye üzerinde söz sahibi olmaktı. Bu nedenle Melik Eşref, mevcut durumu müzakere etmek maksadıyla ağabeyi Melik Kâmil’le buluşmayı plânlamıştır. Melik Eşref, bu amaçla ağabeyinin bulunduğu Nablus’a doğru yola çıkmaya ve burada onunla görüşmeye karar vermiştir. Nitekim Melik Eşref, ağabeyi ile görüşmeye giderken o sıralarda Dımaşk’a gelmiş bulunan Hıms hâkimi Melik Mücahid’i de yanına almıştır. Melik Mücahid ise Melik Muazzam’dan sonra Eyyûbî ailesi içerisinde Suriye’nin en saygın meliki konumundaydı. Melik Eşref’in Nablus’a giderken yanında Melik Mücahid’i de götürmesi ağabeyi Melik Kâmil’le yapacağı görüşmelerde esasen Suriye’deki yeni nüfuz alanlarının belirlenmesi hususunun, bu görüşmelerdeki ana mevzuyu teşkil edeceğinin açık bir göstergesidir. Melik Eşref, Nablus’a giderken yeğeni Melik Nâsır’ı da yanında götürmeyi plânlıyor ve böylelikle burada onu bir oldu bittiye getirerek Dımaşk’ı terk etmeye zorlamayı amaçlıyordu. Bu nedenle el-Eşref, yeğeni ile özel bir görüşme yapmış ve Melik Kâmil’in Suriye’den tamamen çekilmesini sağlamak için yanında Melik Mücahid de bulunduğu halde Nablus’a gitmek istediğini bildirmiştir. Ayrıca yine o, Nablus’ta yapılacak bu görüşmeler esnasında Melik Nâsır’ın da hazır bulunmasının iyi olacağını, böylelikle kendisinin ve Melik Mücahid’in de desteği ile en-Nâsır’ın Dımaşk üzerindeki egemenliğinin Melik Kâmil’e tasdik ettirilebileceğini sözlerine eklemiştir. Melik Nâsır’ın bu teklifi kabul etmesi üzerine Melik Eşref, yanında en-Nâsır ve el-Mücahid olduğu halde Nablus’a doğru yola çıkmıştır. Melik Kâmil, bu sırada Melik Eşref ve Melik Mücahid’in Dımaşk’a gelmiş olması nedeniyle Mısır’a dönmeye karar vermişti. Dönüş yolunda iken Tell Acul’de konakladığı esnada Melik Eşref ve diğer meliklerin kendisiyle buluşmak istedikleri haberini aldı. Bu arada Melik Eşref, Melik Mücahid ve Melik Nâsır da Nablus’a ulaşmışlar ve burada konaklamışlardı. Ancak Melik Nâsır, kendi beldesi olan Nablus’ta kalmayı uygun bularak daha ileri gitmek istememiş, Melik Eşref ile Melik Mücahid ise Melik Kâmil’le buluşmak üzere Gazze’ye doğru yola çıkmışlardır. Diğer yandan Melik Kâmil de her iki Eyyûbî melikini karşılamak için Tell Acul’den ayrılarak Gazze’ye gelmiştir.</p>
				<p class="body-text">Gazze yakınlarında buluşan üç Eyyûbî meliki kendi aralarında anlaşarak Suriye’nin yeni durumunu belirlemişlerdir. Buna göre:</p>
				<ol class="word-imported-list">
					<li class="stil"> Dımaşk, Melik Nâsır Davud’dan alınacak ve Melik Eşref’e verilecekti. Melik Nâsır da Dımaşk’ı teslim etmesi karşılığında Melik Eşref’in el-Cezîre’deki beldelerinden Harran, Rakka, Ruha, Suruc, Re’su’l-Ayn, Cebeleyn ve Müvezzer’e hâkim olacaktı.</li>
					<li class="stil"> Dımaşk’ın Akabetü’l-Feyk denilen güneybatıdaki ucuna kadar olan bölge Melik Eşref’e verilecek, Akabetü’l-Feyk ile Gazze arasındaki bölge ise Melik Kâmil’e ait olacaktı. </li>
					<li class="stil"> Ba’lebek, daha önce Melik Muazzam’la ittifak halinde olan Melik Emced’den alınarak Banyas hâkimi olan Melik Aziz Osman b. Melik Âdil’e<a href="anadolu_split_069.html#footnote-1796-382" id="footnote-1796-382-backlink" name="footnote-1796-382-backlink">[382]</a> verilecekti.</li>
					<li class="stil"> Hama, Ma’arra ve Barin Melik Nâsır Kılıçarslan b. Melik Mansur’dan alınacak ve Melik Mansur’un diğer oğlu olan Melik Muzaffer Takıyyeddin Mahmud’a verilecekti. </li>
					<li class="stil"> Melik Muzaffer Takıyyeddin Mahmud’un halen hüküm sürdüğü Selemiyye, Hıms emiri Melik Mücahid’e bırakılacaktı<a href="anadolu_split_069.html#footnote-1796-383" id="footnote-1796-383-backlink" name="footnote-1796-383-backlink">[383]</a>. </li>
				</ol>
				<p class="body-text">Bu anlaşma İbnü’l-Esîr’in kaydına göre Kurban Bayramına rastlayan 625 yılı Zilhicce ayında (10-14 Kasım 1228) gerçekleşmiştir<a href="anadolu_split_069.html#footnote-1796-384" id="footnote-1796-384-backlink" name="footnote-1796-384-backlink">[384]</a>.</p>
				<p class="body-text">Melik Eşref, daha sonra Nablus’ta bulunan<a href="anadolu_split_069.html#footnote-1796-385" id="footnote-1796-385-backlink" name="footnote-1796-385-backlink">[385]</a> yeğeni en-Nâsır’la buluşmak ve Gazze’de alınan kararları yeğenine bildirmek için harekete geçti. Bu arada Melik Nâsır da amcaları ve Melik Mücahid’in kendisi aleyhine anlaştıklarını öğrenmiş ve Nablus’ta daha fazla kalmayı uygun bulmayarak Dımaşk’a dönmeye ve savunma hazırlıklarına girişmeye karar vermişti. Melik Nâsır, Dımaşk’ın güneybatısında yer alan Gor yakınlarındaki Akabe denilen mevkiye geldiği zaman, amcası Melik Eşref’in kendisi ile buluşup durum müzakeresi yapmak istediğine dair bir haber aldı. Melik Nâsır, amcasının görüşme talebini kabul ederek Akabe’de onunla buluştu. Bu sırada Melik Eşref’in yanında kardeşlerinden Melik Salih İsmail de bulunuyordu. Melik Muazzam’ın memlüklerinden ve Melik Nâsır Davud’un sağ kolu olan Sarhad bölgesi hâkimi Emir İzzeddin Aybek el-Muazzamî de bu görüşmelere katılmıştır. </p>
				<p class="body-text">Bu görüşmelerde Melik Eşref, yeğenine şunları söylemiştir: “Ben, amcan Melik Kâmil’le biraraya geldim. Ancak o, Dımaşk’ı almakta ısrar ediyor ve bunun karşılığında sana Harran, Rakka, Suruc, Re’su’l-Ayn, Cebeleyn ve Müvezzer’i veriyor. O, Eyyûbî ailesinin büyüğüdür ve onun sözünü tutman, senin için daha hayırlıdır. Bu sözlere Melik Nâsır’ın yerine Aybek el-Muazzamî cevap vermiş ve el-Eşref’e: “Ne hile ne de senden hürmet istiyoruz. Biz beldelerimizi elimizdeki askerlerle korumaya muktediriz.”, dedikten sonra en-Nâsır’a dönerek “Kalk ve buradan hemen çıkarak Dımaşk’a yönel. Aksi halde amcan seni tutuklamak üzeredir” demiştir. Bunun üzerine Melik Nâsır, acele ile görüşme yapılan çadırı terk etmiş ve Aybek el-Muazzamî tarafından saf tutturulan, silahlanmış Dımaşk askerlerinin arasından geçerek beldelerine yönelmiştir. Melik Eşref ise yanında yeterli sayıda kuvvet olmadığı için yeğeninin Dımaşk’a gitmesine engel olamamıştır<a href="anadolu_split_069.html#footnote-1796-386" id="footnote-1796-386-backlink" name="footnote-1796-386-backlink">[386]</a>. </p>
				<p class="body-text">Melik Nâsır, Dımaşk’a gelir gelmez savunma hazırlıklarına girişmiştir. Bu arada en-Nâsır, amcalarına karşı Dımaşk halkının desteğini sağlamak maksadıyla Kudüs’ün, el-Kâmil tarafından Haçlılara verilmesini bir propaganda malzemesi olarak kullanmış ve başta Sıbt İbnü’l-Cevzî olmak üzere Dımaşk’ın pek çok âlimi minberden el-Kâmil ve el-Eşref’i suçlayıcı konuşmalar yapmışlardır<a href="anadolu_split_069.html#footnote-1796-387" id="footnote-1796-387-backlink" name="footnote-1796-387-backlink">[387]</a>. Melik Nâsır bununla da yetinmeyerek Dımaşk’ta, amcaları ile işbirliği yaptığından şüphelendiği bazı emirlerini de tutuklamıştır<a href="anadolu_split_069.html#footnote-1796-388" id="footnote-1796-388-backlink" name="footnote-1796-388-backlink">[388]</a>.</p>
				<p class="body-text">Diğer yandan Melik Eşref de yanındaki askerlerle harekete geçerek Dımaşk’ı muhasara altına almışlardı. Emri altındaki askerlerin çoğu Halep ve Mısır askerleriydi. Zira Melik Eşref, en-Nâsır Davud’un yardımına gelmek için el-Cezîre’den harekete geçtiğinde kendi askerlerinin çoğunu Celaleddin Hârizmşah tehdidine karşı el-Cezîre’de bırakmıştı<a href="anadolu_split_069.html#footnote-1796-389" id="footnote-1796-389-backlink" name="footnote-1796-389-backlink">[389]</a>. </p>
				<p class="body-text">Melik Eşref, ilk iş olarak şehre dışarıdan su getiren kanalları ele geçirdi. Bunun üzerine Dımaşk garnizonu el-Eşref’in kuvvetlerine karşı kaleden çıkarak bir harekât düzenlemişler ve bu harekât, Dımaşk halkının da destek vermesiyle başarılı olmuştur. Böylece Dımaşk’a su getiren su kanalları en-Nâsır’ın askerleri tarafından tekrar kontrol altına alınmıştır. Bu arada Hama hâkimi Melik Nâsır Kılıçarslan b. Melik Mansur da bizzat Dımaşk önlerine gelerek adamlarıyla beraber Melik Eşref’in hizmetine girmiştir<a href="anadolu_split_069.html#footnote-1796-390" id="footnote-1796-390-backlink" name="footnote-1796-390-backlink">[390]</a>. Kuşatma nedeniyle iyice bunalan en-Nâsır Davud b. Melik Muazzam, Şeyh Şemseddin Hüsrevşahî’yi Celaleddin Hârizmşah’a elçi olarak yollayarak ona “Ben seninle beraber olduğum için amcalarım tarafından kuşatıldım” demiş ve Hârizmşah’tan Ahlat’ı kuşatarak Melik Eşref’i baskı altına almasını rica etmiştir<a href="anadolu_split_069.html#footnote-1796-391" id="footnote-1796-391-backlink" name="footnote-1796-391-backlink">[391]</a>.</p>
				<p class="body-text">Melik Eşref, tek başına Dımaşk muhasarasını kısa bir süre içinde sonuçlandıramayacağını bildiği için ağabeyi Melik Kâmil’i sık sık yardıma çağırıyordu. Rebiü’l-ahir 626/Mart 1229’da Melik Kâmil, Sicilya İmparatoru Frederick ile anlaşmış ve Kubbetü’s-Sahra ile Mescid-iAksa dışındaki tüm Kudüs’ü Sicilya İmparatoruna bırakmıştı<a href="anadolu_split_069.html#footnote-1796-392" id="footnote-1796-392-backlink" name="footnote-1796-392-backlink">[392]</a>. Bu anlaşmanın akabinde Melik Kâmil, karargahının bulunduğu Tell-Acul’den hareket ederek Dımaşk’a gelmiş ve kuşatmaya katılmıştır. Burada kardeşi Melik Eşref’le görüşen el-Kâmil, onunla yeni bir anlaşma yaparak daha önce Melik Nâsır’a Dımaşk’ı teslim etmesine karşılık önerilen, Melik Eşref’in el-Cezîre’deki beldelerinden Harran, Ruha, Rakka, Suruc, Re’su’l-Ayn, Cebeleyn ve Müvezzer’in kendisine teslimini istemiş, Melik Eşref de bu teklifi kabul etmiştir<a href="anadolu_split_069.html#footnote-1796-393" id="footnote-1796-393-backlink" name="footnote-1796-393-backlink">[393]</a>. Melik Eşref’in bu teklifi kabul etmesinde Dımaşk’ı elde etme arzusunun yanısıra, artık el-Cezîre’de kendini iyiden iyiye hissettiren Moğol tehlikesi de önemli rol oynamış olmalıdır. </p>
				<p class="body-text">Melik Kâmil, kardeşi Melik Eşref ile beraber tekrar Dımaşk’a giden su kanallarını ele geçirmiş ve Dımaşk halkı kuyularındaki su ile idare etmeye başlamışlardır. Buna rağmen Dımaşk halkı kuşatmaya dayanmaya devam etmiş, fakat kuraklığa zamanla bir de kıtlık eklenmiştir. İbn Vâsıl, şehirde kuraklık yüzünden ekmek fiyatlarının çok yükseldiğini, buna karşılık şeker ve helvanın bol olduğunu zikreder. Yine onun ifadesine göre en-Nâsır Davud, Dımaşk halkının moralini yüksek tutmak için kendi hazinesinden halka para dağıtmıştır<a href="anadolu_split_069.html#footnote-1796-394" id="footnote-1796-394-backlink" name="footnote-1796-394-backlink">[394]</a>. </p>
				<p class="body-text">Kuşatmanın bütün şiddetiyle devam ettiği bu esnada ilginç bir gelişme yaşandı. Halep hâkimi Melik Aziz, Halep kadısı Bahaeddin Şeddad’ı Melik Kâmil’in kızı Fatma Hatun ile kendi arasında bir evliliğin gerçekleştirilmesi gayesi ile o sırada Dımaşk’ı muhasara etmekte olan Melik Kâmil’e yolladı. Melik Kâmil, Suriye’nin en güçlü ikinci melikinin kendisine damat olma isteğini oldukça cazip bulmuş, Halep’ten gelen heyeti de gayet iyi karşılamıştır. 626 yılının Receb ayında (Mayıs 1229) Dımaşk’ın dışında yer alan Hatun Camiinde Melik Kâmil ve Melik Eşref’in de hazır bulunduğu bir törende nikah akdi gerçekleşmiş, böylelikle Melik Aziz, Melik Kâmil’in kızı Fatma Hatun ile evlenmiştir. Bu nikah akdi esnasında Bahaeddin Şeddad Melik Aziz’in, Emir İmâdeddin b. Şeyhu’ş-Şuyuh da Fatma Hatun’un vekili olmuşlardır<a href="anadolu_split_069.html#footnote-1796-395" id="footnote-1796-395-backlink" name="footnote-1796-395-backlink">[395]</a>. </p>
				<a href="anadolu_split_069.html#footnote-1796-396" id="footnote-1796-396-backlink" name="footnote-1796-396-backlink">[396]</a><p class="body-text"><span class="idebold">C) En-Nâsır’ın Dımaşk’ı Amcalarına Teslimi ve Dımaşk’ta El-Eşref’in Hâkimiyetinin Başlaması</span></p>
				<p class="body-text">Melik Nâsır Davud’un durumu, Mısır hâkimi olan amcası Melik Kâmil Muhammed’in de Dımaşk’a gelerek muhasaraya katılması üzerine daha da kötüleşmişti. Dımaşk halkı, şehre su getiren kanalların el-Kâmil ve el-Eşref tarafından ele geçirilmesi nedeniyle kuraklık çekiyordu. Bir müddet sonra bu kuraklığa bir de açlık eklenince en-Nâsır, amcalarına boyun eğmekten başka çaresi olmadığını anladı. Böylelikle 625 yılının Zilhicce ayında (Kasım 1228) başlayan Dımaşk muhasarası 626 yılının Rebiü’l-ahir ayında (Mart 1229) Melik Kâmil’in de muhasaraya katılması sonucu daha da şiddetlenmiş ve aynı yılın Şaban ayının (Haziran 1229) ilk Pazartesi günü Melik Nâsır, Dımaşk kalesinden inerek amcası el-Kâmil ile görüşmeye karar vermiştir<a href="anadolu_split_069.html#footnote-1796-397" id="footnote-1796-397-backlink" name="footnote-1796-397-backlink">[397]</a>. Melik Nâsır, bu günün gecesinde yanında az sayıda asker olduğu halde amcası Melik Kâmil’in ordugâhına gitmiş ve onunla görüşmüştür. Melik Nâsır, Dımaşk’ı teslim etmesi karşılığında amcası Melik Kâmil’den Kerek, Salt, Nablus, Beka’a, Bilad-ı Kudüs ve Ağvar’ın kendisinde bırakılmasını istemiştir. Melik Kâmil, öncelikle emirlerine karşı geldiği için yeğenini azarlamış, fakat daha sonra Dımaşk’ı teslim ettiği takdirde söz konusu yerleri kendisine bırakacağını bildirmiştir. Melik Kâmil, ayrıca yeğenine Dımaşk’a dönmesini ve ortalık yatışana kadar birkaç gün orada kalarak kendi emirlerini beklemesini emretmiştir<a href="anadolu_split_069.html#footnote-1796-398" id="footnote-1796-398-backlink" name="footnote-1796-398-backlink">[398]</a>. Melik Kâmil, İbn Ebi’d-Demm’deki bir kayda göre yeğeni yanından ayrılırken ona 16.000 altın vermiş ve çeşitli hediyeler ihsan etmiştir<a href="anadolu_split_069.html#footnote-1796-399" id="footnote-1796-399-backlink" name="footnote-1796-399-backlink">[399]</a>. </p>
				<p class="body-text">Melik Nâsır, birkaç gün sonra amcası el-Kâmil’in emri üzerine Dımaşk’ın yönetimini Melik Kâmil’in emirlerinden Fahreddin b. Şeyhu’ş-Şuyuh’a bıraktı. Emir Fahreddin, önce şehirde Cuma namazı kıldı. Ardından da en-Nâsır Davud’u da yanına alarak Melik Kâmil’in ordugâhına gitti. Burada Melik Kâmil ve en-Nâsır, daha önce kendi aralarında varmış oldukları anlaşmayı yazılı bir metin haline getirdiler. Melik Kâmil, Dımaşk’ın yanısıra el-Halil, Gazze, Şevbek, Taberiye, Askalan ve Remle’yi de yeğeninden alıyor, buna karşılık daha öncede belirttiğimiz gibi Kerek, Salt, Nablus, Beka’a, Bilad-ı Kudüs ve Ağvar’ı yeğeni en-Nâsır’a bırakıyordu. Ayrıca Sarhad bölgesinin de daha önce olduğu gibi en-Nâsır’ın emirlerinden Aybek el-Muazzamî’de kalmasına karar verildi. Melik Nâsır, amcasından Şevbek’i de istemiş fakat, bu istek el-Kâmil tarafından kabul edilmemiştir<a href="anadolu_split_069.html#footnote-1796-400" id="footnote-1796-400-backlink" name="footnote-1796-400-backlink">[400]</a>. </p>
				<p class="body-text">Melik Kâmil, daha sonra Dımaşk’ı bizzat teslim aldı ve kardeşi Melik Eşref’le daha önce yaptıkları anlaşma mucibince kısa bir süre sonra şehri Melik Eşref’e devretti. Melik Eşref de aynı anlaşma mucibince el-Cezîre’deki beldelerinden Harran, Rakka, Re’su’l-Ayn, Suruc, Ruha ve Müvezzer’deki nâiblerine haber göndererek buraların yönetiminin artık el-Kâmil’e ait olduğunu bildirdi. Bir müddet sonra el-Kâmil, daha önce Dımaşk’a kısa bir süre önce nâibi olarak atadığı Emir Fahreddin b. Şeyhu’ş-Şuyuh’u el-Cezîre’ye kendi nâibi olarak gönderdi. Emir Fahreddin, söz konusu yerleri Melik Eşref’in nâiblerinden hiçbir sorun çıkmadan teslim aldı. Böylelikle el-Cezîre’de, Melik Eşref’in elinde sadece Nusaybin, Sincar, Habur ve Ahlat kalmış oluyordu<a href="anadolu_split_069.html#footnote-1796-401" id="footnote-1796-401-backlink" name="footnote-1796-401-backlink">[401]</a>. </p>
				<p class="body-text">Melik Kâmil, kardeşi el-Eşref ile kendi arasındaki bu trampa gerçekleştikten kısa bir müddet sonra el-Cezîre’ye gelerek artık kendi mülkü olan beldeleri ziyaret etmiş ve özellikle Ruha (Urfa) kalesini harap bulduğu için yeniden tamirini emretmiştir<a href="anadolu_split_069.html#footnote-1796-402" id="footnote-1796-402-backlink" name="footnote-1796-402-backlink">[402]</a>. Melik Kâmil’in el-Cezîre’ye gelmesi üzerine Artuklu hükümdarları ve diğer bölge hâkimleri de hutbeyi el-Kâmil adına okutmaya başlamışlardır<a href="anadolu_split_069.html#footnote-1796-403" id="footnote-1796-403-backlink" name="footnote-1796-403-backlink">[403]</a>. </p>
				<p class="body-text"> Gazze’deki görüşmelerden yaklaşık yedi ay sonra Dımaşk, Melik Eşref’in eline geçiyordu. Bu görüşmede alınan kararların etkisiyle Suriye, 626/1229 ve 627/1230 yıllarını oldukça hareketli geçirecek ve bunun sonucunda Suriye’nin 635/1237 yılında Melik Eşref’in ölümüne kadar neredeyse hiç bozulmadan sürecek olan siyasi haritası şekillenecektir. </p>
				<a href="anadolu_split_069.html#footnote-1796-404" id="footnote-1796-404-backlink" name="footnote-1796-404-backlink">[404]</a><p class="body-text"><span class="idebold">D) Melik Eşref İle Melik Kâmil Arasındaki İlk Gerginlik</span></p>
				<p class="body-text">Daha önce de belirttiğimiz gibi Melik Muazzam’ın ölümünden sonra onun toprakları Melik Kâmil, Melik Eşref ve el-Muazzam’ın oğlu Melik Nâsır Davud arasında paylaşılmış, ancak Suriye’deki nüfuz mücadelesi henüz sonuçlanmamıştı. Bu dönemde, Suriye’nin Dımaşk’tan sonraki en önemli merkezi olan Halep’te Atabey Şihabeddin Tuğrul nezaretinde Melik Aziz b. Melik Zâhir, Hıms’ta Melik Mücahid, Ba’lebek’te Melik Emced Behramşah ve Hama’da ise Melik Nâsır Kılıçarslan b. Melik Mansur hüküm sürmekteydi. Zikredilen bu dört Eyyûbî meliki arasında hükümdarlığı meşrû temellere dayanmayan tek kişi Hama hâkimi Melik Nâsır Kılıçarslan idi.</p>
				<p class="body-text">Hama’nın eski hâkimi olan Melik Mansur, 618/1221 yılında, vefat etmeden kısa bir süre önce ümerâsını toplamış ve onlara öldükten sonra yerine büyük oğlu Melik Muzaffer’i geçirmeleri hususunda yemin ettirmişti. Melik Mansur aynı yıl içinde öldüğünde ise büyük oğlu Melik Muzaffer, Dimyat’a saldıran Haçlılar’a karşı Melik Kâmil’e yardım etmek ve aynı zamanda Melik Kâmil’in kızlarından biri ile evlenmek amacıyla Mısır’da bulunuyordu. Bu durumu fırsat bilen ve babası öldüğü esnada Dımaşk’ta bulunan Melik Mansur’un küçük oğlu Melik Nâsır Kılıçarslan, elini çabuk tutarak Hama’ya gelmiş ve tahta oturmuştu. Melik Nâsır Kılıçarslan, saltanatının meşruiyetini sağlamanın tek yolunun Melik Kâmil’e karşı sırtını güçlü bir Eyyûbî melikine dayamaktan geçtiğini biliyordu. Zira Melik Kâmil, hiç şüphe yok ki Hama tahtına, aynı zamanda kendi damadı ve Hama tahtının meşrû varisi olan Melik Muzaffer’in oturmasını isteyecekti. Melik Nâsır Kılıçarslan, Dımaşk hâkimi el-Muazzam ile anlaşamazdı. Zira Melik Muazam’ın Hama üzerinde hiç de dostane olmayan emelleri vardı. Hıms hâkimi Melik Mücahid ise Melik Kâmil’e sadıktı ve zaten istese de Melik Nâsır Kılıçarslan’ı Mısır’ın güçlü hâkimi ve Eyyûbî ailesinin büyüğüne karşı koruyamazdı. </p>
				<p class="body-text">Melik Nâsır, işte bu ortamda el-Eşref ile el-Kâmil’in, kardeşleri el-Muazzam’a karşı ittifak kurmalarını iyi değerlendirmiş ve bu ittifaka katıldığı gibi, Melik Eşref’e de itaat arz etmişti. Daha önce de belirttiğimiz gibi 618/1221 yılından hemen sonra Melik Eşref, ağabeyi Melik Kâmil ile, kardeşi el-Muazzam’a karşı yaptığı ittifak görüşmesinde Hama’nın Melik Nâsır’da kalmasını şart koşmuş, Melik Kâmil de o an için kardeşi Melik Muazzam’a karşı diğer kardeşi Melik Eşref’i kazanmak istediği için bu teklifi kabul etmişti<a href="anadolu_split_069.html#footnote-1796-405" id="footnote-1796-405-backlink" name="footnote-1796-405-backlink">[405]</a>. </p>
				<p class="body-text">Diğer yandan Dımaşk muhasarası öncesinde yapılan Gazze yakınlarındaki görüşmelerde ise Melik Kâmil, Dımaşk’ı Melik Eşref’e teklif etmiş, bunun karşılığında ise Melik Muazzam’a ait topraklardan bazılarının kendisine bırakılmasını ve Hama tahtının da Melik Nâsır Kılıçarslan’dan alınarak kendi damadı olan Melik Muzaffer’e verilmesi şartını koşmuştu. Melik Eşref, Dımaşk gibi önemli bir beldenin kendisine terk edilmesi karşılığında Melik Nâsır Kılıçarslan’ın koruyuculuğu rolünden vazgeçti. Böylelikle Melik Nâsır, Melik Kâmil karşısındaki en büyük desteğini yitirmiş oluyor ve Hama’daki saltanatı meşruiyetini kaybediyordu. </p>
				<p class="body-text">İşte Dımaşk’ın Melik Eşref’e teslimini müteakip, Melik Kâmil hiç vakit kaybetmeden Hama üzerine yürümeye Hama tahtına Melik Muzaffer’i oturtmaya karar verdi. Bu iş için el-Kâmil, öncü olarak Hıms hâkimi Melik Mücahid’i görevlendirdi. Gazze’deki görüşmede de bizzat yer alan el-Mücahid, Melik Kâmil’in emri üzerine 3 Ramazan 627/26 Temmuz 1229 günü Hama’yı kuşattı<a href="anadolu_split_069.html#footnote-1796-406" id="footnote-1796-406-backlink" name="footnote-1796-406-backlink">[406]</a>. Diğer yandan Melik Kâmil de Dımaşk’tan harekete geçerek damadı Melik Muzaffer’in beldesi olan Selemiyye’ye gelmişti. Melik Nâsır Kılıçarslan onbeş gün boyunca muhasaraya dayandıktan sonra 17 Ramazan 627/10 Ağustos 1229 gecesi kaleden gizlice inerek Selemiyye’ye geldi. Burada Melik Kâmil ile görüşen en-Nâsır Kılıçarslan, Hama’yı Melik Kâmil’e teslim etmeyi kabul etti<a href="anadolu_split_069.html#footnote-1796-407" id="footnote-1796-407-backlink" name="footnote-1796-407-backlink">[407]</a>. Melik Nâsır Kılıçarslan, iki gün sonra el-Kâmil’in isteği üzerine Hama’daki nâibine bir mektup yazarak kaleyi Melik Kâmil’in nâibine teslim etmesini emretti<a href="anadolu_split_069.html#footnote-1796-408" id="footnote-1796-408-backlink" name="footnote-1796-408-backlink">[408]</a>. Bu mektubun Hama’ya ulaşmasından kısa bir süre sonra devir teslim işlemleri tamamlandı. Melik Kâmil de Hama’yı damadı Melik Muzaffer b. Melik Mansur’a verdi. Melik Nâsır Kılıçarslan ise Barin Kalesi ile yetinmek zorunda kaldı. </p>
				<p class="body-text">Hama’nın Melik Nâsır Kılıçarslan b. Melik Mansur’dan alınarak Melik Muzaffer b. Melik Mansur’a verilmesi konusunda el-Eşref ile el-Kâmil daha önce kendi aralarında anlaşmışlardı. Fakat herşeye rağmen Melik Eşref, bu durumun fiiliyata dökülmesinden hiç de memnun kalmadı. Zira ne de olsa Suriye’de kendisini destekleyen bir melik eksilmişti. </p>
				<p class="body-text">Yine Gazze’de yapılan görüşme esnasında Dımaşk’ın hemen kuzeybatısında yer alan Ba’lebek’in Melik Emced Behramşah b. Ferruhşah’dan alınarak Banyas hâkimi Melik Aziz Osman b. Melik Âdil’e verilmesi kararlaştırılmıştı. Oysa böyle bir değişikliği Melik Eşref hiç hoş karşılamıyordu. Çünkü Ba’lebek, Dımaşk’ın güvenliği açısından çok stratejik bir konumdaydı. </p>
				<p class="body-text">Bu nedenle Melik Eşref, ağabeyi Melik Kâmil ile görüşerek Ba’lebek’in de Dımaşk’a ek olarak kendisine verilmesini istedi. Ancak el-Kâmil, daha önce varılan anlaşmayı hatırlatarak kardeşinin bu teklifini reddetti. Bununla beraber Melik Eşref, ne olursa olsun Ba’lebek’i kendi mülküne katma konusundan ısrarlıydı. 627/1229 yılında Melik Eşref, ağabeyi el-Kâmil’e muhalefet etmeyi de göze alarak Melik Emced Behramşah’ın elindeki Ba’lebek’i kuşattı. Kuşatma uzadı ve on ay kadar sürdü. Bu süre içinde Melik Eşref, mancınıklarla Ba’lebek’i sürekli dövdürdü. Sonuç olarak Melik Eşref’e daha fazla dayanamayacağına kanaat getiren Melik Emced, şehri amcasının oğlu Melik Eşref’e teslim etti<a href="anadolu_split_069.html#footnote-1796-409" id="footnote-1796-409-backlink" name="footnote-1796-409-backlink">[409]</a>. </p>
				<p class="body-text">Melik Emced, Eyyûbî hanedanı içinde uzun süre hükümdarlık yapan kişilerdendir. Onun hükümdarlığı 578/1182 yılında Selahaddin Eyyûbî’nin, kardeşi olan Ferruhşah b. Eyyûb’un ölümü üzerine Ba’lebek’i yeğeni Melik Emced Behramşah b. Ferruhşah’a vermesi ile başlar ve 627/1229-1230 yılında el-Eşref’in bu şehri elinden almasına değin aralıksız elli yıl devam eder<a href="anadolu_split_069.html#footnote-1796-410" id="footnote-1796-410-backlink" name="footnote-1796-410-backlink">[410]</a>.</p>
				<p class="body-text">Melik Emced, Dımaşk hâkimi olan Melik Muazzam’a sadık kalmış ve bu nedenle de Melik Kâmil’i destekleyen Hıms hâkimi Melik Mücahid’le daima rekabet içinde olmuştur. Nitekim Melik Eşref’in Ba’lebek kuşatmasında Melik Mücahid de Dımaşk kuvvetlerine yardımcı olmuştur. </p>
				<p class="body-text">Melik Eşref, Eyyûbî hanedanının en yaşlı üyelerinden biri olan Melik Emced’e gayet saygılı davranmış<a href="anadolu_split_069.html#footnote-1796-411" id="footnote-1796-411-backlink" name="footnote-1796-411-backlink">[411]</a> ve onu Ba’lebek’ten Dımaşk’a göndermiştir. Melik Emced, Dımaşk’ın Darü’s-saâde kapısının yakınında bulunan Babü’n-Nâsır civarındaki kendi sarayına çekilmiş ve beş ay sonra burada kendi memlüklerinden biri tarafından öldürülmüştür<a href="anadolu_split_069.html#footnote-1796-412" id="footnote-1796-412-backlink" name="footnote-1796-412-backlink">[412]</a>. </p>
				<p class="body-text">Böylelikle Melik Eşref’in Dımaşk’a sahip olmasından sonra bu sefer Melik Kâmil ile Melik Eşref arasında Suriye’de bir nüfuz çekişmesi meydana gelmiş oluyordu. Melik Kâmil, Hama gibi önemli bir beldeye kendi damadı ve müttefiki olan Melik Muzaffer b. Melik Mansur’u yerleştirirken, Melik Eşref de Dımaşk’ın güvenliği için stratejik açıdan çok önemli olan Ba’lebek’i ele geçirerek bu duruma cevap vermiştir. </p>
				<a href="anadolu_split_069.html#footnote-1796-413" id="footnote-1796-413-backlink" name="footnote-1796-413-backlink">[413]</a><div class="calibre2" id="calibre_pb_59"/></body>
</html>