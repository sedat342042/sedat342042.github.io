<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_6"><span class="idebold">İkinci Bölüm</span></h1>
				<p class="baslik"><span class="idebold">MELİK EŞREF’İN AHLAT’A SAHİP OLMASI VE EYYÛBİLERİN MEYYÂFARİKİN ŞUBESİNİN BAŞINA GEÇMESİ</span></p>
				<p class="baslik"><span class="idebold">I. Melik Eşref’in Ahlat ve Meyyâfârikîn’i <br class="calibre1"/>Ele Geçirmesi</span></p>
				<p class="body-text"><span class="ideitalik">A) Ahlat’ta Eyyubî Egemenliğinin Başlaması</span></p>
				<p class="normal">Ahlat şehri, Orta Asya ve İran’dan gelen, Van Gölünün kuzeyinde ikiye ayrılarak kuzeye ve güneye yönelen transit ticaret yolunun merkezî bir yerinde bulunuyordu. Şehir Ortaçağda gerek bu ticari ehemmiyeti ve gerekse de Mezopotamya’dan gelen ve Kafkaslara yönelen istila yolu üzerinde bulunması nedeniyle ehemmiyetini muhafaza etmiştir. </p>
				<p class="normal">Ahlat’ta yapılan kazılar burada M.Ö. 5000 yıllarına kadar uzanan bir yerleşimin olduğunu göstermektedir. Ahlat’ta ilk olarak Hurrilerle başladığı bilinen yerleşim, Urartular, Persler, Romalılar devrinde de devam etmiş ve şehir 20/640-641 tarihinde Hz. Ömer devrinde el-Cezîredeki İslam ordusunun kumandanı Iyad b. Ganem tarafından fethedilmiştir. Ahlat şehrinin Sökmenliler hanedanının işbaşına geldiği 1100 yılına kadar pek de sakin bir dönem yaşadığını söyleyemeyiz. Şehir sırasıyla önce Emeviler ve sonrada Abbasiler döneminde adeta bu iki İslam devleti ile Hazarlar arasında bir savaş alanına dönmüştü. Kafkaslardan güneydoğu Anadolu’ya giden fetih yolunun üzerinde bulunması şehrin sükunet bulamamasının başlıca nedenidir. </p>
				<p class="normal">Ahlat’ın kuzey Anadolu deprem kuşağı üzerinde bulunması ve defalarca yerle bir olmasına rağmen her seferinde yeniden inşa edilmesi bu şehrin her şeye rağmen vazgeçilemez bir mevkide olduğunu gösterir. Şehir, Abbasilerin bölgedeki egemenliğini yitirmesinden sonra Mervanilerin eline geçmiş, onlarda bu önemli mevkii Bizans’a karşı savunmak zorunda kalmışlardır. Ahlat, 1063’de Selçuklu Devletinin başına geçen Sultan Alparslan’ın Anadolu’ya yönelttiği akınlarda bir üs olarak kullanılmış ve en nihayetinde şehirdeki Mervanoğulları yöneticisinin zulmünden bıkan halk, şehri Sultan Melikşah’ın amcasının oğlu Kutbeddin İsmail b. Yakuti’nin Türk asıllı kölesi Sökmen’e teslim etmişlerdir. Ahlat şehrinin bu el değişikliği aynı zamanda tarihinin en parlak günlerinin de başlangıcı olmuştur. Sökmenli hanedanı zamanında altın çağını yaşayan şehir, diğer yandan da doğuda Gürcüler ve İldenizoğulları Atabeyliğinin, güneyden de önce Zengiler sonra Eyyûbîler’in iştahını kabartan bir cazibe merkezi haline gelmiştir. Sökmenlilerin Ahlat’ta kurduğu güçlü idare, çevrelerindeki diğer küçük devletlerin bu şehri ele geçirme yönündeki emellerine her zaman bir engel teşkil etmiştir. </p>
				<p class="normal">Eyyûbî hanedanının kurucusu olan Selahaddin Eyyûbî zamanında Ahlat iki kez kuşatmaya maruz kalmıştır. İlk muhasara 1185 yılında gerçekleşti. Bu yıl içinde Sökmenli hanedanının son hükümdarı olan II. Sökmen Ahlat’ta vefat etti. Bunun üzerine Selahaddin Eyyûbî’nin komutanları Eyyûbî Sultanını Ahlat üzerine yürümeye teşvik ettiler. II. Sökmen’in geride erkek evlat bırakmadan ölmesi ise Ahlat’a yapılacak olası bir seferi zaten meşrû bir hale getirmekteydi. Bununla beraber Selahaddin Eyyûbî’nin Ahlat’a yürüdüğünü haber alan Azerbaycan Atabeyi İldenizoğlu Atabey Pehlivan, Anadolu’dan gelecek bir saldırıya karşı kendi topraklarının kilidi konumundaki Ahlat’ın, zamanın en güçlü İslam hükümdarının eline geçmesinden korktu ve Ahlat’a yöneldi. Bu sırada Ahlat’ı ele geçiren II. Sökmen’in memlûkü Begtemür’ün, ustaca bir siyasetle kızını Atabey Pehlivan’a nikahlaması ve bu yolla Selahaddin Eyyûbî ile Atabey Pehlivan’ı karşı karşıya getirmesi Ahlat’ı muhtemel bir Eyyûbî istilasından kurtardı. Eyyûbîlerin Ahlat’a karşı ikinci hareketleri ise, Selahaddin Eyyûbî’nin yeğeni olan ve aynı zamanda Meyyâfârikîn, Harran ve Urfa’ya hâkim olan Takıyyeddin Ömer’den geldi. Takıyyeddin 587/1191 yılında Ahlat’ı hâkimiyet sahasına katmak için harekete geçti. Bu amaçla Hani’yi aldı ve Ahlat’ı kuşattı. Fakat onun aynı yıl hastalanarak vefat etmesi Ahlat’ı bir kez daha Eyyûbî egemenliğine girmekten kurtarmıştır. </p>
				<p class="normal">Ahlatşahlar Devletinde II. Sökmen’in ölümünden sonra başlayan memlûklar dönemini, Melik Eşref’in Ahlat’ı teslim almaya giden Mardin Artuklu hâkimi Nâsıreddin Artuk Arslan’ın topraklarını yağmalamasıyla ilgili bölümde zikretmiştik.</p>
				<p class="body-text">Ahlatşahlar devletinin son memlûk hükümdarı olan Balaban’ın saltanı da oldukça sıkıntılı geçti. Balaban’ın köle olması onun Ahlatşahlar ülkesine meşrû varis olmasını engelliyor, bu durumda komşu hükümdarların Ahlat’a sahip olma plânları yapmalarına sebep oluyordu. </p>
				<p class="normal">Melik Âdil’in oğullarından olan Melik Evhad Necmeddin Eyyûb, babası tarafından Meyyâfârikîn ve çevresinin yöneticiliğine getirilmişti. Kendisinden önce de bazı Eyyûbî melikleri tarafından ele geçirilmek istenen Ahlat şehri hakkında Melik Evhad’da selefleri gibi düşünüyordu. Ahlat’ın ele geçirilmesi durumunda Eyyûbî hanedanı aynı zamanda Anadolu ve Kafkaslar üzerinde de daha güçlü bir şekilde söz sahibi konuma yükselmiş olacaktı. </p>
				<p class="normal">Melik Evhad, bu düşüncelerle ilk olarak 603/1206 yılında Ahlat üzerine yürüdü. Ahlat’a hâkim olan Balaban ise bu esnada şehri daha yeni ele geçirmişti. Bu nedenle Melik Evhad’ın zamanlamasını iyi yapmış olduğunu rahatlıkla söyleyebiliriz. Melik Evhad hızlı bir yürüyüşle Meyyâfârikîn ve Ahlat arasında yer alan Muş Kalesine geldi ve burayı kuşatarak ele geçirdi. Bu esnada Balaban da Ahlat’tan askerleriyle beraber yola çıktı. Balaban, Melik Evhad’a yolladığı bir haber ile ona karşı koyacak gücü olmadığını ve anlaşmak istediğini bildirdi, diğer yandan da Ahlat’a giden geçitleri tuttu. Balaban’ın sözlerine inanan Melik Evhad’ın kendine güveni daha da arttı. Neticede Balaban, Melik Evhad’ın ordusunu Ahlat’a giden geçitlerden birinde tuzağa düşürdü ve Eyyûbî melikini büyük bir hezimete uğrattı. Ordusu dağılan Melik Evhad, bozguna uğramış bir halde kendi beldesi olan Meyyâfarikîn’e döndü. </p>
				<p class="normal">Balaban karşısında mağlubiyete uğramış olmasına rağmen Melik Evhad yılmadı ve ertesi yıl babası Melik Âdil’e yazdığı bir mektupta Ahlat üzerine ikinci kez yürümek niyetinde olduğunu ve kendisine yardım göndermesini istedi. Bunun üzerine Melik Âdil de Harran, Ruha ve Ra’su’l-Ayn hâkimi olan oğlu Melik Eşref’i, kardeşi el-Evhad’a yardımla görevlendirdi. </p>
				<p class="normal">Melik Eşref ordusu ile hareket ederek Meyyâfârikîn’de kardeşi Melik Evhad ile buluştu. İki kardeş Ahlat’a yöneldiler. Balaban, tıpkı ilk seferinde olduğu gibi bu sefer de Melik Evhad’ı Ahlat dışında karşıladı. Fakat bu sefer hazırlıksız yakalanmamıştı. Kardeşi Melik Eşref’in askerleri ile ordusu daha da güçlenen Melik Evhad Balaban’ı yendi. Balaban ise Ahlat Kalesine çekildi ve Erzurum meliki olan Mugiseddin Tuğrulşah b. Kılıçarslan’dan acele yardıma gelmesini istedi. Tuğrulşah’da Ahlat üzerinde emeller besliyordu. </p>
				<p class="normal">Eyyûbî hanedanından bir melikin Ahlat’a sahip olması demek, Erzurum Selçuklu devletinin sınırında güçlü bir hanedanın yerleşmesi demekti. Bu nedenle Mugiseddin Tuğrulşah bir an için Ahlat üzerindeki emellerini bir kenara bıraktı ve askerleriyle Balaban’ın yardımına koştu. Ahlat ordusu ile birleşen Erzurum ordusu, Melik Evhad ve Melik Eşref’i yenmeyi başardı. Eyyûbî ordusu Muş’a doğru çekildi. Balaban ve Tuğrulşah Eyyûbî ordusunu Muş Kalesinde muhasara ettiler<a href="anadolu_split_069.html#footnote-1796-145" id="footnote-1796-145-backlink" name="footnote-1796-145-backlink">[145]</a>. Fakat mevcut avantajlı durum, Tuğrulşah’ı Ahlat üzerindeki plânlarını gerçekleştirme konusunda cesaretlendirdi. O, Ahlat ordusu ve Ahlat ülkesine sahip olmak amacıyla müttefiki Balaban’ı öldürdü. Böylelikle Ahlat’ı kolayca ele geçirebileceğini umuyordu. Ayrıca Balaban bir memlûk idi, kendisi ise Selçuklu hanedanına mensuptu. Bununla beraber Ahlat önlerine gelen Tuğrulşah, burada hiç beklemediği bir mukavemetle karşılaştı. </p>
				<p class="normal">Zira, Ahlatlılar kendisini bir işgalci olarak görüyor ve gerekçesi ne olursa olsun Sökmen hanedanının son üyesi II. Sökmen’in hatırasına saygısızlık eden Tuğrulşah’tan nefret ediyorlardı. Aynı zamanda Ahlat şehri, yaklaşık bir buçuk asırdan beri bir hanedanlığın merkezi konumunda idi ve şimdi Ahlat halkı Tuğrulşah’a tabî olmak istemiyordu. Ahlat’ın şiddetli bir şekilde kendisine direnmesi üzerine, Erzurum meliki Ahlat ülkesinin bir başka önemli kalesi olan Malazgird’e yöneldi. Fakat burada da güçlü bir direnmeyle karşılaştı. Ahlatşahlar ülkesini sandığı kadar kolay ele geçiremeyeceğini anlayan Tuğrulşah, bu olaylar üzerine memleketine döndü. </p>
				<p class="normal">Tüm bu gelişmeler sonucu, Ahlat şehri bağımsızlığını korumayı başarmıştı. Ancak şehrin başında artık güçlü bir yönetici bulunmuyordu. Bu yüzden de Ahlat sürekli artan baskılar sonucu ya Eyyûbî meliki el-Evhad’a, ya Erzurum meliki Tuğrulşah’a ya da olası bir Gürcü hücumu karşısında Gürcülere teslim olacaktı. Ahlat ileri gelenleri içinde bulundukları durumu göz önüne alarak şehri Eyyûbî meliki el-Evhad’a teslim etmeye karar verdiler. Zira o, güçlü bir hanedana mensuptu. </p>
				<p class="normal">Bu yüzden de Ahlat’ı her türlü tehlikeden koruma imkanına sahipti. Ahlatlılar Melik Evhad’a bir elçi göndererek eğer ordusuyla harekete geçerse şehirlerini kendisine teslim edeceklerini bildirdiler. Bunun üzerine Ahlat’a yönelen Melik Evhad, Ahlat’a girdi ve şehre hâkim oldu<a href="anadolu_split_069.html#footnote-1796-146" id="footnote-1796-146-backlink" name="footnote-1796-146-backlink">[146]</a>. Melik Evhad’ın Ahlat’a sahip olması, komşu ülkelerde hiç de hoş karşılanmadı. Eyyûbîler gibi güçlü bir hanedanın Anadolu ve el-Cezîre’den Kafkaslara açılan böyle bir kapıya sahip olması, özellikle Gürcüleri çok tedirgin etti. Gürcüler bu nedenle Ahlat civarındaki baskı ve yağmalarını daha da şiddetlendirdiler. Bu saldırılar neticesinde Melik Evhad, Meyyâfârikîn’deki merkezini Ahlat’a taşıdı.</p>
				<p class="normal">Ahlat daha önceleri de Gürcüler tarafından defalarca yağmalanmıştı. Gürcüler ilk olarak 601/1204 yılında Ahlat ile Erciş’e saldırdılar. Fakat Erzurum meliki Tuğrulşah’ın gönderdiği askerî yardımla Gürcüler mağlup edildiler<a href="anadolu_split_069.html#footnote-1796-147" id="footnote-1796-147-backlink" name="footnote-1796-147-backlink">[147]</a>. Ertesi yıl Gürcüler daha da kalabalık bir orduyla Ahlat üzerine yürüdüler. Fakat Ahlat’a giden yol üzerindeki bir vadide sıkıştırılarak bir kez daha Ahlat ordusuna mağlup oldular<a href="anadolu_split_069.html#footnote-1796-148" id="footnote-1796-148-backlink" name="footnote-1796-148-backlink">[148]</a>. Bir sonraki sene tekrar Ahlat’a geldiklerinde ise Ahlat halkını kaleye kapanmış buldular ve Ahlat’ın çevresini yağmalayarak geri çekildiler<a href="anadolu_split_069.html#footnote-1796-149" id="footnote-1796-149-backlink" name="footnote-1796-149-backlink">[149]</a>. </p>
				<p class="normal">Görüldüğü gibi bilhassa Ahlatşahlar’ın son dönemlerindeki buhranlardan faydalanan Gürcüler, neredeyse her yıl Ahlat ve çevresine yağma akınları düzenliyorlardı. İran ve Azerbaycan’daki iktidar boşluğu Gürcülerin kendilerini toplamalarını sağlamış ve bu sayede Gürcüler kısa zamanda çevrelerindeki devletlere akınlar düzenleyen ciddi bir güç haline gelmişlerdi. Diğer yandan Gürcülere karşı sık sık akınlara çıkan Artukoğulları’nın Haçlılarla ve kendi aralarındaki çekişmelerle uğraşıyor olmaları da Gürcülerin güçlenmesinin bir diğer sebebidir. </p>
				<p class="normal">Melik Evhad döneminde de Gürcülerin Ahlat’a akınları devam etti. Gürcüler teşkil ettikleri çeteler vasıtasıyla Ahlat ve civarına baskınlar düzenliyorlar ve müslüman halkın huzurunu kaçırıyorlardı<a href="anadolu_split_069.html#footnote-1796-150" id="footnote-1796-150-backlink" name="footnote-1796-150-backlink">[150]</a>. Nitekim Melik Evhad’ın Ahlat’ta bir asırdan fazla süren bir hanedana son vermesini ve bunun sonucunda ortaya çıkan karışık ortamı iyi değerlendiren Gürcüler, önce Ahlat’a yürüdüler ve oradan da Erciş’e yöneldiler. Erciş’i tamamen harabeye çeviren Gürcüler’e Melik Evhad hiçbir şey yapamadı. Zira o, 604/1207 yılında olduğu gibi Ahlat halkının kendisine isyan etmesinden ve şehri kaybetmekten korkuyordu. Gürcülerin Erciş’e yaptıkları bu müthiş saldırıdan bir sene evvel el-Evhad, Sökmenli ülkesine bağlı beldelerden Malaz-gird’i ele geçirmek ve hâkimiyetini burada da tanıtmak için Ahlat’tan yola çıkmıştı. Fakat onun yokluğunda şehir halkı Melik Evhad’ın şehirde bıraktığı Eyyûbî garnizonuna saldırmış ve surlardan Şah-ı Ermen’in yani eski yöneticileri olan Sökmen hanedanının adını haykırmışlardı. Bunu yapmaktan maksatları ise II. Sökmen’in memlûk ya da komutanlarından birinin şehre gelip Ahlat’ı teslim almasını sağlamaktı. Bu gelişmelere çok kızan Melik Evhad, kardeşi Melik Eşref’ten yardım istedi. El-Cezîre’den gelen askerler de yanında olduğu halde el-Evhad şehri kuşatarak ele geçirdi ve sonrasında da şehirde büyük katliam yaptı<a href="anadolu_split_069.html#footnote-1796-151" id="footnote-1796-151-backlink" name="footnote-1796-151-backlink">[151]</a>. Tüm bu olaylar neticesinde gerek Melik Evhad’ın ve gerekse Ahlat halkının karşılıklı olarak birbirlerine güvenleri kalmadı. Bu yüzden bir yıl sonra Gürcüler Erciş’i istila ettiklerinde Melik Evhad, emri altında onlara karşı koyabilecek bir ordu olmasına rağmen Ahlat halkına güvenmediğinden şehirden çıkamamıştı<a href="anadolu_split_069.html#footnote-1796-152" id="footnote-1796-152-backlink" name="footnote-1796-152-backlink">[152]</a>. </p>
				<p class="normal">Gürcülerin Melik Evhad döneminde Ahlat’a yaptıkları son akın bu melikin ölüm yılı olan 607/1210 yılına rastlar. Bu yıl içinde Melik Evhad’ın babası Melik Âdil, Musul hâkimi Nureddin Arslanşah’la anlaşarak Zengi hanedanından olan Sincar hâkimi Kutbeddin Muhammed’in merkezi olan Sincar’ı kuşatmıştı. Fakat Sincar’ın düşmesi halinde sıranın kendisine geleceğini ve etrafının Melik Âdil’in çocukları tarafından çevrilmiş olacağını düşünen Nureddin Arslanşah, bu ittifaktan vazgeçtiği gibi Melik Âdil’e karşı Halep meliki ez-Zâhir, Erbil hâkimi Muzaffereddin Gökbörü, Sincar hâkimi Kutbeddin Muhammed ve Anadolu Selçuklu sultanı I. Gıyaseddin Keyhüsrev ile ittifak kurdu. Bununla da yetinmeyerek Gürcüler’e de haber göndererek onlarında Ahlat’ı kuşatmalarını istedi. Bu teklife olumlu cevap veren Gürcüler, yardım alma ümidi neredeyse hiç kalmayan Melik Evhad’ın üzerine yürüdüler<a href="anadolu_split_069.html#footnote-1796-153" id="footnote-1796-153-backlink" name="footnote-1796-153-backlink">[153]</a>. Başlarında İvan adlı komutanları vardı. Gürcüler’in Ahlat’ı sıkıştırdığı bir esnada İvan, kendi adamlarının tuzak olarak kazdığı Ahlat surları yakınındaki bir çukura sarhoş olduğu halde düştü. Derhal Eyyûbî askerleri tarafından esir alınarak Melik Evhad’ın huzuruna çıkarıldı. Melik Evhad, İvan’ı 200.000 dinar kurtuluş akçesi vermek, müslüman esirlerden 2.000 kişiyi serbest bırakmak ve kızını el- Evhad’ın kardeşi Melik Eşref’e vermek şartları karşılığında serbest bıraktı. Babası Melik Âdil’i de durumdan haberdar eden Melik Evhad, böylece hayatı boyunca karşılaşacağı son Gürcü saldırısını başarıyla def etmiş oluyordu<a href="anadolu_split_069.html#footnote-1796-154" id="footnote-1796-154-backlink" name="footnote-1796-154-backlink">[154]</a>.</p>
				<a href="anadolu_split_069.html#footnote-1796-155" id="footnote-1796-155-backlink" name="footnote-1796-155-backlink">[155]</a>
				<div class="calibre2" id="calibre_pb_37"/></body>
</html>