<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">B) Eyyubîler</span></p>
				<p class="normal"><span class="idebold">1. Mısır;</span> Eyyûbî devletinin kalbi durumundaydı. Selahaddin Eyyûbî, devletinin temellerini Mısır’ı ele geçirdiği 595/1169 yılında attı. Yine onun döneminde Mısır, uzun zamandan beri ilk kez Suriye ile birleşti. Zaten Mısır’ın doğu tarafından güvenliği öncelikle Sina yarımadası ile Filistin’in sonra da tüm Suriye’nin Mısır’a bağlanması ile mümkündü. Nitekim Fâtımîler Mısır’ın doğusundaki egemenliklerini kaybettikleri için tarih sahnesinden çekilmişlerdir. Selahaddin Eyyûbî Mısır’ı önceleri devletinin tartışmasız tek merkezi yaptı. Zira Mısır iktisadi yönden büyük zenginlik arz ediyor ve Sina Yarımadası sayesinde doğudan gelecek tehdidlere karşı doğal bir savunma hattı oluşturuyordu. Bununla beraber Selahaddin’in Suriye’de yayılmacı bir politika izlemesi her seferinde Eyyûbî ordusunun Mısır’dan harekete geçmesini ve tekrar Mısır’a dönmesini zorlaştırıyordu. Sonuç olarak Dımaşk Suriye’de ikinci bir başkent oldu ve Mısır’ın siyasî önemi gölgelendi. Bununla beraber Selahaddin’in ölümü ile ortaya çıkan belirsizlik döneminde Mısır, oğullarından Melik Aziz’in elinde kaldı. </p>
				<p class="normal">Melik Aziz Dımaşk’ta bulunan ağabeyi Melik Efdâl’in üzerinde kendi egemenliğini kurmak için iki sefer yaptı. Bu iki sefer sonunda Dımaşk’ı alamadı ama üçüncü seferde el-Cezîre hâkimi olan amcası Melik Adil ile birleşti ve bunun sonucunda Dımaşk ele geçirildi. Fakat Melik Aziz burayı amcası Melik Adil’e vermekle büyük bir hata yaptı. Zira böylelikle iktidar oyunundaki en büyük rakibi Melik Adil’in gücüne güç katmış oluyordu. Melik Aziz 594/1198 yılında öldü. Yerine veliahd olarak henüz çok küçük yaşta olan oğlu Melik Mansur’u bıraktı. Mısır’ın yeni hâkiminin küçük yaşta olması bu sefer de naipliğini kimin yapması gerektiği meselesini ortaya çıkardı. Ortada iki aday vardı. Bunlardan ilki Dımaşk hâkimi olan Melik Adil, ikincisi ise Sarhad<a href="anadolu_split_069.html#footnote-1796-16" id="footnote-1796-16-backlink" name="footnote-1796-16-backlink">[16]</a> bölgesinde görev yapan ve yeni sultanın amcası olan Melik Efdâl’di. Her ikisine de haber gönderildi. Fakat elini çabuk tutan Melik Efdâl, amcası Melik Adil’in Mardin’i kuşatıyor olmasını fırsat bilerek Mısır’a hâkim oldu ve Melik Mansur’un nâibi ünvanını aldı. Melik Efdâl sadece Mısır’la yetinmeyi düşünmüyordu. Onun amacı babasının iki önemli merkezi olan Mısır ve Suriye’yi yeniden tek bir elde toplayabilmekti. Bu amaçla riskli bir harekete girişti. Amcası el-Adil’in elinde bulunan Dımaşk’ı kuşattı. Fakat başarılı olamadı ve 597/1200 yılında amcasının karşı hücumuna uğradı. Sonuçta Melik Efdâl Mısır’ı da kaybetti ve tekrar Sarhad bölgesine döndü. </p>
				<p class="normal">Melik Adil bundan sonra Eyyûbî ülkesinin tek hâkimi oldu. O da ağabeyi Selahaddin’in yaptığı gibi Eyyûbî ülkesinin kilit noktalarına kendi oğullarını nâip olarak yerleştirdi. Bu amaçla Mısır’ı Melik Kâmil’e, Dımaşk’ı Melik Muazzam’a verirken el-Cezîre’yi de üç oğlu arasında yani Melik Evhâd, Melik Eşref ve Melik Hâfız arasında paylaştırdı. Kendisi de bunların üzerinde Eyyûbî meliklerinin sultanı oldu. </p>
				<p class="normal">Genel olarak Selahaddin Eyyûbî ve kardeşi Melik Adil’in Eyyûbî ülkesini bir feodal yapı altında tutmaya çalıştıklarını görüyoruz<a href="anadolu_split_069.html#footnote-1796-17" id="footnote-1796-17-backlink" name="footnote-1796-17-backlink">[17]</a>. Aslında bu durum bilhassa el-Cezîre ve Suriye için gerekli idi. Zira Mısır’ın tarih boyunca merkezî bir yapı arz etmesine karşılık, el-Cezîre ve Suriye’de merkezî bir gelenek yoktu. Melik Adil bu yapıyı bir arada tutmada başarı gösterdi. Ölümünden sonra 615/1218 yılında yerine geçen oğlu Melik Kâmil de ilk zamanlar bu yapıyı muhafaza etti. Fakat onun düşüncesi Eyyûbî ülkesini kendi mutlak hâkimiyeti altında bir bütün haline getirmekti<a href="anadolu_split_069.html#footnote-1796-18" id="footnote-1796-18-backlink" name="footnote-1796-18-backlink">[18]</a>. Bu oldukça zor bir işti. Bu nedenle önce kardeşi Melik Muazzam’la arası açıldı ve ona karşı diğer kardeşi Melik Eşref’le ittifak yaptı. Melik Muazzam’ın 624/1227 yılında ölümü ile plânını gerçekleştirme yönünde büyük bir engel ortadan kalkmış oldu. Melik Kâmil 626/1229 yılında Dımaşk’ı Melik Muazzam’ın oğlu Melik Nâsır’dan aldı. Fakat sonradan kuşatmada, Dımaşk’ın kendisine verilmesi şartıyla Melik Kâmil’e yardım etmiş olan el-Cezîre hâkimi olan kardeşi Melik Eşref’e şehri terk etti. Buna karşılık kendisi de el-Cezîre’deki Eyyûbî topraklarının neredeyse tamamını aldı. Böylelikle Mısır ve el-Cezîre Melik Kâmil’in egemenliğine girmiş oluyordu. </p>
				<p class="normal">Suriye melikleri, Melik Kâmil’in bu yayılmacı politikasından rahatsız olmakta gecikmediler. Kendi nüfuz bölgeleri elden gitmeden birleşmeye ve Melik Kâmil’e karşı tavır almaya karar verdiler. Melik Eşref etrafında birleşen Suriye’deki Eyyûbî melikleri ile Melik Kâmil arasında bir çatışma kaçınılmaz gibi görünüyordu. Fakat 635/1237 yılında Melik Eşref’in ölmesi ile Melik Kâmil’in önündeki son engel de ortadan kalkmış oldu. Melik Kâmil 636/1238 yılında Dımaşk’ı ele geçirdi. Ancak en büyük siyasi emelini gerçekleştirmeye çok az bir zaman kala aynı yıl hayata gözlerini yumdu. Onun Mısır ve Suriye’yi tek bir hükümdarın yönetimi altında birleştirme ve mevcut feodal yapıya son verme plânları ancak Eyyûbîler devletinin halefi olan Memlûklar tarafından gerçekleştirilebildi. </p>
				<p class="normal"><span class="idebold">2. el-Cezîre</span>’deki Eyyûbî hâkimiyeti de Selahaddin Eyyûbî devrinde başlar. 581/1185’de Meyyâfarıkîn’in alınması ile Eyyûbîlerin Meyyâfarıkîn kolu kurulmuş oluyordu. Selahaddin Eyyûbî yeni ele geçirdiği bu bölgeyi yeğeni Takıyyeddin Ömer’e verdi. Takıyyeddin’in 587/1191 yılında ölümü üzerine onun oğlu olan Melik Mansur babasından kendisine kalan Hamâ’nın yanısıra el-Cezîre’deki Eyyûbî topraklarının da sahibi oldu. Fakat Selahaddin henüz çok genç olan bu Eyyûbî melikinin bu kadar geniş bir alana hâkim olmasını doğru bulmadı ve el-Cezîre’deki Eyyûbî beldelerini onun elinden alarak kendi kardeşi Melik Adil’e verdi<a href="anadolu_split_069.html#footnote-1796-19" id="footnote-1796-19-backlink" name="footnote-1796-19-backlink">[19]</a>. Melik Adil ise buraya 596/1199 yılında oğlu Melik Faiz’i vekili tayin etti. </p>
				<p class="normal">Esasen el-Cezîre üç bölgeye ayrılmaktadır. Bunlardan ilki olan Diyar-ı Bekr bölgesinde Eyyûbîlerin elindeki en önemli şehir Meyyâfarıkîn<a href="anadolu_split_069.html#footnote-1796-20" id="footnote-1796-20-backlink" name="footnote-1796-20-backlink">[20]</a> idi ve Melik Adil burayı 598/1201 yılında oğlu Melik Evhâd’a vermişti. Melik Evhâd burada başarılı oldu ve babası ile kardeşi Melik Eşref’in de yardımıyla Ahlat, Muş ve Malazgirt’i ele geçirerek bu bölgedeki Sökmenli hanedanına son verdi. El-Cezîre’nin ikinci bölgesi Diyar-ı Mudar olup burası Harput haricinde Eyyûbî devletinin kontrolündeydi. Melik Adil Melik Evhâd’ı Meyyâfarıkîn’e atarken, diğer oğlu Melik Eşref’i de Diyar-ı Mudar’da bulunan Ruha ve Harran’a tayin etmişti. Melik Eşref daha sonra burada Mardin Artukluları, Musul Zengîleri ve Sümeysat<a href="anadolu_split_069.html#footnote-1796-21" id="footnote-1796-21-backlink" name="footnote-1796-21-backlink">[21]</a>’ta bulunan amcasının oğlu Melik Efdâl aleyhine genişleyerek, Rakka<a href="anadolu_split_069.html#footnote-1796-22" id="footnote-1796-22-backlink" name="footnote-1796-22-backlink">[22]</a>, Suruc<a href="anadolu_split_069.html#footnote-1796-23" id="footnote-1796-23-backlink" name="footnote-1796-23-backlink">[23]</a> ve Re’sul-Ayn<a href="anadolu_split_069.html#footnote-1796-24" id="footnote-1796-24-backlink" name="footnote-1796-24-backlink">[24]</a>’ı topraklarına katacaktır. Melik Eşref, 607/1210 yılında kardeşi Melik Evhâd’ın ölümü ile onun elindeki topraklara da sahip olacak ve el-Cezîredeki Eyyûbî nüfuzunun tek temsilcisi konumuna gelecektir<a href="anadolu_split_069.html#footnote-1796-25" id="footnote-1796-25-backlink" name="footnote-1796-25-backlink">[25]</a>. El-Cezîre’nin üçüncü kısmı olan Diyar-ı Râbi’a da ise Melik Adil’in diğer oğlu Melik Hâfız, Ca’ber Kalesinde<a href="anadolu_split_069.html#footnote-1796-26" id="footnote-1796-26-backlink" name="footnote-1796-26-backlink">[26]</a> hüküm sürüyordu. Melik Eşref, 617/1220 yılından itibaren özellikle Meyyâfarıkîn ve Ahlat çevresini kapsayan topraklarına kardeşi Melik Muzaffer Şihabeddin Gazi’yi nâib olarak atadı. Fakat bu kardeşinin 621/1224 yılında kendisine isyan etmesi üzerine Meyyâfarıkîn haricindeki tüm beldeleri onun elinden aldı. Şihabeddin Gazi, Melik Eşref ölene kadar Meyyâfarıkîn’deki bu durumunu korudu. 626/1229 yılında Melik Eşref’in Dımaşk’ı ele geçirmesi el-Cezîre’de de bazı değişikliklerin olmasına sebep oldu. Melik Kâmil, kardeşi Melik Eşref’in Dımaşk’ı almasına rıza göstermesine karşılık el-Eşref’in Diyar-ı Mudar’daki beldelerinden Harran, Rakka, Suruc ve Ra’su’l-Ayn’a sahip olmuştu<a href="anadolu_split_069.html#footnote-1796-27" id="footnote-1796-27-backlink" name="footnote-1796-27-backlink">[27]</a>. Böylelikle el-Cezîre bölgesi Melik Kâmil, Melik Muzaffer Şihabeddin Gazi ve Melik Eşref arasında paylaşılmış oluyordu. Moğol tehdidinden kaçarak İran, Azerbaycan ve Doğu Anadolu taraflarına gelen Celaleddin Hârizmşah, 1229 yılında Melik Eşref’in el-Cezîre’deki son büyük beldesi olan Ahlat’ı istila etti. </p>
				<p class="normal">Bu gelişmeyi Anadolu Selçukluları ve Eyyûbîlerin ittifak kurarak Celaleddin Hârizmşah’ı Yassıçemen’de yenmeleri izledi. Bu savaş sonrasında Melik Eşref Ahlat’a yeniden sahip oldu ise de Moğollara karşı bir savunma hattı kurmayı plânlayan Alaaddin Keykûbad’ın Ahlat’ı alması ile Anadolu Selçukluları ve Eyyûbîler arasındaki ilişkiler bozuldu. </p>
				<p class="normal">Bunu Eyyûbîlerin Anadolu’ya girmeleri ve Selçuklulara yenilmeleri izledi. Arkasında Moğol hücumları el-Cezîre’yi alt üst etti. Melik Eşref, Moğolların el-Cezîre’de yaptığı büyük tahribatı görmeden 635/1237’de öldü. Aynı yıl Alaaddin Keykûbad’ın ölümü ve bir yıl sonra da Melik Kâmil’in ölümü el-Cezîre’nin kargaşa altında kalmasına yol açacaktır.</p>
				<p class="normal"><span class="idebold">3. Halep;</span> Kuzey Suriye’nin merkezi konumunda idi. Anadolu’dan Mezopotamya’ya ve Akdeniz’den İran’a giden ana yolların kavşak noktasında kurulmuştu<a href="anadolu_split_069.html#footnote-1796-28" id="footnote-1796-28-backlink" name="footnote-1796-28-backlink">[28]</a>. Bu yol aynı zamanda Anadolu’dan tüm Suriye ve Kuzey Afrika’ya uzanan eski fetih yolu üzerinde idi. Gerek kuzeyden güneye ve gerekse güneyden kuzeye genişlemek isteyen devletler bu anahtar noktayı ellerinde tutmaya çalışırlardı. </p>
				<p class="normal">Nitekim bu şehir,13 Haziran 1183 ‘de Selahaddin Eyyûbî’nin eline geçmişti<a href="anadolu_split_069.html#footnote-1796-29" id="footnote-1796-29-backlink" name="footnote-1796-29-backlink">[29]</a>. Böylelikle Selahaddin, böylece Nureddin Mahmûd Zengî’nin başkentini alarak onun mirasçısı olduğunu ve Zengî hanedanının misyonunu sürdürebilecek tek kişi konumunda bulunduğunu ispat etmiş oluyordu. </p>
				<p class="normal">Selahaddin, Halep şehrini ele geçirince burayı henüz çok genç olan oğlu Melik Zâhir’e verdi<a href="anadolu_split_069.html#footnote-1796-30" id="footnote-1796-30-backlink" name="footnote-1796-30-backlink">[30]</a>. Fakat kısa bir müddet sonra Selahaddin’in en büyük yardımcısı olan kardeşi Melik Adil, Halep’i ağabeyi Selahaddin’den istedi. Bunun üzerine aynı yıl Selahaddin Melik Adil’e, 582/1186 yılında ise Halep üzerindeki statüyü kesinleştirerek burayı tekrar oğlu Melik Zâhir’e verdi<a href="anadolu_split_069.html#footnote-1796-31" id="footnote-1796-31-backlink" name="footnote-1796-31-backlink">[31]</a>. Böylece o, kendisinden sonra oğullarının devletin en kritik merkezlerine hâkim olmalarını istemiş olmalıdır. Zira devletin diğer kilit beldeleri olan Dımaşk’ı oğullarından el-Efdâl’e ve Mısır’ı da el-Aziz’e vermişti. Tüm bu atamaları ölümünden sonra kardeşi Melik Adil’e karşı çocuklarının saltanat hakkını güvence altına almak için yapmış fakat bu teşebbüsü Melik Adil’in devleti ele geçirmesini geciktirmekten başka bir işe yaramamıştır. </p>
				<p class="normal">Halep’in Melik Zâhir’in eline geçmesi ile bu şehrin tarihindeki en parlak günleri de başlamıştır. Melik Zâhir akıllıca yürüttüğü politikalar sayesinde Halep’i elinde tutmayı başarmıştır. Nitekim Selahaddin’in çocuklarından el-Efdâl’in elindeki Dımaşk ve Melik Aziz’in ölümünden sonrada Mısır, Melik Adil’in eline geçmiştir. Halep ise Selahaddin’in soyundan gelen meliklerce yönetilmeye devam eden tek belde olarak Eyyûbî Devleti içindeki varlığını devam ettirmiştir. </p>
				<p class="normal">Melik Zâhir ülkesini amcası el-Adil’e karşı savunduğu gibi Haçlılara ve Klikya Ermenilerine de karşı koymuştur. Anadolu Selçukluları ile ise iyi geçinmeye çalışmış ve kendi ailesinin lideri olan Melik Adil’in Kuzey Suriye ve el-Cezîre’deki yayılma politikasına karşı I. Giyaseddin Keyhüsrev’le ittifak kurmaktan da çekinmemiştir<a href="anadolu_split_069.html#footnote-1796-32" id="footnote-1796-32-backlink" name="footnote-1796-32-backlink">[32]</a>. Bununla beraber Melik Zâhir’in 613/1216’da ölümünden sonra ülkesini ilk tehdid eden saldırı da Anadolu’dan gelmiştir. 615/1218 yılında Halep tahtında 4 yaşında bir çocuğun olduğunu gören İzzeddin Keykâvus, bu durumu değerlendirmek istemiş ve Suriye’nin kalbine açılan bir kapı durumundaki bu şehri almak üzere harekete geçmiştir. Fakat şehri oğlu el-Aziz adına yöneten ve aynı zamanda Melik Adil’in kızı olan Halep melikesi, kardeşi el-Cezîre hâkimi Melik Eşref’i yardıma çağırdı. Halep askerleri ile birleşen el-Eşref, Anadolu Selçuklu ordusunu püskürttü ve şehri yeğeni el-Aziz’e bıraktı. Halepli tecrübeli devlet adamı Şihabeddin Tuğrul da el-Aziz’in atabeyi oldu<a href="anadolu_split_069.html#footnote-1796-33" id="footnote-1796-33-backlink" name="footnote-1796-33-backlink">[33]</a>. </p>
				<p class="normal">Bu savaş sonrasında Melik Aziz, dayısı Melik Eşref’i giriştiği her faaliyette desteklemiştir. Melik Eşref’in Dımaşk hâkimi olan kardeşi Melik Muazzam’a karşı giriştiği mücadelede ona destek olurken, el- Muazzam’ın ölümünden sonra Melik Eşref’in Dımaşk’ı muhasara etmesi üzerine de Halep askerlerinin bir kısmını Melik Eşref’in hizmetine vermiştir. Yassıçemen Savaşında da Halep askerleri el-Eşref’in komutası altında hazır bulunmuşlardır. Yine Melik Aziz, 635/1237 yılındaki ölümünden bir müddet önce Melik Eşref’in Mısır hâkimi olan kardeşi Melik Kâmil’e karşı kurduğu ittifakın da içinde yer almıştır.</p>
				<p class="normal">4. Dımaşk, stratejik yönden fevkalade önemli bir noktada kurulmuş olup, Suriye’nin kalbi durumundadır. Eski çağlardan beri önemli bir merkez konumundaki bu şehir, bilhassa İran, Mezopotamya ve Anadolu’dan gelen malların Mısır ve Arabistan’dan gelen mallarla değiş tokuş edildiği bir merkez olması nedeniyle ortaçağ boyunca da bu önemini muhafaza etmiştir. Dımaşk ayrıca Mekke’ye hacca giden hacı kafilelerinin de en önemli uğrak yeri konumunda olduğundan bu durum da buranın ticarî ehemmiyetini arttırıyordu<a href="anadolu_split_069.html#footnote-1796-34" id="footnote-1796-34-backlink" name="footnote-1796-34-backlink">[34]</a>. </p>
				<p class="normal">Dımaşk, Nureddin Mahmûd Zengî zamanında da bu önemini muhafaza etti. Şehir, Nureddin’in Haçlılar’a karşı çıktığı seferlerinde kullandığı önemli bir merkezdi. Onun 1174 yılında ölümünden sonra yerine 11 yaşındaki oğlu Melik Salih İsmail geçti. Küçük yaştaki bu hükümdarın nâipliği için Nureddin’in Dımaşk ve Halep’te bulunan emirleri birbirlerine girdiler. Halep ümerâsının başarısı ile neticelenen bu rekabet sonunda Dımaşk’ta bulunan ümerâ Selahaddin’i Dımaşk’a davet ettiler. Bu davet üzerine Dımaşk’a yürüyen Selahaddin, Dımaşk’ın yanısıra Hamâ, Hıms ve Balebek gibi Suriye’nin önemli merkezlerini de ele geçirdi<a href="anadolu_split_069.html#footnote-1796-35" id="footnote-1796-35-backlink" name="footnote-1796-35-backlink">[35]</a>. Selahaddin bundan sonra Dımaşk’ı devamlı merkezi haline getirecekti. Zira onun hayatının iki büyük amacı vardı. Bunlardan ilki Haçlılarla mücadele ve ikincisi ise Suriye ve el-Cezîre’yi Nureddin Mahmûd’un yaptığı gibi tek bir elde toplamaktı. Her iki amacını gerçekleştirebilmesi için de Dımaşk en mükemmel hareket noktası idi. Selahaddin 590/1193 yılında öldüğü zaman Dımaşk Eyyûbî ülkesinin en önemli merkezi durumundaydı. </p>
				<p class="normal">Selahaddin yerine halef olarak büyük oğlu Melik Efdâl’i bırakmış ve kendi merkezi olan Dımaşk’ı da bu oğluna vermişti. Fakat Melik Efdâl babasının yerini doldurmanın çok uzağında idi. Devlet işlerini ihmal etmesi yüzünden kısa zamanda ümerayı küstürmüş ve Selahaddin’in bu deneyimli yardımcılarının pek çoğu Halep veya Mısır’a gitmişlerdi. Mısır’a giden ümerâ buraya hâkim olan Selahaddin’in bir diğer oğlu Melik Aziz’i Dımaşk’ı alma konusunda teşvik etmiş ve Melik Aziz buraya iki sefer yapmışsa da şehri ele geçirememiştir. Ancak 592/1196 yılında el-Cezîre hâkimi olan amcası Melik Adil ile birleşmiş ve bu ittifak neticesinde Dımaşk, Melik Efdâl’den alınarak el-Cezîre hâkimi olan Melik Adil’e geçmiştir. Melik Efdâl ise Sarhad bölgesine gönderilmiştir. Dımaşk bundan sonra Melik Adil’in soyundan gelen melikler tarafından idare edilecektir<a href="anadolu_split_069.html#footnote-1796-36" id="footnote-1796-36-backlink" name="footnote-1796-36-backlink">[36]</a>. </p>
				<p class="normal"> Melik Adil, 597/1201 senesinde Dımaşk’a oğlu Melik Muazzam’ı nâip tayin etti. Melik Adil, 5961200 yılında da Mısır’ı ele geçirmiş olduğundan bazen Mısır’da, bazen Dımaşk’ta kalıyordu ve Dımaşk’ta bulunmadığı sırada Melik Muazzam ona vekâlet ediyordu<a href="anadolu_split_069.html#footnote-1796-37" id="footnote-1796-37-backlink" name="footnote-1796-37-backlink">[37]</a>. </p>
				<p class="normal">Melik Adil’in ölümünden sonra Dımaşk tam manasıyla Melik Muazzam’ın idaresinde kaldı. 1218 yılında Melik Muazzam, Haçlıların Dimyat’a yaptıkları saldırı yüzünden zor anlar yaşayan Mısır hâkimi olan kardeşi Melik Kâmil’in yardımına koştu ve el-Kâmil onun yardımı ile Dimyat’ta Haçlıları müthiş bir bozguna uğrattı. Bununla beraber iki kardeşin arası açılmakta gecikmedi. Zira Melik Kâmil, Mısır ile Suriye’yi babası el-Adil zamanında olduğu gibi tek bir yönetim altında birleştirmeyi plânlıyor ve Suriye’nin en güçlü hükümdarı olan kardeşi Melik Muazzam ile Suriye’deki diğer emirlerinin arasını açmaya çalışıyordu. Yine bu düşünceyle Melik Kâmil’in el-Cezîre hâkimi olan kardeşi Melik Eşref ile ittifak yapması da Melik Muazzam’ı yeni müttefikler aramaya teşvik etti. Moğolların önünden kaçan ve Doğu Anadolu ile Azerbaycan’da ciddi bir güç olarak boy gösteren Celaleddin Hârizmşah ile ittifak yaptı. Mardin ve Amîd Artukluları ile Erbil hâkimi Muzaffereddin Gökbörü’yü de bu ittifaka dahil etti. Melik Eşref’in Ahlat nâibi olan kardeşi Melik Muzaffer Şihabeddin Gazi’yi de Melik Eşref’e karşı isyana teşvik etti. Ancak Melik Eşref, Şihabeddin Gazi’yi kısa sürede devre dışı bıraktı. </p>
				<p class="normal">Tüm bu ittifak teşebbüsleri Melik Adil’in Eyyûbî ülkesinin büyük bir bölümünü ellerinde bulunduran üç oğlunun arasını açmış ve onları iki karşıt kutuba bölmüştü. Nitekim Melik Kâmil de Melik Muazzam’ın elinde bulunan Kudüs’ü alması için Sicilya İmparatoru II. Frederich’i Suriye sahillerine davet etmişti. Böylelikle Kudüs’ün bir Haçlı seferine maruz kalması Melik Muazzam’ı da zor durumda bırakacaktı<a href="anadolu_split_069.html#footnote-1796-38" id="footnote-1796-38-backlink" name="footnote-1796-38-backlink">[38]</a>. </p>
				<p class="normal">Görüldüğü gibi gerek Melik Kâmil ve gerekse Melik Muazzam birbirleriyle giriştikleri rekabet yüzünden adeta ateşle oynamışlardır. Melik Muazzam’ın, Moğollardan kaçan Celaleddin Hârizmşah’la ittifak yaparak onu Ortadoğu işlerine karıştırması zaten Moğolların önünden kaçacak yer arayan bu hükümdara Doğu Anadolu’ya saldırma fırsatı vermiştir. Melik Kâmil’in de buna karşılık olarak hem Eyyûbî hanedanının, hem de İslam dünyasının en büyük düşmanlarından biri olan Haçlılarla ittifakı hakikaten hayret vericidir. Eyyûbî hanedanı içindeki bu anlaşmazlık Haçlıların Suriye sahillerinde bir müddet daha yaşamalarına imkân sağlamıştır. </p>
				<p class="normal">625/1227 yılında Melik Muazzam öldü ve yerine genç yaştaki oğlu Melik Nâsır Davud geçti. Bu durum Melik Kâmil için bulunmaz bir fırsattı. Artık tüm Eyyûbî ülkesinde söz sahibi iki büyük melik kalmıştı. Bunlar el-Kâmil ve el-Cezîre hâkimi olan kardeşi Melik Eşref idi. Melik Muazzam’ın ölümü üzerine Melik Kâmil, Mısır ve Suriye’yi birleştirme plânlarını gerçekleştirmek üzere harekete geçti ve 626/1228’de Dımaşk’ı kuşatmak üzere yola çıktı. Melik Nâsır ise el-Cezîre hâkimi olan amcası Melik Eşref’i yardıma çağırdı. Melik Eşref, yanında Hıms hâkimi Melik Mücahid de olduğu halde yeğeninin yardımına geldi. Bu iki melik yanlarına Melik Nâsır’ı da alarak Melik Kâmil’le durum müzakeresi için Nablus’a gittiler. Melik Nâsır burada kaldı ve belki de hayatının en büyük hatasını yaptı. Zira Melik Eşref ve Melik Mücahid yollarına devam ederek Tell-Acul’da Melik Kâmil’le buluştular. Melik Kâmil, Melik Eşref ile Melik Mücahid’i karşısına almamak için Dımaşk’ı kardeşi Melik Eşref’e teklif etti. Dımaşk karşılığında da Melik Eşref el- Cezîre’deki topraklarının büyük bir kısmı demek olan Harran, Rakka, Suruc ve Ra’su’l-Ayn’dan vazgeçecekti. Böylelikle Melik Kâmil Suriye’yi hem Mısır hem de el-Cezîre yönünden kontrol altında tutmuş olacaktı. 627/1229 yılında Melik Nâsır Dımaşk’ı yardım için çağırdığı amcası Melik Eşref’e terk ederek Kerek’e çekildi. Melik Eşref, 635/1237 yılında ölümüne kadar hüküm süreceği Dımaşk’a böylelikle sahip oldu<a href="anadolu_split_069.html#footnote-1796-39" id="footnote-1796-39-backlink" name="footnote-1796-39-backlink">[39]</a>.</p>
				<p class="normal">Melik Eşref’in Dımaşk’taki hâkimiyet dönemi genel olarak Eyyûbî ailesi içindeki iç çekişmelerle ve kuzeyden gelen çeşitli tehdidlerle uğraşmakla geçti. Melik Kâmil’in Suriye hakkında tasarladığı plânlar duraksamaya uğramış ama asla sona ermemişti. Nitekim Melik Kâmil’in Dımaşk’ın kuzeyinde yer alan Hama’da Melik Eşref’i destekleyen Melik Nâsır Kılıçarslan’ı tahttan indirerek yerine kendi tarafını tutan Melik Muzaffer’i iş başına getirmesi Melik Eşref’i rahatsız etti. Melik Eşref ağabeyinin bu hareketine Melik Emced Behramşah’ın elindeki Ba’lebek’i alarak cevap verdi. Böylelikle o, Melik Kâmil’e tasarladığı hedeflere ulaşmasının hiç de kolay olmadığını anlatmak istiyordu. </p>
				<p class="normal">Suriye’deki bu gerginlik, Celaleddin Hârizmşah tehdidinin Doğu Anadolu’da zirveye ulaşması ile inişe geçti. Zira artık Eyyûbî ülkesini rahatsız etmesi muhtemel düşmana karşı ortak hareket etme zamanıydı. Yassıçemen Savaşı Eyyûbî ailesi içindeki anlaşmazlıkların bir süre için de olsa bir kenara bırakılması açısından önemlidir. Bu savaş sonrasında Alaaddin Keykubad’ın Melik Eşref’in elinden Ahlat’ı, Melik Kâmil’in elinden de Ruha ve Harran’ı alması, Eyyûbî meliklerini bu sefer de Anadolu Selçuklularına karşı ittifak kurmaya zorladı. Neticede Melik Kâmil ve Melik Eşref kumandasında Eyyûbî melikleri Anadolu’ya girdiler. Fakat Eyyûbî ailesi içinde küllenmiş gibi duran anlaşmazlıklar bu sefer esnasında gün ışığına çıktı. Hıms hâkimi olan Melik Mücahid, Melik Eşref’le gizli bir görüşme yaptı ve “Eğer Melik Kâmil Anadolu’da başarılı olursa Suriye deki Eyyûbî meliklerine Anadolu’da iktâlar verir ve mülkümüzü elimizden alır” dedi. Bunun üzerine Eyyûbî ordusunda yer alan Suriye melikleri Alaaddin Keykubad’la müzakerelere girişme kararı aldılar. Fakat onların Alaaddin Keykubad’a gönderdikleri mektuplar Melik Kâmil’in eline geçti. Büyük bir ihanetle karşı karşıya olduğunu anlayan Melik Kâmil de derhal Mısır’a döndü. </p>
				<p class="normal">Bu olaydan sonra Eyyûbî ülkesi kesin olarak iki cepheye ayrıldı. Bunlardan ilki Melik Kâmil liderliğindeki Mısır ve el-Cezîre idi. İkincisi ise Melik Eşref’in başını çektiği Melik Kâmil’e muhalif Suriye melikleri idi. Aradaki gerginlik gün geçtikçe tırmandı ve Melik Kâmil 635/1237 yılında Suriye’ye sefer hazırlıklarına girişti. Melik Eşref de hasta olmasına rağmen ağabeyini karşılamak için askerî tedbirler alıyordu. Eyyûbî ülkesinde büyük bir iç savaşın yaşanmak üzere olduğu bir anda Melik Eşref’in ölüm haberi Mısır’da bulunan Melik Kâmil’e ulaştı. Kardeşinin ölümü üzerine hemen Suriye’ye yürümeyi uygun bulmayan Melik Kâmil bir müddet ordusunu hazır tuttu. Bu esnada Dımaşk, Busra hâkimi olan kardeşi Melik Salih İmadüddin’in eline geçmişti. Bir müddet sonra Melik Kâmil Dımaşk’a hâkim olacak, fakat en büyük hayalini gerçekleştirmenin keyfini süremeden hayata gözlerini yumacaktır. </p>
				<p class="normal"><span class="idebold">5. Hamâ Eyyûbîleri</span><span class="ideitalik">’</span>nin kuruluş tarihini 573 / 1178 yılı olarak gösterebiliriz. Zira bu yıl içinde Selahaddin Eyyûbî, Hamâ’yı kardeşi Şahanşah’ın oğlu olan Melik Muzaffer Takiyeddin Ömer’e iktâ etmişti<a href="anadolu_split_069.html#footnote-1796-40" id="footnote-1796-40-backlink" name="footnote-1796-40-backlink">[40]</a>. Eyyûbî Devletinin kuruluşunda büyük hizmetleri geçen bu mücadeleci melik, 579 / 1183 yılında Selahaddin’in Mısır nâibliği ile görevlendirildi. Bununla beraber o, Hamâ’yı da elinde tutmaya devam etti. </p>
				<p class="normal">581 / 1185 yılında ise Selahaddin, Takiyeddin’i Mısır nâibliğin-den aldı ve buraya ortanca oğlu Melik Aziz’i atadı. Takiyeddin’e ise Hamâ’ya ilave olarak Meyâfarıkîn, Çapakcur ve Lazkiye’yi verdi<a href="anadolu_split_069.html#footnote-1796-41" id="footnote-1796-41-backlink" name="footnote-1796-41-backlink">[41]</a>. Melik Muzaffer Takıyyuddin, 1191 yılında öldü ve yerine oğlu Melik Mansur geçti. Selahaddin, bu genç melike babasından kalan, Anadolu’daki iktâlarını geri aldı ve Hamâ’yı onun elinde bıraktı. </p>
				<p class="normal">Melik Mansur devri, Hamâ Eyyûbîleri’nin bilhassa kültürel hayatı açısından oldukça verimli olmuştur<a href="anadolu_split_069.html#footnote-1796-42" id="footnote-1796-42-backlink" name="footnote-1796-42-backlink">[42]</a>. Özellikle tarih ilmine olağanüstü derecede meraklı olan bu melik, Mizmaru’l Hakâik ve Sırru’l Halâik adı ile birde tarih kitabı yazmıştır<a href="anadolu_split_069.html#footnote-1796-43" id="footnote-1796-43-backlink" name="footnote-1796-43-backlink">[43]</a>. Yine onun Hamâ da oluşturduğu ilmî ortam Hamâ tarih ekolünün oluşmasına zemin hazırlamış ve bunun sonucunda da İbnü’n-Nazîf, İbn Ebi’d-Demm, Yakut el–Hamevî, İbn Vâsıl ve Ebu’l-Fida gibi büyük tarihçiler yetişmiştir. Melik Mansur, 597/1200 yılında amcaları Melik Adil’in elinden Dımaşk’ı almak isteyen Selahaddin’in çocukları olan Haleb hâkimi ez–Zâhir ile Sarhad sahibi el–Efdâl’e karşı Hamâ’yı savunmak zorunda kaldı<a href="anadolu_split_069.html#footnote-1796-44" id="footnote-1796-44-backlink" name="footnote-1796-44-backlink">[44]</a>. Hamâ, Haleb – Dımaşk yolu üzerindeki en önemli konak olduğu için Melik Zâhir burayı ele geçirmek istemiş olmalıdır. Netice itibarıyla Melik Mansur bir miktar para karşılığında topraklarını kurtardı. </p>
				<p class="normal">Haleb – Dımaşk yolu üzerinde olması Hamâ için hem bir avantaj, hem de bir dezavantaj olmuştur. Bu iki önemli ticarî merkez arasında büyük bir konak olması Hamâ halkının ticaret sayesinde zenginleşmesine yol açmış, bununla beraber bu şehir Haleb ve Dımaşk’a hâkim olan melikler tarafından da taşıdığı stratejik önem nedeniyle devamlı tazyik edilmiştir. Nitekim Hamâ, Melik Mansur’un oğlu Melik Nâsır Kılıçarslan zamanında bu kez Dımaşk hâkimi olan ve tüm Suriye’yi kendi egemenliği altında birleştirmeyi plânlayan Melik Muazzam tarafından 622/1226 yılında kuşatılacak, fakat el – Cezîre hâkimi olan Melik Eşref’in yardıma gelmesi üzerine Melik Muazzam kuşatmayı kaldıracaktır<a href="anadolu_split_069.html#footnote-1796-45" id="footnote-1796-45-backlink" name="footnote-1796-45-backlink">[45]</a>. </p>
				<p class="normal">Hamâ’ya hâkim olan Eyyûbî melikleri yukarıda zikrettiğimiz gibi stratejik konumları yüzünden devamlı tazyik edildikleri için bir denge politikası kurarak, değişik zamanlarda değişik Eyyûbî meliklerine bağlanmışlardır. </p>
				<p class="normal">Melik Muazzam’ın Hamâ seferi öncesine kadar Dımaşk ile iyi münasebetler kurmaya çalışan Hamâ melikleri , Melik Muazzam’ın tüm Suriye’yi ele geçirme plânları üzerine el-Cezîre hâkimi olan kardeşi Melik Eşref ile ittifak kurmuşlardır. 624/1227 yılında Melik Kâmil, Hamâ hâkimi Melik Nâsır Kılıçarslan’ın ağabeyi olan ve Selemiye’yi elinde bulunduran II. Melik Muzaffer’i Hamâ tahtına oturtmak için harekete geçti. Zira Melik Nâsır, Dımaşk’ı ele geçirmiş bulunan Melik Eşref’i metbû tanırken Melik Muzaffer, Mısır hâkimi Melik Kâmil’i metbû tanıyordu. </p>
				<p class="normal">1227 yılında taht değişikliği gerçekleşti ve II. Melik Muzaffer Hamâ Eyyûbîleri’nin başına geçti<a href="anadolu_split_069.html#footnote-1796-46" id="footnote-1796-46-backlink" name="footnote-1796-46-backlink">[46]</a>. Melik Kâmil, tüm Eyyûbî topraklarını tek merkeze bağlamayı plânlıyordu ve bu yönde önündeki en büyük engel ise Dımaşk’ı ele geçirerek Suriye’nin en güçlü meliki olan kardeşi Melik Eşref idi. Melik Kâmil Hamâ’yı kendi yandaşı bir melike vermek suretiyle ileride kardeşi Melik Eşref’le girişeceği hâkimiyet mücadelesinde güçlü bir müttefik kazanmış oluyordu. Fakat Haçlılar, Anadolu Selçukluları, Hârizmşahlar ve Moğollarla giriştiği mücadelelerden fırsat bulup Eyyûbî ülkesini tek bir elde toplama plânını gerçekleştiremedi ve Hamâ’nın bu statüsü Melik Eşref’in ölüm tarihi olan 635/1237 yılına kadar bu şekilde devam etti.</p>
				<p class="normal"><span class="idebold">6.</span> <span class="idebold">Hıms</span>, tarıma elverişli büyük bir ovanın üzerinde kurulmuş bir ticaret şehridir. Ayrıca Musul’dan gelen ve Akka’da Akdeniz’e ulaşan ticaret yolunun da en önemli konaklarındandır<a href="anadolu_split_069.html#footnote-1796-47" id="footnote-1796-47-backlink" name="footnote-1796-47-backlink">[47]</a>. </p>
				<p class="normal">Hıms da Hamâ gibi 570/1174 yılında Selahaddin’in Zengîlere karşı kazandığı Kurun-ı Hamâ savaşından sonra Eyyûbîlerin kontrolüne geçmiştir. Selahaddin, Trablus istikametinden gelebilecek Haçlı akınlarını karşılaması için şehri amcasının oğlu Nureddin Muhammed b. Esedüddin Şirkûh’a verdi. 574/1178 yılında yapılan bu atama ile Eyyûbîlerin Hıms kolu kurulmuş oluyordu. Hıms melikleri Mısır’ı Fâtımî hanedanından alan Esedüddin Şirkûh’un soyundan geldikleri için kendilerini ayrıcalıklı görüyorlardı. Bu yüzden 581/1185 yılında Selahaddin Eyyûbî Harran’da hastalandığı vakit, onun bu hastalıktan kurtulamayacağını zanneden Nureddin Muhammed, Hıms’ta kendi adamlarına Selahaddin’in ölümünden sonra sultan olarak kendisine biât etmelerini istemiştir. Fakat kaderin garip bir cilvesi olarak Selahaddin bu hastalıktan kurtulmuş, Nureddin Muhammed ise kısa bir süre sonra vefat etmiştir. </p>
				<p class="normal">Selahaddin, amcasının oğlunun ölümü üzerine Hıms’a gelmiş ve burayı Nureddin Muhammed’in henüz küçük yaştaki oğluna vermiştir. Bu çocuğa Melik Mücahid ünvanını veren Selahaddin daha sonra Hıms’tan ayrılmıştır<a href="anadolu_split_069.html#footnote-1796-48" id="footnote-1796-48-backlink" name="footnote-1796-48-backlink">[48]</a>. Melik Mücahid, 54 yıl işbaşında kalmış ve Eyyûbî hanedanı içinde en uzun süre işbaşında kalan meliklerden biri olmuştur. Melik Mücahid, Eyyûbî ailesinin ortak olarak katıldığı tüm seferlere askerleriyle iştirak etmiştir. 618/1221 yılında Dimyat’ta Haçlılara karşı verilen mücadelede Melik Mücahid de vardı. Yassıçemen Savaşına ise kendisi katılamamış fakat oğlu Melik Mansur komutasında bir kuvvet göndermiştir. Melik Kâmil’in Anadolu’ya yaptığı 631 / 1233 yılındaki sefere ise bizzat iştirak etmiştir. </p>
				<p class="normal">Dımaşk’ı ele geçiren Melik Eşref’le iyi ilişkiler kuran Melik Mücahid, daha önce Dımaşk’ı elinde tutan Melik Muazzam’a karşı da Melik Eşref’in müttefiki konumundaydı. Zira Melik Muazzam tüm Suriye’yi kendi idaresi altında birleştirmeyi plânlıyor ve bu konuda Melik Mücahid’i karşısındaki en büyük engellerden biri olarak görüyordu. Onun ölümü ile Melik Mücahid rahat bir nefes almıştır. Yukarıda zikrettiğimiz Melik Kâmil’in 631 / 1233 yılındaki Anadolu seferi esnasında o, Melik Kâmil’in Anadolu’yu ele geçirmesi durumunda kuvvetleneceğinden ve tüm Suriye ile Mısır’ı kendi yönetiminde birleştirerek Suriye’deki Eyyûbî meliklerine Anadolu’dan iktâ vereceğinden korkmuş ve bu korkusunu Melik Eşref’e de açmıştır. Melik Eşref ve Suriye’nin diğer yöneticileri Melik Mücahid’in bu kuşkusunu yerinde bulmuşlar ve Anadolu Selçuklu ordusuna karşı savaşmakta isteksizlik gösterdikleri gibi Alaaddin Keykûbad’a da savaşmak istemediklerini bildirmek istemişlerdir. Tüm bu gelişmeler Melik Kâmil’in başta Melik Eşref ve Melik Mücahid olmak üzere Suriye’deki Eyyûbî meliklerine cephe almasına yol açmıştır. Fakat önce Melik Eşref’in sonra da Melik Kâmil’in ardarda ölümleri muhtemel bir Eyyûbî iç savaşını önlemiştir<a href="anadolu_split_069.html#footnote-1796-49" id="footnote-1796-49-backlink" name="footnote-1796-49-backlink">[49]</a>. Melik Eşref’in tüm saltanatı boyunca Hıms’ı Melik Mücahid yönetmiş ve bu zaman zarfında mutlak hakimiyetini korumayı bilmiştir. </p>
				<p class="normal"><span class="idebold">7. Ba’lebek;</span><span class="ideitalik"> </span>Hamâ ve Hıms gibi Halep-Dımaşk yolu üzerinde bulunan stratejik öneme sahip bir şehirdi. Bunun haricinde Beyrut ve diğer bazı sahil şehirlerine olan yakınlığı nedeniyle de Eyyûbîlerin Haçlılarla dirsek temasına geçtikleri bir yer olmuştur. </p>
				<p class="normal">Bu şehrin Eyyûbî ailesi açısından manevî önemi çok büyüktür. Zira Eyyûbî ailesinin atası olan Eyyûb, Zengî hanedanının hizmetine girdikten sonra kendisine Ba’lebek’in yönetimi verilmişti<a href="anadolu_split_069.html#footnote-1796-50" id="footnote-1796-50-backlink" name="footnote-1796-50-backlink">[50]</a>. Selahaddin burayı da tıpkı Hamâ ve Hıms gibi 570/1174 yılındaki Suriye seferi sırasında ele geçirmiştir. Selahaddin, önce burayı yeğeni Takiyeddin Ömer’e vermiş, daha sonra ise bir diğer yeğeni Ferruhşah’a iktâ etmiştir. 575/1179 yılında gerçekleşen bu atama ile Eyyûbîlerin Ba’lebek kolu kurulmuş oluyordu<a href="anadolu_split_069.html#footnote-1796-51" id="footnote-1796-51-backlink" name="footnote-1796-51-backlink">[51]</a>. Ferruhşah’ın 578/1182 yılında ölümü üzerine yerine oğlu Melik Emced Behramşah geçti<a href="anadolu_split_069.html#footnote-1796-52" id="footnote-1796-52-backlink" name="footnote-1796-52-backlink">[52]</a>. Onun oldukça uzun süren saltanat dönemi sonunda Ba’lebek, Melik Eşref tarafından ele geçirildi. Melik Emced ise Melik Eşref’in elindeki Dımaşk’ta ikâmete mecbur edildi. Burada 5 ay yaşan Melik Emced, kendi gulâmlarından biri tarafından öldürüldü.</p>
				<p class="normal">Ba’lebek Eyyûbîleri yukarıda da zikrettiğimiz stratejik konumları nedeniyle değişik yönlerden gelen saldırılara maruz kalmışlardır. 597/1200 yılında amcaları Melik Adil’in elinden Dımaşk’ı almak isteyen Halep hâkimi ez-Zâhir ile Sarhad hâkimi el-Efdâl, Ba’lebek üzerinden yürüyüşlerine devam etmişler fakat burayı muhasarayı zaman kaybı olarak gördüklerinden yollarına devam etmişlerdir<a href="anadolu_split_069.html#footnote-1796-53" id="footnote-1796-53-backlink" name="footnote-1796-53-backlink">[53]</a>. </p>
				<p class="normal">Şehir, Haçlılar tarafından da tazyik edilmiş; buna mukabil, Selahaddin’de onlarla yaptığı mücadelede burayı önemli bir üs olarak kullanmıştır. Ba’lebek Eyyûbîleri Haçlılarla yapılan cihada her zaman destek vermişlerdir. Zira Haçlıların tehdidine en çok maruz kalan Eyyûbî şubelerinden biriydiler. Bu nedenle Behramşah, 604/1207’de Trablus üzerine düzenlenen seferde ve 618/1221’de Dimyat muharebesinde adamları ile beraber hazır bulunmuştur<a href="anadolu_split_069.html#footnote-1796-54" id="footnote-1796-54-backlink" name="footnote-1796-54-backlink">[54]</a>. </p>
				<p class="normal">Hamâ Eyyûbîleri ile ilgili bahiste de belirttiğimiz gibi, Melik Muazzam’ın ölümü üzerine Melik Adil’in diğer iki oğlu Melik Kâmil ve Melik Eşref biraraya gelerek Suriye’de yeni düzenlemeler yapmışlar ve bu meyanda Ba’lebek’in Melik Emced’den alınarak kendi kardeşleri olan Melik Aziz Osman’a verilmesine karar vermişlerdi. Fakat Hamâ’nın kendi taraftarı olan Melik Nâsır Kılıçarslan’dan alınarak Melik Kâmil’e büyük hürmet besleyen Melik Muzaffer’e verilmesi, Melik Eşref’i bir takım şüphelere sürüklemiştir. Kendi hâkimiyet sahası olan Dımaşk’a çok yakın bir belde konumundaki Ba’lebek gibi bir şehrin başkasının eline geçme ihtimalinden çok rahatsız olan Melik Eşref, ağabeyi Melik Kâmil’den burasının da kendisine devrini istemiştir. Melik Kâmil’in red cevabına rağmen, el-Eşref 627/1229 yılında buraya yürüdü ve on aylık bir kuşatmadan sonra şehri ele geçirdi<a href="anadolu_split_069.html#footnote-1796-55" id="footnote-1796-55-backlink" name="footnote-1796-55-backlink">[55]</a>. Behramşah’ı Dımaşk’a gönderen el-Eşref, ölüm tarihi olan 635/1237 yılına kadar burayı elinde tuttu.</p>
				<a href="anadolu_split_069.html#footnote-1796-56" id="footnote-1796-56-backlink" name="footnote-1796-56-backlink">[56]</a>
				<div class="calibre2" id="calibre_pb_25"/></body>
</html>