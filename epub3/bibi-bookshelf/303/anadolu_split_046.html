<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">B) Halife en-Nâsır’ın Moğol Tehlikesi Karşısında Melik Eşref’ten Yardım İstemesi</span></p>
				<p class="body-text">Moğolların Azerbaycan’da görünmesi ile paniğe kapılarak el-Cezîre hâkimi Melik Eşref’ten yardım talebinde bulunanlar sadece Gürcüler ve İldeniz oğulları değildi. 617/1220 yılına gelindiğinde Moğollar, Gürcüleri hayli sıkıştırmış olmalarına rağmen Gürcistan’ı tam olarak hâkimiyetleri altına alamamışlardı. Gürcü direnişinin uzaması üzerine Moğollar, sert bir direnişle karşılaştıkları yerde fazla oyalanmama siyasetlerine devam ederek Gürcü ülkesinden daha güneye yöneldiler. Merâga’ya gelen Moğollar, burayı ele geçirerek ahalisini katlettiler<a href="anadolu_split_069.html#footnote-1796-280" id="footnote-1796-280-backlink" name="footnote-1796-280-backlink">[280]</a>. Moğolların daha da güneye doğru devam ederek Erbil’e doğru yönelmeleri, Muzaffereddin Gökbörü kadar Halife en-Nâsır’ı da endişelendirdi. Zira Halife, Moğolların Erbil’e giden dar geçitleri kullanmak yerine daha rahat bir güzergâh olan Bağdad güzergâhına devam etmelerinden korkuyordu. Bu nedenle o, Erbil hâkimi Muzaffereddin Gökbörü’ye, Musul hâkimi Bedreddin Lü’lü’ye ve el-Cezîre hâkimi Melik Eşref’e ayrı ayrı mektuplar yazarak askerlerini toplamalarını ve Erbil ile Bağdad arasında yer alan Dakuka<a href="anadolu_split_069.html#footnote-1796-281" id="footnote-1796-281-backlink" name="footnote-1796-281-backlink">[281]</a>’da buluşmalarını bildirdi. Ayrıca kendisinin de bir miktâr kuvveti bu ittifaka katılmaları için Bağdad’dan yola çıkaracağını sözlerine ekledi<a href="anadolu_split_069.html#footnote-1796-282" id="footnote-1796-282-backlink" name="footnote-1796-282-backlink">[282]</a>. Halife, özellikle Melik Eşref’e yazdığı mektupta tehlikenin büyüklüğünden bahsediyor ve Melik Eşref’ten, tüm el-Cezîre askerlerini de yanına alarak Dakuka’ya gelmesini ve Bağdad’ı muhtemel bir Moğol istilası tehlikesinden korumasını istiyordu.</p>
				<p class="body-text">Ancak aynı günlerde Melik Muazzam da Dımaşk’tan hareketle Harran’da bulunan Melik Eşref’in yanına gelmiş ve kardeşinden her ne olursa olsun adamları ile beraber Mısır’ın yardımına koşacağına dair söz almıştı. Melik Eşref, huzuruna gelen Halifenin elçisine verdiği cevapta, Mısır’daki Haçlıların el-Kâmil’i çok bunalttığını ve Dimyat’taki Haçlı kuvvetlerinin bölgeden çıkartılamaması durumunda yeni Haçlı kuvvetlerinin gelerek Mısır’ı tümüyle istila etme tehlikelerinin bulunduğunu bildirdi ve Halifeden affını rica etti. Kısa bir süre sonra da hazırlıklarını tamamlayan Melik Eşref, Mısır’a doğru yola çıktı. </p>
				<p class="body-text">Buna karşılık Halifenin çağrısına Moğol tehdidini enselerinde hisseden Bedreddin Lü’lü ve Muzaffereddin Gökbörü’den olumlu cevap geldi. Lü’lü, derhal kalabalık bir askerî birliği Erbil’e doğru yardım amacıyla sevk ederken, Gökbörü de kendi askerlerinin başında Dakuka’ya yürümeye hazırlanıyordu. Daha önce birbirlerinin amansız düşmanları olan Musul ve Erbil askerleri, ortak düşman karşısında Gökbörü’nün komutasında aynı saflarda Dakuka’ya doğru ilerlediler. Gökbörü, Dakuka’ya gelince tam bir hayal kırıklığına uğradı. Zira Halife, Gökbörü’ye yazdığı mektubunda Dakuka’ya güçlü bir kuvvet sevk edeceğini söylediği halde sadece 800 kişilik küçük bir tavaşî birliği göndermekle yetinmişti. Bu durumdan da anlaşılacağı üzere en-Nâsır, Gökbörü yönetimindeki müttefik ordunun Moğollar karşısında başarılı olacağına pek inanmadığı için sembolik bir kuvvet göndermekle yetinmiş ve asıl kuvvetini Bağdad’da hazır bulundurmayı yeğlemiştir. Buna karşılık Gökbörü de emri altındaki askerî birliği Moğollar’a saldırmak için yetersiz bulmuş ve hücum etmek yerine bir savunma savaşı vermeğe hazırlanmıştır. Bununla beraber Dakuka’ya kadar herhangi bir direnişle karşılaşmaksızın ilerleyen Moğollar, burada bir müslüman ordusunun kendilerini beklemekte olduğunu öğrenince, gereksiz yere zayiât vermek yerine Hemedan civarına yönelmeyi tercih ettiler. Böylelikle Irak ve el-Cezîre, muhtemel bir Moğol tehdidini ucuz atlatmış oldu<a href="anadolu_split_069.html#footnote-1796-283" id="footnote-1796-283-backlink" name="footnote-1796-283-backlink">[283]</a>. </p>
				<a href="anadolu_split_069.html#footnote-1796-284" id="footnote-1796-284-backlink" name="footnote-1796-284-backlink">[284]</a><div class="calibre2" id="calibre_pb_52"/></body>
</html>