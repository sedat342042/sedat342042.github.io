<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">C) Ahlat Karışıyor: Melik Muzaffer Şihabeddin Gazi’nin, El-Eşref’e İsyanı</span></p>
				<p class="body-text">Melik Eşref’in Moğollarla olan münasebetlerini anlatırken, kardeşi Melik Muzaffer Şihabeddin Gazi’den Ruha ve Suruc’u alarak karşılığında onu Ahlat, Meyyâfârikîn, Hani ve Cebelcûr’da kendi nâibi yaptığını belirtilmişti. Ayrıca onu, kendisinden sonra bütün beldelerine veliahd tayin etti<a href="anadolu_split_069.html#footnote-1796-317" id="footnote-1796-317-backlink" name="footnote-1796-317-backlink">[317]</a>. Nâibliğinin ilk yıllarında Melik Muzaffer, ağabeyine son derece sadık kalmıştır. Hatta 618/1221 yılında Hama hâkimi Melik Nâsır Kılıçarslan’la beraber Rakka’ya gelerek ağabeyine itaat arz ettiği gibi ertesi yıl da Ca’ber Kalesi hâkimi olan kardeşi Melik Hâfız’la beraber Sincar’da bulunan Melik Eşref’in yanına gelmiş ve bağlılığını yinelemiştir<a href="anadolu_split_069.html#footnote-1796-318" id="footnote-1796-318-backlink" name="footnote-1796-318-backlink">[318]</a>. Bununla beraber Melik Muazzam ve Erbil hâkimi Gökbörü 621/1224 yılına gelindiğinde Melik Muzaffer’le temasa geçerek onu, ağabeyi Melik Eşref’in aleyhine kışkırttılar ve ittifaklarına dahil olduğu takdirde Melik Eşref’in elindeki tüm beldeleri Melik Muzaffer’e vermeyi teklif ettiler. Bu teklifin cazibesine kapılan Melik Muzaffer, aynı yıl ağabeyi Melik Eşref Harran’da iken ona isyan etti.</p>
				<p class="body-text">Melik Eşref, kardeşiyle mektuplaşarak onu bu isyandan vazgeçirmeye çalıştı ise de başarılı olamadı. Bunun üzerine O, askerlerini Rakka’da toplayarak kardeşinin üzerine yürümeye karar verdi<a href="anadolu_split_069.html#footnote-1796-319" id="footnote-1796-319-backlink" name="footnote-1796-319-backlink">[319]</a>. Ağabeyi Melik Kâmil’e mektup yazarak yardım isteğinde bulunduğu gibi<a href="anadolu_split_069.html#footnote-1796-320" id="footnote-1796-320-backlink" name="footnote-1796-320-backlink">[320]</a>, Halep hâkimi olan yeğeni Melik Aziz’le de yazışarak ondan Rakka’ya yardım kuvveti göndermesini istemiştir. Bu istek üzerine Seyfeddin Kılıç, Alemeddin Kayser ve Hüsameddin Bulduk gibi Halepli ümeranın da aralarında bulunduğu bir kuvvet Halep’ten, Melik Eşref’in yardımına gönderilmiştir<a href="anadolu_split_069.html#footnote-1796-321" id="footnote-1796-321-backlink" name="footnote-1796-321-backlink">[321]</a>.</p>
				<p class="body-text">Melik Muazzam, Melik Eşref’in uğraştığı cephe sayısını çoğaltmayı amaçlıyordu. Bu nedenle Muzaffereddin Gökbörü’den Musul’u kuşatmasını istedi. Bedreddin Lü’lü gelişen olaylar nedeniyle askerlerinin bir kısmını Melik Eşref’in hizmetine vermişti ve Melik Eşref, Ahlat’a hareket ettiği için ondan yardım almasına da imkan yoktu. Gökbörü, bu müsait ortamı kaçırmayarak Musul’u kuşattı<a href="anadolu_split_069.html#footnote-1796-322" id="footnote-1796-322-backlink" name="footnote-1796-322-backlink">[322]</a>. Melik Muazzam ise, bu karışık ortamdan faydalanarak el-Cezîre bölgesine girmişti. Böylelikle Melik Eşref, kuzeyde Melik Muzaffer, el-Cezîre’de Melik Muazzam ve Musul önlerinde de Muzaffereddin Gökbörü tarafından üçlü bir kıskaç altına alınmış oluyordu. </p>
				<p class="body-text">Tam bu esnada Melik Kâmil, kardeşi Melik Eşref’in imdadına yetişti. Melik Kâmil, el-Cezîre’ye girmiş olan kardeşi Melik Muazzam’a bir mektup göndererek, “Eğer memleketinden Melik Eşref’e zarar vermek amacıyla ayrılırsan, bil ki bende Mısır ordusuyla yola çıkar ve senin beldelerini işgal ederim” sözleri ile onu tehdid etti. Bu sözlerin boş tehdidler olmadığına kanaat getiren Melik Muazzam, Dımaşk’a dönmeye karar verdi<a href="anadolu_split_069.html#footnote-1796-323" id="footnote-1796-323-backlink" name="footnote-1796-323-backlink">[323]</a>. </p>
				<p class="body-text">Bu gelişmeler yaşanırken Melik Eşref de Rakka’dan harekete geçerek Mardin yakınlarında bulunan Harezm köyüne indi. Buraya gelince, Mardin hâkimi de Melik Eşref’in huzuruna gelerek itaatini arz etti ve onun ordusuna bir miktâr asker verdi. Mardin hâkimi Nâsıreddin Mahmud’dan biraz sonra Âmid hâkimi Melik Mevdûd da Melik Eşref’in huzuruna gelmiş ve ona bazı hediyeler sunmuştu ki bunların arasında yapımı on dört yıl sürmüş olan muhteşem bir çadır da vardı. Melik Eşref bu çadırı Mısır’daki ağabeyi Melik Kâmil’e hediye olarak göndermiştir<a href="anadolu_split_069.html#footnote-1796-324" id="footnote-1796-324-backlink" name="footnote-1796-324-backlink">[324]</a>. Ayrıca Melik Mevdûd da Melik Eşref’in ordusuna Âmid askerlerinden bazılarını katmıştır. Böylelikle el-Eşref’in ordusu Artuklu askerleri ile daha da büyümüştür. </p>
				<p class="body-text">Mardin’den yola çıkan Melik Eşref, önce Meyyâfârikîn önlerine gelmiştir. Ancak burada Melik Âdil’in hanımlarından biri ikamet ettiği için bu kadına saygısından ötürü şehri muhasara etmek istememiştir<a href="anadolu_split_069.html#footnote-1796-325" id="footnote-1796-325-backlink" name="footnote-1796-325-backlink">[325]</a>. </p>
				<p class="body-text">Ahlat’ta ise, Melik Muzaffer umutsuz bir bekleyiş içinde idi. Melik Muazzam ve Gökbörü, Melik Eşref karşısında plânlandığı gibi hareket edemediklerinden, Melik Muzaffer zor durumda kalmıştı. Üstelik Melik Muzaffer, bir de taktik hatası yaparak emrindeki kuvvetleri civar kalelere dağıtmış ve Ahlat’ta az bir kuvvet bırakmıştı. Ayrıca Ahlat halkı da Melik Eşref’in yönetiminden memnun oldukları ve Melik Muzaffer’i, Melik Eşref’e göre çok daha sert buldukları için Melik Eşref’e meyilli idiler. Hatta Melik Eşref’in Ahlat’a yürüdüğü haberi, şehir halkını son derece sevindirmiş ve halk sabırsızlıkla onun şehre ulaşmasını bekler olmuştu<a href="anadolu_split_069.html#footnote-1796-326" id="footnote-1796-326-backlink" name="footnote-1796-326-backlink">[326]</a>.</p>
				<p class="body-text">Melik Eşref Ahlat’a gelerek kaleyi kuşatma altına aldığında, Melik Muzaffer’in durumu görüldüğü gibi hiç de parlak değildi. Melik Muzaffer 621 yılının Cemaziyelahir ayının 12’si /1 Temmuz 1224 Pazartesi gününe kadar muhasaraya dayanmış, ama aynı gece kaleden çıkarak ağabeyinin huzuruna gelmiş ve ondan özür dileyerek Melik Muazzam ve Gökbörü’nün fesadı yüzünden bu hale düştüğünü söylemiştir. Melik Eşref ise Melik Muzaffer’i, yaptığı bu sorumsuzca davranıştan dolayı azarlamış ancak cezalandırmamıştır. Sadece Meyyâfârikîn haricindeki diğer beldelerinde onu nâibliğinden azletmekle yetinmiştir. Böylelikle Melik Muzaffer’in elinde ağabeyine ait beldelerden sadece Meyyâfârikîn kalmış oluyordu<a href="anadolu_split_069.html#footnote-1796-327" id="footnote-1796-327-backlink" name="footnote-1796-327-backlink">[327]</a>. Ahlat ise bu tarihten itibaren Melik Eşref’in memlüklerinden olan Hâcib Ali el-Musulî tarafından yönetilmeye başlanacaktır. Melik Eşref, aynı yıl Ramazan ayı çıkana kadar Ahlat’ta kalmış, bu ay içinde Halep askerleri beldelerine geri dönmüşlerdir. Melik Eşref ise Ramazandan sonra Sincar’a yönelmiş ve Ramazan bayramını Mardin yakınlarında Harezm köyünde kutlamıştır<a href="anadolu_split_069.html#footnote-1796-328" id="footnote-1796-328-backlink" name="footnote-1796-328-backlink">[328]</a>.</p>
				<p class="body-text">Bu arada Musul’un Gökbörü tarafından muhasarasına devam ediliyordu. Ahlat meselesini halleden Melik Eşref, bu sefer esnasında yanında bulunan Ca’ber Kalesi hâkimi olan kardeşi Melik Hâfız’ı, yanına bir miktâr asker katarak Musul’un yardımına göndermiştir. Ahlat’ın alınmasından dört gün sonra, yani 16 Cemaziyelahir 621 / 5 Temmuz 1224 günü Ahlat’tan hareket eden Melik Hâfız, Cezîre-i İbn Ömer’e<a href="anadolu_split_069.html#footnote-1796-329" id="footnote-1796-329-backlink" name="footnote-1796-329-backlink">[329]</a> gelerek buranın hâkimi Sencerşah’ın yanında bir müddet kaldı<a href="anadolu_split_069.html#footnote-1796-330" id="footnote-1796-330-backlink" name="footnote-1796-330-backlink">[330]</a>. </p>
				<p class="body-text">Muzaffereddin Gökbörü ise Musul’un direnmesi ve şehirdeki yiyecek stokunun fazla olması nedeniyle muhasarada başarılı olamamıştır. Ayrıca Melik Eşref’in Ahlat’taki işlerini yoluna koyduğunu ve kardeşi el-Hâfız’ı bir ordunun başında Musul’un yardımına gönderdiğini öğrenince iyice ümitsizliğe kapıldı ve Zap Suyunu geçerek Erbil’e doğru geri çekildi<a href="anadolu_split_069.html#footnote-1796-331" id="footnote-1796-331-backlink" name="footnote-1796-331-backlink">[331]</a>.</p>
				<p class="body-text">Melik Hâfız, Gökbörü’nün Musul’dan çekildiğini öğrenince Cezîre-i İbn Ömer’deki ikametini uzattı. Burada boş vakitlerinde küre (çevgân) oynadı. Daha sonra ağabeyi Melik Eşref’ten aldığı bir mektup üzerine Mardin’e doğru yola çıkarak Harezm köyünde Melik Eşref’le buluştu ve iki kardeş Ramazan bayramını burada geçirdiler<a href="anadolu_split_069.html#footnote-1796-332" id="footnote-1796-332-backlink" name="footnote-1796-332-backlink">[332]</a>.</p>
				<p class="body-text">Sonuç olarak Melik Eşref, Dımaşk hâkimi olan kardeşi Melik Muazzam’ın kendisine karşı kurduğu ittifakı Melik Kâmil’in nüfuzu, Artuklu ailesi ile Halep Eyyûbîleri ve Musul Zengîleri’nin askerî güçlerinin yardımıyla başarısızlığa uğratmıştır. Böylelikle el-Cezîre ve Kuzey Suriye’de Melik Eşref’in nüfuzu daha da pekişmiştir. Bununla beraber Melik Muazzam’ın kardeşleri ile olan husumeti kısa bir süre sonra Celaleddin Hârizmşah’ın Ortadoğu’da görünmesi ile daha da farklı bir boyut kazanacak ve Eyyûbî ailesinin kendi içindeki bu mücadeleye Celaleddin Hârizmşah Melik Muazzam’ın tarafında, Anadolu Selçuklu Sultanı Alaaddin Keykubad ise Melik Eşref’in saflarında katılacaktır.</p>
				<a href="anadolu_split_069.html#footnote-1796-333" id="footnote-1796-333-backlink" name="footnote-1796-333-backlink">[333]</a><div class="calibre2" id="calibre_pb_55"/></body>
</html>