<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">3. Melik Muazzam’ın Hıms’a Yürümesi ve Melik Eşref’in <br class="calibre1"/>Müdahalesi </span></p>
				<p class="body-text">Melik Muazam’ın, Gökbörü ve Celaleddin Hârizmşah ile yaptığı ittifak gereğince, Gökbörü Musul’a, Hârizmşah Ahlat’a yürürken Melik Muazzam da hem Melik Kamil’i kontrol altında tutarak Mısır’dan el-Eşref’e gelebilecek olası bir yardımı engelleyecek hem de Hama ile Hıms üzerine yürüyerek bu beldeleri ele geçirecekti. Hama ve Hıms hâkimleri, Melik Muazzam’ın bu plânlarını öğrendikleri için Melik Eşref’e başvurmuşlar ve onunla ittifak yapmışlardı. Melik Eşref, Hama veya Hıms’a Dımaşk’tan bir saldırı olması halinde her iki beldeyi de koruyacağını vaad etmişti. Diğer yandan Melik Muazzam’ın Suriye’deki yayılmacı politikasından rahatsız olan Halep hâkimi Melik Aziz ve atabeyi Şihabeddin Tuğrul da Melik Eşref’le, el-Muazzam’a karşı ittifak yapmışlardı<a href="anadolu_split_069.html#footnote-1796-375" id="footnote-1796-375-backlink" name="footnote-1796-375-backlink">[375]</a>. </p>
				<p class="body-text">Diğer yandan Melik Muazzam da Ba’lebek hâkimi olan Melik Emced, kendi kardeşlerinden Banyas hâkimi Melik Aziz Osman ve Busra-Sevad hâkimi Melik Salih İsmail ile ittifak kurarak Suriye’deki nüfuzunu genişletmişti<a href="anadolu_split_069.html#footnote-1796-376" id="footnote-1796-376-backlink" name="footnote-1796-376-backlink">[376]</a>. Melik Muazzam, ağabeyi Melik Kâmil’in Mısır’dan Dımaşk’a yapacağı sürpriz bir saldırıdan korunmak amacıyla Dımaşk surlarını tamir ettirirken, diğer yandan ağabeyine tehdid dolu mektuplar göndererek sadece Mısır ile ilgilenmesini ve Suriye işlerine karışmamasını öğütlüyordu<a href="anadolu_split_069.html#footnote-1796-377" id="footnote-1796-377-backlink" name="footnote-1796-377-backlink">[377]</a>. Öte yandan Melik Kâmil de kardeşi Melik Muazzam’ın faaliyetlerini endişe ile izliyor ve Mısır’daki ümerasından bir kısmını Melik Muazzam’la ittifak yaptıkları gerekçesi ile tutuklatıyordu<a href="anadolu_split_069.html#footnote-1796-378" id="footnote-1796-378-backlink" name="footnote-1796-378-backlink">[378]</a>.</p>
				<p class="body-text">Melik Muazzam, ağabeyine karşı kendini yeteri derecede güçlü hissettikten sonra ona tehdid dolu bir mektup daha gönderdi ve bu olayın hemen sonrasında da Hıms’ı ele geçirmek için harekete geçti. O öncelikle, Dımaşk çevresinde ikamet eden bir grup Arabı Hıms ve civarındaki köyleri yağmalamaları için gönderdi. Melik Muazzam’ın bu hareketine cevap olarak Melik Eşref, Emir Man’i b. Hadise liderliğinde çoğunluğu yine Arap aşiretlerinden toplanan kişilerden oluşan bir orduyu Hıms hâkimi Melik Mücahid’in yardımına gönderdi. Fakat el-Muazzam’ın gönderdiği Araplar, Melik Eşref’in yolladığı kuvvetler Hıms’a varmadan çevreyi yağmaladılar ve büyük zayiat verdiler<a href="anadolu_split_069.html#footnote-1796-379" id="footnote-1796-379-backlink" name="footnote-1796-379-backlink">[379]</a>. Bu yağma hareketinden kısa bir süre sonra da Melik Muazzam, bizzat Dımaşk ordusunun başında Hıms’a doğru yola çıktı. </p>
				<p class="body-text">Man’i b. Hadise’nin yönetiminde Melik Eşref tarafından Hıms’ın yardımına gönderilen Araplar, Halep’te bazı Arap kabileleri ile birleşerek daha da güçlenmişler ve Kınnesrin yakınlarındaki Hisar köyüne yerleşmişlerdir. Buradan ayrılarak önce Mercidabık’a gelen Man’i b. Hadise yönetimindeki Araplar, daha sonra da Hıms topraklarına vararak Melik Muazzam’ın gönderdiği Dımaşk Arapları ile şiddetli bir mücadeleye girişmişlerdir. Diğer yandan Halep hâkimi Melik Aziz’in atabeyi Şihabeddin Tuğrul, Man’i b. Hadise yönetimindeki Arapların Hıms savunmasında yetersiz kalacaklarına inanarak Halep askerlerinden bir grubu da Hıms’ın yardımına göndermiştir. Bu askerler hemen hemen Melik Muazzam’ın Hıms’a ulaştığı sıralarda şehir önlerine gelmişler ve Melik Muazzam’la mücadele ettikten sonra Hıms Kalesine girmeyi başarmışlardır<a href="anadolu_split_069.html#footnote-1796-380" id="footnote-1796-380-backlink" name="footnote-1796-380-backlink">[380]</a></p>
				<p class="body-text">Melik Eşref, Âmid Artukluları yüzünden müttefiki olan Alaaddin Keykubad’la yaptığı savaşı kaybetmesinden kısa bir süre sonra Hıms’ın yardımına bizzat gitmeye karar verdi. Bu amaçla Rakka’dan hareket ederek sefer öncesi hazırlıklarını gördüğü Harran’a geldi. Yanında Halep askerlerinden de bir grup bulunuyordu. </p>
				<p class="body-text">Diğer yandan Melik Muazzam da Hıms topraklarını yağmalamış ve Melik Muzaffer b. Melik Mansur’un elinde olan Selemiyye’ye kadar yağma akınları düzenlemişti. Ayrıca o sırada Melik Muzaffer’in, Mısır’da olmasından da istifade ile Selemiyye’ye büyük zararlar vermişti. Bununla beraber Melik Muazzam’ın asıl hedefi olan Hıms, Melik Muazzam’ın kuşatmasına başarıyla dayanıyordu. Ayrıca Dımaşk ordusunda salgın hastalık çıkmış ve el-Muazzam pek çok askerini bu salgında yitirmişti. Melik Muazzam, kuşatmanın uzaması ve bir türlü istediği sonucu alamaması yüzünden Dımaşk’a geri dönmeye karar verdi<a href="anadolu_split_069.html#footnote-1796-381" id="footnote-1796-381-backlink" name="footnote-1796-381-backlink">[381]</a>.</p>
				<p class="body-text">Melik Eşref, kardeşinin Dımaşk’a döndüğünü haber alınca, onunla buluşup mevcut durumu müzakere etmek maksadıyla Dımaşk’a gitmeye karar verdi. Bunun üzerine Melik Muazzam kardeşinin onuruna Dımaşk’ı süslemeye ve şehre gelmesi nedeniyle müjdeciler gezdirerek halkı bu ziyaretten haberdar etti. Melik Muazzam, bu arada müttefiki olan Celaleddin ile haberleşmeye de devam ediyordu. Hatta bu sıralarda Dımaşk’a gelen Hârizmşah’ın elçisi ile Melik Muazzam arasında bir dizi görüşme olmuş ve bunun sonucunda Melik Muazzam, Celaleddin’in kendisine gönderdiği hil’atleri giydiği gibi kızlarından birini de Celaleddin ile evlendirmeye karar vermiştir. </p>
				<p class="body-text">623/1226 yılının Ramazan ayında bu olaylar olurken diğer yandan Melik Muazzam kardeşi el- Eşref’le de durum müzakeresinde bulunuyordu. Fakat Melik Eşref, misafir olarak geldiği Dımaşk’ta Melik Muazzam tarafından alıkonarak kendi beldelerine dönme isteği el-Muazzam tarafından çeşitli bahanelerle geri çevrilmeye başlamıştır. Melik Eşref kısa bir süre sonra kardeşinin yanında adeta bir esir hayatı yaşamaya başlamış ve bu hal Halep’ten Dımaşk’a gelen elçilerin ziyaretleri esnasında iyice belirginleşmiştir. Halep hâkimi Melik Aziz’in elçileri olan Halep kadısı Zeyneddin b. Üstaz ve Nâibü’l-kadı Bahâeddin Şeddâd ile Mirza Fahreddin b. Curtik, Melik Eşref ve Melik Muazzam Dımaşk’ın dışında ava çıktıkları esnada onlarla buluşurlar. Elçilerin amacı Melik Aziz ve Atabeyi Şihâbeddin Tuğrul’un iki kardeşe olan bağlılıklarını sunmak ve Halep’ten getirdikleri hediyeleri takdim etmekti. Elçi heyeti, görevini yerine getirdikten sonra Melik Eşref’le özel olarak görüşmek istemişler, ancak bu hususta Melik Muazzam’dan bir türlü onay alamamışlardır. Sonuç olarak Halep elçileri el-Eşref’in Dımaşk’ta adeta bir esaret hayatı yaşadığını görmüşler ve dönüşte durumu Melik Aziz ile atabeyi Şihabeddin Tuğrul’a bildirmişlerdir.</p>
				<p class="body-text">Melik Eşref’in Dımaşk’taki ikâmeti esnasında, Celaleddin Hârizmşah’ın Ahlat’ı kuşattığı haberi geldi. Yukarıda da belirttiğimiz gibi Celaleddin, Ahlat’ı bu ilk muhasarasında Yıva Türkmenlerinin çıkardığı karışıklık nedeniyle başarısız olmuş ve kuşatmayı kaldırmıştır. Melik Eşref, el-Cezîre’deki beldelerine açılan bir kapı konumundaki Ahlat’ın muhasarasını öğrendiği zaman, Dımaşk’a geldiğine bin defa pişman oldu. Zira en önemli beldesi Hârizmşah tarafından kuşatılırken o, Dımaşk’ta eli kolu bağlı beklemek zorunda kalıyordu. </p>
				<p class="body-text">Diğer yandan Melik Muazzam da kardeşinin çaresizliğini en iyi şekilde değerlendirmeye çalışıyor Hama ile Hıms üzerine yapmayı plânladığı seferler için Melik Eşref’in de onayını almaya çalışıyordu. Melik Eşref, normal şartlarda kendisiyle ittifak halinde olduğu Hama ve Hıms emirlerine karşı el-Muazzam’ı destekleyeceğine dair söz vermiş ve bu suretle kurtularak Ahlat’a dönmeyi plânlamıştı. Ancak bu plân boşa çıkmış ve Melik Muazzam, kardeşinin zorunlu misafirliğinin bir müddet daha devamına karar vermiştir. İbn Vâsıl, iki kardeş arasında görünüşte büyük muhabbet olduğunu, iki kardeşin beraberce eğlence meclislerine katılarak ava çıktıklarını ama aslında içten içe birbirlerine düşman olduklarını kaydeder. Gerçekten Melik Muazzam, ağabeyi el-Kâmil ile ittifak yaptığı için el-Eşref’ten, Melik Eşref ise doğudaki beldelerini tehdid eden en ciddi düşman olan Celaleddin’le ittifak yaptığı için el-Muazzam’dan nefret ediyor, içten içe birbirlerine kin duyuyorlardı. Melik Muazzam, kardeşini bir müddet daha yanında tutmak maksadıyla bugün Ürdün nehrinin iki yakasına yayılmış verimli ve münbit bir bölge olan Gor civarına getirmiş ve burada iki kardeş ava çıkmışlardır. </p>
				<p class="body-text">İki kardeş arasında bu dönemdeki münasebetler hakkında en canlı görgü şahitlerinden biri, Halepli tarihçi İbnü’l-Adim’dir. İbnü’l-Adim, 624/1227 yılının Safer ayında, hac dönüşünde Dımaşk’a uğradığında Melik Eşref’in Dımaşk’taki zorunlu ikameti hala devam ediyordu. Melik Eşref, Dımaşk’ta İbnü’l-Adim ile gizlice görüşmüş ve ona durumunu anlatma fırsatı bulmuştur. El-Eşref, kardeşini bukelamun gibi davranmakla ve sözünü tutmamakla suçlamış, Melik Muazzam’ın kendisini kullanarak, Halep atabeyi Şihabeddin Tuğrul’la ittifak kurmayı ve böylelikle Şihabeddin Tuğrul’u, Melik Kâmil aleyhine çevirmeyi plânladığını bildirmiştir. Ayrıca İbnü’l-Adim’den bu konuda Şihabeddin Tuğrul’u uyarmasını da istemiştir. Diğer yandan Melik Eşref, yine kardeşinin baskısıyla İbnü’l-Adim’e kendi el yazısı ile yazılmış bir mektubu vermişti ki bu mektupta Melik Eşref, Halep atabeyi Şihabeddin Tuğrul’u Melik Muazzam ile ittifaka davet ediyor ve el-Kâmil’e cephe almasını istiyordu. İbnü’l-Adim, Dımaşk’taki durumu Halep’e varınca Şihabeddin Tuğrul’a anlatarak mektupta yazılan şeylerin el-Eşref’e, kardeşi tarafından zorla yazdırıldığını bildirmiştir. Bunun üzerine Şihabeddin Tuğrul da İbnü’l-Adim’e “Zaten el-Kâmil’le ittifak yapmamı sağlayan el-Eşref’tir. O, el-Kâmil ile ittifak yaparken ne olursa olsun ağabeyine ihanet etmemem hususunda bana yemin ettirmişti. Dolayısıyla Melik Kâmil’in onayı olmadan Melik Muazzam’la ittifak yapmam mümkün değil” diyerek zaten böyle bir ittifakın söz konusu edilemeyeceğini dile getirmiştir. </p>
				<p class="body-text"> Böyle bir ittifak mantığa da aykırıydı. Zira Şihabeddin Tuğrul’un Melik Muazzam’la ittifakı durumunda el-Muazzam, Hama ve Hıms’ı kolayca ele geçirebilecek ve bunun akabinde de tüm Suriye’yi kendi yönetimi altında birleştirmek için siyasî ve ticarî açıdan Dımaşk’tan sonra Suriye’nin en önemli şehri konumundaki Halep üzerine yürüyecekti. Yine böyle bir ittifak durumunda Şihabeddin Tuğrul, Melik Kâmil’i gücendirmiş olacağı için siyasî yönden de yalnız kalacak ve Halep, el-Muazzam için kolay bir lokma olacaktı. Tüm bu nedenlerin yanı sıra, İbnü’l-Adîm’in Melik Eşref’in Dımaşk’taki durumu hakkında verdiği bilgileri de dikkate alan Şihabeddin Tuğrul, mektubu hiç ciddiye almamış ve Melik Kâmil’e sadık kalmaya devam etmiştir.</p>
				<p class="body-text">Diğer yandan Melik Muazzam, kardeşi Melik Eşref’i kullanarak Halep atabeyi Şihabeddin Tuğrul’u kendi yanına çekemeyeceğini anlayınca sadece kardeşi Melik Eşref’in sadakatini sağlamakla yetinmek zorunda kaldı. Bu amaçla Melik Muazzam, kardeşiyle 624/1227 yılının Cemaziyelahir ayında bir görüşme yapar bu görüşmede Hama, Hıms hâkimleri ve Melik Kâmil’e karşı kendisiyle ittifak yapması hususunda Melik Eşref’e yemin ettirir. Melik Eşref ise özgür kalmak için başka çaresi olmadığını bildiğinden kardeşinin istediği bütün yeminleri eder. Bunun sonucunda, Melik Muazzam’ın yanında zorunlu olarak on ay kaldıktan sonra kendi beldesi olan Rakka’ya döner.</p>
				<p class="body-text">Melik Kâmil, iki kardeşin kendisine karşı ittifak yaptıklarını öğrenince Melik Eşref’e sitem dolu bir mektup gönderdi. Melik Eşref ise ağabeyine verdiği cevapta, Ahlat’ın Hârizmşah tarafından tehdid edildiği bir zamanda Dımaşk’taki zorunlu ikametten kurtulmasının tek yolunun Melik Muazzam’ın istediği yeminleri etmekle mümkün olduğunu bildirmiş ve bu yeminleri zorla yaptığı için hiçbir geçerliliğinin olmadığını, herşeyin yine eski minvâl üzere olduğunu ve ittifaklarının devam ettiğini Melik Kâmil’e iletmiştir.</p>
				<p class="body-text">Bu gelişme üzerine Melik Muazzam, kardeşini serbest bıraktığına pişman olmuş ve Dımaşk’ta bulunan Arapları bir kez daha Hama ve Hıms civarına saldırtarak çevreyi yağmalatmıştır. </p>
				<p class="body-text">Melik Kâmil, kardeşi Melik Eşref’in el-Muazzam tarafından etkisiz hale getirilmesi üzerine başka müttefikler arayışına girmiş ve bunun sonucunda Sicilya Kralı Frederick ile temas kurmuştur. Melik Eşref’in Dımaşk’taki zorunlu ikameti esnasında Melik Kâmil, kendi adamlarından Emir Fahreddin Yusuf b. Sadreddin Şeyhu’ş-Şuyûh’u Sicilya adasına göndererek İmparator Frederick’i Melik Muazzam’ın elinde bulunan Kudüs’ü almaya teşvik etmiştir. Akıllara durgunluk veren bu ittifak teklifine Frederick olumlu yaklaşmış ve Melik Kâmil’e, söz konusu sefer için hazırlıklara girişeceğini bildirmiştir. </p>
				<p class="body-text">Melik Kâmil’in Sicilya kralına yaptığı bu akıl almaz ittifak teklifinin ardında yatan neden her halde Melik Muazzam’ın, Frederick’in Kudüs’e saldırısı karşısında kesin olarak kendisinin itaatine gireceğine dair taşımış olduğu beklentilerdir. Ancak Melik Kâmil’in beklentileri gerçekleşmemiş ve Haçlı tehdidi karşısında Melik Muazzam, Melik Kâmil’den değil de diğer kardeşi Melik Eşref’ten yardım talebinde bulunmuştur. Ayrıca Melik Muazzam, Celaleddin Hârizmşah’a da yazarak onu durumdan haberdar etmiş ve Dımaşk’ta ağabeyi el-Kâmil adına okuttuğu hutbeyi keseceğini, hutbeyi bundan sonra Hârizmşah adına okutacağını bildirmiştir. Celaleddin Hârizmşah da bu gelişme üzerine Dımaşk’a bir hil’ât göndermiş ve gerektiği taktirde el-Muazzam’a, yardım edeceğine dair söz vermiştir. Melik Eşref ise el-Muazzam’ın yardım talebine herhangi bir cevap vermemiştir.</p>
				<p class="body-text">Melik Kâmil, Dımaşk’ta kendi adına okutulan hutbenin Celaleddin Hârizmşah adına çevrildiğini duyunca Dımaşk’a bir sefer yapmaya ve kardeşini yola getirmeye karar vermiştir. Bunun için 624/1227 yılının Ramazan ayında Melik Kâmil harekete geçmiş ve Kahire’nin kuzeydoğusunda yer alan Bilbis ile Abbase arasında konaklamıştır. Burada Melik Muazzam’ın kendisine gönderdiği bir mektup eline ulaşmıştır. Bu mektupta el-Muazzam, ağabeyine şunları söylüyordu: “Benimle savaşman gereksiz. Zira unutma ki ben Şam ve doğu melikleri arasında hizmetine en önce gelenim.” Bu mektupla Melik Muazzam, ağabeyini sükunete davet ediyor ve muhtemelen Dimyat muhasarasında ağabeyine yaptığı iyilikleri hatırlatarak ona olan bağlılığını arz ediyordu. El-Muazzam’ın sözleri Melik Kâmil’i yatıştırmış ve bu mektubun eline geçmesinden bir süre sonra Melik Kâmil Kahire’ye geri dönmüştür. Bu olaydan kısa bir süre sonra Melik Muazzam, Dımaşk’ta yakalandığı dizanteri hastalığından kurtulamamış ve 624 yılınıda Zilkade ayının son gününde (11 Kasım 1227) Dımaşk’ta vefat etmiştir.</p>
				<p class="body-text">Melik Muazzam’ın ölümüyle Suriye’de çok önemli bir devir kapanıyordu. Melik Muazzam, babası Melik Âdil’in 615/1218 yılındaki ölümünden beri Suriye’nin en güçlü meliki konumundaydı. Onun ölümü üzerine yerine genç ve tecrübesiz oğlu Melik Nâsır Davud geçti. Melik Muazzam’ın ölümü Suriye’deki güç dengelerinin değişeceğine işaret ediyordu. Nitekim öyle de oldu. Herşeyden önce Melik Eşref ve Melik Kâmil’in Suriye’deki nüfuzları arttı. Melik Muazzam’a karşı ortak bir ittifak kuran bu iki kardeş, ileride Suriye’nin hâkimiyeti için birbirlerinin en amansız rakibi olacaklardır. Celaleddin Hârizmşah ve Muzaffereddin Gökbörü, el-Muazzam’ın ölümüyle büyük bir müttefik kaybetmişlerdir. Nitekim el-Muazzam’ın ölümü Celaleddin Hârizmşah’ın da sonunu hazırlayacaktır. </p>
				<p class="body-text">Yassıçemen’de Alaaddin Keykubad ve Melik Eşref karşısında yalnız kalan Celaleddin Hârizmşah, hem savaşı hem de bir müddet sonra hayatını kaybedecektir. Diğer yandan Artuklular da Alaaddin Keykubad ve Melik Eşref’e karşı sırtlarını dayayabilecekleri güçlü bir müttefiki kaybetmişlerdir. Bunun sonrasında önce Harput ve sonra da Hısn Keyfâ-Âmid Artukluları sessiz sedasız tarih sahnesinden çekilmişlerdir. Melik Muazzam’ın yerine Dımaşk’ta idareyi ele alan oğlu Melik Nâsır Davud’un saltanatı uzun sürmeyecek ve kısa bir süre sonra Dımaşk, amcaları Melik Kâmil ve Melik Eşref tarafından ele geçirilecektir.</p>
				<div class="calibre2" id="calibre_pb_58"/></body>
</html>