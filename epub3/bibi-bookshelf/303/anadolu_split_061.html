<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="baslik"><span class="idebold">V. Melik Eşref’in Suriye’deki Eyyubî Melikleri ile Birleşerek Melik Kâmil’e Karşı Tavır Alması ve Ölümü</span></p>
				<p class="normal">Melik Kâmil ve Melik Eşref, kardeşleri olan Dımaşk hâkimi Melik Muazzam’ın ölümüne kadar sürekli olarak ittifak halinde kalmışlar ve Melik Eşref el-Cezîre’den, Melik Kâmil ise Mısır’dan Suriye’yi baskı altında tutmuşlardır. Ancak Melik Muazzam’ın ölümü ve kısa bir süre sonra da Dımaşk’ın Melik Eşref’in eline geçmesi her şeyi değiştirmiş bu olaydan sonra iki kardeş arasında gizli bir rekabet ortaya çıkmıştır. Melik Kâmil ve Melik Eşref arasındaki bu gizli rekabet Eyyûbî sultanının 632/1234 yılında Anadolu’ya düzenlediği sefer esnasında iyice su yüzüne çıkmış ve el-Eşref Hıms hâkimi olan Melik Mücahid ile ittifak kurarak Suriye’deki Eyyûbî meliklerinin pek çoğu da arkasında olduğu halde açıkça Melik Kâmil’e cephe almıştı. Melik Kâmil, bu sefer esnasında emri altındaki Eyyûbî meliklerinin Anadolu Selçuklu sultanı Alaaddin Keykubad’a gizlice mektup gönderdiklerini öğrenince dehşete düşmüş, bu nedenle de acele bir şekilde sefer tamamlanmadan Mısır’ın yolunu tutmuştur<a href="anadolu_split_069.html#footnote-1796-572" id="footnote-1796-572-backlink" name="footnote-1796-572-backlink">[572]</a>.</p>
				<p class="normal">Bununla beraber Anadolu’ya yapılan son sefer akabinde Melik Eşref, görünüşte de olsa Melik Kâmil’e itaate devam etmiştir<a href="anadolu_split_069.html#footnote-1796-573" id="footnote-1796-573-backlink" name="footnote-1796-573-backlink">[573]</a>. Fakat Anadolu’ya yapılan bu başarısız harekât, iki kardeş arasındaki münasebetler hususunda çok önemli bir dönüm noktasını teşkil etmiştir. Harekât sonrasında bir durum değerlendirmesi yapan el-Eşref, Dımaşk’a sıkışıp kaldığını ve Ahlat’ın kaybıyla beraber el-Cezîre’deki beldelerinin neredeyse tümünü yitirmiş olduğunu fark etmiştir. Hem Mısır hem de el-Cezîre istikametinden Suriye’yi abluka altına almış olan el-Kâmil’in Suriye’deki Eyyûbî melikleri ile yapacağı başarılı bir ittifak el-Eşref’i, elindeki en önemli merkez olan Dımaşk’tan da edebilirdi. Nitekim Hama hâkimi Melik Muzaffer, gerek Hama’yı Melik Kâmil’in sayesinde elde etmesi dolayısıyla ve gerekse de onun damadı olması nedeniyle Mısır hâkimine sempati besliyordu. Dımaşk’ın eski hâkimi olan ve 634/1236 yılına gelindiğinde Kerek hâkimi konumunda bulunan Melik Nâsır b. Melik Muazzam ise Dımaşk’ı elinden aldığı için amcası el-Eşref’e diş biliyordu ki el-Kâmil’in Suriye’deki olası bir müttefik arayışında Melik Nâsır’ın onun yanında yer alması hiç de zor olmayacaktı. Halep’te ise 634/1236 yılında Melik Aziz ölmüş, yönetim onun annesi ve aynı zamanda hem Melik Kâmil’in hem de Melik Eşref’in kız kardeşi olan Dayfa Hatun’un eline kalmıştı. Bu nedenle Halepliler, mevcut şartlar karşısında sessizliklerini korumayı tercih ediyorlardı.</p>
				<p class="normal">Bu durumda Suriye’de Melik Eşref’i doğrudan destekleyebilecek tek Eyyûbî meliki olarak Hıms hâkimi Melik Mücahid kalıyordu. Nitekim Melik Eşref ve Melik Mücahid, Anadolu seferi esnasında kendi aralarında anlaşmışlar ve el-Kâmil’e karşı ortak hareket etmeye karar vermişlerdi.</p>
				<p class="normal">Melik Eşref ile Melik Kâmil arasında gerginliği arttırıcı en önemli sebeplerden biri Âmid Artukluları’nın topraklarının paylaşımı hususuydu. Melik Kâmil, Âmid Artukluları’na son verince bu devletin en önemli iki merkezi olan Âmid ve Hısnkeyfâ’yı kendi topraklarına katmış ve sefer esnasında kendisine büyük yardımda bulunan kardeşi Melik Eşref’e hiçbir beldeyi vermemişti. Melik Eşref ise özellikle Ahlat’ın elinden çıkmasından sonra en azından Hısnkeyfâ’nın kendisini avutmak amacıyla ağabeyi tarafından mülküne katılacağını ümit ediyordu. Ancak onun bu ümidi boşa çıktı<a href="anadolu_split_069.html#footnote-1796-574" id="footnote-1796-574-backlink" name="footnote-1796-574-backlink">[574]</a>. </p>
				<p class="normal">Öte yandan Melik Kâmil, el-Cezîre’ye yöneldiği zaman Dımaşk’tan geçiyor ve ordusuyla beraber uzun müddet burada ikâmet ediyordu. Onun bu ikâmeti esnasında ordusunun bütün ihtiyaçlarını Melik Eşref karşılıyordu. Bu durum hem Melik Eşref’e ağır bir külfet getiriyor hem de el-Eşref bir zamanlar kendi beldeleri olan bir bölgeye giden Mısır askerlerini beslemek zorunda kaldığından söz konusu durum onun gücüne gidiyordu<a href="anadolu_split_069.html#footnote-1796-575" id="footnote-1796-575-backlink" name="footnote-1796-575-backlink">[575]</a>.</p>
				<p class="normal">Ancak iki kardeş arasındaki gerginlik Melik Kâmil’e ait olan el-Cezîre’deki beldelerden Rakka’nın Melik Eşref tarafından istenmesi üzerine su yüzüne çıktı. Melik Eşref 634/1236 yılında ağabeyi Melik Kâmil’e bir mektup yazdı. O, mektubunda “Bana Dımaşk’ı verdin, karşılığında ise şarkta ki (el-Cezîre) topraklarımı aldın oysa Dımaşk’tan bana bir hayır olmadığı gibi artık el-Cezîre’den de elim ayağım kesilmiştir” dedikten sonra, el-Cezîre’deki beldelerden Rakka’nın kendisine verilmesini talep etmiştir. Melik Eşref, bu isteğine gerekçe olarak Anadolu’ya yapılan seferlerde askerlerini konaklatıp, hayvanlarını dinlendirebileceği bir beldesinin olmayışını göstermiştir. Emirlerinden Felekeddin b. Mesirî’yi de bu amaçla ağabeyine elçi olarak göndermiştir<a href="anadolu_split_069.html#footnote-1796-576" id="footnote-1796-576-backlink" name="footnote-1796-576-backlink">[576]</a>.</p>
				<p class="normal">Melik Kâmil, kardeşinin bu isteğini ilk önce nezaketle geri çevirmiş ve ona elçi Emir Felekeddin aracılığıyla 10 000 dinar göndererek gönlünü almaya çalışmıştır<a href="anadolu_split_069.html#footnote-1796-577" id="footnote-1796-577-backlink" name="footnote-1796-577-backlink">[577]</a>. Ancak el-Eşref bu duruma sert tepki göstermiş ve ağabeyine gönderdiği mektuplardan birinde “Bu para benim için nedir ki? Ben bu parayı iki emirime bahşiş olarak veriyorum” demiştir. Kardeşinin bu sözlerine sinirlenen Melik Kâmil ise ona aynı şekilde ağır bir cevapla mukabele etmiş ve “Emevîler’in başkenti olan Dımaşk’a sahip olması ona yetmiyor mu? Eşref mülkü ne yapacak? Şarkıcılarla işret meclisinde bulunması ve onların mesleğini öğrenmesi kendisine yeterde artar” diyerek açıkça hakarete varan sözler sarf etmiştir<a href="anadolu_split_069.html#footnote-1796-578" id="footnote-1796-578-backlink" name="footnote-1796-578-backlink">[578]</a>. Sıbt İbnü’l-Cevzî, bu sözler üzerine Melik Eşref’in hiddetlenerek “Yemin ederim ki ona haddini bildireceğim” dediğini ve akabinde de Hıms hâkimi Melik Mücahid’e haber göndererek Melik Kâmil’e karşı ittifak teklifinde bulunduğunu kaydeder<a href="anadolu_split_069.html#footnote-1796-579" id="footnote-1796-579-backlink" name="footnote-1796-579-backlink">[579]</a>. </p>
				<p class="normal">Melik Mücahid, el-Eşref’in bu teklifini kabul etmiştir. Melik Eşref kardeşi Melik Kâmil’e karşı daha da güçlü olması gerektiğini bildiğinden Halep hâkimi olan Melik Aziz’in annesi Dayfa Hatun’a, Hama hâkimi Melik Muzaffer’e, Kerek hâkimi Melik Nâsır Davûd’a ve Anadolu Selçuklu hükümdarı Alaaddin Keykubad’a da mektuplar yazarak adı geçen kişileri Melik Kâmil’e karşı bir ittifak oluşturmaya davet etmiştir.</p>
				<p class="normal">Melik Eşref ilk olarak Hıms hâkimi Melik Mücahid’in tavsiyesiyle Hama hâkimi Melik Muzaffer’e ittifak teklifi yaptı. Çünkü yukarıda da belirttiğimiz gibi Melik Muzaffer, el-Kâmil’e olan bağlılığıyla tanınıyordu ve şayet Melik Muzaffer ittifaka razı edilirse Suriye’de muhalefet yapması söz konusu olan tek melik de ittifaka dahil edilmiş olacaktı. Melik Muzaffer içten içe kayın pederi olan Melik Kâmil’i desteklemesine rağmen Melik Eşref’le ittifak yapmaya mecbur kalmıştır. Zira Hama ile Mısır arasında Dımaşk ve Hıms şehirleri vardı. El-Eşref ile el-Mücahid’in, Hama hâkiminin söz konusu ittifaka katılması için güç kullanmaya karar vermeleri durumunda Melik Muzaffer çok zor durumda kalacağından Melik Eşref’in söz konusu teklifini kabul etmiştir. Bununla beraber Melik Mücahid, Hama hâkiminin bu sözünü yeterli bulmamış olacak ki Melik Muzaffer’den, bizzat Dımaşk’a giderek Melik Eşref ile yüz yüze görüşmesini ve ittifaka dahil olduğunu bizzat bu görüşmede dile getirmesini istedi. Çaresiz kalan Melik Muzaffer, Dımaşk’a gelerek Melik Eşref ile görüştü ve onunla Melik Kâmil’e muhalefet etme hususunda istemeden de olsa anlaştı<a href="anadolu_split_069.html#footnote-1796-580" id="footnote-1796-580-backlink" name="footnote-1796-580-backlink">[580]</a>. </p>
				<p class="normal">Melik Eşref, Melik Muzaffer’i ittifaka dahil ettikten sonra Halep melikesi olan kız kardeşine ve Halep ümerasına da mektup yazarak Melik Kâmil’in ihtirasının artık dizginlenemez olduğunu ve Halep’in de eğer önlem alınmazsa bu ihtirasa kurban gidebileceğini açık bir dille anlattı. Dayfa Hatun, Halep ümerası ile istişare ettikten sonra Melik Eşref’in etrafında toplanan bu ittifaka dahil olmaya karar verdi<a href="anadolu_split_069.html#footnote-1796-581" id="footnote-1796-581-backlink" name="footnote-1796-581-backlink">[581]</a>. </p>
				<p class="normal">Melik Eşref daha sonra Anadolu Selçuklu sultanı Alaaddin Keykubad’a Dımaşk kadısı Şemseddin Hoyî’yi göndererek onuda ittifakına dahil etmek için harekete geçti. Bu sırada Melik Eşref’in hazırladığı elçilik heyetine Melik Mücahid kendi adamlarından Şerefeddin Abdülaziz Muhammed el-Ensarî’yi Halepliler ise meşhur tarihçi Kemaleddin İbnü’l-Adim’i katarak Kayseri’ye gönderdiler<a href="anadolu_split_069.html#footnote-1796-582" id="footnote-1796-582-backlink" name="footnote-1796-582-backlink">[582]</a>. Elçiler Kayseri’ye geldikleri zaman Alaaddin Keykubad’ın ölüm haberi ile karşılaştılar. Bunun üzerine Gıyaseddin Keyhüsrev’e taziyelerini bildiren elçiler, ondan el-Kâmil’e karşı kurulan ittifaka katılma sözü aldıktan sonra geri döndüler<a href="anadolu_split_069.html#footnote-1796-583" id="footnote-1796-583-backlink" name="footnote-1796-583-backlink">[583]</a>.</p>
				<p class="body-text">Böylelikle 634/1236-1237 yılında Melik Eşref, büyük bir diplomatik başarı göstererek Anadolu Selçukluları, Hıms ve Halep Eyyûbîleri ile güçlü bir ittifak oluşturmayı başarmış, Hama hâkimi olan ve Melik Kâmil’e bağlılığıyla bilinen Melik Muzaffer’i ise görünüşte de olsa bu ittifaka dahil ederek en azından etkisiz hale getirmişti. </p>
				<p class="normal">Melik Eşref’in Suriye’deki son hedefi Kerek hâkimi bulunan ve Dımaşk’ı elinden almış olduğu yeğeni Melik Nâsır Davûd b. Melik Muazzam’ı da bu ittifaka dahil edebilmekti. Bu amaçla Melik Eşref, Melik Nâsır’a kendisiyle ittifak yapması halinde onu kızıyla evlendirerek kendisine veliahd yapacağını bildirdi. Zira Melik Eşref’in erkek evladı olmadığı için bir varisi de bulunmuyordu. </p>
				<p class="normal">Ancak Melik Eşref’in elçisinin Kerek’e geldiği günlerde Melik Kâmil’in elçilikle görevlendirdiği Kadı Eşref b. Kadıu’l Fadıl Abdürrahim Beysanî de Kerek’e geldi. Diplomatik dili kullanmakta oldukça mahir olan bu zât, Melik Nâsır’la yaptığı görüşmede ona el-Kâmil’in şu sözlerini nakletti: “ Sen, Melik Eşref’in kalleşliğini bilirsin. Baban öldüğünde ona sığındın ve benim yanımdan ayrıldın. O ise sana ihanet ederek Dımaşk’ı elinden aldı. Eğer sen, benim huzuruma çıkıp bana sığınsaydın mülkünden hiçbir şey kaybetmezdin. Benim işittiğime göre o sana kendi beldelerine veliahd olmanı teklif etmiş. Bense daha gerçekçi bir teklif yapıyor ve Dımaşk’ın yanısıra Melik Eşref’in elindeki bütün mülkü teklif ediyorum.”<a href="anadolu_split_069.html#footnote-1796-584" id="footnote-1796-584-backlink" name="footnote-1796-584-backlink">[584]</a></p>
				<p class="normal">Kadı Eşref b. Kadıu’l Fadıl’ın naklettiği sözler ile kafası iyice karışan Melik Nâsır, annesi ile durumu istişare etmeye karar verdi. Melik Muazzam’ın hanımı olan annesi, oğluna Mısır Sultanı el-Kâmil’e yanaşmasını çünkü onun sözlerinde haklı olduğunu ve Eyyûbî ailesinin büyüğü olduğunu söyledi. Bu sözler üzerine en-Nâsır, Melik Eşref’in elçisini geri yollarken, Kadı Eşref b. Kadıu’l Fadıl’ı, Kerek’te alıkoydu ve onun onuruna büyük bir ziyafet tertip etti. Melik Kâmil, en-Nâsır’ın bu tavrından haberdâr olunca fazlasıyla sevinmiş ve Melik Nâsır’a gönderdiği ikinci bir heyetle de daha önce bulunduğu tekliflere sadık kalacağına dair söz vermiştir<a href="anadolu_split_069.html#footnote-1796-585" id="footnote-1796-585-backlink" name="footnote-1796-585-backlink">[585]</a>. </p>
				<p class="normal">Tüm bu gelişmeler üzerine Melik Eşref, Suriye’deki müttefikleri ile beraber Melik Kâmil’e bir elçi gönderdi<a href="anadolu_split_069.html#footnote-1796-586" id="footnote-1796-586-backlink" name="footnote-1796-586-backlink">[586]</a>. Melik Kâmil’in huzuruna gelen elçiler ona el-Eşref ve müttefiklerinin şu taleplerini ilettiler: “Biz Suriye melikleri olarak senden Mısır’dan çıkmamanı ve Suriye’ye gelmemeni istiyoruz.” Melik Kâmil bu istek karşısında hiddetlenmiş ve aynı elçilik heyetiyle gönderdiği mesajda “Mübarek olsun. Kendi aranızda anlaşmışsınız. O zaman sizde benim beldelerime taarruz etmeyeceğinize söz verin ki ben de istediğinizi kabul edeyim” sözlerini sarf etmiştir<a href="anadolu_split_069.html#footnote-1796-587" id="footnote-1796-587-backlink" name="footnote-1796-587-backlink">[587]</a>. </p>
				<p class="normal">Bu son mektuplaşmalarla Eyyûbî hanedanı içinde oluşan iki zıt kutup artık iyiden iyiye açığa çıkmış ve Eyyûbî hanedanı bir iç savaşın eşiğine gelmiştir. Halep, Hıms ve Dımaşk Eyyûbîleri bir tarafta yer alırken, Kerek hâkimi Melik Nâsır Melik Kâmil’in yanında yer almayı tercih etmiştir. Zira Kerek, Suriyeli müttefiklerin güneyinde bulunuyordu ve en-Nâsır’ın Melik Kâmil’den yardım almasını engelleyecek hiçbir güç yoktu. Oysa Melik Kâmil’e sadık bir başka Suriye meliki olan Hama hâkimi Melik Muzaffer’in durumu farklıydı. Hama, Halep ile Hıms ve Dımaşk arasında sıkışıp kaldığı için Suriyeli müttefik güçlerin tam ortasında yer alıyordu. Bu nedenle Melik Muzaffer, el-Eşref’in kurduğu bu ittifaka kerhen katılmış, ancak onun ölümü ile beraber ilk yaptığı iş bu ittifaktan ayrılmak olmuştur. </p>
				<p class="normal">Melik Eşref’in elçileri Melik Kâmil’in yanından Dımaşk’a döndüklerinde bir sürprizle karşılaşmışlardır. Çünkü Dımaşk’ın hâkimi Melik Eşref, uzun süredir midesinden çektiği rahatsızlık nedeniyle vefat etmiştir. Melik Eşref, 4 Muharrem 605 / 27 Ağustos 1237 günü Perşembe’yi Cumaya bağlayan gece Dımaşk’ta hayata gözlerini kapamıştır. </p>
				<p class="normal">Kaynaklarımız Melik Eşref’in ölüm nedeni hakkında genellikle sessizliklerini korurlar fakat İbn Vâsıl, onun midesinden kaynaklanan Zerb isimli bir hastalık sebebiyle öldüğünü kaydeder. Onun verdiği bilgilere göre Melik Eşref, midesinden kaynaklanan bu hastalık nedeniyle hayatının son demlerinde çok acı çekmiştir. Ölmeden kısa bir süre önce canı et çekmiş, bunun üzerine önüne et getirilmiştir. Ancak Melik Eşref, etten bir parça yedikten sonra bunu hazmedemeyerek geri çıkarmış ve bir müddet sonra da ölmüştür.</p>
				<p class="normal">Melik Eşref ölmeden evvel daha önce Melik Âdil’in tedavisi ile de uğraşan Dımaşk’ın meşhur tabiplerince de muayene edilmiş ancak bu hekimler el-Eşref’in bu hastalığına son verecek yada acısını dindirebilecek bir çare bulamamışlardır. Bunun üzerine son çare olarak devrin meşhur tabibi Muvaffakeddin İbrahim’e başvurulmasına karar verilmiştir. Söz konusu hekim uzun süre arandıktan sonra Urfa’da, Makam-ı İbrahim’de bulunmuş ve derhal Dımaşk’a getirilmiştir. Onun getirilmesine Melik Eşref sevinmiş, ancak ona sitem etmekten de geri kalmayarak “Ey hekim neredeydin?” diye sormuştur. Muvaffakeddin ise “Ey Melik, Makam-ı İbrahim’de senin için dua ediyordum” diye cevap vermiştir. Melik Eşref ise “Dua etmen güzel ancak şu anda senin tıp bilgin benim daha çok işime yarar” diye mukabelede bulunmuştur. Herşeye rağmen Muvaffakeddin İbrahim’de Melik Eşref’in hastalığına bir çare bulamamış ve onun Dımaşk’a gelmesinden iki gün sonra el-Eşref 57-58 yaşlarında olduğu halde hayata gözlerini kapamıştır.</p>
				<div class="calibre2" id="calibre_pb_67"/></body>
</html>