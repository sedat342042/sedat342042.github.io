<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="baslik"><span class="idebold">IV. Eyyûbiler ile Anadolu Selçukluları Arasındaki Münasebetlerin Gerginleşmesi</span></p>
				<a href="anadolu_split_069.html#footnote-1796-511" id="footnote-1796-511-backlink" name="footnote-1796-511-backlink">[511]</a><p class="body-text"><span class="idebold">A) Melik Eşref ile Melik Kâmil’in Hısn Keyfâ Artukuluları’na Son Vermeleri ve Değişen Dengeler</span></p>
				<p class="body-text">Celaleddin Hârizmşahın Moğollardan kaçarken bir Kürt savaşçısı tarafından öldürülmesi el-Cezîre bölgesini siyasî bir istikrarsızlık ortamına sürükledi. Hârizmşahın ölümüyle başıboş kalan askerleri sık sık Selçuklu ve Eyyûbî topraklarını yağmaladıkları gibi, Moğollar da artık kendilerini durduracak bir engel olmadığı için Doğu Anadolu ve Kuzey Suriye’nin içlerine uzanan akınlar yapıyorlardı. Harezmli ümerânın bir kısmını Anadolu Selçukluları bir kısmını ise bölgedeki Eyyûbî melikleri hizmetlerine almış ve bu sayede Harezm askerlerinin yapmış oldukları yağma hareketlerinin kısmen önü alınmıştı. Ancak her şeye rağmen Moğolların Doğu Anadolu ve el-Cezîre’de zaman zaman yaptıkları ve büyük zararlarla sonuçlanan akınların önüne geçmek mümkün olamıyordu. Moğolların bu akınlarından rahatsızlık duyan Eyyûbî meliklerinin başında ise Melik Kâmil geliyordu. </p>
				<p class="body-text">Hatırlanacağı gibi Melik Kâmil, kardeşi Melik Eşref’e Dımaşk’ı teslim etmiş ve karşılığında da kardeşinin el-Cezîre’deki beldelerinden Harran, Rakka, Ruha ve Suruc gibi önemli merkezleri almıştı. İşte Moğollar, özellikle Melik Kâmil’e ait olan el-Cezîre’deki söz konusu beldeleri vuruyor ve buralarda büyük tahribatlarda bulunuyorlardı. Melik Kâmil, 629/1231 yılında Mısır ordusu ile yola çıkarak el-Cezîre’ye yöneldi. Yanında bir süredir kendisi ile beraber Mısır’da ikamet etmekte olan kardeşi Melik Eşref de vardı. </p>
				<p class="body-text">Her ne kadar bu seferin görünürdeki nedeni el-Cezîre’deki Moğollara gözdağı vermek gibi gözükse de asıl neden, Melik Kâmil’in ani bir hücumla Âmid’i ele geçirmek istemesidir. El-Cezîre’ye yönelik Moğol akınları, Melik Kâmil’e Âmid seferi için mükemmel bir kamuflaj teşkil etmiştir. Bu nedenle el-Kâmil çevresine, el-Cezîre’ye yapacağı seferin Moğollara yönelik olduğu şayiasını yaymıştır. Nitekim Âmid hükümdarı Melik Mevdûd’un, Eyyûbî muhasarasına hazırlıksız yakalanışı da bu plânın başarısını gösterir. </p>
				<p class="body-text">Melik Kâmil, Dımaşk üzerinden el-Cezîre’ye gelmiş ve kendi beldelerinden Harran’da konaklamıştır. Seferin Moğollar üzerine yapıldığını sanan Melik Mevdûd, veziri Şerefü’l-alâ’yı el-Kâmil’in huzuruna değerli hediyelerle göndermiştir. Artuklu veziri Harran’da hem Melik Kâmil’le hem de Melik Eşref’le görüşme fırsatı bulmuştur. Melik Kâmil Âmid hâkiminden gelen hediyeleri kabul etmiş ancak Melik Eşref Âmid hâkiminin kendisine gönderdiği hediyeleri reddetmiştir<a href="anadolu_split_069.html#footnote-1796-512" id="footnote-1796-512-backlink" name="footnote-1796-512-backlink">[512]</a>. Melik Eşref’in bu şekilde hareket etmesinde Âmid hâkiminin daha önce Celaleddin Hârizmşahı desteklemiş olmasının rolü büyük olmalıdır. Melik Eşref, hediyeleri reddetmekle kalmamış, vezir Şerefü’l-alâ’yı da Harran’da alıkoyarak geri dönmesine izin vermemiştir. </p>
				<p class="body-text">İki kardeş Âmid muhasarası için gerekli hazırlıkları yaparak askerlerini düzenledikten sonra Ruha’ya doğru yola çıktılar. Her iki Eyyûbî melikinin de kardeşi olan Melik Muzaffer Şihabeddin Gazi, muhtemelen bu hazırlıklar esnasında askerleriyle gelerek ağabeylerine katılır<a href="anadolu_split_069.html#footnote-1796-513" id="footnote-1796-513-backlink" name="footnote-1796-513-backlink">[513]</a>.</p>
				<p class="body-text">Melik Kâmil’in Âmid üzerine yaptığı bu seferin asıl nedeni Irak ve İran’dan gelen ticarî yolları Akdeniz ve Karadeniz’e bağlayan önemli bir kavşak noktası durumundaki Âmid’i ele geçirmek ve böylelikle Anadolu Selçukluları ile Eyyûbîler arasında bir rekabet merkezi haline gelen Âmid meselesini kökünden halletmekti<a href="anadolu_split_069.html#footnote-1796-514" id="footnote-1796-514-backlink" name="footnote-1796-514-backlink">[514]</a>. Diğer yandan Melik Kâmil, Âmid gibi müstahkem bir merkezi ele geçirerek Suriye’deki önemli merkezleri elinde tutan Eyyûbî ailesine mensub diğer hanedan üyelerine karşı da bir üstünlük kurma politikası güdüyordu. Âmid’in ele geçirilmesi durumunda Melik Kâmil, el-Cezîre’de önemli bir üs edinmiş olacak ve böylelikle Suriye’yi hem Mısır yönünden hem de kuzeyde el-Cezîre yönünden kontrol altında tutabilecekti. Nitekim Melik Kâmil’in Âmid’i aldıktan hemen sonra buraya oğlu Melik Salih Necmeddin Eyyûb’u tayin etmesi yine bu plan gereğidir. </p>
				<p class="body-text">Herşeye rağmen Melik Kâmil’in Âmid üzerine yaptığı bu seferi meşrû bir zemin üzerine bina etmesi şarttı. Âmid hâkimi Melik Mevdûd’un kadınlara olan aşırı düşkünlüğü ve bu nedenle de adının bir takım rezaletlere karışması Melik Kâmil’e aradığı bahaneyi verdi<a href="anadolu_split_069.html#footnote-1796-515" id="footnote-1796-515-backlink" name="footnote-1796-515-backlink">[515]</a>. Öte yandan Âmid hâkiminin daha önce Hârizmşah’la Eyyûbî hanedanı aleyhine ittifak yapmış olması da sefer için bir başka nedeni teşkil etmiştir<a href="anadolu_split_069.html#footnote-1796-516" id="footnote-1796-516-backlink" name="footnote-1796-516-backlink">[516]</a>. </p>
				<p class="body-text">Melik Kâmil’in el-Cezîre’ye, Moğollar ile uğraşmak amacıyla geldiğine inanan Âmid hâkimi Melik Mevdûd, Eyyûbî ordusunun asıl hedefinin Âmid olduğunu anladığında çok geç kalmış bulunuyordu. 629/1231 yılının Zilhicce (Ağustos-Eylül) ayında Eyyûbî ordusu Âmid önlerinde göründü<a href="anadolu_split_069.html#footnote-1796-517" id="footnote-1796-517-backlink" name="footnote-1796-517-backlink">[517]</a>. Şehir hazırlıksız olarak yakalanmıştı. </p>
				<p class="body-text">Âmid’in Eyyûbî ordusu tarafından kuşatılması üzerine halife, İbnü’l-Cevzî’yi elçi olarak Melik Kâmil’e yollayarak onu bu muhasaradan vazgeçirmeye çalışmışsa da bu teşebbüs başarılı olamamıştır. Öte yandan Anadolu Selçuklu sultanı Alaaddin Keykubad, Âmid hâkimine elçi yollayarak yanında olduğunu bildirmişse de Anadolu Selçukluları Âmid hâkimine doğrudan bir yardımda bulunmamışlardır. </p>
				<p class="body-text">Diğer yandan Mardin Artuklu hükümdarı Nâsıreddin Artukarslan, Eyyûbî sultanı el-Kâmil ile diğer Eyyûbî meliklerine değerli hediyeler gönderdiği gibi 1000 kişilik bir Mardin Artuklu kuvvetini de Eyyûbî ordusunun hizmetine vererek itaat arz etmiştir<a href="anadolu_split_069.html#footnote-1796-518" id="footnote-1796-518-backlink" name="footnote-1796-518-backlink">[518]</a>. </p>
				<p class="body-text">Melik Kâmil ve Melik Eşref şehri mancınık yağmuruna tutunca ve Âmid hâkimi bir müddet direnmiş sonra yeterli sayıda askere ve zahireye sahip olmadığı için surlarının sağlamlığıyla meşhur olan Âmid Kalesi’ni teslim etmeye karar vermiştir. Melik Mevdûd, Eyyûbî ordusunda bulunan Hama hâkimi Melik Muzaffer ve Halep askerlerinin komutanı durumunda bulunan Şemseddin Savvab’a elçi göndererek onlardan Melik Kâmil ve Melik Eşref ile arasını bulmalarını rica etmiştir. Bunun üzerine durum Melik Kâmil’e arz edilmiş ve o da Melik Mevdûd’a bir mendil göndererek kaleyi teslim etmesi karşılığında kendisini bağışlayacağını bildirmiştir. Daha sonra ise Melik Mevdûd, bu mendili boynuna bağlayarak kaleden aşağıya inmiş ve Eyyûbî askerleri böylelikle Âmid’i ele geçirmişlerdir<a href="anadolu_split_069.html#footnote-1796-519" id="footnote-1796-519-backlink" name="footnote-1796-519-backlink">[519]</a>. </p>
				<p class="body-text"> Melik Kâmil, Âmid çevresindeki diğer kaleleri de Melik Mevdûd’un aracılığı ile ele geçirdi. Eyyûbî kuvvetlerine karşı asıl direnişi Âmid Artuklularının ilk merkezi olan Hısn Keyfâ göstermiştir. Bu sırada Hısn Keyfâ’da Melik Mevdûd’un kaynaklarımızda adı zikredilmeyen bir oğlu hüküm sürmekteydi ve bu genç Artuklu prensi, kaleyi Eyyûbîlere teslim etmeyi reddediyordu. </p>
				<p class="body-text">Melik Kâmil, Âmid’i ele geçirdikten sonra burada bir takım düzenlemeler yaparak oğlu Melik Salih Necmeddin Eyyûb’u bir miktâr askerle beraber şehirde kendisine nâib ilan etmiştir. Daha sonra da kardeşi Melik Eşref’i Hısn Keyfâ’nın zabtına memur etmiştir. Ayrıca Melik Kâmil, Âmid’in zabtını müteakip kendisine yardıma gelen Mardin Artuklu askerlerinin de geri dönmelerine izin vermiştir<a href="anadolu_split_069.html#footnote-1796-520" id="footnote-1796-520-backlink" name="footnote-1796-520-backlink">[520]</a>. </p>
				<p class="body-text">Melik Eşref yanına aldığı Eyyûbî askerleriyle 629/1231 yılının sonbahar mevsimi başlarında Âmid’den harekete geçerek Hısn Keyfâ’ya yöneldi. Bu arada Hısn Keyfâ’da Melik Mevdûd’un oğlunun Eyyûbî kuvvetlerine karşı direnişe geçtiğini duyan el-Cüveyde, en-Necm ve Banase kaleleri de Eyyûbîlere teslim olmayı reddederek “Hısn Keyfâ teslim olursa biz de savaşsız teslim oluruz” şeklinde şart öne sürüyorlardı. </p>
				<p class="body-text">Melik Eşref, Hısn Keyfâ’yı bir müddet kuşattıktan sonra kış mevsimini geçirmek üzere kendi beldelerinden olan Sincar’a geldi. İlkbaharla beraber Melik Eşref de ikinci kez Hısn Keyfâ’ya yöneldi. Bu sefer Melik Eşref’in yanında Hama hâkimi Melik Muzaffer ve Ca’ber Kalesi hâkimi olan kardeşi Melik Hâfız da bulunuyordu<a href="anadolu_split_069.html#footnote-1796-521" id="footnote-1796-521-backlink" name="footnote-1796-521-backlink">[521]</a>. Yine bu sefer esnasında Melik Eşref, Âmid hâkimi Melik Mevdûd’u da beraberinde Hısn Keyfâ’ya getirmiştir. Melik Eşref, kuşatmanın uzaması üzerine Melik Mevdûd’u devreye sokar ve onun emri ile Melik Mevdûd, Hısn Keyfâ surlarının altına gelerek kaledeki müdafîlere şu şekilde seslenir: “Sultan Melik Kâmil’in adamlarına kaleyi teslim ediniz. Zira o bana iyilik etti. Beni onun ihsanlarından mahrum bırakmayın.” </p>
				<p class="body-text">Melik Mevdûd’un bu sözlerine karşılık olarak Hısn Keyfâ kalesindeki ümerânın bir kısmı daha önce Hısn Keyfâ’yı kimseye devretmeme hususunda Melik Mevdûd’a, kendilerinin ettiği yemini hatırlatırlar ve eğer bu yeminin geçersiz olduğuna dair bir fetva getirilirse kalenin teslim edileceğini sözlerine eklerler. Kaledekilerin istedikleri fetva gelir, ancak müdafîler kaleyi teslim etmekten vazgeçerler<a href="anadolu_split_069.html#footnote-1796-522" id="footnote-1796-522-backlink" name="footnote-1796-522-backlink">[522]</a>. </p>
				<p class="body-text">Esasen Hısn Keyfâ kalesinin yönetimi ümerâdan dört kişinin elindeydi. Bu dört emir Melik Mevdûd’un oğlunu kale içinde ata bindirerek başına da çetr açmak suretiyle onu yeni Hısn Keyfâ hükümdarı ilan etmişlerdir. Yine bu dört emir, hazineden 60.000 Mısır dinarı alarak kendi aralarında paylaştılar. İbnü’n-Nâzif’in verdiği bu bilgilerden hareket ederek söz konusu dört emirin kendi menfaatleri için Melik Mevdûd’un oğlunu direnişe devam etmesi hususunda tahrik ettikleri rahatlıkla söylenebilir<a href="anadolu_split_069.html#footnote-1796-523" id="footnote-1796-523-backlink" name="footnote-1796-523-backlink">[523]</a>. Bununla beraber Hısn Keyfâ’daki genç Artuklu meliki belki Eyyûbî ordusunun muhasarasından bıktığı ve bu kuşatmanın sonunda başına kötü bir şeylerin gelmesinden korktuğu için, belki de kaledeki emirlerin baskısından yıldığı için bir gece kaleden inerek Melik Eşref’e teslim olmuştur. Bu durum karşısında çaresiz kalan kaledeki emirler de canlarına ve mallarına dokunulmaması karşılığında el-Eşref’ten eman istemişler, akabinde emanın el-Eşref’e verilmesi sonucu kaleyi el-Eşref’e teslim etmişlerdir. Melik Eşref, kaleyi Melik Kâmil adına Şemseddin Savvab’a teslim etmiş ve burada fazla oyalanmadan Hısn Keyfâ ile beraber direnen diğer kaleleri de teslim aldıktan sonra Dımaşk’a yönelmiştir. Burada ağabeyi Melik Kâmil ile buluşan Melik Eşref, Dımaşk’ta bir müddet ikamet ettikten sonra ağabeyi ile beraber Mısır’a gitmiştir. Bu yolculuk esnasında Âmid hâkimi de iki Eyyûbî meliki ile beraber Mısır’a götürülmüştür<a href="anadolu_split_069.html#footnote-1796-524" id="footnote-1796-524-backlink" name="footnote-1796-524-backlink">[524]</a>. </p>
				<p class="body-text">Tüm bu gelişmelerle birlikte yaklaşık 130 yıl yaşayan Hısn Keyfâ-Âmid Artukluları tarih sahnesinden çekildiler. Kaderin garip bir cilvesidir ki Hısn Keyfâ Artukluları, en önemli merkezleri olan Âmid’i bir Eyyûbî hükümdarı olan Selahaddin Eyyûbî sayesinde kazanmışlardı. Fakat bu devletin sonu da Selahaddin Eyyûbî’nin yeğenleri olan Melik Kâmil ve Melik Eşref’in elinden olmuştur. </p>
				<p class="body-text">Âmid ve Hısn Keyfâ’nın Eyyûbîler tarafından ele geçirilmesi ile Anadolu Selçukluları ve Eyyûbîler arasındaki tampon bölge de ortadan kalkmış oluyor ve bu durum, Ortadoğu’nun iki güçlü devletinin sıcak temasa geçmesine neden oluyordu. Nitekim Âmid’in Eyyûbîlerin eline geçmesini Alaaddin Keykubad hiç de iyi karşılamamış ve 631/1233 yılında Eyyûbî askerleri, Keykubad’ın elindeki Gerger ve Keferzak kalelerine saldırırken, Selçuklu askerleri de Eyyûbîler’e ait olan Hısn Keyfâ, Erzen ve Meyyâfârikîn şehirleri çevresini yağmalamışlardır<a href="anadolu_split_069.html#footnote-1796-525" id="footnote-1796-525-backlink" name="footnote-1796-525-backlink">[525]</a>. Anadolu Selçukluları daha sonraki yıllarda özellikle Âmid’i devamlı surette sıkıştırmış ve sonuç olarak 1240 yılında Âmid, el değiştirerek Anadolu Selçuklularının eline geçmiştir. </p>
				<p class="body-text">Söz konusu bölge uzun süre iki hanedan arasında gerginliğe yol açtığı için Ortadoğu’nun bu iki büyük gücü Yassıçemen’de yaptıkları ittifakı Moğollar karşısında gerçekleştirememiş ve 1243’de Doğu Anadolu’daki tek derli toplu güç olan Anadolu Selçuklularını Kösedağ’da yenen Moğollar, gayet kolay bir şekilde Kuzey Suriye’ye sokulmuşlardır.</p>
				<a href="anadolu_split_069.html#footnote-1796-526" id="footnote-1796-526-backlink" name="footnote-1796-526-backlink">[526]</a><div class="calibre2" id="calibre_pb_62"/></body>
</html>