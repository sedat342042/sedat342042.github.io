<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="body-text"><span class="idebold">B) İbnü’l-Meştub’un Melik Eşref’in Hizmetinde İken Ona İsyan Etmesi</span></p>
				<p class="body-text">Daha önce de belirttiğimiz gibi Muzaffereddin Gökbörü, İzzeddin Keykavûs’un ölümü ile önemli bir müttefikini kaybetmiş ve durumunu yeniden kuvvetlendirmek için Melik Eşref’e bağlı emirlerden bir kısmını isyana teşvik etmeye başlamıştı. İbnü’l-Meştûb, Gökbörü’nün plânları için biçilmiş kaftandı. Bitmek tükenmek bilmeyen hırsı yüzünden Dimyat’ta Eyyûbî ordusunu hezimetin eşiğine getiren bu emir, Gökbörü’nün ittifak teklifine olumlu cevap vermiş ve çevresine topladığı Melik Eşref’e bağlı bir grup emirle beraber Mardin’in güneybatısında yer alan Duneysir’e<a href="anadolu_split_069.html#footnote-1796-241" id="footnote-1796-241-backlink" name="footnote-1796-241-backlink">[241]</a> gelmişti. Onun amacı yanındaki emirlerle beraber Hısn Keyfâ ve Âmid hâkimi Nâsıreddin Mahmud ile birleşerek Harran’dan yola çıkacak olan ve Duneysir üzerinden Musul’a, Lü’lü’nün yardımına gitmeye hazırlanan Melik Eşref’i durdurup onunla savaşa tutuşmaktı. Fakat Melik Eşref bu esnada Hısn Keyfâ ve Âmid hâkimi Nâsıreddin Mahmud ile anlaşarak ona Hani ve Cebelcur’u teslim etmişti. Ayrıca ele geçirdiği takdirde Duneysir’in doğusunda yer alan Dârâ’yı da ona vermeyi taahhüd etmişti. Nâsıreddin Mahmud’un bu teklifler sonucu Melik Eşref’in isyankâr emirlerini terk etmesi üzerine bu emirlerden bir kısmı Melik Eşref’in huzuruna gelerek özür dilediler ve yeniden onun hizmetine girdiler. İbnü’l-Meştûb’un yanında sadece kendisine bağlı Hakkâriye Kürtlerinden bir grup kalmıştı. Fakat o, buna rağmen isyana devam etmiş ve Melik Eşref’in önünden kaçarak Erbil’e yönelmiştir<a href="anadolu_split_069.html#footnote-1796-242" id="footnote-1796-242-backlink" name="footnote-1796-242-backlink">[242]</a>. </p>
				<p class="body-text">İbnü’l Meştûb, Erbil’e doğru kaçarken yolu üzerinde olan Nusaybin’i yağmalamaya karar verdi. Fakat burada Melik Eşref’in nâibi olan İbnu’s Sabra ile yaptığı savaşı kaybetti<a href="anadolu_split_069.html#footnote-1796-243" id="footnote-1796-243-backlink" name="footnote-1796-243-backlink">[243]</a>. Hesapta olmayan bu mağlubiyet üzerine İbnü’l-Meştûb, Sincar’a doğru yöneldi. Sincar emiri Ferruhşah b. Zengi b. Mevdûd, bu sıralarda Melik Eşref ile ittifak halindeydi. O, Sincar yakınlarına sokulan İbnü’l-Meştûb’un üzerine bir müfreze gönderdi. Yanında sadece az bir miktârda adamı kalmış olan İbnü’l-Meştûb, yakalanarak Sincar’a getirildi ve burada hapsedildi. </p>
				<p class="body-text">İbnü’l-Meştûb, hapiste iken Ferruhşah ile görüşme fırsatı buldu ve onu Musul’u alma hususunda tahrik etti. Ferruhşah’a, eğer kendisini serbest bırakırsa tekrar etrafına toplayacağı adamlarıyla atalarının mülkü olan Musul’u almasında kendisine yardım edeceğini ve Musul’u Sincar’a bağlayacağını söyledi. Buna karşılık Ferruhşah da Lü’lü ve Melik Eşref’e karşı cephe alacaktı<a href="anadolu_split_069.html#footnote-1796-244" id="footnote-1796-244-backlink" name="footnote-1796-244-backlink">[244]</a>. </p>
				<p class="body-text">Tam bu esnada Melik Eşref’e İbnü’l-Meştûb’un Sincar’da hapsedildiği haberi ulaşmıştı. Melik Eşref, derhal Ferruhşah’a elçi göndererek İbnü’l-Meştûb’un kendisine teslimini istedi. Fakat İbnü’l-Meştûb tarafından aklı çelinen Ferruhşah, bu teklifi reddederek Melik Eşref’in elçisini eli boş gönderdi<a href="anadolu_split_069.html#footnote-1796-245" id="footnote-1796-245-backlink" name="footnote-1796-245-backlink">[245]</a>. Ferruhşah bununla da yetinmeyerek İbnü’l-Meştûb’a hil’âtler ve emrine atlılar vererek onu Musul’la Nusaybin arasında yer alan el-Bika’a’ya saldırttı. Buradan pek çok ganimet ele geçiren İbnü’l-Meştûb daha sonra Sincar’a döndü. </p>
				<p class="body-text">Kısa bir müddet sonra İbnü’l-Meştûb yanındaki adamlarla beraber Sincar’dan tekrar ayrıldı ve yine Ferruhşah’ın elinde bulunan Tell-Yafer Kalesi’ne gitti. Onun amacı bu kaleyi bir üs olarak kullanarak Musul ve çevresini yağmalamaktı. Bu arada Musul hâkimi Bedreddin Lü’lü de İbnü’l-Meştûb’un bu faaliyetlerinden haberdâr olduğu için Musul’un dışına bir grup askeri gözcü olarak çıkartmıştı. İşte bu askerler o sıralarda Musul ve havalisine yağma maksadıyla gelen İbnü’l-Meştûb’la karşılaştılar ve onu yenerek Tell-Yafer Kalesi’ne sığınmaya zorladılar. </p>
				<p class="body-text">Fırsatı kaçırmayan Bedreddin Lü’lü de yanına Melik Eşref’in Nusaybin nâibi Farıseddin İbnu’s-Sabra’yı da alarak Tell-Yafer Kalesi’ni kuşattı<a href="anadolu_split_069.html#footnote-1796-246" id="footnote-1796-246-backlink" name="footnote-1796-246-backlink">[246]</a>. Yaklaşık bir ay süren bu kuşatma sonucunda İbnü’l-Meştûb zor anlar yaşadı. Bedreddin Lü’lü’nün eman vermesi üzerine İbnü’l-Meştûb 17 Rebiu’l-ahir 617 / (21 Haziran 1220)’de kaleyi Lü’lü’ye teslim etti. buna karşılık Lü’lü de ona izzet ve ikramda bulundu. Musul’a dönüş yolunda İbnü’l-Meştûb’un gönlünü aldı ve onunla sohbet etti. Musul’a vardıktan üç gün sonraki zaman boyunca ona ikramda bulunmaya devam etti. Bu arada İbnü’l-Meştûb da Lü’lü’yü Melik Eşref aleyhine kışkırtmış olmalıdır. Bununla beraber Musul’a dönüşünün üçüncü gününde Lü’lü aniden İbnü’l-Meştûb’u tutuklayarak hapse attırdı. Daha sonra da metbûu olan Melik Eşref’e, İbnü’l-Meştûb’u hapsettirdiğini bildirdi<a href="anadolu_split_069.html#footnote-1796-247" id="footnote-1796-247-backlink" name="footnote-1796-247-backlink">[247]</a>. </p>
				<p class="body-text">Melik Eşref, İbnü’l-Meştûb’u teslim alması için Ahlat’taki nâibi Hâcib Ali Musulî’yi gönderdi. Hâcib Ali, Musul’a İbnü’l-Meştûb’u teslim almaya gittiğinde Lü’lü’ye dönerek: “Artık kılıç kınına girdi” demiş ve böylelikle İbnü’l-Meştûb’un yine efendisinin (Melik Eşref) eline geçtiğini belirtmek istemiştir. Bu söze İbnü’l-Meştûb’da : “Evet kılıç kınına girdi, ama hile ile girdi.” sözü ile mukabele etmiştir. O, bu sözüyle Tell-Yafer kuşatması esnasında kendisine eman veren, ancak sözünü tutmayan Lü’lü’nün yapmış olduğu hileyi vurguluyordu<a href="anadolu_split_069.html#footnote-1796-248" id="footnote-1796-248-backlink" name="footnote-1796-248-backlink">[248]</a>. </p>
				<p class="body-text">İbnü’l-Meştûb’la beraber Melik Eşref’e isyan eden emirlerden bazıları affedildi. Affedilenler arasında Hama’nın eski kadısı İbn Ebi Asrun da vardı<a href="anadolu_split_069.html#footnote-1796-249" id="footnote-1796-249-backlink" name="footnote-1796-249-backlink">[249]</a>. Yine İbnü’l-Meştûb’la birleşen Karkısiye hâkimi Nureddin b. İmâdeddin de affedilenler arasındaydı. Melik Eşref, önce onu Karkısiye’ye göndererek orada idam ettirmeyi düşünmüştü. Ancak kardeşi Melik Muazzam’ın araya girerek Nureddin b. İmâdeddin’e şefaat etmesi üzerine Melik Eşref, onu da affetmiştir<a href="anadolu_split_069.html#footnote-1796-250" id="footnote-1796-250-backlink" name="footnote-1796-250-backlink">[250]</a>. İbnü’l-Meştûb ise Melik Eşref’in emirlerinden Hüsameddin Hoşterin tarafından Harran’a götürülmüş ve hapiste iken 619 / 1222 yılında ölmüştür<a href="anadolu_split_069.html#footnote-1796-251" id="footnote-1796-251-backlink" name="footnote-1796-251-backlink">[251]</a>. </p>
				<p class="body-text">Kaynaklar İbnü’l-Meştûb’u özellikle Dimyat’ta yaptığı ihanet yüzünden Müslümanların yenilgisine yol açtığı için hiç de hayırla yâd etmezler. Nitekim İbnu’l Esir ve İbn Vâsıl, İbnü’l-Meştûb’un Harran’da hapsedilmesinden bahsederken onun lâyığını bulduğunu belirtirler<a href="anadolu_split_069.html#footnote-1796-252" id="footnote-1796-252-backlink" name="footnote-1796-252-backlink">[252]</a>.</p>
				<a href="anadolu_split_069.html#footnote-1796-253" id="footnote-1796-253-backlink" name="footnote-1796-253-backlink">[253]</a>
				<div class="calibre2" id="calibre_pb_47"/></body>
</html>