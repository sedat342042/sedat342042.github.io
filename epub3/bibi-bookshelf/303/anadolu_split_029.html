<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="baslik"><span class="idebold">IV. Artuklular ile İlişkileri</span></p>
				<a href="anadolu_split_069.html#footnote-1796-103" id="footnote-1796-103-backlink" name="footnote-1796-103-backlink">[103]</a><p class="body-text"><span class="ideitalik">A) Melik Eşref’in el-Âdil’in Emriyle Mardin’i Kuşatması</span></p>
				<p class="normal">599/1202 senesinin Muharrem (Eylül- Ekim) ayında Selçuklu sultanı Rüknüddin Süleymanşah’ın Gürcistan seferine çıkmasından istifade eden el-Âdil, el-Cezîre’deki nüfuzunu sağlamlaştırmak üzere harekete geçti. Mardin Artuklu hükümdarı Nâsıreddin Artuk Arslan Türkiye Selçuklularını metbû tanıdığından Mardin bu iş için biçilmiş kaftandı. Ayrıca daha önceden Melik Âdil ile Melik Efdâl arasında Dımaşk’ın hâkimiyeti için meydana gelen mücadelede de Mardin hâkimi, Melik Efdâl’i desteklediği için zahiri neden de hazırdı. Melik Âdil, Harran ve civarını iktâ etmiş olduğu oğlu Melik Eşref’e bu iş için hazırlanmasını bildirdi. Bu sefer, aynı zamanda Melik Eşref’in kendini ispatlaması açısından da büyük önem taşıyordu.</p>
				<p class="normal">Melik Eşref Harran’da hazırlıklarını tamamlayarak Mardin’e yaklaştığında Musul ve Sincar askerleri de kendisine katıldı<a href="anadolu_split_069.html#footnote-1796-104" id="footnote-1796-104-backlink" name="footnote-1796-104-backlink">[104]</a>. Bu sayede güçlenen el-Eşref’in ordusu Mardin’e doğru yöneldi ve karargâhını Mardin eteklerindeki “Harezm” mevkiinde kurdu. Burada keşif birlikleri hazırlayan Melik Eşref, bu askerlere Mardin civarındaki kasaba ve köyleri yağmalattı. Daha sonra da kuşatmayı başlattı. Mardin hâkimi olan Nâsıreddin Artuk Arslan metbû kabul ettiği Türkiye Selçuklu hükümdarı Rüknüddin Süleymanşah’tan boş yere yardım bekledi. Kuşatma şiddetlendikçe Mardin hâkimi de kendi imkânları ile kurtuluş yolları aramaya başladı. Bu amaçla Mardin Artukluları’na bağlı olan “el-Beriyye” adlı kaleden harekete geçen bir grup Artuklu askeri Melik Eşref’in askerlerine giden erzağın yolunu kestiler ve bu erzağın Eyyûbî melikine ulaşmasını geçici bir süre durdurdular. Ancak Melik Eşref’in bunların üzerine gönderdiği askerler başarılı oldu ve erzak yolu yeniden açıldı<a href="anadolu_split_069.html#footnote-1796-105" id="footnote-1796-105-backlink" name="footnote-1796-105-backlink">[105]</a>. </p>
				<p class="normal">Kuşatma uzadıkça her iki taraf için de çeşitli rahatsızlıklar baş gösterdi. Mevcut savaş ortamındaki kargaşadan yararlanan Türkmenler, Mardin ve havalisinde yol kesip bozgunculuk yapmaya başladılar. Bu durumdan rahatsız olan Melik Eşref, komutası altındaki bazı birlikleri Re’su’l-Ayn civarına gönderdi<a href="anadolu_split_069.html#footnote-1796-106" id="footnote-1796-106-backlink" name="footnote-1796-106-backlink">[106]</a>. Bu birliklerin görevi Mardin-Re’su’l-Ayn arasındaki yol emniyetini sağlamaktı. Kuşatma yapan askerler için yol emniyeti oldukça mühimdir. Zira bu birliklerin yiyecek, levazım, ve her türlü ihtiyaçlarının sağlıklı bir şekilde temin edilmesi yol emniyetinin sağlanmış olmasına bağlıdır. Öte yandan civardaki hiçbir yerden yardım alamayan Mardin Kalesindeki müdafîlerde bir hayli sıkıntı içindeydiler. </p>
				<p class="normal">Kuşatma bu şekilde devam ederken, Halep hâkimi Melik Zâhir’in arabulucu olarak devreye girdiğini görüyoruz. Melik Zâhir mevcut durumdan hiç de hoşnut değildir. Zira Mardin’in amcası el-Âdil’in eline geçmesi bölgedeki güç muvazenesini alt üst edecektir. Melik Zâhir, Mardin’in düşmesi halinde, kendisi gibi el-Âdil’in Kuzey Suriye’de genişleme politikası gütmesinden rahatsız olan tabî bir müttefiki kaybedeceğini biliyordu. Mardin muhasarasında her iki tarafın da hoşnutsuzluğundan istifade eden ez-Zâhir, amcası Melik Âdil’e iki taraf arasında barış yapılması için bir mektup gönderdi. Melik Âdil bu mektuba yazdığı cevapta barış için şartlarını da sıraladı. Buna göre; Mardin hâkimi 150.000 dinar gönderecekti. Ayrıca ülkesinde el-Âdil adına para bastırıp<a href="anadolu_split_069.html#footnote-1796-107" id="footnote-1796-107-backlink" name="footnote-1796-107-backlink">[107]</a>, hutbe okutacak ve el-Âdil istediği zaman askerlerini onun emrine verecekti. Yani kısaca el-Âdil’e vermekle yükümlü olduğu para ile birlikte onu metbû tanıyacaktı. Mardin hâkimi Nâsıreddin Artuk Arslan’a bu şartlar ulaşınca derhal 150.000 altın hazırlatarak bunu Melik Âdil’in adına Melik Eşref’e takdim etti. Ayrıca diğer şartları da kabul ettiğini bildirdi. Bunun üzerine Melik Eşref kuşatmayı kaldırarak kendi beldesi olan Harran’a döndü.</p>
				<p class="normal">Bu anlaşmaya arabuluculuk yapan Halep hâkimi Melik Zâhir’de hem 20.000 dinar civarında nakit paraya hem de Şabahtan bölgesine bağlı “el-Karadi” adlı kaleye sahip olmuştur<a href="anadolu_split_069.html#footnote-1796-108" id="footnote-1796-108-backlink" name="footnote-1796-108-backlink">[108]</a> .</p>
				<p class="normal">B. Melik Eşref’in Hısn Keyfâ Artuklu Hükümdarı Nâsıreddin Mahmud ile Birlikte Harput’u Kuşatması</p>
				<p class="normal">Melik Eşref, Nureddin Arslanşah’ı yenerek el-Cezîre’de büyük nüfuz kazanmıştı. Bu muharebede kendisine Hısn-ı Keyfâ Artuklu hükümdarı Nâsıreddin Mahmûd da yardım etmiş ve savaşın kazanılmasında mühim bir rol oynamıştı. Hısn-ı Keyfâ melikinin gerçekleştirmeyi istediği çok büyük bir hedefi vardı. Bu hedef bir zamanlar Hısn-ı Keyfâ Artuklularının elinde olan Harput şehrinin yeniden ele geçirilmesi idi. </p>
				<p class="normal">Harput’ta 581/1185 yılından bu yana Hısn-ı Keyfâ Artuklu şubesinden koparak bağımsız bir şekilde yaşayan diğer bir Artuklu şubesi vardı. 1185 yılında Selahaddin Eyyûbî Musul’u muhasara ederken, Hısn-ı Keyfâ Artuklu meliki Nureddin Muhammed b. Kara Arslan da kardeşi İmâdeddin Ebubekr’i yanında bir miktâr askerle Eyyûbî hükümdarının yardımına göndermişti. Musul muhasarası sürerken Nureddin Muhammed vefat etti geride iki evlât bıraktı. Bunlardan Sökmen Hısn-ı Keyfâ ümerasının desteğiyle küçük yaşta olmasına rağmen tahta geçti. Ağabeyinin vefâtını haber alan Ebubekr, süratle geri döndü. O, henüz küçük yaşta olan yeğeni Sökmen’in atabeyi olmayı umuyordu. Ancak Hısn-ı Keyfâ’ya geldiğinde kendisi şehire sokulmadı. Bu durum üzerine Ebubekr’de Harput’a yöneldi ve burayı ele geçirerek Artukluların Harput şubesini kurdu<a href="anadolu_split_069.html#footnote-1796-109" id="footnote-1796-109-backlink" name="footnote-1796-109-backlink">[109]</a>. Daha sonrada yeğeni Sökmen’in Selahaddin Eyyûbî’ye itaat arz etmesi üzerine Ebubekr’de Harput’un elinden alınmasından çekindiği için Anadolu Selçuklu sultanına bağlılık bildirdi. Bu sayede muhtemel bir Eyyûbî istilası karşısında sırtını Anadolu Selçuklularına dayamış oluyordu<a href="anadolu_split_069.html#footnote-1796-110" id="footnote-1796-110-backlink" name="footnote-1796-110-backlink">[110]</a>. </p>
				<p class="normal">İşte Hısn-ı Keyfâ Artukluları bu tarihten sonra devamlı olarak Harput’u yeniden ele geçirme plânları yapmışlardır. Hısn-ı Keyfâ Artukluları’nın en aktif hükümdarlarından biri olan Nâsıreddin Mahmûd da Harput konusunda seleflerinden farklı düşünmüyordu. Nitekim o, Nureddin Arslanşah’a karşı el-Eşref’in saflarında savaşmadan önce Melik Eşref’e Harput üzerindeki emellerini açmış, Eyyûbî meliki de eğer günün birinde Hısn-ı Keyfâ emiri Harput’u istilâ amacıyla harekete geçerse onu ordusuyla destekleyeceğine söz vermişti. İşte Nureddin Arslanşah’ın mağlubiyeti sonrasında Hısn-ı Keyfâ Artuklu emiri, Melik Eşref’e vermiş olduğu bu sözü hatırlattı. Esasen Harput Artukluları’nın kurucusu olan İmâdeddin Ebubekr’in 602/1205 senesinde ölümü ve yerine oğlu Nizameddin İbrahim’in geçmesi, Nâsıreddin Mahmûd’a beklemekte olduğu fırsatı vermişti<a href="anadolu_split_069.html#footnote-1796-111" id="footnote-1796-111-backlink" name="footnote-1796-111-backlink">[111]</a>. Ayrıca yine bu yıl içinde Anadolu Selçukluları’nın da Rükneddin II. Süleymanşah’ın ölümünü müteakip taht mücadelesine girmeleri durumu daha da cazip hale getirmişti<a href="anadolu_split_069.html#footnote-1796-112" id="footnote-1796-112-backlink" name="footnote-1796-112-backlink">[112]</a>. Fakat Nâsıreddin Mahmûd ve el- Eşref harekete geçtiklerinde Anadolu Selçuklu tahtına artık I. Gıyaseddin Keyhüsrev çıkmış bulunuyordu. Böylelikle Harput Artukluları I. Gıyaseddin Keyhüsrev nezdinde yeni bir hamîye sahip oluyorlardı. </p>
				<p class="normal">Melik Eşref, Hısn-ı Keyfâ Artuklu emiri Nâsıreddin Mahmûd’un çağrısı üzerine el-Cezîre’den ve kendisine bağlı diğer beldelerden topladığı askerlerle yola çıktı. Sincar, Cezîre-i İbn Ömer ve Musul üzerinden Harput’a yürüyen el-Eşref, 601 yılının Şaban ayında (Mart-Nisan 1205) Harput’a vararak Hısn-ı Keyfâ Artuklu emiri ile birleşti<a href="anadolu_split_069.html#footnote-1796-113" id="footnote-1796-113-backlink" name="footnote-1796-113-backlink">[113]</a>. Kısa zamanda şehrin dış mahalleleri ele geçirildi ve kale sıkı bir şekilde kuşatıldı. Bu durumdan bunalan Harput hâkimi, metbû tanıdığı I. Gıyaseddin Keyhüsrev’e haber göndererek acele yardım ulaştırmasını rica etti. I. Gıyaseddin Keyhüsrev, bu durum karşısında kendisine tabî olan Sümeysat hâkimi el-Efdâl’i 6000 kişilik bir ordunun başında Harput’un yardımına gönderdi. Böylelikle el-Efdâl, birkaç yıl önce Melik Eşref’in kendisinden aldığı Suruc ve Ra’su’l-Ayn’nın intikamını alma fırsatını da yakalamıştı. El-Efdâl’in yönetimindeki ordu Malatya’ya varınca Melik Eşref ve Nâsıreddin Mahmûd iki ateş arasında kalmaktan korkarak geri çekilmeye karar verdiler. “Buhayratu Semnin” denilen bir mevkîye<a href="anadolu_split_069.html#footnote-1796-114" id="footnote-1796-114-backlink" name="footnote-1796-114-backlink">[114]</a> kadar çekilen iki hükümdar, Harput hâkimine ait olan bir kaleyi 2 Zilhicce 601 (22 Temmuz 1205) günü ele geçirdiler. Bu arada Melik Efdâl de Harput’a gelerek Nizameddin İbrahim’in kuvvetleri ile birleşti. İki ordu el-Eşref ve Nâsıreddin Mahmûd’un ele geçirdiği kaleye yöneldiler. Hısn-ı Keyfâ emiri, ele geçirdiği kaleyi onardıktan sonra Âmid’e çekildi. Melik Eşref’in de bu arada kendi beldesine döndüğü anlaşılıyor. Harput hâkimi “Buhayratu Semnin” civarında bulunan kalesini geri almak için el-Efdâl’le beraber kuşatma başlattı. Ancak kale eski sahibine şiddetle direndi. Bunun üzerine Harput hâkimi ve el-Efdâl kuşatmayı kaldırarak kendi beldelerine döndüler<a href="anadolu_split_069.html#footnote-1796-115" id="footnote-1796-115-backlink" name="footnote-1796-115-backlink">[115]</a>. </p>
				<p class="normal">Sonuç olarak, Nizameddin İbrahim Harput’u kurtardıysa da Harput’un güneyinde yer alan bir kaleyi Hısn-ı Keyfâ hâkimi olan akrabasına kaptırdı. Diğer yandan I. Gıyaseddin Keyhüsrev tahta çıkar çıkamaz Doğu Anadolu’da verdiği ilk nüfuz mücadelesinde başarılı oldu ve hem Sümeysat hâkimi Melik Efdâl’e hem de Harput hâkimi Nizameddin İbrahim’e güven telkin etti. </p>
				<a href="anadolu_split_069.html#footnote-1796-116" id="footnote-1796-116-backlink" name="footnote-1796-116-backlink">[116]</a><p class="body-text"><span class="ideitalik">B) Melik Eşref’in Mardin’e İkinci Seferi</span></p>
				<p class="normal">Ahlat, çok eski zamanlardan beri önemli bir yerleşim merkezi olmuştur. Van gölünün kuzey batısında yer alan Ahlat, ortaçağ tarihi boyunca Orta Asya ve İran’dan gelip Karadeniz’e yönelen ticaret yolunun en önemli merkezlerinden biri olma konumunu muhafaza etmiştir. Ticaret sayesinde oldukça mamur olan şehir, bilhassa Türk asıllı Ahlatşahlar hanedanı döneminde altın devrini yaşamıştır. 507/1113 yılında İbnü’l Ezrak’ın Karadeniz’de Ahlatlıların bir gemisinin battığını ve pek çok Ahlatlının öldüğünü söylemesi de bu şehrin Ahlatşahlar zamanındaki ticarî ehemmiyetini ve Karadeniz ticaretindeki rolünü belirtir<a href="anadolu_split_069.html#footnote-1796-117" id="footnote-1796-117-backlink" name="footnote-1796-117-backlink">[117]</a>. Ahlat’ın bu zenginliği komşu hükümdarların da iştahını kabartmış, fakat 1100-1207 yılları arasında buraya hâkim olan Ahlatşahların başarılı siyasetleri sayesinde şehir, Gürcüler, Eyyûbîler, İldeniz oğulları gibi güçlü devlet ve hanedanların saldırılarından korunmuştu. </p>
				<p class="normal">Ahlat’ta Sökmenli hanedanının son üyesi olan II. Sökmen’in ölümü ile 581/1185 yılından itibaren Memlûklar devri başlamıştır. Ardarda II. Sökmen’in köleleri iktidarı ele geçirmişlerdir. Bu köleler arasında en meşhuru Seyfeddin Bek Temür’dür. O, 1185-1193 yılları arasında Ahlat’a hâkim oldu ve uyguladığı başarılı siyaset sayesinde şehri hem Selahaddin Eyyûbî’ye hem de İldeniz oğullarından Atabey Pehlivan’a karşı başarıyla savunmuştur. Fakat bu başarılı yönetici huşdâşı Hezar Dinarî tarafından katledilmiştir. Onun ölümüyle de yerine Bek Temür’ün oğlu Melik Mansur Muhammed geçti<a href="anadolu_split_069.html#footnote-1796-118" id="footnote-1796-118-backlink" name="footnote-1796-118-backlink">[118]</a>. Fakat Melik Mansur babası gibi başarılı bir yönetici olmanın çok uzağında olup, içki ve sefahate düşkün birisiydi. Kendisinden önceki Ahlatşahlara hizmet eden pek çok devlet adamını katlettiği gibi halka da kötü davranıyordu. 603/1206 yılında Gürcülerin Ahlat civarına yaptıkları ve büyük zayiata yol açan bir akın Melik Mansur’un sonunu hazırladı<a href="anadolu_split_069.html#footnote-1796-119" id="footnote-1796-119-backlink" name="footnote-1796-119-backlink">[119]</a>. Melik Mansur’un yönetiminden zaten memnun olmayan Ahlat halkı, bu büyük tahribat sonrası onu hapsettiler. Bu arada Sökmenli hanedanının hükümdarı II. Sökmen’in kölelerinden olan Balaban’ın Gürcü istilasından bir süre evvel isyan ederek Malazgird’i ele geçirdiğini ve burada ikamete başladığını görüyoruz. O, Melik Mansur’un hapsedilmesinden sonra Ahlat’ı ele geçirme plânları yapıyordu. </p>
				<p class="normal">Ahlat halkı şehri, aynı zamanda son hükümdarları II. Sökmen’in yeğeni olan Mardin Artuklu emiri İlgazi b. Necmeddin Alpı’nın oğlu olan Nâsıreddin Artuk Arslan’a vermeyi plânladılar. Zira o, damarlarında Sökmenli hanedanının kanını taşıyordu<a href="anadolu_split_069.html#footnote-1796-120" id="footnote-1796-120-backlink" name="footnote-1796-120-backlink">[120]</a>. Nâsıreddin Artuk Arslan, Ahlat halkının çağrısına olumlu cevap verdi ve harekete geçti. fakat onun Ahlat’ı ele geçirmesinden rahatsız olacak iki kişi vardı. Bunlardan ilki Balaban’dı. O, II. Sökmen’in memlûku idi. Kendisinden önce memlûk kökenli üç emirin Ahlat’a hâkim olması onun Ahlat üzerindeki emellerini meşrû kılıyordu. Ahlat’ın Artuk Arslan’ın eline geçmesinden rahatsız olacak ikinci kişi ise Mardin Artuklularının komşusu Melik Eşref idi. Zira Ahlat’ın Mardin Artuklularının eline geçmesi demek, bu şehirde bulunan Ahlatşahların hazine ve askerlerinin de Mardin Artuklularına geçmesi demekti ki bu Melik Eşref’in isteyebileceği en son şeydi. Harran ve el-Cezîre hâkimi Melik Eşref bu nedenle yola çıkma hazırlıkları yapan Artuk Arslan’a haber göndererek, Ahlat’ı teslim almak için yola çıktığı takdirde kendisinin de Mardin’e yürüyeceğini bildirdi. Fakat Mardin hâkimi buna rağmen Ahlat’ı teslim almak için harekete geçti.</p>
				<p class="normal">Artuk Arslan’ın yanında oldukça az sayıda asker vardı. Bunun nedeni de iki şekilde açıklanabilir. İlk olarak o, Ahlat halkı tarafından davet edildiği için şehre kolayca girebileceğini umuyordu. İkinci olarak Melik Eşref’in tehdidinden korktuğu için Mardin’in savunmasını tehlikeye atmak istememiştir. Mardin hâkiminin yanına az sayıda asker alışı Ahlat’a yaklaşınca kendisini zor durumda bırakmıştır. Zira Ahlat’a yaklaştığında II. Sökmen’in memlûku olan Balaban’ın şehir önlerinde ordugâhını kurmuş olduğunu gördü. Balaban, Artuk Arslan’a haber göndererek şöyle dedi: “Ahlat halkı şehri sana teslim edecek. Ancak askerlerinin şehri yağmalamalarından korkuyorlar. Bu yüzden adamlarını geri çek ki ben Ahlatlılarla konuşup şehri sana vermeye onları iknâ edeyim.”. Fakat Mardin emiri askerlerini geri çekmedi. Balaban Artuk Arslan’a bu kez tehdit edici ikinci bir name gönderdi ve ona yanında az sayıda asker bulunduğunu hatırlatarak, eğer geri çekilmezse üzerine yürüyeceğini ve Mardin ordusunu zorla çekilmeye mecbur edeceğini bildirdi. Bunun üzerine Nâsıreddin Artuk Arslan Mardin’e geri çekildi<a href="anadolu_split_069.html#footnote-1796-121" id="footnote-1796-121-backlink" name="footnote-1796-121-backlink">[121]</a>. </p>
				<p class="normal">Bununla beraber Artuk Arslan’ı memleketinde de sıkıcı bir durum bekliyordu. Melik Eşref, Mardin hâkiminin Ahlat’a yönelmesi üzerine tehdidinin boş olmadığını gösterircesine Duneysir<a href="anadolu_split_069.html#footnote-1796-122" id="footnote-1796-122-backlink" name="footnote-1796-122-backlink">[122]</a>’e gelmiş ve burada ikamete başlamıştı. Ayrıca Mardin civarına gönderdiği askerler vasıtasıyla bu şehrin civarındaki mahsulü de Duneysir’e getirtti<a href="anadolu_split_069.html#footnote-1796-123" id="footnote-1796-123-backlink" name="footnote-1796-123-backlink">[123]</a>. Mardin havalisini yağmalayan el-Eşref, daha sonra merkezi olan Harran’a döndü. Mardin hâkimi ise Ahlat’ı alamadığı gibi ülkesinin de tahrip edildiğini görerek adeta yıkıldı. İbnü’l-Esîr onun bu halini “Deve kuşu boynuz umuduyla yola çıktı, fakat kulaklarından da oldu” cümleleriyle dile getirir<a href="anadolu_split_069.html#footnote-1796-124" id="footnote-1796-124-backlink" name="footnote-1796-124-backlink">[124]</a>. </p>
				<p class="normal">Ahlat, Mardin hâkiminin çekilmesi üzerine Balaban tarafından ele geçirildi ve Balaban bir yıl sonra Erzurum Selçuklu Meliki Tuğrulşah tarafından öldürülene kadar burada meliklik yaptı. Onun ölümünden sonra ise Eyyûbîler dönemi başladı. </p>
				<p class="normal">Melik Eşref’in tüm bu gelişmelerden ziyâdesiyle memnun olduğunu söyleyebiliriz. Zira hem Ahlat gibi önemli bir şehri komşusu Artuk Arslan’a kaptırmamış, hem de kendisi Mardin’in civarını yağmalayarak yüklü bir mala sahip olmuştur<a href="anadolu_split_069.html#footnote-1796-125" id="footnote-1796-125-backlink" name="footnote-1796-125-backlink">[125]</a> </p>
				<a href="anadolu_split_069.html#footnote-1796-126" id="footnote-1796-126-backlink" name="footnote-1796-126-backlink">[126]</a>
				<div class="calibre2" id="calibre_pb_34"/></body>
</html>