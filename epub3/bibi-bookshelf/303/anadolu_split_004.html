<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_2">Kaynaklar</h1>
				<p class="baslik"><span class="idebold">I) Arapça ve Farsça Kaynaklar</span></p>
				<ol class="word-imported-list">
					<li class="normal1"><span class="idebold"> İbnü’l-Esîr ( 555 – 628 / 1160 – 1231 )</span></li>
				</ol>
				<p class="normal">Ortaçağ İslam dünyasının en büyük tarihçisi olarak kabul edilen ve aslen Cizre’li olan müellif, eğitimini zamanın en önemli İslam şehirlerinden olan Musul, Bağdad, Halep ve Dımaşk’ta tamamladı. Daha sonra Musul’a yerleşen müellif burada Zengî hanedanından atabey Nureddin Arslanşah’ın ( 1193 – 1211 ) büyük iltifatına nail oldu ve onun namına Zengî hanedanının tarihini anlatan meşhur eseri <span class="ideitalik">Tarihu’l–Bahr fi’d Devleti’l Atabekiyye</span> adlı eserini kaleme aldı. 626 / 1229’da Haleb’e giden müellif, burada Melik Zâhir’in oğlu Melik Aziz ve onun atabeyi olan Şihabeddin Tuğrul tarafından büyük ilgi ile karşılandı. Buradan ayrılan müellif 1230’da Melik Eşref’in yönetimi altında olan Dımaşk’a gitti. Ölüm yılı olan 628/1231’de Musul’a gitti ve burada öldü. </p>
				<p class="normal">İbnü’l-Esîr’in bu çalışmayı ilgilendiren eseri Başlangıçtan 1231 yılına kadar gelen <span class="ideitalik">el–Kâmil fi’t-Tarih</span> adlı eseridir. Elinizdeki çalışmanın hazırlanması sırasında bu eserin Prof. Dr. Abdülkerim Özaydın tarafından dilimize çevrilen ve 1987 tarihinde basılan XII. cildinin çevirisini kullandık. İbnü’l-Esîr’in bu çalışması tespit edebildiğim kadarıyla Melik Eşref ile ilgili bahisler açısından özellikle İbn Vâsıl, İbnü’l-Adîm, İbn Kesîr ve Ebu’l Fida’yı büyük ölçüde etkilemiştir. Melik Eşref 626/1229 yılına kadar el–Cezîre bölgesinde hâkimiyetini sürdürmüş olduğundan onun bu bölgedeki faaliyetleri hakkında en mükemmel ve tafsilatlı bilgiyi veren, müellifin <span class="ideitalik">el–Kâmil fi’t-Tarih</span> adlı eseridir. Melik Eşref’in özellikle Zengî ailesi ile olan ilişkileri hakkında tartışmasız en önemli kaynaktır. Eserinin merkezine el–Cezîre ve havalisini koymuş olması çalışma açısından bu kaynağın önemini daha da arttırmıştır. İbnü’l-Esîr, bundan dolayı Melik Eşref’in Anadolu Selçukluları ve Artuklular gibi bölgede nüfuz mücadelesi veren diğer kuvvetlerle gerçekleştirdiği dostane ve hasmane münasebetler açısından da geniş ve zengin bilgilere sahiptir. İbnü’l-Esîr’in, velinimeti olan Zengî hanedanı ile rekabet ilişkisi içinde bulunana Eyyûbîlere karşı zaman zaman olumsuz bir önyargı takındığı gerçektir. Bilhassa Melik Eşref’in siyasî hayatının başlangıç devresinde Musul hâkimi Nureddin Arslanşah’la giriştiği mücadele nedeniyle İbnü’l-Esîr’in Melik Eşref hakkında en azından bu devir açısından pek de olumlu şeyler söylemediğini gördüm. Fakat bilhassa Nureddin Arslanşah’ın ölümünü müteakip yavaş yavaş iktidarı ele geçiren Bedreddin Lü’lü’ye karşı Melik Eşref’in dostane bir tavır takınması ve Musul’un mukadderatının kendi mukadderatı ile paralel olduğunu görerek adeta Zengî hanedanının hamîliğine soyunması, İbnü’l-Esîr’in Melik Eşref hakkındaki kanaatlerine olumlu yönde bir katkı yapmıştır. İbnü’l-Esîr, bu nedenle Melik Eşref’ten yeri geldikçe övgüyle bahseder ve onun adil yönetimi ile savaş sanatındaki başarısını över. </p>
				<div class="calibre2" id="calibre_pb_6"/></body>
</html>