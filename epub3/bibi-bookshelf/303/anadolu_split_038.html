<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>anadolu</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="calibre1"/>
<p class="baslik"><span class="idebold">III. Melik Eşref’in Kuzey Irak’ta Nüfuzunun <br class="calibre1"/>Yayılması</span></p>
				<a href="anadolu_split_069.html#footnote-1796-209" id="footnote-1796-209-backlink" name="footnote-1796-209-backlink">[209]</a><p class="body-text"><span class="idebold">A) Musul Hâkimi Bedreddin Lü’lü’nün Melik Eşref’i Metbû Olarak <br class="calibre1"/>Tanıması</span></p>
				<p class="body-text">Musul’un Zengî ailesine mensup son büyük hükümdarı olan I. Nureddin Arslanşah’ın ölümünden sonra yerine büyük oğlu Melik Kahir İzzeddin Mesud’un geçtiğini görüyoruz. Nureddin Arslanşah’ın diğer oğlu olan İmâdeddin Zengi ise Akr ve Şuş kalelerinin hâkimi idi. Musul görünüşte I. Nureddin Arslanşah’ın büyük oğlu İzzeddin Mesud’un yönetimi altında olmakla beraber gerçekte yönetim I. Nureddin Arslanşah’ın memlûkü Bedreddin Lü’lü’nün ellerine bırakılmıştı. 615/1218 yılında Melik Kahir’in ölümüyle yerine on yaşındaki oğlu II. Nureddin Arslanşah geçmişti. Bu durum Bedreddin Lü’lü’nün Musulda’ki egemenliğinin perçinlenmesi demekti<a href="anadolu_split_069.html#footnote-1796-210" id="footnote-1796-210-backlink" name="footnote-1796-210-backlink">[210]</a>. Bedreddin Lü’lü siyasi ve askerî alandaki egemenliğini halifeye de perçinleterek Nâibu’s Saltana ünvanını aldı. Onun hızla artan bu gücü başta I. Nureddin Arslanşah’ın Akr ve Şuş kalelerine hâkim olan oğlu İmâdeddin Zengi ile, iki kızını I. Nureddin Arslanşah’ın iki oğluna gelin olarak vermiş olan Erbil hâkimi Muzaffereddin Gökbörü’yü rahatsız etmiştir. İmâdeddin Zengi, Musul’un yönetiminin on yaşındaki yeğeninden ziyade kendi hakkı olduğunu savunuyor ve bu yüzden önünde bulunan en büyük engel konumundaki Lü’lü’den nefret ediyordu. Gökbörü ise el-Cezîre bölgesinde aktif bir rol üstlenmeyi hedefliyor ve bu nedenle kendi beldelerinden el-Cezîre’ye açılan kapı konumundaki Musul’da ve Melik Kahir İzzeddin Mesud’un küçük yaştaki oğlu ve aynı zamanda kendi torunu olan Musul’un Zengî hanedanına mensup genç hükümdarı üzerinde nüfûz tesis etmeyi plânlıyordu. Bununla beraber o, Bedreddin Lü’lü Musul’da yönetimi elinde tutarken bu plânlarını asla uygulayamayacağının bilincindeydi. Bu nedenle Gökbörü, Musul tahtı üzerinde emeller besleyen damadı İmâdeddin Zengi’yi desteklemeye karar verdi. </p>
				<p class="body-text">Kayınpederinin de desteğini sağlayan İmâdeddin Zengi harekete geçmekte gecikmedi. Onun ilk hedefi Musul’a bağlı olan ve Hakkâriye bölgesinde yer alan İmadiye kalesini ele geçirmekti. İmadeddin, kalenin yöneticisine haber göndererek Zengî ailesi içinde kendisi gibi yetişkin biri varken on yaşında bir çocuğun tahta oturtulmasını eleştiriyor ve bu yüzden Musul tahtının bir kölenin elinde oyuncak olduğunu söylüyordu. İmâdeddin Zengi’nin faaliyetleri Bedreddin Lü’lü tarafından haber alındı ve O, güvendiği Musullu emirlerden birini İmadiye kalesine yönetici olarak atadı. Ayrıca çevredeki kalelerin yöneticilerini de değiştirerek durumunu sağlama almaya çalıştı<a href="anadolu_split_069.html#footnote-1796-211" id="footnote-1796-211-backlink" name="footnote-1796-211-backlink">[211]</a>. Bununla beraber İmâdeddin Zengi’nin İmadiye kalesine yönelik faaliyetleri devam etti. Musul’da II. Nureddin Arslanşah’ın ölüm döşeğinde olmasından istifade ile çevreye yeğeninin öldüğü şayiasını yaydı. Aynı şekilde İmadiye Kalesinin eski muhafızına da haber göndererek yeğeninin öldüğünü ve Musul tahtı üzerinde kendisinden daha çok hak sahibi kimsenin kalmadığını bildirdi. Kalenin eski muhafızı bu haber üzerine Bedreddin Lü’lü’nün kale komutanlığına getirdiği Musullu emiri tutukladı ve İmâdeddin Zengi’ye haber göndererek kaleyi kendisine teslime hazır olduğunu bildirdi. Bunun üzerine İmâdeddin Zengi gelerek İmadiye kalesini teslim aldı<a href="anadolu_split_069.html#footnote-1796-212" id="footnote-1796-212-backlink" name="footnote-1796-212-backlink">[212]</a>. </p>
				<p class="body-text">Bedreddin Lü’lü’nün bu harekete tepkisi çok hızlı oldu. Kalenin İmâdeddin’in eline geçtiğini haber alan Lü’lü, sabahın ilk ışıklarıyla İmadiye üzerine güçlü bir müfreze gönderdi. Lü’lü, İmâdeddin Zengi’nin giriştiği bu hareketi daha ilk safhada boğmaya kararlıydı. Bu nedenle mevsimin kış olmasına ve soğuğun askerlerinin hareket kabiliyetini sınırlandırmasına rağmen İmadiye Kalesini kuşattı. Bu esnada Erbil hâkimi Muzaffereddin Gökbörü damadına yardım etmek maksadıyla Erbil’den harekete geçti. Bedreddin Lü’lü, Gökbörü’ye mektup yazarak 606/1209 yılında I. Nureddin Arslanşah ile Gökbörü arasında yapılan anlaşma metnini hatırlattı. Bu anlaşmada her iki hükümdar topraklarına yönelecek bir saldırıyı beraberce göğüslemeyi taahhüd ediyorlardı. Bu mektup üzerine Gökbörü, iki taraf arasında tarafsız kalacağını bildirdi. Fakat Gökbörü damadını önce gizliden gizliye sonra da açıkça destekleme politikasına devam etmiştir.</p>
				<p class="body-text"> Tüm bu olaylar gerçekleşirken Musul askerleri de İmadiye kalesini kuşatmaya devam ediyorlardı. Muhasarayı yöneten komutanın şartların müsait olmamasına aldırış etmeden kaleye taarruz etmesi müdafîlerin bu birliği kaleye doğru giden dar bir geçitte sıkıştırmasına sebep olmuş ve neticede Musul askerleri bozguna uğrayarak geri çekilmişlerdir. Elde ettiği bu başarı neticesinde İmâdeddin Zengi, Hakkâriye ve Zuzân bölgesindeki kalelere haberciler göndererek hakimiyetinin tanınmasını istemiş ve bu bölgelerdeki kaleler de onun hakimiyetini tanımışlardır<a href="anadolu_split_069.html#footnote-1796-213" id="footnote-1796-213-backlink" name="footnote-1796-213-backlink">[213]</a>. </p>
				<p class="body-text">İmâdeddin bununla da yetinmeyerek kayınpederi olan Gökbörü’yle beraber Musul ve havalisine akınlar yapmaya başlamıştır. Bedreddin Lü’lü kendisine karşı hareket eden iki ordu ile başa çıkamayacağını biliyor ve bir çıkış yolu arıyordu. El-Cezîre’nin büyük bir kısmını elinde tutan Melik Eşref de bu sıralarda Halep önlerinde Selçuklu ordusunu yenmiş bulunuyor ve bir süreden beri de Halep’te ikamet ediyordu. </p>
				<p class="body-text">Lü’lü en güçlü komşusu durumundaki Melik Eşref’e elçiler gönderdi. Melik Eşref tarafından Halep’te kabul edilen elçiler, Bedreddin Lü’lü’nün Melik Eşref’in kayıtsız şartsız itaatine girme isteğini bildirerek ittifak teklifinde bulundular. Bu teklifi büyük bir memnuniyetle kabul eden Melik Eşref elçilere, Bedreddin’e yardım edeceğini, onun düşmanlarını kendi düşmanları bilip gerekirse askerleri ile harekete geçeceğini ve Musul’un hâkimiyetinden çıkan yerlerin yeniden Musul’a bağlanacağını söyledi<a href="anadolu_split_069.html#footnote-1796-214" id="footnote-1796-214-backlink" name="footnote-1796-214-backlink">[214]</a>.</p>
				<p class="body-text">Tüm bu gelişmelerden sonra Melik Eşref, Erbil hâkimi Muzaffereddin Gökbörü’ye bir mektup gönderdi. Mektubunda, Erbil hâkimini haddi aşmakla suçluyor ve Musul diyarından el çekmesini aksi takdirde bizzat kuvvetleri ile Erbil Atabeyliğinin topraklarına girerek kendisiyle savaşacağını bildiriyordu. </p>
				<p class="body-text">Ayrıca bu mektupta Mısır diyarına saldıran Haçlılara da değinen Melik Eşref, böyle bir zamanda nifak çıkardığı için Muzaffereddin Gökbörü’yü kınayarak bir an önce hücumlarını durdurmasını istiyor ve onu emrindeki askerlerle kendisine katılarak Mısır’a cihada gitmeye davet ediyordu. </p>
				<p class="body-text">Melik Eşref’in Muzaffereddin Gökbörü’ye gönderdiği bu mektubun pek de etkili olduğunu söyleyemeyiz. Zira Gökbörü, eylemlerine son vermek bir yana Hısn Keyfâ ve Âmid hâkimi olan Artuklu Nâsıreddin Mahmud’la ittifak yapmış ve bu iki hükümdar Musul topraklarına akınlar düzenleyerek çevreyi yağmalamışlardı. Bu durum üzerine Melik Eşref bir grup askerini gerekli savaş techizatı ile donatarak Nusaybin’e gönderdi. Bu birlik gerektiğinde Bedreddin Lü’lü’nün yardımına koşmakla vazifeliydi<a href="anadolu_split_069.html#footnote-1796-215" id="footnote-1796-215-backlink" name="footnote-1796-215-backlink">[215]</a>.</p>
				<p class="body-text">Böylece el-Cezîre’de iki rakip cephe ile karşılaşıyoruz. Melik Eşref, Musul’da naip olan ve Musul’un yönetimini elinde bulunduran Bedreddin Lü’lü ile dayanışma içine girerken, karşısında da Erbil hâkimi Muzaffereddin Gökbörü’nün başını çektiği ve Hısn Keyfâ Artuklu hükümdarı Nâsıreddin Mahmud ile Zengîlerden II. İmâdeddin Zengi’nin de içinde bulunduğu bir başka ittifak yer alıyordu. </p>
				<p class="body-text">İmâdeddin Zengi, İmadiye kalesini Musul askerlerine karşı başarı ile savunmuştu. Kayınpederi Muzafereddin Gökbörü’den de askerî destek alan İmâdeddin, Musul’a karşı hücuma geçmeye karar vermişti. İmâdeddin Zengi bu maksatla kendi kontrolünde bulunan Akr Kalesine gitti. Bu sırada Bedreddin Lü’lü de Musul ve çevresini İmâdeddin’in hücumlarından korumak düşüncesiyle bir müfrezeyi Akr civarına keşif amacıyla göndermişti. </p>
				<p class="body-text">Musul’a dört fersah mesafede konaklayan bu askerler burada bir müddet kaldıktan sonra kendi aralarında istişare ederek Akr kalesinde bulunan İmâdeddin üzerine ani bir hücum yapmaya karar verdiler. Bu nedenle 616 yılının Muharrem ayının çıkmasına dört gün kala (12-14 Nisan 1219) bir gece yürüyüşüyle Akr Kalesi önlerine geldiler. Askerler hafif savaş techizatına sahip olduklarından çok hızlı yol almışlardı ve o gecenin sabahında Bedreddin’den bu yönde bir emir almamış olmalarına rağmen İmâdeddin’in askerleri ile savaşa tutuştular. Sonuç olarak bu ani hücumun da etkisiyle İmâdeddin mağlup olarak Akr Kalesini terk etti ve kayınpederi olan Gökbörü’nün yanına, Erbil’e kaçtı<a href="anadolu_split_069.html#footnote-1796-216" id="footnote-1796-216-backlink" name="footnote-1796-216-backlink">[216]</a>.</p>
				<p class="body-text">Musul askerlerinin bu başarısı Bedreddin Lü’lü kadar Melik Eşref’i de sevindirdi. Zira Melik Eşref, Dimyat’a saldırılarını şiddetlendiren Haçlılar’ı dikkatle izliyor ve emri altındaki birlikleri mümkün olduğunca diri tutmaya çalışıyordu. Bu nedenle Bedreddin Lü’lü’nün kendi kuvvetlerine ihtiyaç kalmadan İmâdeddin’i püskürtmesini memnuniyetle karşılamıştır. </p>
				<p class="body-text">Melik Eşref mevcut müsait ortamdan yararlanarak Erbil’e bir elçi gönderdi. Bu elçinin elindeki anlaşma metninde gerek Musul tahtının nâibi Bedreddin Lü’lü ve gerekse Erbil hâkimi Muzaffereddin Gökbörü ve damadı İmâdeddin Zengi’nin birbirlerine saldırmamaları ve bu minvâl üzere anlaşmaları öngörülüyordu. Halifenin de araya girmesiyle anlaşma imzalandı ve el-Cezîre’de durum çok kısa bir müddet için de olsa sakinleşti<a href="anadolu_split_069.html#footnote-1796-217" id="footnote-1796-217-backlink" name="footnote-1796-217-backlink">[217]</a>. </p>
				<p class="body-text">Yukarıda belirttiğimiz gibi Bedreddin Lü’lü’nün İmâdeddin Zengi’yi yenmesi ve onu Musul’a kaçırtması el-Cezîre’de kısa bir süre de olsa suların durulmasını sağlamıştı. Bu olayın akabinde Muharrem 616/Nisan 1219 tarihinde Melik Eşref ve Halifenin aracılığı ile imzalanan barış anlaşmasından kısa bir süre sonra Musul’un genç meliki II. Nureddin Arslanşah küçük yaşlardan beri muzdarib olduğu çeşitli hastalıkların tesiri ile vefat etti<a href="anadolu_split_069.html#footnote-1796-218" id="footnote-1796-218-backlink" name="footnote-1796-218-backlink">[218]</a>. Bedreddin Lü’lü henüz 3 yaşında olan II. Nureddin Arslanşah’ın kardeşi Nâsıreddin Mahmud’u derhal Musul tahtına oturttu. Musul halkı her şeye rağmen, büyük bir sadakatle bağlandıkları Zengî hanedanından bir melikin (çocuk da olsa) tahta geçmesini büyük bir sevinçle karşıladılar. Ancak bu taht değişikliğini Musul ahalisi gibi sevinçle karşılamayanlar da vardı. </p>
				<p class="body-text">II. Nureddin Arslanşah’ın ölümü, el-Cezîre’de zaten hassas dengeler üzerinde duran mevcut statükoyu yeniden bozdu. Kayınpederi Muzaffereddin Gökbörü’nün yanında bulunan İmâdeddin Zengi, Musul tahtına 3 yaşında bir çocuk olan yeğeninin geçmesi üzerine Gökbörü ile beraber harekete geçti. Öncelikle Musul çevresini yağmalamak üzere bir grup asker gönderen İmâdeddin, akabinde de Gökbörü ile beraber sefer hazırlıklarına girişmiştir. Müttefiklerin bu hazırlıklarından haberdar olan Bedreddin Lü’lü, durumunu güçlendirmeye çalışmıştır. Fakat bir talihsizlik eseri olarak bu sırada Musul kuvvetlerinin önemli bir kısmı Bedreddin Lü’lü’nün oğlu Salih İsmail komutasında Melik Eşref’in cihad çağrısı üzerine onun hizmetinde bulunuyorlardı. </p>
				<p class="body-text">Daha önce de zikrettiğimiz gibi Melik Eşref el-Cezîre ile ilgilenirken diğer yandan da Dimyat’a saldıran Haçlıların faaliyetlerini gözlüyordu. Melik Âdil’in 615/1218 yılındaki ölümü esnasında Eyyûbî ordusu Dimyat’ta Haçlıların karşısında zor duruma düşmüş, Melik Kâmil mevcut ortamı güç de olsa düzeltmeyi başarmıştı. Bununla beraber Haçlıların tazyiki ve bunun sonucunda da Melik Kâmil’in kardeşlerinden ve Eyyûbî hanedanının diğer üyelerinden yardım isteği de her geçen gün artıyordu. </p>
				<p class="body-text">El-Cezîre’deki belirsizlik ortamı Melik Eşref’i Mısır’a doğru harekete geçmekten alıkoyuyordu. O, en azından Dimyat’ın yükünü hafifletmek maksadıyla ikâmet etmekte olduğu Halep’ten Suriye sahillerindeki Haçlı kalelerine akınlar yapmaya karar verdi. Bu amaçla Musul nâibi Bedreddin Lü’lü’ye müracaat ederek Musul askerlerinden seçkin bir kuvvetin bu iş için kendi hizmetine gönderilmesini istedi. Bedreddin Lü’lü de zikrettiğimiz gibi oğlu Salih İsmail komutasındaki seçkin bir kuvveti Melik Eşref’in hizmetine girmeleri için Halep’e göndermişti<a href="anadolu_split_069.html#footnote-1796-219" id="footnote-1796-219-backlink" name="footnote-1796-219-backlink">[219]</a>. </p>
				<p class="body-text">Melik Eşref ise, bir grup askerini gerektiğinde Musul’un yardımına koşmaları amacıyla kendi memlûklarından olan Aybek el-Eşrefî<a href="anadolu_split_069.html#footnote-1796-220" id="footnote-1796-220-backlink" name="footnote-1796-220-backlink">[220]</a> yönetiminde Nusaybin’de konuşlandırmıştı. Bedreddin Lü’lü, Aybek’e elçi göndererek komutası altındaki Eyyûbî askerleri ile beraber yardımına gelmesini taleb etti. Aybek de 4 Receb 616 / 15 Eylül 1219’da Musul’a doğru hareket etti<a href="anadolu_split_069.html#footnote-1796-221" id="footnote-1796-221-backlink" name="footnote-1796-221-backlink">[221]</a>. Bu birlik Musul’a ulaştığında Bedreddin Lü’lü büyük bir hayal kırıklığına uğradı. Zira gelen askerlerin sayısı azdı ve kendisinin Melik Eşref’in hizmetine vermiş olduğu asker miktârı çok daha fazlaydı. </p>
				<p class="body-text">Lü’lü’nün canını sıkan bir diğer etken de Melik Eşref’in askerlerinin başında bulunan Aybek’in disiplinsiz davranışlarıydı. İzzeddin Aybek, Musul’a gelir gelmez Bedreddin Lü’lü’ye, Dicle’yi geçerek derhal Erbil’e saldırma önerisinde bulunmuş, fakat Bedreddin Lü’lü aceleye gerek olmadığını ve Aybek’e Nusaybin’den getirdiği askerlerini birkaç gün dinlendirmesini tavsiye etmiştir. Fakat Aybek, Lü’lü’yü dinlemediği gibi Erbil Atabeyliği topraklarına derhal saldırılması yolundaki ısrarlarını da arttırarak sürdürdü. Netice itibarı ile Lü’lü, Aybek’in kuvvetlerinin Musul’a gelmesinden birkaç gün sonra Dicle’yi geçmeye ve bu nehrin doğu tarafında karargâh kurmaya mecbur kaldı<a href="anadolu_split_069.html#footnote-1796-222" id="footnote-1796-222-backlink" name="footnote-1796-222-backlink">[222]</a>. </p>
				<p class="body-text">Lü’lü ve Aybek’in Dicle’yi geçtiklerini haber alan Erbil hâkimi Muzaffereddin Gökbörü de yanında İmâdeddin Zengi ve adamları olduğu halde Erbil’den yola çıkarak Zap suyunu geçti ve Dicle nehrine doğru yöneldi. Bu durum üzerine Lü’lü de derhal ordusunu savaş düzenine geçirdi. Bu düzene göre Musul ordusunun öncü kuvvetlerinin komutanlığında Nusaybin askerleri ile beraber İzzeddin Aybek bulunuyordu. Onun emrine Musul askerlerinden bir grup da verilmişti. Ordunun merkezini Lü’lü komuta ediyordu. Sol cenahta ise ismi kaynaklarda zikredilmeyen Musul emirlerinden biri vardı. Bu emir daha sonra kendi isteği üzerine sağ cenahın komutanlığına getirildi. İki ordunun karşılıklı savaş düzeni aldığı 20 Receb 616 / 30 Eylül – 1 Ekim 1219 gecesi aynı emir, düşmana daha yakın olmak amacıyla Lü’lü’den tekrar sol cenahın komutanlığına getirilmesini istedi. Fakat Lü’lü “Şayet gecenin bu vaktinde yanındaki askerlerle birlikte sağ kanattan sol kanada geçmeye kalkarsan askerlerimiz bunun bir yenilgi olduğunu zannederek geride hiç kimse kalmaksızın dağılır gider.” sözleriyle onun bu isteğini reddetti<a href="anadolu_split_069.html#footnote-1796-223" id="footnote-1796-223-backlink" name="footnote-1796-223-backlink">[223]</a>. </p>
				<p class="body-text">Diğer yandan Aybek de her zaman olduğu gibi düşmanın üzerine atılmada aceleci davranıyordu. Yukarıda da görüldüğü gibi Lü’lü, hem kendi ümerâsına hem de Aybek’e söz dinletmekte hayli zorluk çekiyordu. Gece yarısı olunca Aybek, Lü’lü’nün saldırı emrini beklemeksizin ileriye atılmış ve Lü’lü’nün askerleri de bu oldu bitti karşısında ister istemez Aybek’in arkasından saldırıya geçmişlerdir. 20 Receb / 1 Ekim gecesi iki ordu Musul’a üç fersah (yaklaşık 18 km.) uzaklıktaki bir mevkide savaşa tutuşmuşlardır. </p>
				<p class="body-text">Savaşın hemen başında Musul ordusunun öncü kuvvetlerini komutanlığını yapan İzzeddin Aybek, adamları ile beraber sağ kanada geçerek Erbil kuvvetlerinin İmâdeddin Zengi yönetimindeki sol kanadını bozguna uğratmıştı. Fakat bu arada Lü’lü’nün sol cenahı zayıf kaldığından Gökbörü’nün sağ cenahtaki kuvvetleri Musul ordusunu bu kanatta geri püskürtmüş ve bozmuştu. Gökbörü de kendi merkezinden Musul ordusunun merkezinde yer alan Lü’lü üzerine bizzat hücum yapmıştı. </p>
				<p class="body-text">Lü’lü, kendisinden daha kalabalık olan Erbil ordusunun merkez cenahından kaçarak Musul’a yönelmek zorunda kaldı. Musul ordusu, Erbil ordusu önünde mağlup olarak Musul Kalesine çekildi<a href="anadolu_split_069.html#footnote-1796-224" id="footnote-1796-224-backlink" name="footnote-1796-224-backlink">[224]</a>. </p>
				<p class="body-text">Öte yandan Gökbörü, savaşı kazandığı mevkide bir müddet kaldı. Fakat ona, Lü’lü’nün zayiatının çok olmadığı ve askerlerini toplayan Lü’lü’nün ani bir baskın ile Erbil ordusuna saldıracağı yönünde haberler geldi. Bölgeyi çok iyi bilmemenin de olumsuzluğunu düşünen Gökbörü, galibiyetinden birkaç gün sonra sessizce Erbil’e doğru geri çekildi. Daha sonra iki taraf arasında elçiler gidip geldi. Sonuç olarak her iki tarafın da birbirlerine saldırmamaları ve ellerinde bulunan beldelerle iktifa etmeleri yönünde bir anlaşmaya varıldı<a href="anadolu_split_069.html#footnote-1796-225" id="footnote-1796-225-backlink" name="footnote-1796-225-backlink">[225]</a>. </p>
				<a href="anadolu_split_069.html#footnote-1796-226" id="footnote-1796-226-backlink" name="footnote-1796-226-backlink">[226]</a>
				<div class="calibre2" id="calibre_pb_44"/></body>
</html>