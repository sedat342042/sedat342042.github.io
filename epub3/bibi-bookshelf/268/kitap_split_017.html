<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_16">10. Sahne</h2>
			<p class="indentmetin">(Aynı kişiler. Uteşitelni ile epey yaşlı bir adam olan Mihail Aleksandroviç Glov girerler.)</p>
			<p class="normal">UTEŞİTELNİ</p>
			<p class="normal">Sizi tanıştırayım İharev, bu bey Mihail Aleksandroviç Glov!</p>
			<p class="normal">İHAREV</p>
			<p class="normal">İtiraf edeyim epeydir böyle bir şerefe nail olmamıştım. İnsan handa yaşayınca işte...</p>
			<p class="normal">GLOV</p>
			<p class="normal">Ben de tanıştığımıza çok memnun oldum. Yazık ki tam da buradan ayrılacağım zamana denk geldi.</p>
			<p class="normal">İHAREV</p>
			<p class="indentmetin">(Ona bir sandalye uzatarak.)</p>
			<p class="normal">Buyurun efendim! Uzun zamandır mı buradasınız?</p>
			<p class="indentmetin">(Uteşitelni, Şvahnev ve Krugel aralarında fısıldaşırlar.)</p>
			<p class="normal">GLOV</p>
			<p class="normal">Ah Tanrım, bu şehirden gına geldi bana. Bir an önce gidersem bedenim de, ruhum da rahatlayacak.</p>
			<p class="normal">İHAREV</p>
			<p class="normal">Sizi burada tutan ne, işiniz mi var?</p>
			<p class="normal">GLOV</p>
			<p class="normal">Evet, işim var. Şu evrak işleri işte!</p>
			<p class="normal">İHAREV</p>
			<p class="normal">Dava gibi bir şey mi yoksa?</p>
			<p class="normal">GLOV</p>
			<p class="normal">Yok, şükürler olsun dava falan yok ama en az onun kadar ağır bir iş. On sekiz yaşındaki kızımı evlendiriyorum azizim. Baba olmak nedir bilir misiniz? Bir şeyler almaya gelmiştim ama daha önemlisi buradaki mülkümü satıyorum. Evrak işleri çoktan bitti ama daha ödeme emri gelmedi. Beş parasız yaşıyorum.</p>
			<p class="normal">İHAREV</p>
			<p class="normal">Bağışlayın ama mülkünüzü kaça sattınız?</p>
			<p class="normal">GLOV</p>
			<p class="normal">İki yüz bine. Bugünlerde parayı vereceklerdi ama iş uzuyor işte. Bıktım artık buradan! Güya kısa bir süre için gelmiştim. Kız nişanlı... Herkes parayı bekliyor. Ben de her şeyi bırakıp dönmeye karar verdim.</p>
			<p class="normal">İHAREV</p>
			<p class="normal">Nasıl yani? Parayı beklemeyecek misiniz?</p>
			<p class="normal">GLOV</p>
			<p class="normal">Ne yapayım azizim? Bir aydır karımı, çocuklarımı gördüğüm yok, mektup bile almadım; Tanrı bilir neler oluyor evde. Oğlum kalacak, bütün işleri ona bırakacağım. Koşturup durmaktan bıktım.</p>
			<p class="indentmetin">(Şvahnev’le Krugel’e döner.)</p>
			<p class="normal">Siz ne yapıyorsunuz baylar? Sanırım size engel oldum. Neyle meşgulsünüz öyle?</p>
			<p class="normal">KRUGEL</p>
			<p class="normal">Yok önemli değil. İşsizlikten oyun oynuyoruz.</p>
			<p class="normal">GLOV</p>
			<p class="normal">Ama ortada fiş var galiba.</p>
			<p class="normal">ŞVAHNEV</p>
			<p class="normal">Yok canım! Zaman geçiriyoruz sadece, yarım kapiklik fişimiz var.</p>
			<p class="normal">GLOV</p>
			<p class="normal">Ah baylar, bu ihtiyarın sözünü dinleyin. Siz daha gençsiniz. Elbette yaptığınız kötü değil, eğlenmek için oynuyorsunuz; yarım kapik de bir şey değil ama... Ben de oynadım zamanında, bu işin sonunu bilirim. Her şey yarım kapikle başlar, bir bakarsın küçük oyun sonunda büyük bir kumara dönüşüvermiş.</p>
			<p class="normal">ŞVAHNEV</p>
			<p class="indentmetin">(İharev’e.)</p>
			<p class="normal">Al işte, ihtiyar yine başladı.</p>
			<p class="indentmetin">(Glov’a.)</p>
			<p class="normal">Bakın, saçma bir şeyi çok büyütüyorsunuz; bu da yaşlılara özgü bir alışkanlık işte.</p>
			<p class="normal">GLOV</p>
			<p class="normal">İyi de ben o kadar yaşlı değilim. Sadece tecrübelerimden çıkardıklarımı söyledim.</p>
			<p class="normal">ŞVAHNEV</p>
			<p class="normal">Ben sizden söz etmiyorum. Ama yaşlılar genel olarak böyledir: Kendileri bir yanlışlık yapmışlarsa, herkesin aynı yanlışı yapacağına dair güçlü bir inanç beslerler. Eğer buzlu bir yolda şaşkın şaşkın giderken kayıp düşmüşlerse, o yoldan geçen herkesin kayıp düşeceğini söylerler, çünkü başkalarına hiç saygı duymazlar. Belki bir başkası o yolda dikkatsizlik etmeyecek veya ayakkabısı kaymayacak. Ama yok, bunu akıllarına bile getirmezler. Birisini sokakta bir köpek ısırsa tamam, onlara göre artık bütün köpekler ısırıyordur ve sokağa çıkma olanağı da kalmamıştır.</p>
			<p class="normal">GLOV</p>
			<p class="normal">Haklısın aziz dostum. Yalnız tek yönlü bakmak da günahtır. Baksana gençlere! Vaşak gibi hareketliler, bakarsın düşüp boyunlarını kırarlar!</p>
			<p class="normal">ŞVAHNEV</p>
			<p class="normal">İşte size göre bunun ortası yok. Gençler hareketli olduklarından kıskanıyorsunuz, yaşlılığınıza sığınıp erdemlilik taslıyorsunuz ama aslında başkalarını çekemiyorsunuz.</p>
			<p class="normal">GLOV</p>
			<p class="normal">Yaşlılar hakkında bu kadar aşağılayıcı şeyler mi düşünüyorsunuz?</p>
			<p class="normal">ŞVAHNEV</p>
			<p class="normal">Neden aşağılayıcı olsun? Bu su katılmamış gerçek.</p>
			<p class="normal">İHAREV</p>
			<p class="normal">Özür dilerim ama fikirlerin epeyce sert...</p>
			<p class="normal">UTEŞİTELNİ</p>
			<p class="normal">Ben kumar konusunda Mihail Aleksandroviç’e tamamen katılıyorum. Ben de çok oynardım. Ama Tanrıya şükür ebediyen bıraktım artık. Hem hep kaybettiğim ya da şansız olduğum için değil; inanın benim için manevi huzur, kaybetmekten daha önemli. Kâğıt oynarken duyduğumuz heyecanın ömrümüzü kısalttığı gayet açık.</p>
			<p class="normal">GLOV</p>
			<p class="normal">Yemin ederim çok doğru, çok bilgece söylediniz azizim! Küstahlık saymazsanız bunca zamanlık tanışıklığımıza sığınarak size bir soru sormak istiyorum...</p>
			<p class="normal">UTEŞİTELNİ</p>
			<p class="normal">Ne sorusu?</p>
			<p class="normal">GLOV</p>
			<p class="normal">Hassas bir konu ama kaç yaşındasınız acaba?</p>
			<p class="normal">UTEŞİTELNİ</p>
			<p class="normal">Otuz dokuz.</p>
			<p class="normal">GLOV</p>
			<p class="normal">Yapmayın yahu! Otuz dokuz yaş ne ki? Daha çok gençsiniz! Rusya’mızda sizin gibi bilgelerin sayısı artsaydı düşünsenize neler olurdu? Tanrım, altın çağımızı yaşardık. Sizin gibi birini tanıdığım için Tanrı’ya ne kadar şükretsem az.</p>
			<p class="normal">İHAREV</p>
			<p class="normal">İnanın ben de düşüncelerinize katılıyorum. Çocukların ellerine iskambil kâğıdı vermemeli. Ama basiretli insanlar neden oyalanıp eğlenmesinler? Örneğin hoplayıp zıplayamayan, dans edemeyen saygıdeğer ihtiyarlar neden eğlenemesinler?</p>
			<p class="normal">GLOV</p>
			<p class="normal">Evet çok doğru, ama inanın bizim yaşamımız da kutsal denebilecek sorumluluklarımızla öyle keyifli ki. Ah baylar, kulak verin şu ihtiyara! İnsan için aile yaşamından daha değerli bir şey olamaz. Çevrenizdeki velvele öyle güzeldir ki, Tanrım o gürültü patırtı olmadan yapamıyorum. İnanın bizimkileri görmemeye bir dakika bile katlanamıyorum! Kızımın “Babacığım, canım babacığım!” demesini özledim. Oğlum da liseden gelecek... Altı aydır onu da görmüyorum. Yemin ederim bunları anlatacak söz bulamıyorum. Bunlardan sonra oyun kâğıtlarına bakmak bile istemiyorum.</p>
			<p class="normal">İHAREV</p>
			<p class="normal">Ama neden babalık duyguları kâğıt oynamaya engel olsun?</p>
			<p class="normal">ALEKSEY</p>
			<p class="indentmetin">(İçeri girer; Glov’a.)</p>
			<p class="normal">Uşağınız bavullarınızı soruyor. Dışarı çıkaralım mı? Atlar hazırmış.</p>
			<p class="normal">GLOV</p>
			<p class="normal">Şimdi geliyorum! Özür dilerim baylar, sizi bir dakika yalnız bırakacağım.</p>
			<p class="indentmetin">(Çıkar.)</p>
			</body>
</html>