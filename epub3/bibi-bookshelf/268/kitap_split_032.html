<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_31">25. Sahne</h2>
			<p class="ortayazi">(Aynı kişiler ve Aleksey.)</p>
			<p class="normal">ALEKSEY</p>
			<p class="indentmetin">(Glov’a.)</p>
			<p class="normal">Affedersiniz, bayları mı sormuştunuz?</p>
			<p class="normal">GLOV</p>
			<p class="normal">Evet.</p>
			<p class="normal">ALEKSEY</p>
			<p class="normal">İyi de onlar gittiler.</p>
			<p class="normal">GLOV</p>
			<p class="normal">Nasıl, gittiler mi?</p>
			<p class="normal">ALEKSEY</p>
			<p class="normal">Evet efendim. Yarım saat kadar önce arabayla atları hazırlattılar.</p>
			<p class="normal">GLOV</p>
			<p class="indentmetin">(Ellerini çırpar.)</p>
			<p class="normal">Eh, ikimiz de oyuna geldik!</p>
			<p class="normal">İHAREV</p>
			<p class="normal">Ne bu saçmalık? Söylediklerinin tek sözcüğüne bile inanmıyorum. Uteşitelni birazdan döner. Sen de borcunu bana ödeyeceksin. Bana devrettiler.</p>
			<p class="normal">GLOV</p>
			<p class="normal">Ne borcu be! Çok beklersin borcu! Yoksa bütün gün boyunca aptal yerine konulduğunu anlamadın mı?</p>
			<p class="normal">İHAREV</p>
			<p class="normal">Neler saçmalıyorsun sen? Daha ayılmadın anlaşılan.</p>
			<p class="normal">GLOV</p>
			<p class="normal">Görünüşe göre ikimiz de hâlâ sarhoşuz. Uyan be adam! Beni hâlâ Glov mu sanıyorsun? Sen ne kadar Çin imparatoruysan ben de o kadar Glov’um.</p>
			<p class="normal">İHAREV</p>
			<p class="indentmetin">(Tedirgin.)</p>
			<p class="normal">Ne saçmalıyorsun kuzum sen? Sen ve baban...</p>
			<p class="normal">GLOV</p>
			<p class="normal">İhtiyar mı? O benim babam değil, zaten onun çocuğu olması imkânsız, bu bir! Adı Glov falan değil Krinitsin, ilk adı da Mihail Aleksandroviç değil İvan Klimiç, ayrıca onların çetesindendir bu da iki!</p>
			<p class="normal">İHAREV</p>
			<p class="normal">Bana bak, ciddi ol! Böyle şeylerle şaka olmaz!</p>
			<p class="normal">GLOV</p>
			<p class="normal">Ne şakası yahu? Ben de işin içindeydim. Bana da üç bin ruble vaat etmişlerdi.</p>
			<p class="normal">İHAREV</p>
			<p class="indentmetin">(Ona yaklaşır; sertçe.)</p>
			<p class="normal">Bak, dalga geçme diyorum! Beni o kadar aptal mı sanıyorsun? Ya vekâletname, ya ödeme emri... Ya o memur, Psoy Stahiç Zamuhrişkin. Onu çağırtamayacağımı falan mı sanıyorsun yoksa?</p>
			<p class="normal">GLOV</p>
			<p class="normal">O adam memur falan değil, onların çetesinden emekli bir kurmay yüzbaşı. Adı Psoy Stahiç Zamuhrişkin değil Flor Semyonoviç Murzafeykin!</p>
			<p class="normal">İHAREV</p>
			<p class="indentmetin">(Umutsuzluktan deliye dönmüş gibi.)</p>
			<p class="normal">Ya sen kimsin öyleyse? Sen kimsin iblis?</p>
			<p class="normal">GLOV</p>
			<p class="normal">Kim miyim? Ben üçkâğıtçılığa zorlanmış soylu bir adamım. Onlara karşı her şeyimi kaybettim iç gömleğime varıncaya dek aldılar. Ne yapayım, açlıktan ölse miydim yani? Üç bin rubleye seni kandırmaya razı oldum. Açıkça söylüyorum, bak sana dürüst davranıyorum işte.</p>
			<p class="normal">İHAREV</p>
			<p class="indentmetin">(Kudurmuş gibi onun yakasına yapışır.)</p>
			<p class="normal">Seni dolandırıcı!</p>
			<p class="normal">ALEKSEY</p>
			<p class="indentmetin">(Alçak sesle.)</p>
			<p class="normal">Kavga çıkacak galiba. İyisi mi sıvışmalı buradan.</p>
			<p class="indentmetin">(Çıkar.)</p>
			<p class="normal">İharev</p>
			<p class="indentmetin">(Glov’un kolundan çeker.)</p>
			<p class="normal">Yürü gidiyoruz!</p>
			<p class="normal">GLOV</p>
			<p class="normal">Nereye yahu?</p>
			<p class="normal">İHAREV</p>
			<p class="normal">Nereye mi?</p>
			<p class="indentmetin">(Sayıklarcasına.)</p>
			<p class="normal">Nereye mi? Adalete! Mahkemeye!</p>
			<p class="normal">GLOV</p>
			<p class="normal">İyi de buna hiç hakkın yok.</p>
			<p class="normal">İHAREV</p>
			<p class="normal">Nasıl? Hakkım yok demek! Güpegündüz adam dolandırıp, bütün parasını aldınız! Hakkım yok mu? Dolandırıcılık yaptınız! Hakkım yok mu? Hakkım var mı yok mu, Nerçinski’de hapiste söylersin! Dur sen, bütün çetenizi de yakalatacağım! O zaman görürsünüz dürüst, onurlu, iyi insanları dolandırmanın ne olduğunu! Adalet! Adalet istiyorum!</p>
			<p class="indentmetin">(Glov’u sürükler.)</p>
			<p class="normal">GLOV</p>
			<p class="normal">Adalet istiyorsun ama sen de kanuna karşı geldin. Hatırlarsan onlarla birlik olup kumarda beni aldatmaya kalktın. Üstelik oyun kâğıtları da senindi ve hileliydiler. Yok kardeş! İşin aslı senin de hiçbir şeye hakkın yok!</p>
			<p class="normal">İHAREV</p>
			<p class="indentmetin">(Pişmanlıkla elini alnına vurur.)</p>
			<p class="normal">Doğru, lanet olsun!</p>
			<p class="indentmetin">(Bitkinlikle sandalyeye çöker. Bu arada Glov kaçar.)</p>
			<p class="normal">Ne lanet oyunmuş!</p>
			<p class="normal">GLOV</p>
			<p class="indentmetin">(Kapıdan ona bakar.)</p>
			<p class="normal">Sakin ol! Senin durumun o kadar da kötü değil! Ne de olsa Adelaida İvanovnan var!</p>
			<p class="indentmetin">(Kaybolur.)</p>
			<p class="normal">İHAREV</p>
			<p class="indentmetin">(Öfkeyle.)</p>
			<p class="normal">Lanet olsun Adelaida İvanovna’ya!</p>
			<p class="indentmetin">(Desteyi alır ve kapıya doğru fırlatır; kâğıtlar odaya dağılır.)</p>
			<p class="normal">Ne utanmaz, ne aşağılık heriflermiş! Aklımı yitireceğim; ne şeytanca oyunmuş! Ne kadar ustaca kurmuşlar! Baba, oğul, memur Zamuhrişkin! Ne ustaca oynadılar! Kimseye şikâyet bile edemiyorum!</p>
			<p class="indentmetin">(Ayağa kalkıp odada dolaşmaya başlar.)</p>
			<p class="normal">Bundan sonra tilki gibi kurnaz olmalıyım! Kafamı kullanmalıyım! Bütün ustalığımı gösterip, yeni yöntemler bulmalıyım! Lanet olsun, çektiğin onca zahmete bile değmiyor! Bir yolunu bulup seni dolandırıyorlar! Bir dolandırıcı çıkıp, yıllarca kurmaya uğraştığın şeyi yerle bir ediveriyor!</p>
			<p class="indentmetin">(Üzüntüyle elini sallar.)</p>
			<p class="normal">Lanet olsun! Dünya düzenbazlarla dolmuş! Yalnızca hiçbir şeye aklı ermeyen, kafaları çalışmayan, hiçbir şey yapmayan kütük gibi sersemler, bir de üç beş kapiğe eski kâğıtlarla kumar oynayanlar mutlu olabiliyorlar!</p>
<div class="calibre1" id="calibre_pb_33"/></body>
</html>