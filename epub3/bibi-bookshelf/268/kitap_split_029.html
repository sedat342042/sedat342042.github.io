<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_28">22. Sahne</h2>
			<p class="ortayazi">(Aynı kişiler ve Uteşitelni.)</p>
			<p class="normal">UTEŞİTELNİ</p>
			<p class="indentmetin">(Heyecanla içeri girer.)</p>
			<p class="normal">Lanet olsun dört günden önce olanaksızmış! Kafamı duvara vuracağım şimdi!</p>
			<p class="normal">İHAREV</p>
			<p class="normal">Ne acelen var ki? Dört gün bekleyemez misin yani?</p>
			<p class="normal">ŞVAHNEV</p>
			<p class="normal">Esas nokta da bu kardeş; para bizim için çok önemli.</p>
			<p class="normal">UTEŞİTELNİ</p>
			<p class="normal">Beklemekmiş! Nijni’de çok acele bizi beklediklerinden haberin yok tabii! Sana daha söylememiştik, ama dört gün önce haber geldi. Ne kadar bulabilirseniz bulun ve hemen gelin dediler. Bir tüccar Nijni’ye altı yüz bin rublelik demir getirmiş. Salı günü de parayı nakit olarak alacakmış. Dün de elinde yarım milyonluk senet olan biri gelmiş.</p>
			<p class="normal">İHAREV</p>
			<p class="normal">Ee, ne olmuş yani?</p>
			<p class="normal">UTEŞİTELNİ</p>
			<p class="normal">Ne demek ne olmuş? İhtiyarlar evde kalıp, oğullarını yollamışlar.</p>
			<p class="normal">İHAREV</p>
			<p class="normal">Peki oğullarının kâğıt oynayacağına emin misin?</p>
			<p class="normal">UTEŞİTELNİ</p>
			<p class="normal">Sen nerede yaşıyorsun, Çin’de falan mı? Bu tüccar çocuklarını bilmiyor musun? Tüccarların çocuklarına nasıl terbiye verdiklerinden haberin yok mu? Bunların ya dünyadan haberleri yoktur ya da kendilerini soylu zannederler. Hep subaylarla düşüp kalkarlar. Bize en yararlı sınıf tüccar çocuklarıdır kardeş. Öyle aptallar ki bizden kazandıkları her ruble için binlerce ruble yitirdiklerini fark etmiyorlar bile. Bu da bizim şansımız; tüccarlar kızlarını bir generale vermekten, oğullarının da unvan sahibi olmasından başka bir şey düşünmezler.</p>
			<p class="normal">İHAREV</p>
			<p class="normal">Bu gerçekten doğru mu?</p>
			<p class="normal">UTEŞİTELNİ</p>
			<p class="normal">Neden doğru olmasın? Bizi hiç tanımıyorlar. Her şey bizim elimizde. Her dakikamız altın değerinde.</p>
			<p class="normal">İHAREV</p>
			<p class="normal">Vay canına! Neden hâlâ burada oturuyoruz? Baylar birlikte hareket etmeliyiz!</p>
			<p class="normal">UTEŞİTELNİ</p>
			<p class="normal">Evet bu yararımıza olur. Bak aklıma ne geldi: senin acele etmene gerek yok. Seksen bin rublen var. Parayı bize ver, Glov’un senedini de sen al. Yani sen yüz elli bin almış olacaksın; bu da neredeyse anaparanın iki katı eder. Hatta bunu yapmaya mecburuz, çünkü paraya şu anda ihtiyacımız var. Her kapiğe bir altın vermeye bile razı oluruz.</p>
			<p class="normal">İHAREV</p>
			<p class="normal">Tabii, neden olmasın? Hem size dostluğumu kanıtlamış olurum...</p>
			<p class="indentmetin">(Kutusunu alır ve içinden deste deste para çıkarır.)</p>
			<p class="normal">İşte size seksen bin!</p>
			<p class="normal">UTEŞİTELNİ</p>
			<p class="normal">İşte senedi de al! Hemen Glov’a gideyim; işi resmiyete dökmek için onu da buraya getirmeliyiz. Krugel, parayı benim odama getirirsin; işte bu da kutumun anahtarı</p>
			<p class="indentmetin">(Krugel çıkar.).</p>
			<p class="normal">Bu işi de hallettiğimize göre akşama yola çıkarız artık.</p>
			<p class="indentmetin">(Çıkar.)</p>
			<p class="normal">İHAREV</p>
			<p class="normal">Tabii, tabii. Burada bir dakika bile yitirmemelisiniz.</p>
			<p class="normal">ŞVAHNEV</p>
			<p class="normal">Sana da burada fazla kalmamanı tavsiye ederim. Paraları alır almaz yanımıza gel. İki yüz binle neler yapılır biliyor musun? Boyunduruğunu kırarsın... Ah, Krugel’e önemli bir şey söyleyecektim unuttum. Biraz bekle, hemen dönerim.</p>
			<p class="indentmetin">(Aceleyle çıkar.)</p>
			</body>
</html>