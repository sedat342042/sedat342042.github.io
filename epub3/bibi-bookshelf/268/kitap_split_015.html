<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_14">8. Sahne</h2>
			<p class="indentmetin">(Şvahnev, Krugel ve Stepan İvanoviç Uteşitelni selam vererek girerler.)</p>
			<p class="normal">İHAREV</p>
			<p class="indentmetin">(Selamlarına karşılık verir.)</p>
			<p class="normal">Özür dilerim. Gördüğünüz gibi oda pek bir şeye benzemiyor; yalnızca dört sandalye var.</p>
			<p class="normal">UTEŞİTELNİ</p>
			<p class="normal">Ev sahibinin güler yüzü, konfordan değerlidir.</p>
			<p class="normal">ŞVAHNEV</p>
			<p class="normal">Odaya değil, dürüst bir insana geldik.</p>
			<p class="normal">UTEŞİTELNİ</p>
			<p class="normal">Çok haklısın. Ben yanımda birileri olmadan yapamıyorum.</p>
			<p class="indentmetin">(Krugel’e.)</p>
			<p class="normal">Buraya geldiğimde ne haldeydim hatırlıyor musun aziz dostum? Yapayalnız! Düşünsenize kimseyi tanımıyordum. Yaşlı bir ev sahibem vardı. Boyuna merdivenleri silen, doğuştan özürlü bir hizmetçi kadın ve aç karınlarına aldırmadan onun etrafında fır dönen askerler... Tek kelimeyle sıkıntıdan patlıyordum. Ama kader ansızın karşıma onu çıkardı; sonra da diğerini gönderdi... Öyle mutlu olmuştum ki arkadaşlarım olmadan bir saat bile geçiremiyorum artık. İçimdeki her şeyi herkese anlatmaya da hazır bir insanım.</p>
			<p class="normal">KRUGEL</p>
			<p class="normal">Bu senin kusurun dostum, erdemin değil. Kendine çok zarar verirsin böyle. Herhalde seni epey aldatan olmuştur.</p>
			<p class="normal">UTEŞİTELNİ</p>
			<p class="normal">Evet çok aldatıldım, daha da aldatılırım. Ama yine de açık yüreklilikten vazgeçemiyorum.</p>
			<p class="normal">KRUGEL</p>
			<p class="normal">Evet biliyorum, lakin herkesle samimi olmanı anlayamıyorum. Böyle dostluk olmaz.</p>
			<p class="normal">UTEŞİTELNİ</p>
			<p class="normal">Haklısın ama insan sosyal bir varlıktır.</p>
			<p class="normal">KRUGEL</p>
			<p class="normal">Öyledir, fakat tamamen değil.</p>
			<p class="normal">UTEŞİTELNİ</p>
			<p class="normal">Hayır, tamamen sosyaldir.</p>
			<p class="normal">KRUGEL</p>
			<p class="normal">Değildir.</p>
			<p class="normal">UTEŞİTELNİ</p>
			<p class="normal">Sosyaldir.</p>
			<p class="normal">KRUGEL</p>
			<p class="normal">Hayır, değildir.</p>
			<p class="normal">UTEŞİTELNİ</p>
			<p class="normal">Hayır, sosyaldir!</p>
			<p class="normal">ŞVAHNEV</p>
			<p class="indentmetin">(Uteşitelni’ye.)</p>
			<p class="normal">Bırak tartışmayı kardeş, sen haksızsın.</p>
			<p class="normal">UTEŞİTELNİ</p>
			<p class="indentmetin">(Sinirlenir.)</p>
			<p class="normal">Hayır kanıtlayacağım! Bu bir sorumluluktur... Bu, bu... bir görevdir! Bu, bu, bu...</p>
			<p class="normal">ŞVAHNEV</p>
			<p class="normal">Hah, saçmalamaya başladı! Böyle sinirlendiğinde söylediklerinin ancak bir iki sözcüğü anlaşılır, gerisini çözemezsin.</p>
			<p class="normal">UTEŞİTELNİ</p>
			<p class="normal">Ama elimde değil! Konu sorumluluklar ve görevlerse aklıma tek sözcük gelmiyor. İşte önünüzde açıkça itiraf ediyorum: böyle konular söz konusu olduğunda gerçekten çok heyecanlanıyorum. Sarhoş gibi oluyor, öfkeden köpürüyorum.</p>
			<p class="normal">İHAREV</p>
			<p class="indentmetin">(Alçak sesle kendi kendine.)</p>
			<p class="normal">Yok dostum! Biz “sorumluluk” sözcüğünü duyunca heyecanlanıp, öfkelenen insanları iyi biliriz. Belki gerçekten heyecan duyuyorsundur ama şu anki durumda değil.</p>
			<p class="indentmetin">(Yüksek sesle.)</p>
			<p class="normal">Eh beyler, şu kutsal ödevler tartışmasına masada devam edelim mi ne dersiniz?</p>
			<p class="indentmetin">(Mezeler konulmuş masaya geçip konuşmayı</p>
			<p class="indentmetin">sürdürürler.)</p>
<p class="normal">UTEŞİTELNİ</p>
			<p class="normal">Bir el kâğıt oynamaya ne dersiniz?</p>
			<p class="normal">KRUGEL</p>
			<p class="normal">Masum keyiflerden asla kaçmam.</p>
			<p class="normal">İHAREV</p>
			<p class="normal">Bu handa oyun kâğıdı bulunur mu ki?</p>
			<p class="normal">ŞVAHNEV</p>
			<p class="normal">Ah, emredin yeter!</p>
			<p class="normal">İHAREV</p>
			<p class="normal">Kâğıtlar!</p>
			<p class="indentmetin">(Aleksey telaşla oyun masasını hazırlar.)</p>
			<p class="indentmetin">(İharev masaya yaklaşıp eliyle mezeleri </p>
			<p class="indentmetin">göstererek.) </p>
<p class="normal">Bunlar için özür dilerim baylar! Balığı boş verin ama havyar fena değil sanırım.</p>
			<p class="normal">ŞVAHNEV</p>
			<p class="indentmetin">(Balıktan bir lokma alır.)</p>
			<p class="normal">Yoo, balık da idare eder.</p>
			<p class="normal">KRUGEL</p>
			<p class="indentmetin">(Peyniri tadar.)</p>
			<p class="normal">Peynir de iyi, havyar da hiç fena sayılmaz.</p>
			<p class="normal">ŞVAHNEV</p>
			<p class="indentmetin">(Krugel’e.)</p>
			<p class="normal">İki hafta önce yediğimiz o nefis peyniri hatırlıyor musun?</p>
			<p class="normal">KRUGEL</p>
			<p class="normal">Hayır, yaşamım boyunca tadını unutmayacağım tek peynir, Pyotr Aleksandroviç Aleksandrov’un evinde yediğimdir.</p>
			<p class="normal">UTEŞİTELNİ</p>
			<p class="normal">Peki peynirin tadı nasıl anlaşılır bilir misiniz bayım? Peynirin gerçek tadı bir yemeğin üzerine yendiği zaman anlaşılır. “Buyurun baylar, bir parça daha var” diyen levazım çavuşu gibiler içinse bütün peynirler aynıdır.</p>
			<p class="normal">İHAREV</p>
			<p class="normal">Buyurun baylar kâğıtlar hazır.</p>
			<p class="normal">UTEŞİTELNİ</p>
			<p class="indentmetin">(Oyun masasına yaklaşır.)</p>
			<p class="normal">Ne kadar yabancı geldiler birden! Şu kâğıtları görüyor musun Şvahnev? Kaç sene oldu?</p>
			<p class="normal">İHAREV</p>
			<p class="indentmetin">(Alçak sesle.)</p>
			<p class="normal">Amma da atıyor ha!</p>
			<p class="normal">UTEŞİTELNİ</p>
			<p class="normal">Ne kadarlık fiş istersiniz?</p>
			<p class="normal">İHAREV</p>
			<p class="normal">Çok almayacağım, beş yüz rublelik rica edeyim. Kâğıt mı çekmeliyim?</p>
			<p class="indentmetin">(Fişleri karıştırır, oyun başlar. Oynarken bir yandan da konuşurlar.)</p>
			<p class="normal">ŞVAHNEV</p>
			<p class="normal">Dörtlü, as, iki de onlu.</p>
			<p class="normal">UTEŞİTELNİ</p>
			<p class="normal">Uzat şu desteyi kardeş; valimizin şansına bir kâğıt çekeyim.</p>
			<p class="normal">KRUGEL</p>
			<p class="normal">İzninizle bir dokuzlu ekliyorum.</p>
			<p class="normal">UTEŞİTELNİ</p>
			<p class="normal">Tebeşiri versene Şvahnev. Hesabı ben tutayım.</p>
			<p class="normal">ŞVAHNEV</p>
			<p class="normal">Şeytan alsın, yine ikili!</p>
			<p class="normal">UTEŞİTELNİ</p>
			<p class="normal">Mizaya beş ruble daha!</p>
			<p class="normal">KRUGEL</p>
			<p class="normal">Tuhaf! İzninizle bir bakayım; destede iki tane daha üçlü olacaktı sanırım.</p>
			<p class="normal">UTEŞİTELNİ</p>
			<p class="indentmetin">(Yerinden kalkar, kendi kendine söylenir.)</p>
			<p class="normal">Kahretsin burada bir şeyler dönüyor. Belli ki kâğıtlar değişmiş.</p>
			<p class="indentmetin">(Oyun devam eder.)</p>
			<p class="normal">İHAREV</p>
			<p class="indentmetin">(Krugel’e.)</p>
			<p class="normal">Özür dilerim ama ikisini de mi atıyorsunuz?</p>
			<p class="normal">KRUGEL</p>
			<p class="normal">Evet.</p>
			<p class="normal">İHAREV</p>
			<p class="normal">Peki artırmıyor musunuz?</p>
			<p class="normal">KRUGEL</p>
			<p class="normal">Hayır.</p>
			<p class="normal">İHAREV</p>
			<p class="indentmetin">(Şvahnev’e.)</p>
			<p class="normal">Ya siz? Giriyor musunuz?</p>
			<p class="normal">ŞVAHNEV</p>
			<p class="normal">Ben bu el yokum.</p>
			<p class="indentmetin">(Masadan kalkıp aceleyle Uteşitelni’ye yaklaşır, </p>
			<p class="indentmetin">heyecanla.)</p>
<p class="normal">Lanet olsun kardeş! Her istediği kâğıt geliyor! Bu adam birinci sınıf bir düzenbaz!</p>
			<p class="normal">UTEŞİTELNİ</p>
			<p class="indentmetin">(Heyecanla.)</p>
			<p class="normal">Şu seksen binden vazgeçsek mi acaba?</p>
			<p class="normal">ŞVAHNEV</p>
			<p class="normal">Madem alamıyoruz, vazgeçelim tabii.</p>
			<p class="normal">UTEŞİTELNİ</p>
			<p class="normal">Eh, olacak iş gibi görünmüyor; onunla konuşma zamanı geldi!</p>
			<p class="normal">ŞVAHNEV</p>
			<p class="normal">Nasıl?</p>
			<p class="normal">UTEŞİTELNİ</p>
			<p class="normal">Her şeyi açıklayacağız.</p>
			<p class="normal">ŞVAHNEV</p>
			<p class="normal">Neden?</p>
			<p class="normal">UTEŞİTELNİ</p>
			<p class="normal">Sonra anlatırım. Gidelim.</p>
			<p class="indentmetin">(İharev’e yaklaşıp omuzlarını tutar.)</p>
			<p class="normal">Yeter artık boşuna uğraşmayın!</p>
			<p class="normal">İHAREV</p>
			<p class="indentmetin">(İrkilir.)</p>
			<p class="normal">Ne?</p>
			<p class="normal">UTEŞİTELNİ</p>
			<p class="normal">Birbirimizi tanıdık artık. Daha fazla açıklamaya gerek var mı?</p>
			<p class="normal">İHAREV</p>
			<p class="indentmetin">(Kibarca.)</p>
			<p class="normal">Özür dilerim ama söylediklerinizi nasıl yorumlamalıyım?</p>
			<p class="normal">UTEŞİTELNİ</p>
			<p class="normal">Öyle uzun açıklamalara, seremoniye gerek yok. Ustalığınızı gördük ve inanın buna saygı duyuyoruz. Bu yüzden aziz dostum, size dostça bir birliktelik öneriyoruz. Ustalığınızı ve paranızı bizimkiyle birleştirirseniz, ayrı ayrı kazanacağımızla kıyaslanamayacak denli çok kazanabiliriz.</p>
			<p class="normal">İHAREV</p>
			<p class="normal">Peki bu söylediklerinizde ciddi olduğunuza nasıl inanacağım?</p>
			<p class="normal">UTEŞİTELNİ</p>
			<p class="normal">Bakın, biz içtenliğe içtenlikle karşılık veririz. Açıkça söylüyorum: Sizi sıradan bir oyuncu sandığımız için dolandırmayı planlamıştık. Ama gördüğümüz kadarıyla bizden ustasınız. Şimdi dostluğumuzu kabul ediyor musunuz?</p>
			<p class="normal">İHAREV</p>
			<p class="normal">Böyle içten bir öneriyi geri çeviremem.</p>
			<p class="normal">UTEŞİTELNİ</p>
			<p class="normal">Öyleyse hepimizle el sıkışın.</p>
			<p class="indentmetin">(Hepsi sırayla İharev’in elini sıkar.)</p>
			<p class="normal">Bundan böyle beraberiz; yalanları, cafcaflı seremonileri bir yana bırakacağız! Bağışlayın ama ne zamandır bu sanatla ilgili olduğunuzu sorabilir miyim?</p>
			<p class="normal">İHAREV</p>
			<p class="normal">Gençlik yıllarımdan beri hevesim vardır. Okuldayken bile öğretmenler ders anlatırken ben sıra altından arkadaşlarıma fiş dağıtırdım.</p>
			<p class="normal">UTEŞİTELNİ</p>
			<p class="normal">Ben de öyle düşünmüştüm. Böyle bir ustalık zekânın işlek olduğu gençlik yıllarında pratik yapmadan kazanılamaz zaten. O tuhaf çocuğu hatırladın mı Şvahnev?</p>
			<p class="normal">ŞVAHNEV</p>
			<p class="normal">Hangi çocuğu?</p>
			<p class="normal">UTEŞİTELNİ</p>
			<p class="normal">Anlattın ya hani!</p>
			<p class="normal">ŞVAHNEV</p>
			<p class="normal">Ben öyle şey görmedim.</p>
			<p class="indentmetin">(Uteşitelni’yi göstererek.) </p>
			<p class="normal">Bir gün bunun eniştesi Andrey İvanoviç Pyatkin bana şöyle dedi: “Bir mucize görmek ister misin Şvahnev? İvan Mihayloviç Kubişev’in on bir yaşında bir oğlu var; çocuk öyle bir kâğıt oynuyor ki değme kumarbaz eline su dökemez. Git Tetyuşevski’ye de kendi gözlerinle gör!” Hemen kalkıp Tetyuşevski’ye gittim. İvan Mihayloviç Kubişev’i soruşturup doğruca evine gittim. Karşıma yaşlı bir adam çıktı. Kendimi tanıtıp sordum: “Affedersiniz, duyduğuma göre Tanrı size çok farklı bir çocuk vermiş,” dedim, “Evet, doğru,” dedi, (öyle her söylentiye inanmadığımı da belirteyim bu arada) “Babası olarak öz oğlumla övünmem biraz yakışıksız olsa da, bu gerçekten hayret verici bir şey, bir mucize.” dedi ve “Mişa gel buraya da konuğumuza hünerini göster!” diye seslendi. Delikanlı, daha doğrusu çocukcağız omzuma bile gelmiyordu; öyle çok farklı bir görüntüsü de yoktu. Kâğıtları dağıttı ve ben oyunu kaybettim. Çocuğun üstünlüğünü anlatamam size.</p>
			<p class="normal">İHAREV</p>
			<p class="normal">Gerçekten de hiçbir hilesi anlaşılmıyor muydu?</p>
			<p class="normal">ŞVAHNEV</p>
			<p class="normal">Hem de hiç! Gözlerimi dört açıp izledim.</p>
			<p class="normal">UTEŞİTELNİ</p>
			<p class="normal">Olağanüstü bir şey!</p>
			<p class="normal">İHAREV</p>
			<p class="normal">Bense başarılı olmak için belli bir birikim, keskin ve dikkatli bir göz gerekli zannederdim...</p>
			<p class="normal">UTEŞİTELNİ</p>
			<p class="normal">Artık bu işler kolaylaştı. Şimdilerde herkes kâğıtların arka yüzlerini işaretleyip şifreyi çözmeye çalışıyor.</p>
			<p class="normal">İHAREV</p>
			<p class="normal">Yani kâğıt desenlerinin şifresini mi?</p>
			<p class="normal">UTEŞİTELNİ</p>
			<p class="normal">Evet kâğıtların arka yüzlerindeki desenlerin. Kentin birinde şimdi adını vermek istemediğim çok saygıdeğer bir adam var; her yıl Moskova’dan bu adama birkaç yüz deste iskambil kâğıdı gelir, kimden geldiği gizlidir ama. Bizimkinin görevi de bu destelerdeki kâğıtların desenlerinden nasıl tanınabileceklerini çözüp, desteleri geri göndermekten ibaret. Kâğıtların iki yüzünü de iyice incelemek! Tek yaptığı bu! Üstelik yalnızca bu iş için her yıl beş bin ruble temiz para kazanıyor.</p>
			<p class="normal">İHAREV</p>
			<p class="normal">Ama önemli bir iş gerçekten.</p>
			<p class="normal">UTEŞİTELNİ</p>
			<p class="normal">Evet zaten öyle de olmalı. Ekonomi-politikte buna işbölümü denir. Örneğin arabacı arabanın tamamını kendisi yapamaz. Demirciden, döşemeciden, marangozdan yardım alır. İnsanların işbölümü olmaksızın yaşaması olanaksızdır.</p>
			<p class="normal">İHAREV</p>
			<p class="normal">İzninizle bir şey soracağım: Şimdiye dek oyun kâğıtlarını nasıl ayarlıyordunuz? Her zaman bir uşağa aldırtmak olmaz herhalde.</p>
			<p class="normal">UTEŞİTELNİ</p>
			<p class="normal">Tanrı korusun! Öylesi çok tehlikeli olur. Kendi kendini baltalamak gibi bir şey bu. Bunun için değişik yollar buluyoruz. Bir defasında şöyle yapmıştık: Bir adamımızı tüccar kılığında şehrin fuarına gönderdik. Adamımız hiç tezgâh falan kiralamadan eşyaları ve sandıklarıyla beraber handa bir odaya yerleşti. Orada yedi, içti sonra da hesabını ödemeden ortadan kayboldu. Han sahibi odasını araştırdığında bir sandıkta yüz düzine oyun kâğıdı buldu. Tabii hemen, kâğıtları şehirdeki tüm dükkânlara bir ruble düşük fiyattan sattı; dört gün içerisinde de tüm şehir kumarda kaybetti.</p>
			<p class="normal">İHAREV</p>
			<p class="normal">Çok zekice.</p>
			<p class="normal">ŞVAHNEV</p>
			<p class="normal">Ya o pomeşçiki hatırlıyor musun?</p>
			<p class="normal">İHAREV</p>
			<p class="normal">Ona ne yaptınız?</p>
			<p class="normal">UTEŞİTELNİ</p>
			<p class="normal">Bak o iş gerçekten ustacaydı. Arkadi Andreyeviç Dergunov isimli çok zengin bir pomeşçik vardı, tanır mısınız bilmem. Çok iyi ve dürüstçe oynar, hiç hile yapmaz; benzersiz bir adamdır. Yanında çalışanların hepsi, oda hizmetçileri bile iyi eğitimlidir. Malikânesi, köyü, bağları, bahçeleri hepsi İngiliz tarzıdır; kelimenin tam anlamıyla eski bir Rus soylusu işte. Yanında üç gün kaldık. İşi nasıl ayarlayacağımızı bir türlü bulamıyoruz! En sonunda becerdik ama: Bir sabah malikânenin önünden bir troyka geçer. İçinde delikanlılar vardır. Hepsi sarhoştur ve dörtnala giden troykada bağırarak şarkı söylemektedirler. Bu şamatayı duyan bütün hizmetçiler de dışarıya koşarlar. Arabadan bir bavul düştüğünü görünceye kadar da ağızları kulaklarında, gülümseyerek manzarayı izlerler. Sonra ellerini kollarını sallayarak “Durun!” diye bağırırlar ama kimseler duymaz; ortalık toz duman içinde kalmıştır. Bavulu açarlar; içinden birkaç elbise, iki yüz ruble ve kırk düzine kadar da oyun kâğıdı çıkar. Doğal olarak parayı alırlar ve oyun kâğıtları da efendilerinin masasına gider. Ertesi akşam da ev sahibi ile konuklarının cebinde bir kapik bile kalmaz.</p>
			<p class="normal">İHAREV</p>
			<p class="normal">Çok zekice! Gerçi buna dolandırıcılık denir ama bu işler de ustalık ve keskin bir zekâ gerektirir.</p>
			<p class="normal">UTEŞİTELNİ</p>
			<p class="normal">Bu insanlar oyundan anlamazlar. Oyunda kimseye iltimas geçilmez. Kumar hiçbir şeye benzemez. Karşıma babam bile otursa alırım parasını. Bana ne oturmasaydı! Masada herkes eşittir.</p>
			<p class="normal">İHAREV</p>
			<p class="normal">Kumarbazın da erdemli bir insan olabileceğini anlamıyorlar asıl. Türlü dolaplar çevirebilecek bir adam tanıyorum ki tutup tüm parasını son kapiğine dek bir dilenciye verebilir. Ama yeri geldiğinde biriyle birlik olup bir arkadaşını bile dolandırabilir. Bakın baylar, size tüm içtenliğimle şaşırtıcı bir şey göstereceğim. Toplama ya da seçme deste nedir bilir misiniz? İşte ben böyle bir destedeki tüm kâğıtları tanıyabilirim.</p>
			<p class="normal">UTEŞİTELNİ</p>
			<p class="normal">Biliyorum ama sizinki farklıdır belki.</p>
			<p class="normal">İHAREV</p>
			<p class="normal">Övünerek söylüyorum, böylesini hiç görmemişsinizdir. Yaklaşık altı ay bu işle uğraştım. Bu yüzden, iki hafta boyunca gün ışığına bakamadım. Doktor bile gözlerimi bozacağımı söylüyordu.</p>
			<p class="indentmetin">(Kutudan kâğıtları çıkarır.)</p>
			<p class="normal">İşte bunlar! Beni garipsemeyin ama bunlara insan ismi verdim.</p>
			<p class="normal">UTEŞİTELNİ</p>
			<p class="normal">Ne demek insan ismi?</p>
			<p class="normal">İHAREV</p>
			<p class="normal">Bildiğiniz isim işte: Adelaida İvanovna.</p>
			<p class="normal">UTEŞİTELNİ</p>
			<p class="indentmetin">(Gülümseyerek.)</p>
			<p class="normal">Duydun mu Şvahnev, oyun kâğıtlarına Adelaida İvanovna demek de yeni bir buluş. Hatta epey ilginç buldum bunu.</p>
			<p class="normal">ŞVAHNEV</p>
			<p class="normal">Harika! Adelaida İvanovna! Çok güzel...</p>
			<p class="normal">UTEŞİTELNİ</p>
			<p class="normal">Adelaida İvanovna! Alman ismi galiba! Duydun mu Krugel? Al sana eş işte.</p>
			<p class="normal">KRUGEL</p>
			<p class="normal">Ben Alman mıyım? Dedem Almandı, ama o bile tek sözcük Almanca bilmiyordu.</p>
			<p class="normal">UTEŞİTELNİ</p>
			<p class="indentmetin">(Desteyi inceler.)</p>
			<p class="normal">Bu bir hazine değerinde. Üzerlerinde hiçbir işaret de yok. Gerçekten de herhangi bir mesafeden bu kâğıtları tanıyabilir misiniz?</p>
			<p class="normal">İHAREV</p>
			<p class="normal">İzninizle, sizden beş adım uzakta durayım ve istediğiniz kâğıdı sorun. Yanlış yaparsam size iki bin ruble vermeye hazırım.</p>
			<p class="normal">UTEŞİTELNİ</p>
			<p class="normal">Peki, bu hangi kâğıt?</p>
			<p class="normal">İHAREV</p>
			<p class="normal">Yedili.</p>
			<p class="normal">UTEŞİTELNİ</p>
			<p class="normal">Çok doğru. Ya bu?</p>
			<p class="normal">İHAREV</p>
			<p class="normal">Vale.</p>
			<p class="normal">UTEŞİTELNİ</p>
			<p class="normal">Evet, vay canına! Peki bu?</p>
			<p class="normal">İHAREV</p>
			<p class="normal">Üçlü.</p>
			<p class="normal">UTEŞİTELNİ</p>
			<p class="normal">İnanılmaz!</p>
			<p class="normal">KRUGEL</p>
			<p class="normal">İnanılmaz!</p>
			<p class="normal">ŞVAHNEV</p>
			<p class="normal">İnanılmaz!</p>
			<p class="normal">UTEŞİTELNİ</p>
			<p class="normal">İzin verirseniz kâğıtlara tekrar bakacağım.</p>
			<p class="indentmetin">(Kâğıtları inceler.)</p>
			<p class="normal">Gerçekten şaşırtıcı. İsim vermeye değer doğrusu. Yalnız bir şeyi merak ediyorum; bunu oyun sırasında tanımak zor iş olmalı. Ancak çok deneyimsiz bir oyuncuya karşı işe yarayabilir...</p>
			<p class="normal">İHAREV</p>
			<p class="normal">Evet, zaten böyle bir şeyi oyunun en ateşli anında yapabilirsiniz ancak; bazen oyun öyle bir hale gelir ki en deneyimli oyuncu bile sükûnetini yitirebilir. Biraz kendini yitirmiş bir insana da istediğinizi yaptırabilirsiniz. Siz de bilirsiniz, böyle bir durum uzun süren bir oyunda en iyi oyuncunun bile başına gelebilir. Bir de oyunun iki gün iki gece aralıksız sürdüğünü düşünün. Riskli bir oyunda bile ben desteyi değiştirebilirim. İnanın işin sırrı karşınızdaki öfkeliyken soğukkanlılığınızı koruyabilmektedir. Birinin dikkatini dağıtmanın da bin tane yolu vardır. Tabelacılardan birine yanlış hesap tutuyorsun diye sataşın, herkes dikkatini ona verir; bu da desteyi değiştirmek için uygun bir andır.</p>
			<p class="normal">UTEŞİTELNİ</p>
			<p class="normal">Anladığım kadarıyla sizde ustalıktan başka soğukkanlılık da var. Bu önemli bir yetenek. Sizinle tanışmamız bizim için daha da yararlı oldu şimdi. Artık unvanları, seremonileri bırakıp birbirimize “sen” diye hitap etmeliyiz bence.</p>
			<p class="normal">İHAREV</p>
			<p class="normal">Bunu daha önceden söylemeliydiniz.</p>
			<p class="normal">UTEŞİTELNİ</p>
			<p class="normal">Şampanya! Dostça birlikteliğimize içelim!</p>
			<p class="normal">İHAREV</p>
			<p class="normal">İşte buna içerim.</p>
			<p class="normal">ŞVAHNEV</p>
			<p class="normal">Kazanmak için bir araya geldik, tüm araçlar elimizde, güçlüyüz ama tek eksiğimiz rakip...</p>
			<p class="normal">İHAREV</p>
			<p class="normal">Çok doğru, karşımızda rakip yok; ne şanssızlık ama!</p>
			<p class="normal">UTEŞİTELNİ</p>
			<p class="normal">Ne yapalım? Henüz rakibimiz yok işte.</p>
			<p class="indentmetin">(Dikkatle Şvahnev’e bakar.)</p>
			<p class="normal">Ne oldu? Yüzünde, “aslında rakip var” der gibi bir ifade var.</p>
			<p class="normal">ŞVAHNEV</p>
			<p class="normal">Evet var...</p>
			<p class="indentmetin">(Susar.)</p>
			<p class="normal">UTEŞİTELNİ</p>
			<p class="normal">Kimden söz ettiğini biliyorum.</p>
			<p class="normal">İHAREV</p>
			<p class="indentmetin">(Canlanır.)</p>
			<p class="normal">Kimden, kimden? Kimmiş o?</p>
			<p class="normal">UTEŞİTELNİ</p>
			<p class="normal">Yok, boş verin. Şvahnev boşuna düş kuruyor. Buraya yeni gelmiş Mihail Aleksandroviç Glov adında bir pomeşçik var da. Boşuna çene yormayalım, adam hiç kâğıt oynamıyor. Epey peşinden koştuk... Bir ay boyunca çevresinde dolandım, dostluğunu kazandım ama başka bir şey çıkmadı.</p>
			<p class="normal">İHAREV</p>
			<p class="normal">Baksana, onunla tanışmam mümkün mü? Kim bilir belki ben...</p>
			<p class="normal">UTEŞİTELNİ</p>
			<p class="normal">Şimdiden söyleyeyim, boşuna çabalamayın.</p>
			<p class="normal">İHAREV</p>
			<p class="normal">Olsun, bir deneyelim.</p>
			<p class="normal">ŞVAHNEV</p>
			<p class="normal">Hiç değilse onu buraya getir. Başaramasak da bir konuşalım. Bir denesek ne çıkar?</p>
			<p class="normal">İHAREV</p>
			<p class="normal">Hemen getir onu lütfen.</p>
			<p class="normal">UTEŞİTELNİ</p>
			<p class="normal">Peki o zaman, başüstüne.</p>
			<p class="indentmetin">(Çıkar.)</p>
			</body>
</html>