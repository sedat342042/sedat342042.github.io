<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_22">16. Sahne</h2>
			<p class="ortayazi">(Aynı kişiler, Uteşitelni ve genç Aleksandr Mihaliç Glov.)</p>
			<p class="normal">UTEŞİTELNİ</p>
			<p class="normal">Baylar! Size Aleksandr Mihaliç Glov’u takdim edeyim; kendisi çok iyi bir arkadaştır. Lütfen beni sevdiğiniz gibi onu da sevin.</p>
			<p class="normal">ŞVAHNEV</p>
			<p class="indentmetin">(Elini sıkarak.)</p>
			<p class="normal">Çok memnun oldum...</p>
			<p class="normal">İHAREV</p>
			<p class="normal">Sizinle tanışmak bizim için onurdur...</p>
			<p class="normal">KRUGEL</p>
			<p class="normal">İzninizle sizi hemen kucaklayalım.</p>
			<p class="normal">GLOV</p>
			<p class="normal">Baylar! Ben...</p>
			<p class="normal">UTEŞİTELNİ</p>
			<p class="normal">Seremoniyi, resmiyeti bırakalım! En önemli şey eşitliktir baylar! Glov, bakın buradaki herkes arkadaştır, o yüzden şeytan alsın bütün unvanları! Doğruca “sen” diyelim!</p>
			<p class="normal">ŞVAHNEV</p>
			<p class="normal">Doğru, “sen” diyelim!</p>
			<p class="normal">GLOV</p>
			<p class="normal">“Sen”!</p>
			<p class="indentmetin">(Herkesle el sıkışır.)</p>
			<p class="normal">UTEŞİTELNİ</p>
			<p class="normal">Hah, bravo! Şampanya getirin! Dikkat ettiniz mi baylar, delikanlı daha şimdiden hassa subayı gibi görünüyor değil mi? Yok, yok böyle bir delikanlı için sıkıcı memuriyet düşünüyorsa, kusura bakma ama senin baban tam bir sığır demektir! Ee kardeş, kız kardeşinin düğünü yakında mı?</p>
			<p class="normal">GLOV</p>
			<p class="normal">Onun da düğününün de cehenneme kadar yolu var! Asıl sinirimi bozan, kız kardeşim yüzünden babamın beni üç aydır köyde tutması.</p>
			<p class="normal">UTEŞİTELNİ</p>
			<p class="normal">Peki baksana, kız kardeşin güzel mi?</p>
			<p class="normal">GLOV</p>
			<p class="normal">Çok güzel... Kız kardeşim olmasa... Elimden kurtulamazdı.</p>
			<p class="normal">UTEŞİTELNİ</p>
			<p class="normal">Bravo, bravo hassa subayı! İşte şimdi subay gibi konuştun! Peki onu kaçırmak istesem bana yardım eder misin?</p>
			<p class="normal">GLOV</p>
			<p class="normal">Neden olmasın? Ederim tabii.</p>
			<p class="normal">UTEŞİTELNİ</p>
			<p class="normal">Bravo hassa subayı! Vay canına, gerçek subay buna denir işte! Şampanya getirin! Tam bana göresin; açık yürekli insanları severim. Gel, bir kucaklayayım seni!</p>
			<p class="normal">ŞVAHNEV</p>
			<p class="normal">Gel ben de kucaklayayım.</p>
			<p class="indentmetin">(Kucaklar.)</p>
			<p class="normal">İHAREV</p>
			<p class="normal">Ben de kucaklayayım.</p>
			<p class="indentmetin">(Kucaklar.)</p>
			<p class="normal">KRUGEL</p>
			<p class="normal">Eh madem öyle ben de kucaklayayım bari.</p>
			<p class="indentmetin">(O da kucaklar.)</p>
			<p class="indentmetin">(Aleksey şampanya şişesini getirir; mantarı</p>
			<p class="indentmetin">patlatır ve bardaklara koymaya başlar.)</p>
<p class="normal">UTEŞİTELNİ</p>
			<p class="normal">Baylar geleceğin hassa subayının şerefine! En cömert, en çapkın, en iyi içici, en iyi... Canı ne isterse olsun!</p>
			<p class="normal">HEP BERABER</p>
			<p class="normal">Canı ne isterse olsun!</p>
			<p class="indentmetin">(İçerler.)</p>
			<p class="normal">GLOV</p>
			<p class="normal">Bütün hassa subaylarının şerefine!</p>
			<p class="indentmetin">(Kadehini kaldırır.)</p>
			<p class="normal">HEP BERABER</p>
			<p class="normal">Bütün hassa subaylarının şerefine!</p>
			<p class="indentmetin">(İçerler.)</p>
			<p class="normal">UTEŞİTELNİ</p>
			<p class="normal">Baylar, delikanlıya şimdiden subay alışkanlıklarını öğretmeliyiz. Anlaşılan epey iyi içiyor, ama bu o kadar önemli değil. İyi bir kumarbaz da olması gerekli! Parasına oynar mısın?</p>
			<p class="normal">GLOV</p>
			<p class="normal">Çok isterim ama param yok.</p>
			<p class="normal">UTEŞİTELNİ</p>
			<p class="normal">Parası yokmuş, saçma! Oyuna girecek kadar paran olsun yeter, gerisini oyunda kazanırsın.</p>
			<p class="normal">GLOV</p>
			<p class="normal">İyi de oyuna girecek kadar bile yok.</p>
			<p class="normal">UTEŞİTELNİ</p>
			<p class="normal">Biz sana kredi açarız. Nasıl olsa para alma yetkisi olan bir vekâletnamen var. Sana parayı verdikleri zaman ödersin. O zamana kadar da bir senet verirsin. Ama ben ne diyorum böyle? Sanki kesin kaybedecekmişsin gibi. Belki de sen birkaç bin kazanırsın.</p>
			<p class="normal">GLOV</p>
			<p class="normal">Ya kaybedersem?</p>
			<p class="normal">UTEŞİTELNİ</p>
			<p class="normal">Utan, peki nasıl subay olacaksın? Doğal olarak ikisinden biri olacak: Ya kazanacaksın ya da kaybedeceksin. Burada en önemli meziyet risk alabilmektir. Risk almazsan sıradan biri olursun. Yahudi bile sıkıştığında kale duvarına tırmanır.</p>
			<p class="normal">GLOV</p>
			<p class="indentmetin">(Elini sallayarak.)</p>
			<p class="normal">Lanet olsun, madem öyle oynayacağım! Babam umurumda bile değil!</p>
			<p class="normal">UTEŞİTELNİ</p>
			<p class="normal">Bravo delikanlı! Kâğıtları getirin!</p>
			<p class="indentmetin">(Glov’un bardağına şampanya doldurur.)</p>
			<p class="normal">Önemli olan ne biliyor musun? Cesaret, dayanıklılık ve güç... Baylar, yirmi beş binlik fiş ayırıyorum.</p>
			<p class="indentmetin">(Sağına ve soluna kâğıt dağıtır.)</p>
			<p class="normal">Evet subay... Giriyor musun Şvahnev?</p>
			<p class="indentmetin">(Dağıtır.)</p>
			<p class="normal">Kâğıtlar ne tuhaf dağıldı. Hesap da tuhaf olacak! Vale ölü, dokuzlu kazanır! Sen de ne var? Dörtlüyle de kazanır! Bak sen şu subaya! Ne kadar ustaca oynuyor, fark ettin mi İharev? As hâlâ çıkmadı. Delikanlının bardağını niye doldurmuyorsun Şvahnev? Bak, bak asa bak! Krugel kendisine almış. Alman her zaman şanslıdır zaten! Dört ve üçle aldı. Bravo, bravo sana hassa subayı! Duydun mu Şvahnev, bizim subay yaklaşık beş bin kazandı.</p>
			<p class="normal">GLOV</p>
			<p class="indentmetin">(Kâğıdı büker.)</p>
			<p class="normal">Lanet olsun, iki katı! Masada bir dokuzlu var, mizaya beş yüz daha!</p>
			<p class="normal">UTEŞİTELNİ</p>
			<p class="indentmetin">(Dağıtmaya devam eder.)</p>
			<p class="normal">Vay! Aferin subay! Yedilide iş yok... Ah olamaz, lanet olsun yine işaretli kâğıt bana geldi! Kaybettin subay. Ne yapalım kardeş? “Marya herkesin karısı olmaz”. Krugel, düşündüğün yeter! Seç birini de oyna. Bravo subay, sen kazandın! Neden kutlamıyorsunuz çocuğu?</p>
			<p class="indentmetin">(Hepsi kadehlerini tokuşturarak Glov’u kutlar.)</p>
			<p class="normal">Maça kızı aldatır derler ama ben öyle düşünmüyorum. Şu maça kızı dediğin esmeri hatırlıyor musun Şvahnev? Şimdi nerede acaba o tatlı kız? Ne haldedir kim bilir? Krugel! Seninki öldü!</p>
			<p class="indentmetin">(İharev’e.)</p>
			<p class="normal">Seninki de! Şvahnev seninki de; subayımız yine kazandı.</p>
			<p class="normal">GLOV</p>
			<p class="normal">Lanet olsun, rest!</p>
			<p class="normal">UTEŞİTELNİ</p>
			<p class="normal">Bravo subay! İşte gerçek bir subay davranışı! Duygularını nasıl çekinmeden dışarı vuruyor, gördün mü Şvahnev? Zaten hassa subayı olacağı her halinden belliydi. Daha şimdiden subay gibi davranıyor. Ne karakter ama... Kaybettin subay.</p>
			<p class="normal">GLOV</p>
			<p class="normal">Rest!</p>
			<p class="normal">UTEŞİTELNİ</p>
			<p class="normal">Ne! Bravo hassa subayı! Elli binin hepsine ha! İşte soyluluk diye buna denir! Böylesini arasan da bulamazsın! Cesaret böyle olur işte! Kaybettin subay!</p>
			<p class="normal">GLOV</p>
			<p class="normal">Rest, lanet olsun, rest!</p>
			<p class="normal">UTEŞİTELNİ</p>
			<p class="normal">Oh, oh! Yüz bin oldu! Baksana şuna! Gözlere bak, gözlere! Nasıl da parlıyorlar, fark ettin mi Şvahnev? İşte cesaret böyle olur! Papaz daha çıkmadı. Şvahnev, al sana karo kızı. Alman sana da yedili! Papaz, papaz! Tuhaf ama galiba destede papaz yok. Ah buradaymış... Kaybettin subay!</p>
			<p class="normal">GLOV</p>
			<p class="indentmetin">(Sinirlenir.)</p>
			<p class="normal">Rest lanet olasıca, rest!</p>
			<p class="normal">UTEŞİTELNİ</p>
			<p class="normal">Yok kardeş dur biraz! İki yüz bin yitirdin. Önce ödeme yapmazsan yeni oyuna giremezsin. O kadar da güvenemeyiz sana.</p>
			<p class="normal">GLOV</p>
			<p class="normal">İyi de ben de para yok ki. Artık hiç kalmadı üstelik.</p>
			<p class="normal">UTEŞİTELNİ</p>
			<p class="normal">Bize bir senet imzala.</p>
			<p class="normal">GLOV</p>
			<p class="normal">Peki, imzalayayım.</p>
			<p class="indentmetin">(Kalemi alır.)</p>
			<p class="normal">UTEŞİTELNİ</p>
			<p class="normal">Vekâletnameni de bize ver.</p>
			<p class="normal">GLOV</p>
			<p class="normal">İşte size vekâletname.</p>
			<p class="normal">UTEŞİTELNİ</p>
			<p class="normal">Şimdi bunu da imzala, bunu da.</p>
			<p class="indentmetin">(Senedi uzatır.)</p>
			<p class="normal">GLOV</p>
			<p class="normal">Tamam hepsini imzalayacağım. İşte. Haydi oynayalım!</p>
			<p class="normal">UTEŞİTELNİ</p>
			<p class="normal">Yo kardeş, önce paraları görelim!</p>
			<p class="normal">GLOV</p>
			<p class="normal">Tamam sonra ödeyeceğim. Güvenin bana.</p>
			<p class="normal">UTEŞİTELNİ</p>
			<p class="normal">Yok kardeş önce paraları masaya koy!</p>
			<p class="normal">GLOV</p>
			<p class="normal">Bu da ne demek? Düpedüz alçaklık bu!</p>
			<p class="normal">KRUGEL</p>
			<p class="normal">Hayır alçaklık falan değil.</p>
			<p class="normal">İHAREV</p>
			<p class="normal">Hayır bu iş başka. İnsan her zaman şanslı olmaz kardeş.</p>
			<p class="normal">ŞVAHNEV</p>
			<p class="normal">Sen de bizi yenmek için oturmuştun. Her zaman böyledir ya, masaya parasız oturan hep kazanacağını zanneder.</p>
			<p class="normal">GLOV</p>
			<p class="normal">Peki ne olacak? Ne istiyorsunuz? Ne kadar faiz istiyorsanız veririm. İki katını bile öderim.</p>
			<p class="normal">UTEŞİTELNİ</p>
			<p class="normal">Senin faizini ne yapalım kardeş? Esas sen bize borç ver de biz sana faiz verelim.</p>
			<p class="normal">GLOV</p>
			<p class="indentmetin">(Umutsuz ama kesin bir tavırla.)</p>
			<p class="normal">Son sözünüz bu mu yani, oynamak istemiyor musunuz?</p>
			<p class="normal">ŞVAHNEV</p>
			<p class="normal">Parayı getir hemen oturalım oyuna.</p>
			<p class="normal">GLOV</p>
			<p class="indentmetin"> (Cebinden bir tabanca çıkarır.)</p>
			<p class="normal">Öyleyse elveda baylar! Beni yeryüzünde bir daha görmeyeceksiniz.</p>
			<p class="indentmetin">(Elinde tabanca, koşarak çıkar.)</p>
			<p class="normal">UTEŞİTELNİ</p>
			<p class="indentmetin">(Korkar.)</p>
			<p class="normal">Hey, dur! Ne yapıyorsun? Aklını mı kaçırdın? Peşinden gidelim, kendini vurmasın</p>
			<p class="indentmetin">(Arkasından koşar.)</p>
			</body>
</html>