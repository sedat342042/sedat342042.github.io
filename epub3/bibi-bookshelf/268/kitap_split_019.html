<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_18">12. Sahne</h2>
			<p class="ortayazi">(Aynı kişiler ve Glov.)</p>
			<p class="normal">GLOV</p>
			<p class="normal">Sizinle tanıştığım için çok memnunum saygıdeğer baylar. Yazık ki buradan ayrılıyorum. Ama Tanrı izin verirse yine görüşürüz belki.</p>
			<p class="normal">ŞVAHNEV</p>
			<p class="normal">Eh, muhtemelen yine görüşürüz. Yolları bir olan insanlar neden karşılaşmasınlar? Yeter ki kader istesin.</p>
			<p class="normal">GLOV</p>
			<p class="normal">Gerçekten çok doğru söylediniz. Kader isterse hemen yarın sabah bile görüşebiliriz. Hoşça kalın baylar! Size içten şükranlarımı sunarım! Özellikle de size çok şey borçluyum Stepan İvanoviç! Yalnızlığıma neşe kattınız.</p>
			<p class="normal">UTEŞİTELNİ</p>
			<p class="normal">Rica ederim. Size hizmet etmek benim için zevkti.</p>
			<p class="normal">GLOV</p>
			<p class="normal">Madem bu kadar içtensiniz, sizden bir iyilik daha isteyebilir miyim?</p>
			<p class="normal">UTEŞİTELNİ</p>
			<p class="normal">Emredin yeter! Her şeyi yapmaya hazırım.</p>
			<p class="normal">GLOV</p>
			<p class="normal">Şu ihtiyarın içini rahatlatın!</p>
			<p class="normal">UTEŞİTELNİ</p>
			<p class="normal">Nasıl?</p>
			<p class="normal">GLOV</p>
			<p class="normal">Oğlum Saşa’yı burada bırakacağım. İyi yürekli, dürüst bir delikanlıdır. Ama henüz yirmi iki yaşında bir delikanlıya nasıl tamamen güveneyim? Daha çocuk... Liseyi yeni bitirdi ve şimdi de hassa alayına girmekten başka bir şey istemiyor. Ben de ona “Henüz erken Saşa, biraz bekle! Hassa alayında ne yapacaksın? Sivil yaşamın daha iyi olmadığını nereden biliyorsun? Daha yaşamı tanımadın, hem zamanın da bol!” diyorum. Ama gençleri siz de bilirsiniz işte. Subay üniforması ona daha çekici geliyor... Söz geçirebilir misiniz hiç? Bunu değiştirmek neredeyse olanaksız... Aziz dostum, yüce gönüllü Stepan İvanoviç! Çocuk burada yalnız kalacak. Ona bir iki iş bırakacağım. Genç bir insanın başına her şey gelebilir; bir şekilde onu kandırabilir, aldatabilirler... Ne olur koruyun onu, göz kulak olun, bir aptallık yapmasına izin vermeyin. Sizden ricam bu azizim!</p>
			<p class="indentmetin">(Uteşitelni’nin iki elini de kavrar.)</p>
			<p class="normal">UTEŞİTELNİ</p>
			<p class="normal">Elbette, elbette. Ona kendi oğlum gibi davranacağım, elimden gelen her şeyi yapacağım.</p>
			<p class="normal">GLOV</p>
			<p class="normal">Ah sevgili dostum!</p>
			<p class="indentmetin">(Sarılıp, öpüşürler.)</p>
			<p class="normal">Yemin ederim çok dürüst bir insansınız! Tanrı gönlünüze göre versin! Hoşça kalın baylar, size mutluluklar dilerim.</p>
			<p class="normal">İHAREV</p>
			<p class="normal">Güle güle, iyi yolculuklar!</p>
			<p class="normal">ŞVAHNEV</p>
			<p class="normal">Güle güle, evdekilere selamımızı iletin!</p>
			<p class="normal">GLOV</p>
			<p class="normal">Çok teşekkür ederim baylar!</p>
			<p class="normal">UTEŞİTELNİ</p>
			<p class="normal">Sizi kaleskaya kadar geçireyim!</p>
			<p class="normal">GLOV</p>
			<p class="normal">Ah dostum, ne iyi insansınız!</p>
			<p class="indentmetin">(İkisi de çıkarlar.)</p>
			</body>
</html>