<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_13">7. Sahne</h2>
			<p class="indentmetin">(İharev, Gavruşka sonra da Aleksey girer.)</p>
			<p class="normal">İHAREV</p>
			<p class="normal">Bana kalırsa hiçbir özellikleri yok. Yine de... onları soyup soğana çevireceğim! Tanrım bunu öyle çok istiyorum ki! Heyecandan kalbim duracak gibi.</p>
			<p class="indentmetin">(Tıraş fırçasını alıp ıslatır ve aynanın karşısına</p>
			<p class="indentmetin">oturup tıraş olmaya başlar.)</p>
<p class="normal">Ellerim titriyor, tıraş bile olamıyorum.</p>
			<p class="indentmetin">(Aleksey girer.)</p>
			<p class="normal">ALEKSEY</p>
			<p class="normal">Yiyecek bir şey ister misiniz?</p>
			<p class="normal">İHAREV</p>
			<p class="normal">Evet, elbette! Dört kişilik meze getir; havyar, som balığı, dört şişe de şarap.</p>
			<p class="indentmetin">(Gavruşka’yı göstererek.)</p>
			<p class="normal">Bunun da karnını doyur.</p>
			<p class="normal">ALEKSEY</p>
			<p class="indentmetin">(Gavruşka’ya.)</p>
			<p class="normal">Mutfağa buyurun, size de bir şeyler hazırlayayım.</p>
			<p class="indentmetin">(Gavruşka çıkar.)</p>
			<p class="normal">İHAREV</p>
			<p class="indentmetin">(Tıraş olmaya devam eder.)</p>
			<p class="normal">Buraya bak! Sana çok para verdiler mi?</p>
			<p class="normal">ALEKSEY</p>
			<p class="normal">Kim efendim?</p>
			<p class="normal">İHAREV</p>
			<p class="normal">Haydi, haydi kıvırma da söyle!</p>
			<p class="normal">ALEKSEY</p>
			<p class="normal">Evet, hizmetlerim için biraz vermişlerdi.</p>
			<p class="normal">İHAREV</p>
			<p class="normal">Ne kadar? Elli ruble mi?</p>
			<p class="normal">ALEKSEY</p>
			<p class="normal">Evet efendim, elli ruble.</p>
			<p class="normal">İHAREV</p>
			<p class="normal">Ben sana elli değil, yüz ruble vereceğim; bak masada yüz ruble var, al onu. Neden çekiniyorsun, korkma ısırmaz. Senden çok fazla bir isteğim de yok. Bana karşı dürüst ol yeter, anlıyor musun? Kâğıtları Vahrameykin’den ya da başkasından almış olmaları umurumda değil; al sana benim destemi vereyim.</p>
			<p class="indentmetin">(İşaretli desteyi Aleksey’e verir.)</p>
			<p class="normal">Anladın değil mi?</p>
			<p class="normal">ALEKSEY</p>
			<p class="normal">Neden anlamayacakmışım? Affedersiniz ama bizim işimiz de bu.</p>
			<p class="normal">İHAREV</p>
			<p class="normal">Kâğıtları kimsenin göremeyeceği, arasalar bile bulamayacakları şekilde iyice gizle.</p>
			<p class="indentmetin">(Fırçayı bırakıp yüzünü yıkar ve havluyla kurulanır. Aleksey çıkar.)</p>
			<p class="normal">İHAREV</p>
			<p class="normal">Çok iyi olacak çok iyi. Ah, onları ayaklarımın altına alıp, öyle bir ezeceğim ki!</p>
			</body>
</html>