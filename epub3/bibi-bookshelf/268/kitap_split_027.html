<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_26">20. Sahne</h2>
			<p class="ortayazi">(Aynı kişiler ve memur Zamuhrişkin.)</p>
			<p class="normal">ZAMUHRİŞKİN</p>
			<p class="indentmetin">(Üzerinde eski bir frak vardır. Kapıdan başını uzatarak.)</p>
			<p class="normal">Özür dilerim, Aleksandr Mihayloviç Glov burada mı?</p>
			<p class="normal">ŞVAHNEV</p>
			<p class="normal">Hayır, şimdi çıktı. Neden sordunuz?</p>
			<p class="normal">ZAMUHRİŞKİN</p>
			<p class="normal">Onunla işimiz vardı, para teslim edecektim.</p>
			<p class="normal">UTEŞİTELNİ</p>
			<p class="normal">Aman, buyurun! Lütfen geçip oturun sayın bayım! Bu işle biz de ilgileniyoruz. Hem ayrıca Aleksandr Mihayloviç ile dostça bir anlaşma yaptık. Bakın bunlar da belgeler.</p>
			<p class="indentmetin">(Tek tek belgeleri gösterir.)</p>
			<p class="normal">Bu, bu ve bu. Ödemeyi ne kadar çabuk yaparsanız o kadar memnun oluruz. Size çok minnettar kalırız.</p>
			<p class="normal">ZAMUHRİŞKİN</p>
			<p class="normal">Nasıl isterseniz ama iki haftadan önce olanaksız.</p>
			<p class="normal">UTEŞİTELNİ</p>
			<p class="normal">Yok, bu çok uzun bir süre. Size özel olarak teşekkür edeceğimizi unutuyorsunuz galiba.</p>
			<p class="normal">ZAMUHRİŞKİN</p>
			<p class="normal">Unutur muyum hiç? Her şeyi çok iyi anladım, merak etmeyin. Zaten bu yüzden “iki hafta” diyorum, yoksa üç aydan önce hallolması olanaksız. Para bize bir buçuk haftadan önce ulaşmaz; şu anda beş kapiğimiz yok. Geçen hafta yüz elli bin almıştık, hepsini dağıttık; üç pomeşçik şubattan beri bu parayı bekliyordu.</p>
			<p class="normal">UTEŞİTELNİ</p>
			<p class="normal">Bu başkalarının sorunu; biz sizden dostça bir ricada bulunuyoruz. Hem sizinle daha yakından tanışmalıyız... değil mi? Siz yabancı değilsiniz! Adınız neydi? Fentefley Perpentyiç mi?</p>
			<p class="normal">ZAMUHRİŞKİN</p>
			<p class="normal">Psoy Stahiç efendim.</p>
			<p class="normal">UTEŞİTELNİ</p>
			<p class="normal">Neyse, yakınmış işte. Bakın Psoy Stahiç! Sizinle iki eski dost gibi konuşalım. Eh, nasılsınız? İşleriniz nasıl gidiyor?</p>
			<p class="normal">ZAMUHRİŞKİN</p>
			<p class="normal">Nasıl olsun? Çalışıyoruz işte.</p>
			<p class="normal">UTEŞİTELNİ</p>
			<p class="normal">Yani geliriniz nasıl... Çok kazanıyor musunuz?</p>
			<p class="normal">ZAMUHRİŞKİN</p>
			<p class="normal">Nasıl olduğunu kendiniz görmüyor musunuz?</p>
			<p class="normal">UTEŞİTELNİ</p>
			<p class="normal">Peki dairede işler nasıl? Açıkça söyleyin herkes rüşvet alıyor mu?</p>
			<p class="normal">ZAMUHRİŞKİN</p>
			<p class="normal">Bu da nereden çıktı? Benimle dalga mı geçiyorsunuz? Yapmayın baylar! Saygıdeğer yazarlarımız bile rüşvet alanlarla dalga geçiyorlar; ama biraz yakından bakarsanız asıl rüşvetçilerin üstlerimiz olduğunu anlarsınız. Belki siz buna “bağış” ya da başka bir ad uydurmuşsunuzdur. Ama bu da rüşvettir sonuçta. Kimi kepçeyle, kimi de kazanla götürür.</p>
			<p class="normal">ŞVAHNEV</p>
			<p class="normal">Görüyor musun Psoy Stahiç’i gücendirdin. Onurunu yaraladın adamın!</p>
			<p class="normal">ZAMUHRİŞKİN</p>
			<p class="normal">Bildiğiniz gibi onur epey hassas bir konudur. Ama bunlara kızmadım. Biz neler gördük neler azizim.</p>
			<p class="normal">UTEŞİTELNİ</p>
			<p class="normal">Eh yeter bu kadar; dostça sohbet edelim biraz Psoy Stahiç! Ee, nasılsınız? Yaşamınız nasıl gidiyor? Yaşamınızdan memnun musunuz? Eşiniz, çocuklarınız var mı?</p>
			<p class="normal">ZAMUHRİŞKİN</p>
			<p class="normal">Tanrı bağışlasın, kasaba okuluna giden iki oğlum, iki tane de ufaklık var. Birisi yürümeye başladı diğeri hâlâ emekliyor.</p>
			<p class="normal">UTEŞİTELNİ</p>
			<p class="normal">Yani artık ellerini kullanmaya başlamış.</p>
			<p class="indentmetin">(Eliyle para alıyormuş gibi bir jest yapar.)</p>
			<p class="normal">ZAMUHRİŞKİN</p>
			<p class="normal">Böyle yapmayın bayım! Yine başladınız işte!</p>
			<p class="normal">UTEŞİTELNİ</p>
			<p class="normal">Canım, boş verin, aldırmayın buna Psoy Stahiç! Artık dost sayılırız. Bunda ne var ki? Hey! Psoy Stahiç’e bir kadeh şampanya verin! Acele edin! Artık yakın dost olduk sayılır. Biz de size konukluğa geleceğiz.</p>
			<p class="normal">ZAMUHRİŞKİN</p>
			<p class="indentmetin">(Kadehi alır.)</p>
			<p class="normal">Ah elbette, beklerim baylar! Açık söyleyeyim bendeki çayı valinin evinde bile içemezsiniz.</p>
			<p class="normal">UTEŞİTELNİ</p>
			<p class="normal">Bir tüccarın armağanı mı yoksa?</p>
			<p class="normal">ZAMUHRİŞKİN</p>
			<p class="normal">Evet bir tüccardan, özel harman, Kyahta’dan.</p>
			<p class="normal">UTEŞİTELNİ</p>
			<p class="normal">Nasıl olur Psoy Stahiç? Sizin tüccarlarla işiniz oluyor mu?</p>
			<p class="normal">ZAMUHRİŞKİN</p>
			<p class="indentmetin">(Şampanyayı içer ve ellerini dizine koyar.)</p>
			<p class="normal">Bakın nasıl oldu: Buradaki bir tüccar kendi aptallığı yüzünden bize ödeme yapmak zorunda kaldı. Belki tanırsınız, pomeşçik Frakasov ile birlikte tüm işlemleri tamamlamış ertesi gün alacakları parayı bekliyorlardı. İkisi ortak bir fabrika kurmayı planlamışlar. Parayı fabrikaya mı başka bir şeye mi harcayacakları bizi ilgilendirmez tabii. Bu bizim işimiz değil. Aptal tüccar şehirde önüne gelene bu ortaklıktan ve fabrikadan söz etmiş. Biz de kendisine bir temsilci gönderip, bize iki bin ruble vermezse daha çok bekleyeceğini bildirdik! Fabrika da üretime hazır, malzemeyle dolu; yalnızca depozito gerekliydi. Adam kamçıyla işi halledemeyeceğini görünce iki bin ruble ve her birimize de üç libre çay verdi. Rüşvet diyeceksiniz ama o da aptallık etmeyip ağzını sıkı tutsaydı!</p>
			<p class="normal">UTEŞİTELNİ</p>
			<p class="normal">Bunu işten sayıyorsanız bizi de dinlemelisiniz Psoy Stahiç. Biz size ödeme yapacağız; siz de üstlerinizle anlaşırsınız. Yalnız ne olur acele edin Psoy Stahiç olmaz mı?</p>
			<p class="normal">ZAMUHRİŞKİN</p>
			<p class="normal">Tamam ilgileniriz</p>
			<p class="indentmetin">(Ayağa kalkar.)</p>
			<p class="normal">Ama açık söylüyorum bu iş istediğiniz kadar çabuk olmaz. Tanrı şahidimdir ki dairede bir kapik bile yok. Yine de ilgileneceğiz.</p>
			<p class="normal">UTEŞİTELNİ</p>
			<p class="normal">Peki daireden sizi kim diye soralım?</p>
			<p class="normal">ZAMUHRİŞKİN</p>
			<p class="normal">Şimdiki gibi: Psoy Stahiç Zamuhrişkin diye. Hoşça kalın baylar!</p>
			<p class="indentmetin">(Kapıya doğru gider.)</p>
			<p class="normal">ŞVAHNEV</p>
			<p class="normal">Psoy Stahiç, Psoy Stahiç!</p>
			<p class="indentmetin">(Zamuhrişkin dönüp ona bakar.)</p>
			<p class="normal">Lütfen bu işle ilgilenin!</p>
			<p class="normal">ZAMUHRİŞKİN</p>
			<p class="indentmetin">(Çıkarken.)</p>
			<p class="normal">Söyledim ya! İlgileneceğiz işte.</p>
			<p class="normal">UTEŞİTELNİ</p>
			<p class="normal">Lanet olsun amma uzadı bu iş!</p>
			<p class="indentmetin">(Alnına vurur.)</p>
			<p class="normal">Yok yahu, peşinden gideyim; paraya acımazsam belki bir şeyler yapabilirim. Kendi cebimden üç bin vereyim iblise!</p>
			<p class="indentmetin">(Koşarak çıkar.)</p>
			</body>
</html>