<html xmlns="http://www.w3.org/1999/xhtml">
  <head>
    <meta charset="utf-8"/>
    <title>kitap</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_7">1. Sahne</h2>
			<p class="ortayazi">(Şehrin hanında bir oda.)</p>
			<p class="indentmetin">(İharev, yanında hanın uşağı Aleksey ve kendi özel uşağı Gavruşka ile girer.)</p>
			<p class="normal">ALEKSEY</p>
			<p class="normal">Buyurun efendim, buyurun! İşte en rahat odamız efendim! Burada hiç gürültü olmaz.</p>
			<p class="normal">İHAREV</p>
			<p class="normal">Gürültü yok, ama atlılar cirit oynuyor galiba.</p>
			<p class="normal">ALEKSEY</p>
			<p class="normal">Pire mi demek istiyorsunuz? İçiniz rahat olsun. Bir tek pire ya da tahtakurusu tarafından ısırılırsanız sorumluluk bize aittir. Paranızı iade ederiz.</p>
			<p class="normal">İHAREV</p>
			<p class="indentmetin">(Gavruşka’ya.)</p>
			<p class="normal">Git, kaleskadan eşyaları getir.</p>
			<p class="indentmetin">(Gavruşka çıkar.)</p>
			<p class="indentmetin">(Aleksey’e.)</p>
			<p class="normal">Adın ne senin?</p>
			<p class="normal">ALEKSEY</p>
			<p class="normal">Aleksey efendim.</p>
			<p class="normal">İHAREV</p>
			<p class="normal">İyi.</p>
			<p class="indentmetin">(Anlamlı anlamlı.)</p>
			<p class="normal">Söyle bakalım, kimler kalıyor burada?</p>
			<p class="normal">ALEKSEY</p>
			<p class="normal">Şu aralar pek çok kişi var. Bütün odalar dolu.</p>
			<p class="normal">İHAREV</p>
			<p class="normal">Kimler var?</p>
			<p class="normal">ALEKSEY</p>
			<p class="normal">Pyotr Petroviç Şvahnev, Albay Krugel, Stepan İvanoviç Uteşitelni.</p>
			<p class="normal">İHAREV</p>
			<p class="normal">Kâğıt oynuyorlar mı hiç?</p>
			<p class="normal">ALEKSEY</p>
			<p class="normal">Evet, hem de altı gecedir aralıksız oynuyorlar.</p>
			<p class="normal">İHAREV</p>
			<p class="normal">Al şu iki rubleyi!</p>
			<p class="indentmetin">(Eline paraları sıkıştırır.)</p>
			<p class="normal">ALEKSEY</p>
			<p class="indentmetin">(Eğilerek selam verir.)</p>
			<p class="normal">Çok teşekkür ederim efendim.</p>
			<p class="normal">İHAREV</p>
			<p class="normal">Devamı da gelebilir sonra.</p>
			<p class="normal">ALEKSEY</p>
			<p class="normal">Teşekkürler efendim.</p>
			<p class="normal">İHAREV</p>
			<p class="normal">Kendi aralarında mı oynuyorlar?</p>
			<p class="normal">ALEKSEY</p>
			<p class="normal">Hayır, daha geçenlerde Teğmen Artunovski’yi yendiler; Prens Şenkin’den de otuz altı bin ruble kazandılar.</p>
			<p class="normal">İHAREV</p>
			<p class="normal">Bak işte, bir kızıl onluk daha kazandın! Dürüstçe hizmet edersen arkası da gelir. Doğru söyle iskambil destesini sen mi satın aldın?</p>
			<p class="normal">ALEKSEY</p>
			<p class="normal">Hayır, yanlarında getirdiler.</p>
			<p class="normal">İHAREV</p>
			<p class="normal">Peki kimden almışlar?</p>
			<p class="normal">ALEKSEY</p>
			<p class="normal">Yerli bir tüccardan; Vahrameykin’den.</p>
			<p class="normal">İHAREV</p>
			<p class="normal">Yalan atıyorsun, seni üçkâğıtçı!</p>
			<p class="normal">ALEKSEY</p>
			<p class="normal">Yemin ederim!</p>
			<p class="normal">İHAREV</p>
			<p class="normal">Peki. Seninle sonra yine konuşacağız.</p>
			<p class="indentmetin">(Gavruşka küçük bir kutuyla girer.)</p>
			<p class="normal">Şuraya bırak! Haydi sıcak su getirin de elimi yüzümü yıkayıp tıraş olayım.</p>
			<p class="indentmetin">(Uşaklar çıkarlar.)</p>
			</body>
</html>