<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sokrates.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="normal"><sup class="calibre3">[43a]</sup> SOKRATES - Neden bu kadar erken geldin Kriton? Yoksa erken değil mi?</p>
				<p class="normal">KRİTON - Oldukça erken.</p>
				<p class="normal">SOKRATES - Yaklaşık olarak saat kaç?</p>
				<p class="normal">KRİTON - Şafak sökmek üzere.</p>
				<p class="normal">SOKRATES - Hayret, gardiyan kapıyı açmaya nasıl razı oldu?</p>
				<p class="normal">KRİTON - Buraya gele gide tanıştık artık, ayrıca ona biraz bahşiş de verdim.</p>
				<p class="normal">SOKRATES - Yeni mi geldin, yoksa geleli çok mu oldu?</p>
				<p class="normal">KRİTON - Geleli çok oldu.</p>
				<p class="normal"><sup class="calibre3">[43b]</sup> SOKRATES - Peki beni neden hemen uyandırmadın da sessizce yanımda oturdun?</p>
				<p class="normal">KRİTON - Zeus aşkına Sokrates, kendimi senin yerine koyarak bu sıkıntıyla uykusuz kalmak istemeyeceğini düşündüm. Tatlı tatlı uyuduğunu görünce de seni hayranlıkla seyrettim ve olabildiğince rahat edebilmen için özellikle uyandırmadım. Kendimi bildim bileli karakterine hayranım, ama yaşadığın bu felakete sükûnet ve dinginlikle katlandığını gördükçe hayranlığım daha da artıyor.</p>
				<p class="normal">SOKRATES - Benim yaşımda bir insanın ölmesi gerektiği için öfkelenmesi yakışık almaz Kriton.</p>
				<p class="normal"><sup class="calibre3">[43c]</sup> KRİTON - Ama başkaları senin yaşında felaketlerle karşılaşınca yaşları, başlarına gelenlere öfkelenmelerine engel olmuyor Sokrates.</p>
				<p class="normal">SOKRATES - Orası doğru! Ama sahi, neden bu kadar erken geldin?</p>
				<p class="normal">KRİTON - Kötü bir haber getirdim, Sokrates. Gördüğüm kadarıyla senin için kötü değilse bile, ben ve bütün dostların için acı ve katlanılması zor bir haber!</p>
				<p class="normal">SOKRATES - Neler oluyor? Yoksa öldürülebilmem için <sup class="calibre3">[43d]</sup> gelmesi gereken gemi mi geldi Delos'tan?<sup class="calibre3"><a href="sokrates_split_078.html#footnote-500-52" id="footnote-500-52-backlink" name="footnote-500-52-backlink">52</a></sup></p>
				<p class="normal">KRİTON - Daha gelmedi, ama gemiyi Sunion'da<sup class="calibre3"><a href="sokrates_split_079.html#footnote-500-53" id="footnote-500-53-backlink" name="footnote-500-53-backlink">53</a></sup> bırakıp gelenlerin dediklerine bakılırsa bugün gelecekmiş. Bu haberlerden anlaşıldığına göre gemi bugün gelecek ve sen de Sokrates zorunlu olarak yarın yaşamını yitireceksin.</p>
				<p class="normal">SOKRATES - Hayırlısıyla Kriton, tanrıların arzusu bu yöndeyse, öyle olsun. Ama ben geminin bugün geleceğini sanmıyorum!</p>
				<p class="normal"><sup class="calibre3">[44a]</sup> KRİTON - Bu kanaate nasıl vardın?</p>
				<p class="normal">SOKRATES - Söyleyeyim. Geminin gelişinden bir gün sonra ölmem gerekmiyor mu?</p>
				<p class="normal">KRİTON - Evet, bu konuyla ilgilenen yetkililer<sup class="calibre3"><a href="sokrates_split_080.html#footnote-500-54" id="footnote-500-54-backlink" name="footnote-500-54-backlink">54</a></sup> öyle diyor.</p>
				<p class="normal">SOKRATES - Geminin bugün değil, yarın geleceğini sanıyorum. Bunu da, bu gece, sen gelmeden az önce gördüğüm bir rüyaya yoruyorum. Aslında, iyi ki beni uyandırmamışsın!</p>
				<p class="normal">KRİTON - Nasıl bir rüyaydı gördüğün?</p>
				<p class="normal">SOKRATES - Bembeyaz giysilere bürünmüş güzel ve alımlı bir kadının, önüme çıkarak bana adımla seslendiğini ve, <sup class="calibre3">[44b]</sup> "Sokrates, bereketli Phthia'ya<sup class="calibre3"><a href="sokrates_split_081.html#footnote-500-55" id="footnote-500-55-backlink" name="footnote-500-55-backlink">55</a></sup> bu geceden sonraki üçüncü gün varacaksın" dediğini gördüm.</p>
				<p class="normal">KRİTON - Garip bir rüyaymış Sokrates.</p>
				<p class="normal">SOKRATES - Ama bana kalırsa anlamı çok açık Kriton.</p>
				<p class="normal">KRİTON - Göründüğü kadarıyla fazlasıyla açık, ama ilahi<sup class="calibre3"><a href="sokrates_split_082.html#footnote-500-56" id="footnote-500-56-backlink" name="footnote-500-56-backlink">56</a></sup> Sokrates, hiç olmazsa bu kez beni dinle ve canını kurtar. Eğer ölecek olursan, ölümün benim için bir felaketten çok daha fazlası olacak. Benzerini hiçbir zaman bulamayacağım bir dostumu kaybetmekle kalmayacağım, seni ve beni fazla tanımayanların çoğu, seni para harcayarak kurtarmak olanaklıyken bunu ihmal ettiğimi sanacaklar. <sup class="calibre3">[44c]</sup> Gerçekten de, bir insanın maddiyata dostlarından fazla önem verdiğinin sanılmasından daha utanç verici ne olabilir? Çünkü çoğunluk, biz dostlarının bunca ısrarına karşın, senin buradan gitmek<sup class="calibre3"><a href="sokrates_split_083.html#footnote-500-57" id="footnote-500-57-backlink" name="footnote-500-57-backlink">57</a></sup> istemediğine inanmayacaktır.</p>
				<p class="normal">SOKRATES - Mübarek Kriton, çoğunluğun ne düşüneceğinden bize ne? Düşüncelerine önem verilmeye değer bilge kişiler, nasıl davranılması gerekiyorsa öyle davranıldığını düşüneceklerdir nasıl olsa.</p>
				<p class="normal"><sup class="calibre3">[44d]</sup> KRİTON - Ama görüyorsun ki Sokrates, çoğunluğun düşüncelerine de önem vermek gerekir. Şu başına gelenlerin kanıtladığı gibi,<sup class="calibre3"><a href="sokrates_split_084.html#footnote-500-58" id="footnote-500-58-backlink" name="footnote-500-58-backlink">58</a></sup> insan bir defa gözden düşmeye görsün, çoğunluk ona kötülüklerin sadece küçüklerini değil, en büyüklerini bile yapmaktan çekinmez.</p>
				<p class="normal">SOKRATES - Kriton, keşke çoğunluk en büyük kötülükleri yapabilseydi, o zaman en büyük iyilikleri de yapabilirdi. Ne iyi olurdu! Aslında ne birini, ne de diğerini başarabiliyor. Çoğunluk bir insanı bilge yapamadığı gibi, aptal da yapamıyor, rastgele davranmakla yetiniyor.</p>
				<p class="normal"><sup class="calibre3">[44e]</sup> KRİTON - Bunlar dediğin gibi olsun, ama sen asıl şunu söyle: Ben ve diğer dostların için mi endişeleniyorsun? Buradan çıkıp gidersen, iftiracıların seni gizlice kaçırdığımızı yayarak bizi rahatsız edeceğinden, bu yüzden bütün servetimize el konacağından, onlara büyük miktarlarda para ödeyeceğimizden ya da başka zararlara uğrayacağımızdan mı çekiniyorsun? <sup class="calibre3">[45a]</sup> Öyle bir kaygın varsa unut gitsin. Seni kurtarmak için böyle bir tehlikeyi, hatta gerekirse daha da büyüğünü göze almaya razıyız. Yeter ki sözlerimi dinle ve başka türlü hareket etme.</p>
				<p class="normal">SOKRATES - Hem bunun için, hem de başka birçok şey için kaygılanıyorum Kriton.</p>
				<p class="normal">KRİTON - Bunlar için hiç kaygılanma. Adamların seni kurtarmak ve buradan çıkarmak üzere istedikleri para fazla değil. İftiracıların da ne kadar aşağılık olduklarını görmüyor musun? Onları satın alıp susturmak hiç de pahalıya mal olmayacak.<sup class="calibre3"><a href="sokrates_split_085.html#footnote-500-59" id="footnote-500-59-backlink" name="footnote-500-59-backlink">59</a></sup> <sup class="calibre3">[45b]</sup> Bütün servetim emrinde ve sanırım bu işlere fazlasıyla yeter. Ama sen beni düşünerek harcama yapmamı istemiyorsan, bu paraları ödemeye hazır, başka kentlerden gelen dostlarımız da var. Bunlardan biri, Thebaili Simmias,<sup class="calibre3"><a href="sokrates_split_086.html#footnote-500-60" id="footnote-500-60-backlink" name="footnote-500-60-backlink">60</a></sup> bu amaçla yanında yeteri kadar para getirmiş bile, ayrıca Kebes ve daha birçoğu da ödeme yapmaya hazır. Dediğim gibi, böylesi konulara takılıp kendini kurtarmaktan vazgeçme. Duruşma sırasında söylediğin gibi, buradan ayrılırsan ne yapacağını bilememek de seni zorlamasın, nereye gidersen git seni sevecek insanlar bulunacaktır. <sup class="calibre3">[45c]</sup> Eğer Thessalia'ya gitmek istersen, koruma sağlayarak Thessalialıların seni rahatsız etmelerine engel olabilecek ve sana saygı gösterecek dostlarım<sup class="calibre3"><a href="sokrates_split_087.html#footnote-500-61" id="footnote-500-61-backlink" name="footnote-500-61-backlink">61</a></sup> var.</p>
				<p class="normal">Ayrıca bu davranış biçimin, yani kurtulman mümkünken kendine ihanet etmen, hatta seni yok etmeye çalışan düşmanlarının yapmak istediklerini ve yaptıklarını bir an önce kendine yapmak için sabırsızlanman bana pek doğru gelmiyor. <sup class="calibre3">[45d]</sup> Her şeyin ötesinde, bence kendi çocuklarına<sup class="calibre3"><a href="sokrates_split_088.html#footnote-500-62" id="footnote-500-62-backlink" name="footnote-500-62-backlink">62</a></sup> da ihanet ediyorsun. Onları yetiştirip eğitmek elindeyken, zamanından önce tek başlarına bırakıp kaderlerine terk ediyorsun. Kuşkusuz senin yüzünden yetimliğin gerektirdiği ve yetimlerin<sup class="calibre3"><a href="sokrates_split_089.html#footnote-500-63" id="footnote-500-63-backlink" name="footnote-500-63-backlink">63</a></sup> yaşadığı türden zorluklarla karşılaşacaklar. Bir insan ya hiç çocuk sahibi olmamalı ya da olursa çocukları için zahmete katlanarak onları eğitip yetiştirmelidir. Sense kanaatime göre en kolay yolu seçiyorsun. Oysa bütün hayatı boyunca erdeme hizmet ettiğini iddia eden biri olarak, dürüst ve cesur bir insanın yapması gereken şeyleri yapman gerekirdi. <sup class="calibre3">[45e]</sup> Şahsen ben, seninle ilgili bütün bu olayların korkaklığımız yüzünden böyle sonuçlandığının sanılacağına, hem sen, hem de dostların olan bizler adına utanıyorum.</p>
				<p class="normal">Davanın mahkemeye götürülmemesi mümkünken götürülmesine izin verilmesi, duruşmaların seyri ve rezaletin daniskası olan bu kararın çıkması bizim korkaklık ve kadersizliğimizden bilinecek. Bizim seni, <sup class="calibre3">[46a]</sup> senin de kendini küçücük bir müdahaleyle kurtarmamız mümkünken bunu yapmadığımızı söyleyecekler. Dikkat et Sokrates, bütün bunlar senin ve bizim için sadece kötü değil, utanç verici de olmasın. Bir an önce kararını ver. Düşünmeye fazla vaktin yok, şimdiye kadar çoktan düşünmüş olmalıydın. Ve aslında verilecek tek bir karar var, her şey bu gece olup bitmeli. Biraz daha oyalanırsak iş işten geçer. Sokrates, her koşulda beni dinle ve ne diyorsam onu yap.</p>
				<p class="normal"><sup class="calibre3">[46b]</sup> SOKRATES - Sevgili Kriton, gösterdiğin bu çaba bir şekilde doğruluğa hizmet etse çok değerli olabilirdi, ancak öyle olmayınca büyüklüğü oranında kötü bir çabadır. Şimdi şu söylediklerini yapıp yapmamamız gerektiğini inceleyelim. Ben sadece bu durumda değil, her zaman benimkiler,<sup class="calibre3"><a href="sokrates_split_090.html#footnote-500-64" id="footnote-500-64-backlink" name="footnote-500-64-backlink">64</a></sup> [ruhun üç bileşeni] içinden o an için bana en mantıklı gelene uyarım. Daha önce söylediğim sözleri, bugün bu zor duruma düştüm diye şimdi inkâr edemem. Tam aksine bu sözleri aynen eskiden olduğu kadar geçerli buluyor ve onlara eskiden olduğu kadar saygı duyup değer veriyorum. <sup class="calibre3">[46c]</sup> Ve şunu iyi bil ki şimdi daha geçerli düşünceler öne süremezsek, çoğunluğun gücü bizi bugün başımıza gelen felaketlerden daha da büyükleriyle, örneğin hapse atmak, öldürmek ya da malımıza mülkümüze el koymakla çocuklar gibi korkutsa da söylediklerine hak vermeyeceğim. Öyleyse meselemizi en iyi şekilde nasıl inceleyebiliriz? Öncelikle senin şu insanların düşünceleri hakkında söylediğinden başlayalım ve eskiden "bazı insanların düşüncelerine önem verilirken bazılarının düşüncelerine önem verilmemeli" derken haklı mı yoksa haksız mıydık bir bakalım. <sup class="calibre3">[46d]</sup> Ya da bu düşünce hakkımda ölüm cezası verilmeden önce haklıyken, laf olsun diye söylenen çocukça bir gevezelik olduğu şimdi mi anlaşıldı?</p>
				<p class="normal">Bu yüzden Kriton, başıma gelen bu felaketten sonra, bu konuyla ilgili eskiden konuştuklarımızın geçerliğini seninle birlikte sorgulamak isterim. Eğer o zamanki düşüncelerimiz geçerliyse onlara itaat edelim, geçerli değilseler terk edelim. Kanımca, sözüne değer verilen insanlar da bugüne kadar, şimdi benim söylediğim gibi, insanların düşüncelerinden <sup class="calibre3">[46e]</sup> bazılarına önem verirken bazılarına önem vermemek gerektiğini söylemişlerdir. Tanrılar aşkına Kriton, sence de bu söz doğru söylenmiş değil mi? İnsanların başına gelenlere bakarak bir değerlendirmede bulunursak, sen yarın ölmek üzere değilsin ve şimdiki felaket seni mantıksız düşünmeye zorlamıyor. <sup class="calibre3">[47a]</sup> Düşün öyleyse; "insanların bütün düşüncelerine değil de bazılarına" ve "bütün insanların düşüncelerine değil de bazı insanların düşüncelerine önem verilmesi gerekir" sözleri sana yerinde söylenmiş gibi gelmiyor mu? Ne dersin? Bunlar doğru sözler değil mi?</p>
				<p class="normal">KRİTON - Doğru.</p>
				<p class="normal">SOKRATES - O hâlde yararlı düşüncelere değer vermeli, zararlılara ise değer vermemeli, değil mi?</p>
				<p class="normal">KRİTON - Evet.</p>
				<p class="normal">SOKRATES - Bu durumda, akıllıların düşünceleri yararlıyken akılsızların düşünceleri zararlıdır, değil mi?</p>
				<p class="normal">KRİTON - Başka nasıl olabilir?</p>
				<p class="normal"><sup class="calibre3">[47b]</sup> SOKRATES - Haydi bakalım, bu söylediklerimizin doğru olup olmadıklarını sınayalım. Beden eğitimiyle uğraşan ve bunu esas uğraşı olarak gören biri, her önüne gelenin mi yoksa bir hekimin ya da bir eğitmenin,<sup class="calibre3"><a href="sokrates_split_091.html#footnote-500-65" id="footnote-500-65-backlink" name="footnote-500-65-backlink">65</a></sup> konusunun uzmanı tek bir kişinin övgü, yergi ve düşüncelerini mi önemser?</p>
				<p class="normal">KRİTON - Bir kişinin düşüncelerini önemser.</p>
				<p class="normal">SOKRATES - Yani çoğunluğun değil, o bir tek kişinin yergilerinden çekinmeli ve onun övgülerini sevinçle karşılamalı, öyle mi?</p>
				<p class="normal">KRİTON - Gayet tabii.</p>
				<p class="normal">SOKRATES - Demek ki, diğerlerinin tümünden çok, işinin ehli ve uzmanı olan bu bir kişinin önerdiği şekilde hareket etmeli, bedenimizi çalıştırmalı, yemeli ve içmeliyiz.</p>
				<p class="normal">KRİTON - Öyle yapmalıyız.</p>
				<p class="normal"><sup class="calibre3">[47c]</sup> SOKRATES - Güzel! Peki, insan bu bir kişiyi dinlemez, onun düşünceleriyle övgülerine değer vermez ve bu işten anlamayan çoğunluğun düşüncelerine değer verirse, sonunda başına bir kötülük gelir mi?</p>
				<p class="normal">KRİTON - Nasıl gelmez?</p>
				<p class="normal">SOKRATES - Bu kötülük nedir, nereye yönelir ve söz dinlemeyenin neresine zarar verir?</p>
				<p class="normal">KRİTON - Bedenine yöneldiği açık, çünkü bu kötülük bedene zarar verir.</p>
				<p class="normal">SOKRATES - Doğru konuşuyorsun Kriton ve her şeyde bu böyledir, hepsini ayrı ayrı incelememize gerek yok. Üzerinde konuştuğumuz doğru ve yanlış, güzel ve çirkin, iyi ve kötü hakkında ne yapmalıyız peki? <sup class="calibre3">[47d]</sup> Çoğunluğun düşüncesine uymalı ve ondan çekinmeli miyiz, yoksa bir uzmanın düşüncesine önem vermeli, başka herkesten çok ondan mı çekinip utanmalıyız? Eğer uzmanın düşüncelerine değer vermezsek, doğru davranışlarla daha iyi olan ve kötü davranışlarla bozulan parçamıza zarar verir, onu yok ederiz. Yoksa bunun hiç mi önemi yok?</p>
				<p class="normal">KRİTON - Bence önemi var Sokrates.</p>
				<p class="normal">SOKRATES - Öyleyse sağlıklı yaşamla daha iyi olan, hastalıkla da bozulan şeyi bu işten anlamayanların görüşüne uyarak yok edersek, o yok olduktan sonra yaşayabilir miyiz? <sup class="calibre3">[47e]</sup> Bu şey de bedendir, öyle değil mi?</p>
				<p class="normal">KRİTON - Evet.</p>
				<p class="normal">SOKRATES - Peki, zarar görmüş ve tükenmiş bir bedenle yaşanabilir mi?</p>
				<p class="normal">KRİTON - Hiçbir şekilde yaşanamaz.</p>
				<p class="normal">SOKRATES - Doğruların yaradığı, yanlışların da zarar verdiği parçamız bozulursa, o bozulmuş parçayla yaşayabilir miyiz? Yoksa doğrular ve yanlışlarla doğrudan ilintili bu parçamızı, <sup class="calibre3">[48a]</sup> artık o parça her neyimizse, bedenimizden daha mı değersiz sayacağız?</p>
				<p class="normal">KRİTON - Hiçbir şekilde sayamayız.</p>
				<p class="normal">SOKRATES - Hatta bedenimizden daha değerli değil midir?</p>
				<p class="normal">KRİTON - Evet, daha değerlidir.</p>
				<p class="normal">SOKRATES - Demek ki sevgili dostum, el âlem bizim için ne diyor diye o kadar kaygılanmamalı, sadece doğrulardan ve yanlışlardan anlayan uzmanın ve onun sözlerinde ifade edilen gerçeğin diyeceklerine önem vermeliyiz. Bu durumda çoğunluğun doğru, güzel, iyi ve bu değerlerin karşıtlarıyla ilgili düşüncelerine önem vermeliyiz derken, pek de doğru bir öneride bulunmuyorsun. <sup class="calibre3">[48b]</sup> Yine de biri çıkıp, "iyi ama çoğunluk bizi ölüme mahkûm edebilecek güçtedir," diyebilir.</p>
				<p class="normal">KRİTON - Gayet tabii, böyle diyen biri çıkabilir Sokrates.</p>
				<p class="normal">SOKRATES - Doğru söylüyorsun! Ama sevgili dostum, ayrıntılarıyla incelediğimiz bu söz bana göre bir öncekiyle aynı. Şimdi de yaşamaya değil, iyi yaşamaya önem vermeliyiz sözü bizim için hâlâ geçerli mi değil mi onu inceleyelim.</p>
				<p class="normal">KRİTON - Geçerli elbette.</p>
				<p class="normal">SOKRATES - Peki iyi yaşamanın, güzel ve doğru bir şekilde yaşamak anlamına geldiği konusundaki düşüncemiz de geçerli mi, değil mi?</p>
				<p class="normal">KRİTON - Geçerli.</p>
				<p class="normal">SOKRATES - O hâlde bu uzlaştığımız konulardan hareketle, <sup class="calibre3">[48c]</sup> Atinalılar buradan gitmeme izin vermezken, benim gitmeye çalışmam doğru mu değil mi onu araştıralım. Eğer bunu doğru bulursak yapalım, aksi takdirde bundan vazgeçelim. Para harcama, el âlemin ne düşündüğü ve çocukların yetişmesi hakkında ileri sürdüğün düşünceler, dikkat et, kolaylıkla ölüme mahkûm eden ve ellerinden gelse, yine hiçbir mantığa dayandırmadan ölüme mahkûm ettiklerini kolaylıkla diriltecek olan o çoğunluğun düşünceleri<sup class="calibre3"><a href="sokrates_split_092.html#footnote-500-66" id="footnote-500-66-backlink" name="footnote-500-66-backlink">66</a></sup> olmasın sakın? Ancak biz, aklımız öyle buyurduğu için az önce konuştuğumuz şeyin doğru olup olmadığını düşünmeliyiz. Ben ve gitmeme yardımcı olanlar, beni buradan çıkaracak olanlara para vererek ve minnet duyarak doğru mu hareket ediyoruz, <sup class="calibre3">[48d]</sup> yoksa böyle yaparak gerçekten suç mu işliyoruz? Eğer bunu yapmakla yanlış bir davranışta bulunduğumuz ortaya çıkarsa, dikkat et, burada kalıp sükûnetle ölümü beklememizin ya da herhangi başka bir kötülüğe katlanmamızın hesabını yapmaya gerek kalmaz.</p>
				<p class="normal">KRİTON - Doğru konuştuğunu sanıyorum Sokrates. Ama ne yapmamız gerektiğini düşün.</p>
				<p class="normal">SOKRATES - Düşünelim, sevgili dostum, birlikte düşünelim. <sup class="calibre3">[48e]</sup> Eğer herhangi bir şekilde benim söylediklerime karşı bir fikir geliştirebilirsen ikna olurum, ama geliştiremezsen bana sürekli aynı şeyi, yani Atinalılar müsaade etmezken benim buradan gitmem gerektiğini söylemekten vazgeç. Çünkü yapacaklarımı sana rağmen değil, seni ikna ederek yapmak isterim. Önce düşüncemizin temeline dikkat et, seni ikna edebiliyor mu? <sup class="calibre3">[49a]</sup> Ondan sonra da sorulanları kendince en doğru şekilde yanıtlamaya çalış.</p>
				<p class="normal">KRİTON - Çalışacağım.</p>
				<p class="normal">SOKRATES - Hiçbir şekilde bilerek yanlış yapmamamız gerektiğini mi söylüyoruz, yoksa yerine göre şu durumda gerekir, bu durumda gerekmez mi diyoruz? Aslında yanlış davranmak, daha önce de kabul ettiğimiz gibi, hiç de iyi ve dürüst bir şey olmaz, değil mi? Yoksa daha önce üzerinde anlaştığımız bütün o düşünceler mahkememi ve mahkûmiyetimi izleyen birkaç gün içinde unutuldu mu? Demek ki Kriton, biz bu yaştaki koca adamlar, uzun süredir birbirimizle ciddi ciddi konuşurken <sup class="calibre3">[49b]</sup> çocuklardan farksız olduğumuzu anlayamadık. Demin de söylediğimiz gibi, daha ağır ya da daha hafif felaketlere de uğrasak, çoğunluk farkında olsun ya da olmasın, yanlış bir davranışta bulunmak o yanlış davranışta bulunan için her durumda kötü ve utanç verici değil mi? Bunu kabul ediyor muyuz, etmiyor muyuz?</p>
				<p class="normal">KRİTON - Kabul ediyoruz.</p>
				<p class="normal">SOKRATES - Öyleyse hiçbir şekilde yanlış davranışta bulunmamak gerekir.</p>
				<p class="normal"><sup class="calibre3">[49c]</sup> KRİTON - Kesinlikle.</p>
				<p class="normal">SOKRATES - Hiçbir şekilde yanlış davranmamak gerektiğine göre, yanlış bir davranışa muhatap olan biri de çoğunluğun düşündüğünün tersine, yanlışa yanlışla karşılık vermemeli.</p>
				<p class="normal">KRİTON - Vermemeli.</p>
				<p class="normal">SOKRATES - O zaman Kriton, kötülük etmeli mi etmemeli mi?</p>
				<p class="normal">KRİTON - Elbette etmemeli Sokrates.</p>
				<p class="normal">SOKRATES - Ya ne yapmalı? Çoğunluğun düşündüğü gibi, kötülük gören birinin kötülükle karşılık vermesi doğru mudur, değil midir?</p>
				<p class="normal">KRİTON - Değildir elbette.</p>
				<p class="normal">SOKRATES - İnsanlara kötülük etmek, onlara yanlış davranmaktan hiçbir şekilde farklı değildir sanırım.</p>
				<p class="normal">KRİTON - Doğru söylüyorsun.</p>
				<p class="normal">SOKRATES - O zaman, bir insan yanlışa yanlışla karşılık vermemeli ve kendisine herhangi bir kötülük yapılsa bile kötülük yapmamalı. <sup class="calibre3">[49d]</sup> Bu söylediklerimizi kabul ederken kendi düşüncelerine ve inançlarına ters düşmemeye dikkat et Kriton. Çünkü bu düşünceleri çok az kişinin doğru bulduğunu<sup class="calibre3"><a href="sokrates_split_093.html#footnote-500-67" id="footnote-500-67-backlink" name="footnote-500-67-backlink">67</a></sup> ve gelecekte de yine çok az kişinin doğru bulacağını biliyorum. Bu düşünceleri kabul edenlerle etmeyenlerin ortak bir görüşe varmaları imkânsızdır. Bunlar karşılıklı olarak birbirlerinin düşüncelerine bakarak biri diğerini küçümser. Bu yüzden iyi düşün, sen de bana katılıyor ve aynı şekilde düşünüyor musun? Eğer öyleyse, insanın yanlış yapmaması, yanlışa yanlışla karşılık vermemesi ve ona kötülük yapıldığında kötülük yaparak kendini korumaması gerektiği ilkesinden hareketle düşünmeye başlayalım. Yoksa sen bu ilkeye katılmıyor ve ona karşı mı çıkıyorsun? Ben eskiden de böyle düşünüyordum şimdi de böyle düşünüyorum, <sup class="calibre3">[49e]</sup> ancak sen herhangi bir şekilde farklı düşünüyorsan düşünceni söyle ve açıkla. Ama daha önce konuştuklarımıza katılıyorsan devam edeyim.</p>
				<p class="normal">KRİTON - Fikrimi değiştirmedim ve seninle aynı düşünüyorum devam et.</p>
				<p class="normal">SOKRATES - Peki devam ediyorum, daha doğrusu sana soruyorum: Bir insan, karşısındakiyle doğruluğunda anlaştığı şeyleri yerine getirmeli mi, yoksa karşısındakini aldatmalı mı?</p>
				<p class="normal">KRİTON - Yerine getirmeli.</p>
				<p class="normal">SOKRATES - Anlaştığımız noktaları dikkate alarak şimdi bana şunu söyle: <sup class="calibre3">[50a]</sup> Kenti bizi serbest bırakmaya ikna etmeden buradan ayrılırsak bazılarına, özellikle de hiç kötülük etmememiz gereken bazılarına kötülük etmiş olur muyuz, olmaz mıyız?</p>
				<p class="normal">KRİTON - Sorunu anlamadığım için yanıt veremeyeceğim Sokrates.</p>
				<p class="normal">SOKRATES - O zaman şöyle düşün! Biz buradan firar edersek<sup class="calibre3"><a href="sokrates_split_094.html#footnote-500-68" id="footnote-500-68-backlink" name="footnote-500-68-backlink">68</a></sup> –ya da bu yaptığımız başka nasıl adlandırılabilirse– yasalar ve bizzat kentin kendisi gelip karşımıza dikilerek: "Söyle bakalım Sokrates, ne yapmak niyetindesin? <sup class="calibre3">[50b]</sup> Bu yaptığın biz yasaları çiğnemek ve bütün kente elinden geldiğince zarar vermek değil midir? Yoksa sence, mahkeme kararlarının hükümsüz olduğu, basit bireyler tarafından geçersiz kılınıp ayaklar altına alındığı bir kent ayakta kalır ve devrilmez<sup class="calibre3"><a href="sokrates_split_095.html#footnote-500-69" id="footnote-500-69-backlink" name="footnote-500-69-backlink">69</a></sup> mi?" diye sorarlarsa, bu ve benzeri sorulara ne yanıt verebiliriz Kriton? Değiştirmeye çalıştığımız ve mahkeme kararlarına saygı duyulmasını emreden yasayı savunan biri,<sup class="calibre3"><a href="sokrates_split_096.html#footnote-500-70" id="footnote-500-70-backlink" name="footnote-500-70-backlink">70</a></sup> özellikle de hatipse birçok şey söyleyebilir. <sup class="calibre3">[50c]</sup> Ya biz, "Kent bize haksızlık etti, hakkımızda yanlış hüküm verdi," mi diyeceğiz? Bunu mu yoksa başka bir şeyi mi söyleyeceğiz?</p>
				<p class="normal">KRİTON - Zeus aşkına, bunu söyleyeceğiz Sokrates.</p>
				<p class="normal">SOKRATES - Peki ya o zaman yasalar: "Biz seninle böyle davranacağına mı yoksa ne olurlarsa olsunlar kentin mahkemelerinde alınan bütün kararlara itaat edeceğine dair mi anlaşmıştık<sup class="calibre3"><a href="sokrates_split_097.html#footnote-500-71" id="footnote-500-71-backlink" name="footnote-500-71-backlink">71</a></sup>?" diye sorarlarsa ne deriz? Bu sözlerine şaşırdığımızı gördüklerinde de belki şöyle devam ederler: "Söylenenlere şaşırma Sokrates ve her zaman soru-cevap yöntemine başvurduğuna göre, <sup class="calibre3">[50d]</sup> cevap ver bakalım: Aleyhimizde hangi suçlamada bulunarak bize ve kente zarar vermeye kalkıyorsun? Her şeyden önce, seni biz var etmedik mi? Baban biz yasalara uygun olarak annenle evlenerek seni dünyaya getirmedi mi? Şimdi evlilikle ilgili olan yasaları iyi olmadıkları gerekçesiyle mi suçluyorsun?" Ben de, "Hayır suçlamıyorum," derim. "Yoksa senin de onlara göre yetiştirildiğin, çocukların eğitimini ve yetiştirilmesini düzenleyen yasalardan mı yakınıyorsun? <sup class="calibre3">[50e]</sup> Ya da içimizden, babana seni müzik ve beden eğitimi<sup class="calibre3"><a href="sokrates_split_098.html#footnote-500-72" id="footnote-500-72-backlink" name="footnote-500-72-backlink">72</a></sup> alanlarında eğitmesini emreden yasalar mı kötü?" "Hayır kötü değil," derim. "Çok güzel! Peki, mademki [bizim öngördüğümüz şekilde] doğdun, yetiştirildin ve eğitildin, kendinin ve atalarının bizim çocuğumuz, bizim kölemiz<sup class="calibre3"><a href="sokrates_split_099.html#footnote-500-73" id="footnote-500-73-backlink" name="footnote-500-73-backlink">73</a></sup> olmadığını söyleyebilir misin? Ve bu böyle ise, bizim sana yapmaya kalkıştığımız şeyleri, senin de aynen bize yapabilecek kadar bizimle eşit haklara sahip olduğunu mu sanıyorsun? Babanla ya da varsa efendinle ilişkilerinde, onlarla aynı haklara mı sahipsin? Yani maruz kaldığın şeylere karşılık olarak onlara aynısını yapmak, sana kötü sözler söylediklerinde kötü sözlerle yanıt vermek, <sup class="calibre3">[51a]</sup> sana vurduklarında onlara vurmak hakkına ve buna benzer başka haklara sahip misin? Peki, biz seni yargılayıp ölüme mahkûm etmeyi uygun gördüğümüzde, erdeme hizmet ettiğini iddia eden sen, intikam almak için biz yasaları ve vatanı elinden geldiğince yok etmeye çalışacak, bunu yapmakla doğru davrandığını mı söyleyeceksin? Vatanın anneden, babadan ve bütün diğer atalardan daha değerli olduğunu, <sup class="calibre3">[51b]</sup> hem tanrıların, hem de aklı başında insanların gözünde en saygıdeğer, en aziz ve en ulvi varlık olduğunu unutabilen sen nasıl bir bilgesin? Herkes vatana babasından daha fazla saygı duymalı, itaat etmeli ve o öfkelendiği zaman gönlünü almaya çalışmalı. Ya kanaatini değiştirmesi için onu ikna etmeli ya da emrettiklerini yerine getirmeli ve onun emriyle dayak yemeyi, zincire vurulmayı, yaralanmak ve ölmek üzere savaşa gitmeyi hiç itiraz etmeden kabullenmelidir. Bütün bunlar yapılmalı, doğrusu da budur. Askere alınmaktan kaçmamalı, düşman karşısında geri çekilmemeli, birliğinden firar etmemeli,<sup class="calibre3"><a href="sokrates_split_100.html#footnote-500-74" id="footnote-500-74-backlink" name="footnote-500-74-backlink">74</a></sup> <sup class="calibre3">[51c]</sup> savaşta olduğu kadar mahkemelerde ve başka her yerde vatanın ve kentin emrettiği her şeyi yerine getirmeli ya da bu emrettikleri doğru görünmüyorsa yasal yollarla onu doğru olmadıklarına ikna etmeye çalışmalıdır. Ama anneye, babaya ve özellikle vatana karşı şiddet kullanmak büyük saygısızlıktır." Yasalar bize böyle derse ne cevap vereceğiz Kriton? Haklı olduklarını söyleyeceğiz, değil mi?</p>
				<p class="normal">KRİTON - Sanırım öyle.</p>
				<p class="normal">SOKRATES - Yasalar belki de, "Sokrates, bu söylediklerimizin doğru olduğunu, aklından geçirdiklerini bize yaparsan yanlış hareket etmiş olacağını düşün," diyebilirler. "Seni dünyaya getirmek, yetiştirmek ve eğitmekle, sana ve öteki yurttaşlara elimizden gelen her şeyi sağlamakla yetinmedik, <sup class="calibre3">[51d]</sup> bütün Atinalılara, yurttaş listelerine kaydedildikten ve kentin gelenekleri ile biz yasaların nasıl işlediğini gördükten sonra, bizden hoşlanmadıkları takdirde, isterlerse servetlerini alarak diledikleri yere gitme izninin verildiğini de söyledik. Gerçekten de her yurttaş, bizden ve kentten hoşlanmayıp bir koloniye yerleşmek ya da başka herhangi bir yere göç etmek isterse,<sup class="calibre3"><a href="sokrates_split_101.html#footnote-500-75" id="footnote-500-75-backlink" name="footnote-500-75-backlink">75</a></sup> biz yasalardan hiçbiri ne varını yoğunu alıp dilediği <sup class="calibre3">[51e]</sup> yere gitmesine engeldir, ne de böyle bir şeyi yasaklar.<sup class="calibre3"><a href="sokrates_split_102.html#footnote-500-76" id="footnote-500-76-backlink" name="footnote-500-76-backlink">76</a></sup></p>
				<p class="normal">Yurttaşların içinden, bizim mahkemelerde nasıl kararlar verdiğimizi ve kenti nasıl yönettiğimizi görerek burada kalan birinin, olası emirlerimizi yerine getirmek konusunda bizimle doğal olarak uzlaşmış olduğunu kabul ederiz ve bu kimse bize itaat etmezse onun üç şekilde suç işlediğini söyleriz. İlk olarak, onu dünyaya biz getirdiğimiz hâlde bize itaat etmiyor, <sup class="calibre3">[52a]</sup> ikincisi onu biz yetiştirdiğimiz hâlde bize itaat etmiyor, üçüncüsü de itaat etmeyi kabullendiği hâlde hem bunu yapmıyor hem de herhangi bir yanlışımızı gördüyse onu düzeltmemiz için bizi ikna etmeye uğraşmıyor. Oysa biz, söylediklerimizi yapmasını zorbalıkla emretmeyip sadece öneriyor ve ona iki seçenek sunuyoruz: Ya bizi emirlerimizin doğru olmadığına ikna edecek ya da emirlerimizi yerine getirecek. Aklından geçirdiklerini yapacak olursan Sokrates, bu söylediğimiz suçlamalara hedef olacaksın ve bütün Atinalılar içinde en küçük değil, tam aksine en büyük suçlu sayılacaksın."</p>
				<p class="normal">Bunun üzerine ben de "Neden acaba?" diye sorarsam, haklı olarak bu anlaşmayı diğer Atinalılardan daha fazla benimsediğimi söyleyebilirler. <sup class="calibre3">[52b]</sup> Çünkü "Hem bizden hem de kentten hoşnut olduğunu gösteren sağlam kanıtlarımız var Sokrates," diyecekler. "Kente aşırı bir sevgi duymuyor olsaydın, diğer tüm Atinalılardan fazla burada kalmazdın. Bir kez İsthmia yarışmalarına<sup class="calibre3"><a href="sokrates_split_103.html#footnote-500-77" id="footnote-500-77-backlink" name="footnote-500-77-backlink">77</a></sup> katılman dışında hiçbir panayır için kentten ayrılmadın ve askerî yükümlülüklerini yerine getirmek<sup class="calibre3"><a href="sokrates_split_104.html#footnote-500-78" id="footnote-500-78-backlink" name="footnote-500-78-backlink">78</a></sup> dışında herhangi bir yere gitmedin. Başkalarının yaptığı gibi hiçbir yere seyahat etmedin, başka bir kenti ve başka yasaları tanıma arzusuna kapılmadın, biz ve kentimiz sana yettik. Bizi o kadar benimsedin ki bizim kurallarımıza göre yaşamayı, hatta çocuklarını burada dünyaya getirmeyi tercih ettin. <sup class="calibre3">[52c]</sup> İsteseydin duruşmalar esnasında bile kendine ceza olarak sürgünü seçebilir, şimdi kentin rızası dışında yapmak istediğin şeyi onun rızasını alarak yapabilirdin. Oysa sen ölüm cezasını itirazsız kabul etmenle böbürleniyor, ölümü sürgüne tercih ettiğini söylüyordun. Şimdi ise hem o söylediklerinden utanmıyor, hem de ihlal etmeye çalıştığına göre biz yasalara da önem vermiyorsun. Bizim kurallarımıza göre, kentin yurttaşı olarak yaşaman üzere vardığımız anlaşmaya rağmen, <sup class="calibre3">[52d]</sup> buradan kaçmaya çalışmakla ancak aşağılık bir kölenin davranacağı gibi davranıyorsun. Her şeyden önce, bizim kurallarımıza göre yaşamayı sadece lafta değil de gerçekten kabul ettin mi, etmedin mi? Sen önce bunun cevabını ver." deseler ne karşılık verebiliriz? Söylediklerini kabul etmekten başka çaremiz var mı?</p>
				<p class="normal">KRİTON - Çaresiz kabul edeceğiz Sokrates.</p>
				<p class="normal">SOKRATES - "Kabul etmeye zorlanmadığın, aldatılmadığın, <sup class="calibre3">[52e]</sup> kısa sürede karar vermek zorunda bırakılmadığın hâlde, bizimle vardığın uzlaşmaları ve anlaşmaları ihlal etmekten başka ne yapıyorsun?" diye sorabilirler. "Bizden hoşnut kalmamış ve aramızda vardığımız anlaşmayı adil bulmamış olsan, bunları düşünecek yetmiş yıl zamanın vardı, istesen gidebilirdin. Ama sen bilindiği üzere, ne her fırsatta iyi yasalarla yönetildiklerini söylediğin Sparta ile Girit'i,<sup class="calibre3"><a href="sokrates_split_105.html#footnote-500-79" id="footnote-500-79-backlink" name="footnote-500-79-backlink">79</a></sup> <sup class="calibre3">[53a]</sup> ne de Helen ya da barbar kentlerinden herhangi birini Atina'ya tercih etmedin. Körlerden, topallardan ya da başka sakatlardan bile az ayrıldın vatanından. Bütün bunlar, açıkça kenti ve biz yasalarını diğer Atinalılardan daha çok beğendiğini gösteriyor, çünkü yasaları olmayan bir kenti kim beğenir? Ve şimdi bu anlaşmalara sadık kalmayacak mısın? Hayır Sokrates, bizi dinlersen eğer, onlara sadık kalmalısın. Bu sayede, kentten kaçarak ele güne rezil olmazsın."</p>
				<p class="normal">"Düşünsene, bu anlaşmaları bozmak ve bunlardan birini olsun ihlal etmekle kendine ya da dostlarına ne yararın dokunabilir? <sup class="calibre3">[53b]</sup> Çünkü dostlarının da sürgüne gönderilme, vatanlarından olma ya da servetlerini yitirme tehlikesiyle karşılaşacakları apaçık ortada. İkisi de iyi yasalarla yönetilen, Thebai ya da Megara<sup class="calibre3"><a href="sokrates_split_106.html#footnote-500-80" id="footnote-500-80-backlink" name="footnote-500-80-backlink">80</a></sup> gibi yakın kentlerden birine gidersen, orada ülkelerinin düşmanı gibi karşılanacaksın Sokrates. Kendi kentlerini sevenler, yasaları ihlal ettiğin için sana kuşkuyla yaklaşacaklar. Bu davranışlarınla seni mahkûm eden yargıçların haklı bir mahkûmiyet kararı verdiklerine inananların tezlerini güçlendireceksin. <sup class="calibre3">[53c]</sup> Çünkü yasaları ihlal eden birinin, gençleri ve akılsızları kötü yönlendireceğine kolaylıkla inanılabilir. Bu durumda ne yapacaksın, iyi yönetilen kentlerden ve uygar insanlardan kaçacak mısın? Ve öyle yaparsan, yaşamanın bir değeri kalır mı? Ya da yanlarına giderek hiç utanmadan insanlarla sohbet mi edeceksin? Onlarla ne konuşabilirsin Sokrates? Onlara burada söylediklerini, yani erdemin, adaletin, hukukun ve yasaların insanlar için çok değerli olduğunu mu söyleyeceksin? <sup class="calibre3">[53d]</sup> Peki Sokrates, böyle davranmanın çok uygunsuz görünebileceğini hiç düşünmüyor musun? Aslında düşünmen gerekir!"</p>
				<p class="normal">"O zaman sen de bu yerlerden ayrılarak, Thessalia'ya, Kriton'un dostlarının yanına gidersin. Orası düzensiz ve ahlaksız bir yer olduğu için<sup class="calibre3"><a href="sokrates_split_107.html#footnote-500-81" id="footnote-500-81-backlink" name="footnote-500-81-backlink">81</a></sup> bir paçavra, bir post ya da kaçakların giydiği buna benzer bir giysiye sarınarak ve dış görünümünü değiştirerek gülünç bir şekilde nasıl hapisten kaçtığını anlatman belki de hoşlarına gider. Ama doğa yasaları gereğince yaşanacak pek az zamanı kalan senin yaşında bir adamın, en temel yasaları bile çiğneyerek hayata böyle onursuzca sarılmasını <sup class="calibre3">[53e]</sup> ayıplayacak biri çıkmaz mı sanıyorsun? Hiç kimseyi rahatsız etmezsen belki de çıkmaz. Aksi hâlde Sokrates, hiç de layık olmadığın bir sürü laf işitecek, herkese yaltaklanarak ve dalkavukluk ederek yaşamak zorunda kalacaksın. Thessalia'da zamanını nasıl geçireceğini sanıyorsun? Sanki bir şölene katılmaya gelmiş gibi, şunun bunun sofrasında yemek yiyerek, içki içerek hayatını tüketeceksin. <sup class="calibre3">[54a]</sup> Adalet ve diğer erdemler hakkında atıp tuttuğun o meşhur konuşmaların ne olacak peki? Belki de çocukların için, onları yetiştirmek ve eğitmek için yaşamak istediğini öne sürebilirsin. Onları Thessalia'ya götürüp ülkelerine bir yabancı gibi mi yetiştirip eğiteceksin, bu kötülüğü de mi yapacaksın?<sup class="calibre3"><a href="sokrates_split_108.html#footnote-500-82" id="footnote-500-82-backlink" name="footnote-500-82-backlink">82</a></sup> Ya da onları burada bıraktığını düşünelim. Sen hayattaysan, başlarında durmadığın hâlde daha iyi yetişip eğitileceklerini mi sanıyorsun? Onlarla dostlarının ilgileneceğini söyleyebilirsin. Peki Thessalia'ya gittiğin zaman ilgilenecekler de Hades'e gittiğinde ilgilenmeyecekler mi? Dostun olduklarını ileri sürenlerin, gerçekten de işe yarar insanlarsa, <sup class="calibre3">[54b]</sup> nerede olursan ol çocuklarınla ilgileneceklerine inanmalısın."</p>
				<p class="normal">"Sokrates, Hades'e gittiğinde oranın yargıçları<sup class="calibre3"><a href="sokrates_split_109.html#footnote-500-83" id="footnote-500-83-backlink" name="footnote-500-83-backlink">83</a></sup> karşısında rahatça hesap verebilmen için, seni yetiştiren bizlere kulak ver ve ne çocuklarını, ne canını, ne de herhangi başka bir şeyi doğruluktan üstün tut. Aklından geçirdiklerin, ne senin ne de yakınların için, ne bu dünyada ne de gideceğin öbür dünyada iyi, doğru ve dine uygundur. Şimdi ölüme gidersen, biz yasalar tarafından değil, <sup class="calibre3">[54c]</sup> insanlar tarafından haksızlığa uğramış olarak gideceksin. Ama böyle utanç verici bir şekilde, haksızlığa karşı haksızlık, kötülüğe karşı kötülük yaparak, bizimle varmış olduğun anlaşma ve uzlaşmaları bozarak kaçarsan, en az kötülük etmen gereken kendine, dostlarına, vatanına ve bize kötülük edeceksin. Bundan böyle, yaşadığın sürece biz sana kızgın olacağız, öteki dünyadaki kardeşlerimiz, yani Hades'in yasaları da ellerinden geldiğince bizi bozmaya çalıştığını bileceklerinden seni dostça karşılamayacaklar. Sen en iyisi bizi dinle, <sup class="calibre3">[54d]</sup> sakın Kriton'a kanma!"</p>
				<p class="normal">Sevgili dostum Kriton, bütün bunları Korybant törenlerine<sup class="calibre3"><a href="sokrates_split_110.html#footnote-500-84" id="footnote-500-84-backlink" name="footnote-500-84-backlink">84</a></sup> katılanların sürekli aulos<sup class="calibre3"><a href="sokrates_split_111.html#footnote-500-85" id="footnote-500-85-backlink" name="footnote-500-85-backlink">85</a></sup> sesleri duyduklarını sanmaları gibi dinlediğimi iyi bil. Bu konuşmalar kulaklarımda yankılandıkça başka hiçbir ses duyamaz oluyorum. Şunu da iyi bil ki, bana doğru görünen şeyler dışında ne söylersen söyle boşuna olur. Ama yine de beni ikna edeceğini sanıyorsan devam et.</p>
				<p class="normal">KRİTON - Söyleyecek bir sözüm yok Sokrates.</p>
				<p class="normal"><sup class="calibre3">[54e]</sup> SOKRATES - Öyleyse vazgeç Kriton ve biz yine öyle hareket edelim, tanrı da öyle istiyor zaten.</p>

		</div>
		</body>
</html>