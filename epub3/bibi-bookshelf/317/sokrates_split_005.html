<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>sokrates.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal"> </p>
				<p class="normal"> </p>
				<p class="normal"><sup class="calibre3">[2a]</sup> EUTHYPHRON - Neler oluyor Sokrates? Zamanını Lykeion'da<sup class="calibre3"><a href="sokrates_split_027.html#footnote-500-1" id="footnote-500-1-backlink" name="footnote-500-1-backlink">1</a></sup> geçirmekten vazgeçerek, burada, Basileus'un<sup class="calibre3"><a href="sokrates_split_028.html#footnote-500-2" id="footnote-500-2-backlink" name="footnote-500-2-backlink">2</a></sup> pasajı önünde ne arıyorsun? Yoksa senin de benim gibi Basileus'un huzurunda bir davan mı var?</p>
				<p class="normal">SOKRATES - Doğrusu Euthyphron, Atinalılar buna dava değil, graphe<sup class="calibre3"><a href="sokrates_split_029.html#footnote-500-3" id="footnote-500-3-backlink" name="footnote-500-3-backlink">3</a></sup> yani kamu davası diyorlar.</p>
				<p class="normal">EUTHYPHRON - Ne diyorsun? Biri hakkında suçlamada bulunmuş olmalı; <sup class="calibre3">[2b]</sup> çünkü senin bir başkası hakkında suçlamada bulunabileceğini düşünemiyorum.</p>
				<p class="normal">SOKRATES - Elbette ben suçlamada bulunmadım.</p>
				<p class="normal">EUTHYPHRON - Öyleyse biri senin için suçlamada mı bulunmuş?</p>
				<p class="normal">SOKRATES - Evet öyle!</p>
				<p class="normal">EUTHYPHRON - Peki suçlayan kim?</p>
				<p class="normal">SOKRATES - Ben de o kadar iyi tanımıyorum Euthyphron. Genç ve tanınmamış biri olmalı, sanırım adı Meletos.<sup class="calibre3"><a href="sokrates_split_030.html#footnote-500-4" id="footnote-500-4-backlink" name="footnote-500-4-backlink">4</a></sup> Pittheus Demos'undanmış!<sup class="calibre3"><a href="sokrates_split_031.html#footnote-500-5" id="footnote-500-5-backlink" name="footnote-500-5-backlink">5</a></sup> Uzun düz saçlı, seyrek sakallı, kartal burunlu Pittheuslu bir Meletos tanır mısın?</p>
				<p class="normal">EUTHYPHRON - Tanımıyorum Sokrates, ama senin hakkında <sup class="calibre3">[2c]</sup> nasıl bir suçlamada bulunmuş olabilir?</p>
				<p class="normal">SOKRATES - Nasıl mı? Ağır bir suçlamada bulundu sanırım. Bu genç yaşında böyle önemli meselelere akıl erdirmesi az buz değil! İddia ettiğine göre gençlerin nasıl yoldan çıkarıldığını, hatta onları kimin yoldan çıkardığını biliyormuş. Bilge biri olmalı! Benim cehaletimi ve yaşıtlarını yoldan çıkardığımı fark eder etmez, anasına koşan bir çocuk gibi gidip beni kente şikâyet etmiş. Siyasetle ilgilenmeye en doğru yerden başladığını kabul etmek zorundayım. <sup class="calibre3">[2d]</sup> Çünkü siyasete, olabildiğince iyi yetişmelerini sağlamak üzere gençlerden başlanmalıdır. İyi bir çiftçinin önce körpe fidanlarla, sonra diğer ağaçlarla ilgilenmesi gibi! Kuşkusuz Meletos da her şeyden önce, dediğine göre genç fidanlara zarar veren bizleri temizliyor. <sup class="calibre3">[3a]</sup> Yaşlılarla da ilgilenmeye başladığında polis'e<sup class="calibre3"><a href="sokrates_split_032.html#footnote-500-6" id="footnote-500-6-backlink" name="footnote-500-6-backlink">6</a></sup> ne kadar büyük yararı olacağı ortada. Böyle bir başlangıçla işe koyulan bir adamdan da bu beklenir zaten.</p>
				<p class="normal">EUTHYPHRON - Keşke öyle olsa Sokrates, ama korkarım tam tersi olacak. Çünkü Meletos sana zarar vermeye kalktığına göre bence kenti can damarından vurmakla işe başlıyor. Neyse söyle bakalım, onun suçlamasına göre gençleri yoldan çıkarmak için neler yapmışsın?</p>
				<p class="normal"><sup class="calibre3">[3b]</sup> SOKRATES - Duyduğum kadarıyla saçma sapan şeyler yapmışım sevgili dostum. Tanrılar icat ettiğimi, icat ettiğim bu yeni tanrılara inandığımı ve artık eskilerine inanmadığımı söylüyor.</p>
				<p class="normal">EUTHYPHRON - Anladım Sokrates, sen hep içinde taşıdığın ilahî bir işaretten, bir daimonion'dan<sup class="calibre3"><a href="sokrates_split_033.html#footnote-500-7" id="footnote-500-7-backlink" name="footnote-500-7-backlink">7</a></sup> bahsederdin. O da, halkın bu tür iftiralara ne kadar kolay inandığını bildiğinden, mahkemede dinî inanışlara yenilikler getirmekle suçlayarak sana iftira<sup class="calibre3"><a href="sokrates_split_034.html#footnote-500-8" id="footnote-500-8-backlink" name="footnote-500-8-backlink">8</a></sup> atıyor. <sup class="calibre3">[3c]</sup> Kendimden biliyorum, halk meclisinde ne zaman dinle ilgili bir şeyler söylesem ya da gelecekten haber vermeye kalksam, benimle deliymişim gibi alay ediyorlar. Oysa kehanetlerim hep doğru çıkar. Nedense bizim gibileri kıskanırlar, ama biz bunlara aldırış etmemeli, bildiğimizden şaşmamalıyız.</p>
				<p class="normal">SOKRATES - Sevgili Euthyphron, alaya alınmak bazen pek de önemli bir şey olmayabilir. Bana kalırsa Atinalılar bir insanın bilge olup olmadığını önemsemez, yeter ki o insan bilgeliğini başkalarına aktarmasın. <sup class="calibre3">[3d]</sup> Ama bir insanın birilerini bilge yapma yetisine sahip olduğunu düşünürlerse, senin de söylediğin gibi, kıskançlıktan ya da herhangi başka bir nedenden ötürü büyük öfkeye kapılırlar.</p>
				<p class="normal">EUTHYPHRON - Bu konuda benim hakkımda neler düşündüklerini öğrenmeye hiç niyetim yok!</p>
				<p class="normal">SOKRATES - Sen zaten onların gözünde, ortalıkta pek görünmeyen ve bilgeliğini başkalarıyla paylaşmak istemeyen bir insansın. Bana gelince, insanları çok sevdiğimden beni dinlemek isteyen herkese, hiçbir ücret almadan, hatta seve seve üste para ödeyerek bildiğim her şeyi cömertçe öğrettiğimi düşünmelerinden korkuyorum. Demin söylediğim üzere, seninle yaptıkları gibi benimle de alay etmekle yetinselerdi, <sup class="calibre3">[3e]</sup> mahkemede öylesine şakalaşıp gülüşerek vakit geçirmeye hiç itiraz etmezdim. Ama olayı ciddiye alırlarsa, işin sonunun nereye varacağını ancak senin gibi kâhinler bilebilir.</p>
				<p class="normal">EUTHYPHRON - Belki de hiçbir sorun çıkmaz Sokrates. Dilerim senin davan da, benim davam da istediğimiz gibi sonuçlanırlar.</p>
				<p class="normal">SOKRATES - Senin davan neyle ilgili Euthyphron? Davalı mı yoksa davacı mısın?</p>
				<p class="normal">EUTHYPHRON - Davacıyım.</p>
				<p class="normal">SOKRATES - Kime dava açtın peki?</p>
				<p class="normal"><sup class="calibre3">[4a]</sup> EUTHYPHRON - Kime dava açtığımı söylesem deli olduğumu düşünürsün.</p>
				<p class="normal">SOKRATES - Neden? Uçan birine mi dava açtın yoksa?</p>
				<p class="normal">EUTHYPHRON - Hayır uçamıyor, uçmak için çok yaşlı.</p>
				<p class="normal">SOKRATES - İyi de kim bu adam?</p>
				<p class="normal">EUTHYPHRON - Babam.</p>
				<p class="normal">SOKRATES - Baban mı sevgili dostum?</p>
				<p class="normal">EUTHYPHRON - Evet babam.</p>
				<p class="normal">SOKRATES - Peki suçu ne, onu ne ile suçluyorsun?</p>
				<p class="normal">EUTHYPHRON - Cinayetle Sokrates.</p>
				<p class="normal">SOKRATES - Herakles aşkına! Çoğu insan böyle bir durumda neyin doğru olduğunu bilmez Euthyphron. Bu yaptığını yapabilen biri, <sup class="calibre3">[4b]</sup> bence hatırı sayılır bir bilge olmalı.</p>
				<p class="normal">EUTHYPHRON - Zeus aşkına, gerçekten de öyle Sokrates.</p>
				<p class="normal">SOKRATES - Babanın öldürdüğü adam akraban mı? Herhâlde öyle olmalı, yoksa yabancı biri için cinayet davası açmazdın babana.</p>
				<p class="normal">EUTHYPHRON - Öldürülenin yabancı ya da akraba olması arasında herhangi bir fark gözetmen ne kadar da gülünç Sokrates. Düşünülmesi gereken tek şey, katilin cinayeti işlerken haklı mı yoksa haksız mı olduğu. Katil eğer haklıysa serbest bırakılmalı, haksızsa aynı evi ve aynı sofrayı paylaştığın biri de olsa adalete teslim edilmelidir. <sup class="calibre3">[4c]</sup> Böyle biriyle ilişkini bile bile sürdürür, dava açarak onu ve kendini suçtan arındırmazsan, sen de onun kadar kirlenmiş olursun. Aslında öldürülen adam bizim işçimizdi, Naksos Adası'nda çiftçilik yaparken yanımızda çalışıyordu. Bir gün iyice içip sarhoş oldu ve kölelerimizden biriyle kavga ederek onu öldürdü. Bunun üzerine babam işçinin elleriyle ayaklarını bağlayarak bir çukura attı ve bu konuda ne yapması gerektiğini sorması için bir adamını buraya, dinî yorumcunun<sup class="calibre3"><a href="sokrates_split_035.html#footnote-500-9" id="footnote-500-9-backlink" name="footnote-500-9-backlink">9</a></sup> yanına gönderdi. <sup class="calibre3">[4d]</sup> Ama babam bu süre içinde eli kolu bağlı işçiyle katil olduğu için ilgilenmedi, onu tamamen ihmal etti ve ölür mü ölmez mi diye hiç umursamadı. Sonunda da olan oldu tabii. Haberci dinî yorumcunun yanından dönene kadar adam açlıktan, soğuktan ve sımsıkı bağlı kalmaktan öldü. Şimdi de bir katil uğruna babama cinayet davası açıyorum diye babam ve diğer akrabalarım bana çok kızgın. Babamın cinayet falan işlemediğini, ayrıca işçiyi öldürdüğünü varsaysak bile, adam katil olduğuna göre onun tarafını tutmamam gerektiğini söylüyorlar. <sup class="calibre3">[4e]</sup> Çünkü bir evladın babasına cinayet davası açması dine uygun değilmiş. İşte Sokrates, ilâhî adalet, dine uygunluk ve dine aykırılık hakkında bilgileri bu kadarmış!</p>
				<p class="normal">SOKRATES - Zeus aşkına Euthyphron! İlahî adaleti, dine uygunluğu ve dine aykırılığı çok iyi bildiğini sanıyorsun ve olaylar senin anlattığın gibi geliştiğine göre babana dava açmakla günaha girmekten hiç korkmuyorsun, öyle mi?</p>
				<p class="normal">EUTHYPHRON - Öyle Sokrates, çünkü Euthyphron bütün bunları çok iyi bilmiyor olsa <sup class="calibre3">[5a]</sup> hiçbir işe yaramayacak, sıradan insanlardan farksız olacaktı.</p>
				<p class="normal">SOKRATES - Bu durumda, değerli dostum Euthyphron, Meletos'un açtığı davanın duruşmaları başlamadan önce yapabileceğim en iyi şey öğrencin olmak. Ona meydan okuyarak, eskiden beri dinî konular hakkında bilgi edinmeyi önemsediğimi, ama beni düşüncesizce tanrılar hakkında yeni inanışlar yaymakla suçlayınca hemen gidip senin öğrencin olduğumu söylerim. <sup class="calibre3">[5b]</sup> Ona şöyle derim: "Bak Meletos, Euthyphron'un bu konularda bilge olduğunu kabul ediyorsan, benim de onun gibi doğru düşündüğüme inan ve davadan vazgeç. Ama buna inanmıyorsan, benden önce, öğrettikleriyle beni, nasihat ve suçlamalarıyla da kendi babasını, yani biz yaşlıları yoldan çıkaran öğretmenime dava aç." İkna olmaz, davasını geri çekmez ya da benim yerime seni suçlamayı kabul etmezse, ona söylediklerimi duruşmada hâkimlere tekrarlarım, olmaz mı?</p>
				<p class="normal">EUTHYPHRON - Zeus aşkına Sokrates, Meletos gerçekten de beni bu şekilde suçlamaya kalksaydı, <sup class="calibre3">[5c]</sup> araştırıp onun en zayıf noktasını bulurdum ve mahkemede benden çok onun hakkında konuşurduk.</p>
				<p class="normal">SOKRATES - Zaten sevgili dostum, ben de ne Meletos, ne de herhangi başka birinin dikkatini çekmediğin için öğrencin olmak istiyorum ya! Oysa ben dikkatlerini çektim ve o da kolaylıkla içyüzümü anlayarak beni dinsizlikle suçladı. Şimdi Zeus aşkına, az önce çok iyi bildiğini iddia ettiğin şeyi bana da anlat. Cinayet konusunda ve başka konularda dine uygunluk ve dine aykırılık sence nedir? <sup class="calibre3">[5d]</sup> Yoksa her farklı konu için dine uygunluk ve dine aykırılık farklı mı tanımlanır? Dine uygun olan bir şey dine aykırı olmanın zıddı mıdır ve dine aykırı olmanın sadece tek bir türü mü vardır?</p>
				<p class="normal">EUTHYPHRON - Kuşkusuz evet Sokrates.</p>
				<p class="normal">SOKRATES - O zaman söyle bana, sence dine uygun ve dine aykırı olan nedir?</p>
				<p class="normal">EUTHYPHRON - Kanımca benim şimdi yaptığım gibi, cinayet işleyen, bir tapınağı kirleten ya da herhangi başka bir suç işleyen kişi hakkında, baban, annen ya da herhangi başka biri olduğuna bakmaksızın dava açmak dine uygun bir davranıştır. <sup class="calibre3">[5e]</sup> Bunu yapmamak ise dine aykırı bir davranıştır. Sokrates, kim yaparsa yapsın hiçbir saygısızlığa izin vermemek gerektiği hakkında söylediklerimi desteklemek için vereceğim güçlü kanıta dikkat et. Böyle davranmanın doğru olduğunu daha önce başkalarına da anlatmıştım. <sup class="calibre3">[6a]</sup> İnsanlar Zeus'un tanrıların en iyisi, en adili olduğuna inanırlar ve haksız yere oğullarını yuttuğu için kendi babasını zincire vurmasını,<sup class="calibre3"><a href="sokrates_split_036.html#footnote-500-10" id="footnote-500-10-backlink" name="footnote-500-10-backlink">10</a></sup> babasının da zamanında kendi babasını benzer nedenlerle hadım etmesini doğru kabul ederler. Ama aynı insanlar, suç işlediği için babamı dava ediyorum diye bana kızıyorlar. Demek ki tanrılar söz konusu olduğunda farklı, ben söz konusu olduğumda farklı şeyler söyleyerek kendi kendileriyle çelişiyorlar.</p>
				<p class="normal">SOKRATES - Benim hakkımda suçlamada bulunmalarının nedeni de bu olabilir mi Euthyphron? Birileri tanrılar hakkında bir şeyler söylediğinde zor ikna olduğuma bakarak, benim inançsız olduğumu düşünmüş olabilirler mi? <sup class="calibre3">[6b]</sup> Tanrılar hakkındaki konuları iyi bilen sen bu hikâyeleri doğru buluyorsan, sanırım benim gibiler de onları doğru bulmalı. Zaten bu konularda hiçbir şey bilmediğini kabul eden bana laf düşer mi? Ama Dostluk Tanrısı Zeus adına söyle, sen bunların böyle olduğuna gerçekten inanıyor musun?</p>
				<p class="normal">EUTHYPHRON - Sadece bunlar değil Sokrates. Çoğu insanın bilmediği, daha tuhaf başka şeyler de var.</p>
				<p class="normal">SOKRATES - Demek ki, şairlerin anlattığı, usta ressamların tapınaklarda boydan boya resmettiği ve büyük Panathinaia<sup class="calibre3"><a href="sokrates_split_037.html#footnote-500-11" id="footnote-500-11-backlink" name="footnote-500-11-backlink">11</a></sup> şenliklerinde Akropolis'e çıkarılan pelerine nakışla işlendiği gibi; <sup class="calibre3">[6c]</sup> tanrıların aralarında savaştıklarına, korkunç düşmanlıklar, çekişmeler ve buna benzer anlaşmazlıklar yaşadıklarına inanıyorsun.<sup class="calibre3"><a href="sokrates_split_038.html#footnote-500-12" id="footnote-500-12-backlink" name="footnote-500-12-backlink">12</a></sup> Bütün bunların doğru olduğunu kabul mü edelim Euthyphron?</p>
				<p class="normal">EUTHYPHRON - Sadece bunlar değil ki Sokrates; demin de söylediğim gibi dilersen tanrılar hakkında daha pek çok şey anlatabilirim sana. Eminim bunları duyduğunda çok şaşıracaksın.</p>
				<p class="normal">SOKRATES - Şaşırmam ama bunları daha sonra, uygun bir zamanında anlatırsın. Şimdi az önce sorduğum soruya daha açık bir yanıt vermeye çalış. <sup class="calibre3">[6d]</sup> Çünkü dostum, demin dine uygun olan nedir diye sorduğumda ikna edici bir cevap vermeyip, şimdi yaptığın şeyin, yani babana cinayet davası açmanın dine uygun bir davranış olduğunu söyledin.</p>
				<p class="normal">EUTHYPHRON - Söylediğim doğruydu Sokrates.</p>
				<p class="normal">SOKRATES - Olabilir. Ama Euthyphron, dine uygun daha başka şeyler olduğunu da söyledin.</p>
				<p class="normal">EUTHYPHRON - Evet öyle.</p>
				<p class="normal">SOKRATES - Hatırlarsan dine uygun onca şeyden sadece bir ya da iki tanesini değil, dine uygun bütün davranışları, dine uygun yapan ayırt edici özelliği öğretmeni istemiştim senden. <sup class="calibre3">[6e]</sup> Çünkü dine aykırı davranışların dine aykırı, dine uygun davranışların da dine uygun olmasının tek bir ayırt edici özelliğe bağlı olduğunu söylemiştin. Hatırlamıyor musun yoksa?</p>
				<p class="normal">EUTHYPHRON - Hatırlıyorum.</p>
				<p class="normal">SOKRATES - O zaman bu özelliği bana öğret de, ona bakarak ve onu örnek diye kullanarak, senin ya da başkalarının yaptıkları arasında bu özelliğe uyan bir şey varsa onun dine uygun, uymayan bir şey varsa da dine aykırı olduğunu söyleyebileyim.</p>
				<p class="normal">EUTHYPHRON - İstersen bu şekilde de açıklayabilirim Sokrates.</p>
				<p class="normal">SOKRATES - Elbette isterim.</p>
				<p class="normal">EUTHYPHRON - Peki öyleyse, tanrıların sevdiği şey dine uygun, <sup class="calibre3">[7a]</sup> sevmediği şey de dine aykırıdır.</p>
				<p class="normal">SOKRATES - Çok güzel Euthyphron, tam istediğim şekilde yanıt verdin. Bu yanıtın doğru olup olmadığını henüz bilmiyorum, ama yapacağın açıklamalarla söylediklerinin doğru olduğunu göstereceğine inanıyorum.</p>
				<p class="normal">EUTHYPHRON - Tabii ki.</p>
				<p class="normal">SOKRATES - Haydi öyleyse, söylediklerimizi tekrar edelim. Tanrıların sevdiği şeyler ve kişiler dine uygun, tanrıların nefret ettiği şeyler ve kişiler de dine aykırıdır. Bu durumda dine uygun ve dine aykırı şeyler aynı değil, taban tabana zıt şeylerdir. Öyle değil mi?</p>
				<p class="normal">EUTHYPHRON - Evet öyle.</p>
				<p class="normal">SOKRATES - Bu söylediklerimiz sana doğru görünüyor mu?</p>
				<p class="normal"><sup class="calibre3">[7b]</sup> EUTHYPHRON - Bence doğru Sokrates.</p>
				<p class="normal">SOKRATES - Peki Euthyphron, tanrıların birbirleriyle kavga ettiklerini, aralarında anlaşmazlık ve düşmanlıklar olduğunu söyler miyiz hiç?</p>
				<p class="normal">EUTHYPHRON - Evet söyleriz.</p>
				<p class="normal">SOKRATES - Hangi konulardaki anlaşmazlıklar düşmanlığa ve öfkeye yol açar sevgili dostum? İstersen şöyle düşünelim! Senle ben iki nesnenin sayısı konusunda anlaşmazlığa düşersek, yani hangisinin daha fazla olduğu konusunda anlaşamazsak, bu konudaki anlaşmazlık bizi düşman yapar ve birbirimize karşı öfkelendirir mi, yoksa onları sayar saymaz <sup class="calibre3">[7c]</sup> sorunumuz hemen çözülür mü?</p>
				<p class="normal">EUTHYPHRON - Çözülür tabii.</p>
				<p class="normal">SOKRATES - Ya bir şeyin büyüklüğü ve küçüklüğü konusunda anlaşamazsak? Ölçer ölçmez sorunumuz hallolur değil mi?</p>
				<p class="normal">EUTHYPHRON - Evet öyle.</p>
				<p class="normal">SOKRATES - Bir şeyin ağırlığı konusundaki anlaşmazlık da onu tartarak halledilmez mi?</p>
				<p class="normal">EUTHYPHRON - Halledilir.</p>
				<p class="normal">SOKRATES - Peki hangi konularda anlaşamaz ya da bir karara varamazsak öfkelenir ve birbirimize düşman kesiliriz? Bu soruyu belki de hemen yanıtlayamazsın, ama söylediklerimi bir düşün. <sup class="calibre3">[7d]</sup> Anlaşmazlıklar doğru ve yanlışla, güzel ve çirkinle, iyi ve kötüyle ilgili olabilir mi? Yani üzerlerinde anlaşamayıp uygun bir karara varamadığımız için seni, beni, hatta bütün diğer insanları birbirlerine düşman eden şeyler bunlar değil mi?</p>
				<p class="normal">EUTHYPHRON - Gerçekten anlaşmazlıklar tam da bu konularda çıkar Sokrates.</p>
				<p class="normal">SOKRATES - Ne dersin Euthyphron, tanrılar da anlaşamadıkları zaman, anlaşmazlıkları bu konular üzerinde çıkıyor olmasın sakın?</p>
				<p class="normal">EUTHYPHRON - Kesinlikle öyle.</p>
				<p class="normal"><sup class="calibre3">[7e]</sup> SOKRATES - Bu durumda sevgili Euthyphron, söylediğine göre farklı tanrılar farklı şeylerin doğru, güzel ve iyi olduğunu düşünüyorlar, çünkü bu tür konularda anlaşmazlığa düşmeselerdi, birbirleriyle kavga etmezlerdi.</p>
				<p class="normal">EUTHYPHRON - Doğru söylüyorsun.</p>
				<p class="normal">SOKRATES - Öyleyse her tanrı güzel, iyi ve doğru saydığı şeyleri sever, bunların karşıtlarından da nefret eder, değil mi?</p>
				<p class="normal">EUTHYPHRON - Elbette.</p>
				<p class="normal">SOKRATES - Senin söylediğine göre, aynı şeyler bazı tanrılar için doğru, bazı tanrılar içinse yanlıştır. <sup class="calibre3">[8a]</sup> Tanrılar işte bu tür konularda anlaşamadıkları için kavga ediyor, birbirleriyle savaşa tutuşuyorlar. Öyle mi?</p>
				<p class="normal">EUTHYPHRON - Öyle.</p>
				<p class="normal">SOKRATES - Demek ki tanrılar aynı şeyleri hem sever, hem de onlardan nefret eder. Bu durumda, tanrıların nefret ettiği şeylerle sevdiği şeyler aynı olabilir.</p>
				<p class="normal">EUTHYPHRON - Öyle görünüyor.</p>
				<p class="normal">SOKRATES - O zaman, göründüğü kadarıyla aynı şeyler hem dine uygun hem de dine aykırı çıkıyor.</p>
				<p class="normal">EUTHYPHRON - Galiba öyle.</p>
				<p class="normal">SOKRATES - Ama o zaman soruma yanıt vermemiş oluyorsun sevgili dostum. Sana, tanrıların sevdiği şeyleri aynı zamanda sevmediklerinden hareketle, bazı şeylerin hem dine uygun hem de dine aykırı olup olamayacağını sormamıştım. <sup class="calibre3">[8b]</sup> Çünkü Euthyphron, senin babanı cezalandırmak için yaptıkların Zeus'un hoşuna giderken Kronos ve Ouranos'un nefretini çekmesi, Hephaistos'a sevimli gelirken Hera'ya sevimsiz gelmesi, hatta diğer tanrıların da bu konu hakkındaki düşüncelerine göre yaptıklarını sevimli ya da sevimsiz bulmaları bizi şaşırtmamalı.</p>
				<p class="normal">EUTHYPHRON - Bana kalırsa Sokrates, hiçbir tanrı haksız yere adam öldüren birine ceza verilmemesini kabul etmez ve bu konuda diğer tanrılarla anlaşmazlığa düşmez.</p>
				<p class="normal">SOKRATES - Peki Euthyphron, insanların haksız yere adam öldüren ya da başka bir suç işleyen birine <sup class="calibre3">[8c]</sup> ceza verilip verilmemesi konusunda tartıştıklarını duydun mu hiç?</p>
				<p class="normal">EUTHYPHRON - Elbette, insanlar özellikle mahkemelerde hep bu konuyu tartışırlar. Bir sürü suç işlemelerine karşın cezadan kaçmak için her şeyi söyler ve her şeyi yaparlar.</p>
				<p class="normal">SOKRATES - Yani Euthyphron, hem suç işlediklerini kabul ediyor, hem de bunu kabul etmelerine karşın kendilerine ceza verilmemesi gerektiğini mi savunuyorlar?</p>
				<p class="normal">EUTHYPHRON - Onu savunmuyorlar tabii!</p>
				<p class="normal">SOKRATES - Demek ki her şeyi söylemiyor, her şeyi yapmıyorlarmış. <sup class="calibre3">[8d]</sup> Sanırım, suç işledikleri hâlde cezalandırılmamaları gerektiğini söyleyemez, hatta böyle bir düşünceyi tartışamazlar bile. Onlar ancak suç işlemediklerini iddia ederler. Öyle değil mi?</p>
				<p class="normal">EUTHYPHRON - Haklısın.</p>
				<p class="normal">SOKRATES - Öyleyse suç işleyene ceza verilmemesini değil, suç işleyenin kim olduğunu, ne yaptığını ve suçu ne zaman işlediğini tartışırlar.</p>
				<p class="normal">EUTHYPHRON - Doğru söylüyorsun.</p>
				<p class="normal">SOKRATES - Dediğine göre, tanrılar da aralarında doğru ve yanlış konusunda anlaşamıyor, birileri diğerlerinin suç işlediğini iddia ederken onlar bunu kabul etmiyor. <sup class="calibre3">[8e]</sup> Ama dostum, sonuçta tanrı ya da insan olsun fark etmez, hiç kimse suç işleyenlere ceza verilmemesi gerektiğini söyleyemez.</p>
				<p class="normal">EUTHYPHRON - Evet, genel olarak söylediklerin doğru Sokrates.</p>
				<p class="normal">SOKRATES - Bana kalırsa Euthyphron, ister insan olsun ister tanrı, tartışanlar –tanrıların da aralarında tartıştığını kabul edersek eğer– her olayı ayrı ayrı tartışırlar. Bir konu hakkında anlaşmazlığa düştüklerinde, bazıları doğru bazıları da yanlış olduğunu savunurlar. Öyle değil mi?</p>
				<p class="normal">EUTHYPHRON - Elbette öyle.</p>
				<p class="normal"><sup class="calibre3">[9a]</sup> SOKRATES - Peki sevgili Euthyphron, bilgeliğimi artırmam için şunu lütfen bana da öğret! Bir yerde çalışırken cinayet işleyen ve öldürdüğü kölenin sahibi tarafından eli kolu bağlanan bir işçi, ona ne yapılması gerektiği öğrenilinceye kadar bağlarının sıkılığından ölürse, bütün tanrıların onun haksız yere öldürüldüğünü kabul edeceğine dair kanıtın ne? Aynı şekilde, böyle bir olay yüzünden bir oğulun babasına dava açmasının ve onu cinayetle suçlamasının doğru olduğuna dair kanıtını da söyle. <sup class="calibre3">[9b]</sup> Haydi, bütün tanrıların böyle bir davranışı kesinlikle doğru bulduğunu bana açıkça göster. Bunu kanıtlayabilirsen bilgeliğini övmekten hiç vazgeçmeyeceğim.</p>
				<p class="normal">EUTHYPHRON - Sana açıkça kanıtlayabilirim Sokrates, ama bu iş bayağı zor olacak.</p>
				<p class="normal">SOKRATES - Anlıyorum, öğrenme kapasitemin yargıçlarınkinden düşük olduğuna inanıyorsun. Oysa bu tür davranışların yanlış olduğunu ve bütün tanrıların bunlardan nefret ettiğini onlara göstereceğin çok açık!</p>
				<p class="normal">EUTHYPHRON - Bütün açıklığıyla gösterebilirim Sokrates, yeter ki beni dikkatle dinlesinler.</p>
				<p class="normal"><sup class="calibre3">[9c]</sup> SOKRATES - Yargıçlar güzel konuştuğunu görürlerse dinlerler seni. Bu arada, sen konuşurken aklıma bir şey takıldı ve kendi kendime şöyle düşündüm: "Euthyphron'un bana bütün tanrıların böylesi bir ölümü haksız bulduğunu en güzel şekilde anlattığını varsayalım. Ben bu durumda, dine uygunluk ve dine aykırılık konusunda ne öğrenmiş oluyorum? Bu cinayet tanrıların nefret ettiği bir davranış olmalı, öyle görünüyor. Ama daha demin, dine uygunlukla dine aykırılığın bu şekilde tanımlanmadığını, çünkü tanrıların nefret ettiği bir şeyi aynı zamanda sevebileceklerini de görmüştük." Dolayısıyla seni bu işten azat ediyorum Euthyphron. <sup class="calibre3">[9d]</sup> İstiyorsan bütün tanrıların bu davranışı haksız bulduğunu, ondan nefret ettiğini kabul edelim. O zaman yaptığımız tanımı şu şekilde düzeltmeliyiz: Bütün tanrıların nefret ettiği şey dine aykırı, sevdiği şeyse dine uygundur. Bazı tanrıların sevdiği, bazı tanrıların nefret ettiği şeyse ne dine uygun ne de dine aykırıdır ya da hem dine uygun hem de dine aykırıdır. Dine uygunlukla dine aykırılığı böyle tanımlamamızı ister misin?</p>
				<p class="normal">EUTHYPHRON - Bize ne engel olabilir Sokrates?</p>
				<p class="normal">SOKRATES - Şahsen bana hiçbir şey engel olmaz Euthyphron. Ama sen, bana anlatmayı söz verdiğin şeyleri bu bakış açısıyla daha kolay mı, yoksa daha zor mu anlatırsın onu düşün!</p>
				<p class="normal"><sup class="calibre3">[9e]</sup> EUTHYPHRON - O hâlde ben de: "Bütün tanrıların sevdiği şey dine uygundur, buna karşın bütün tanrıların nefret ettiği şey de dine aykırıdır," diyorum.</p>
				<p class="normal">SOKRATES - Peki Euthyphron, tanımının doğru olup olmadığını tekrar gözden geçirelim mi, yoksa bu işten vazgeçerek hem bizim hem de başkalarının bütün tanımlarını doğru mu kabul edelim? Yani herhangi biri bu iş böyledir derse, biz böyle olduğunu kabul edelim mi, yoksa her söylenenin doğruluğunu ayrı ayrı sorgulayalım mı?</p>
				<p class="normal">EUTHYPHRON - Sorgulamalıyız tabii, ama az önce söylediklerimizin doğru olduğunu düşünüyorum ben.</p>
				<p class="normal">SOKRATES - Bunu az sonra daha iyi anlayacağız sevgili dostum. Sen, şimdi şunu düşün: Dine uygun olan öyle olduğu için mi tanrılar tarafından sevilir, <sup class="calibre3">[10a]</sup> yoksa tanrılar tarafından sevildiği için mi dine uygundur?</p>
				<p class="normal">EUTHYPHRON - Ne demek istediğini anlayamadım Sokrates.</p>
				<p class="normal">SOKRATES - Daha açık anlatmaya çalışayım. Bir şeyin hareket ettiğini ve başka bir şeyin hareket ettirildiğini, bir şeyin bir şeyleri güttüğünü ve başka bir şeyin güdüldüğünü, bir şeyin gördüğünü ve başka bir şeyin görüldüğünü söyleriz. Bütün bunların birbirinden farklı olduğunu ve aralarında ne gibi farklılıklar bulunduğunu anlıyorsun değil mi?</p>
				<p class="normal">EUTHYPHRON - Anladığımı sanıyorum.</p>
				<p class="normal">SOKRATES - Öyleyse sevilen şey de sevenden farklı değil midir?</p>
				<p class="normal">EUTHYPHRON - Başka nasıl olabilir?</p>
				<p class="normal"><sup class="calibre3">[10b]</sup> SOKRATES - Şimdi söyle bana, hareket eden şey hareket ettiği için mi, yoksa başka bir nedenden dolayı mı öyledir?</p>
				<p class="normal">EUTHYPHRON - Hareket ettiği için hareket edendir.</p>
				<p class="normal">SOKRATES - Güdülen şey güdüldüğü için güdülen, görülen şey de görüldüğü için görülendir, öyle mi?</p>
				<p class="normal">EUTHYPHRON - Elbette.</p>
				<p class="normal">SOKRATES - Demek ki bir şey görülen olduğu için görülmez, aksine görüldüğü için görülendir; bir şey güdülen olduğu için güdülmez, aksine güdüldüğü için güdülendir ve bir şey hareket eden olduğu için hareket etmez, aksine hareket ettiği için hareket edendir. Söylemek istediğim şey açık mı Euthyphron? <sup class="calibre3">[10c]</sup> Şunu söylemek istiyorum: bir şey "oluyorsa", "olan" olduğu için "olmaz", aksine "olduğu" için "olandır" ve bir şey herhangi bir şeye "maruz kalan", olduğu için "maruz kalmaz", aksine "maruz kaldığı" için "maruz kalandır". Bana katılmıyor musun yoksa?</p>
				<p class="normal">EUTHYPHRON - Katılıyorum.</p>
				<p class="normal">SOKRATES - Öyleyse sevilen şey de "olan" ya da bir şeylere "maruz kalan" bir şeydir, değil mi?</p>
				<p class="normal">EUTHYPHRON - Elbette.</p>
				<p class="normal">SOKRATES - Demek ki diğerlerinde de olduğu gibi, sevilen olduğu için sevilmez, sevildiği için sevilendir.</p>
				<p class="normal">EUTHYPHRON - Mecburen.</p>
				<p class="normal">SOKRATES - Peki, dine uygun olan hakkında ne diyebiliriz Euthyphron? <sup class="calibre3">[10d]</sup> Senin söylediklerine göre, bütün tanrılar tarafından sevilen şeydir, değil mi?</p>
				<p class="normal">EUTHYPHRON - Evet.</p>
				<p class="normal">SOKRATES - Yani dine uygun olduğu için mi, yoksa başka bir nedenden dolayı mı tanrılar tarafından seviliyor?</p>
				<p class="normal">EUTHYPHRON - Dine uygun olduğu için seviliyor.</p>
				<p class="normal">SOKRATES - Öyleyse dine uygun olan, dine uygun olduğu için seviliyor, aksine sevildiği için dine uygun olmuyor, öyle mi?</p>
				<p class="normal">EUTHYPHRON - Öyle görünüyor.</p>
				<p class="normal">SOKRATES - Ve tanrılar onu sevdiği için "sevilen" ve "tanrıların sevdiği" şey oluyor.</p>
				<p class="normal"><sup class="calibre3">[10e]</sup> EUTHYPHRON - Olmaz mı?</p>
				<p class="normal">SOKRATES - Bu durumda, senin iddia ettiğinin aksine, ne tanrıların sevdiği dine uygun, ne de dine uygun olan tanrıların sevdiği oluyor Euthyphron. Bu ikisi birbirinden farklı şeyler.</p>
				<p class="normal">EUTHYPHRON - Ama nasıl olur Sokrates?</p>
				<p class="normal">SOKRATES - Demin dine uygun olanın öyle olduğu için sevildiğini, sevildiği için dine uygun olmadığını kabul etmemiş miydik?</p>
				<p class="normal">EUTHYPHRON - Evet.</p>
				<p class="normal">SOKRATES - Aynı şekilde, tanrıların sevdiği şey de, tanrılar tarafından sevildiğinden dolayı tanrıların sevdiği şey oluyor. Tanrılar, onu "tanrıların sevdiği şey" olduğu için sevmiyor.</p>
				<p class="normal">EUTHYPHRON - Doğru söylüyorsun.</p>
				<p class="normal">SOKRATES - Ama sevgili Euthyphron, eğer "tanrıların sevdiği" ile "dine uygun olan" özdeş olsalardı, <sup class="calibre3">[11a]</sup> yani tanrılar dine uygun olanı dine uygun olduğu için, tanrıların sevdiğini de tanrıların sevdiği olduğu için sevselerdi ve tanrıların sevdiği, tanrılar tarafından sevildiği için tanrıların sevdiği olsaydı, o zaman dine uygun olan da tanrılar tarafından sevildiği için dine uygun olurdu. Ama şimdi bunun tam tersinin geçekleştiğini görüyoruz, çünkü iki şey birbirlerinden tümüyle farklı. Biri sevildiği için sevilen oluyor, oysa diğeri sevilen olduğu için seviliyor. Görünen o ki, dine uygun olan nedir diye sorulduğunda özünü bana açıklamak istemiyorsun Euthyphron. Onun sadece bir özelliğinden, yani bütün tanrılar tarafından sevilen bir şey olduğundan bahsediyorsun, <sup class="calibre3">[11b]</sup> ama bana neyin dine uygun olduğunu daha söylemedin. Bana bir iyilik yapmak istersen saklama bunu, tanrılar tarafından sevilse ya da herhangi başka bir özelliğe sahip olsa da –bunu tartışacak değiliz şimdi– başından başlayarak dine uygun olanın ne olduğunu anlat. Ancak lütfen dine uygun olanla, dine aykırı olanı hevesle anlat bana.</p>
				<p class="normal">EUTHYPHRON - Aklımda olanları sana bir türlü anlatamıyorum Sokrates. Sohbetimiz konu etrafında dönüp dolaştığı hâlde nereye yerleştirmeye kalkarsak kalkalım yerinde durmuyor.</p>
				<p class="normal">SOKRATES - Sözlerin atam Daidalos'un<sup class="calibre3"><a href="sokrates_split_039.html#footnote-500-13" id="footnote-500-13-backlink" name="footnote-500-13-backlink">13</a></sup> eserlerine benziyor Euthyphron. <sup class="calibre3">[11c]</sup> Eğer bunları ben söylemiş olsaydım, sözlerim konuldukları yerde durmadıkları ve hareket ettikleri için, Daidalos'la akrabalığım yüzünden belki de bana takılırdın. Ama bunlar senin düşüncelerin ve takılmanın hedefinin değişmesi gerekecek. Senin de gördüğün gibi, yerinde durmayan senin sözlerin.</p>
				<p class="normal">EUTHYPHRON - Bence de Sokrates, konuştuklarımız takılmalara muhatap olmaya layık. <sup class="calibre3">[11d]</sup> Ancak yerinde durmayan ve devamlı hareket eden sözlerin sorumlusu ben değilim. Bana kalırsa, asıl Daidalos sensin, çünkü benim sözlerim yerli yerinde duruyor.</p>
				<p class="normal">SOKRATES - Göründüğü kadarıyla dostum, ben bu sanatta Daidalos'tan daha ustayım. O sadece kendi eserlerini hareket ettirirken, ben sadece kendimin değil, başkaların eserlerini de hareket ettiriyorum. Ancak sanatımın en ilgi çekici tarafı, kendi isteğime rağmen usta olmam. <sup class="calibre3">[11e]</sup> Çünkü Daidalos'un ustalığından ya da Tantalos'un<sup class="calibre3"><a href="sokrates_split_040.html#footnote-500-14" id="footnote-500-14-backlink" name="footnote-500-14-backlink">14</a></sup> servetinden çok sözlerimin sabit ve hareketsiz olmasını tercih ederdim. Neyse, bu konuda yeterince konuştuk. Tereddüt ettiğine göre, bana dine uygunluğu öğretebilmen için seni biraz gayrete getireyim, konuşmamız yarım kalmasın. Sence dine uygun olan her şeyin adil olması da gerekir mi?</p>
				<p class="normal">EUTHYPHRON - Bence öyle.</p>
				<p class="normal"><sup class="calibre3">[12a]</sup> SOKRATES - Peki adil olan her şey dine uygun mudur? Yoksa dine uygun olan her şey adilken, adil olan her şey dine uygun değil de bir kısmı dine uygun, diğer kısmı başka bir şey midir?</p>
				<p class="normal">EUTHYPHRON - Sözlerini takip edemiyorum Sokrates.</p>
				<p class="normal">SOKRATES - Sen hem benden daha genç, hem de daha üstün bir bilgesin. Engin bilgeliğin yüzünden sohbeti sürdürmeye tenezzül etmiyorsun. Ama kendini biraz zorla dostum. Söylediğim şey, anlaşılması zor bir şey değil ki! Sonuçta:</p>
				<p class="normal">Her şeyi yaratan ve yoktan var eden Zeus aleyhine konuşmak istemezsin,</p>
				<p class="normal"><sup class="calibre3">[12b]</sup> çünkü nerede korku varsa, orada utanç da vardır...<sup class="calibre3"><a href="sokrates_split_041.html#footnote-500-15" id="footnote-500-15-backlink" name="footnote-500-15-backlink">15</a></sup></p>
				<p class="normal">diye yazan şairin yazdığının tam tersini söylüyorum. Şaire katılmıyorum, nedenini de söyleyeyim mi?</p>
				<p class="normal">EUTHYPHRON - Söyle!</p>
				<p class="normal">SOKRATES - Korkunun olduğu yerde utancın da olması bana doğru gelmiyor. Çünkü hastalıklardan, yoksulluktan ve bunun gibi başka bir sürü şeyden korkan çoğu kişi, bunlardan korktukları hâlde, aynı şeylerden utanç duymazlar. Sence de öyle değil mi?</p>
				<p class="normal">EUTHYPHRON - Kesinlikle öyle.</p>
				<p class="normal">SOKRATES - Ama öte yandan, utancın olduğu her yerde korku da vardır. Bir davranışından utanan ve sıkılan bir insan, <sup class="calibre3">[12c]</sup> kötü biri olarak algılanmaktan çekinmez ve korkmaz mı?</p>
				<p class="normal">EUTHYPHRON - Korkar tabii.</p>
				<p class="normal">SOKRATES - Öyleyse nerede korku varsa orada utanç da vardır demek doğru değildir. Tam tersine, nerede utanç varsa orada korku da vardır. Ama korkunun olduğu her yerde utanç yoktur, çünkü korku bence utançtan daha kapsayıcı bir kavramdır. Sayılar kümesinin bütün tek sayıları kapsaması gibi, korku da utancı kapsar. Yani bütün tek sayılar sayı oldukları hâlde, bütün sayılar tek sayı değildir. Söylediklerimi takip edebiliyor musun?</p>
				<p class="normal">EUTHYPHRON - Dikkatle takip ediyorum.</p>
				<p class="normal">SOKRATES - Az önce, adil olan mı dine uygun, yoksa dine uygun olan mı adil diye sorduğumda bunu kastediyordum. <sup class="calibre3">[12d]</sup> Dine uygunluk adaletin bir parçası olduğuna göre, adil olan her şey dine uygun değildir. Böyle mi diyelim, yoksa senin başka bir düşüncen mi var?</p>
				<p class="normal">EUTHYPHRON - Hayır böyle diyelim. Söylediklerin bana da doğru geliyor.</p>
				<p class="normal">SOKRATES - Şimdi de bir sonraki noktaya dikkat et. Dine uygunluk adaletin bir parçasıysa, o zaman dine uygunluğun adaletin hangi parçası olduğunu da bulmamız gerekir. Az önce konuştuğumuz şeylerden birini, örneğin çift sayıların sayılar [kümesinin] hangi parçası olduğunu, hatta ne tür sayılar olduğunu sorsaydın, onların ikiye bölünebilen sayılar olduklarını söylerdim. Sence de öyle değil mi?</p>
				<p class="normal">EUTHYPHRON - Evet, bence de öyle.</p>
				<p class="normal"><sup class="calibre3">[12e]</sup> SOKRATES - Öyleyse sen de aynı şekilde, bana dine uygunluğun adaletin hangi parçası olduğunu öğretmeye çalış. Böylece dine uygunlukla dindarlığı ve bunların karşıtlarını iyice öğrenerek, beni bir daha haksız yere dinsizlikle suçlamaması için Meletos'a anlatabilirim.</p>
				<p class="normal">EUTHYPHRON - Bana kalırsa Sokrates, dine uygunluk ve dindarlık, adaletin tanrılara hizmet sunulmasıyla ilgili parçasıdır. Adaletin artakalanı da insanlara hizmet sunulmasıyla ilgilidir.</p>
				<p class="normal"><sup class="calibre3">[13a]</sup> SOKRATES - Bu söylediklerin doğru galiba Euthyphron, ama öğrenmek istediğim küçük bir nokta daha var. "Tanrılara hizmet sunmak" derken neyi kastettiğini anlayamadım, çünkü tanrılara sunulan hizmetin diğerleri gibi olduğunu iddia ettiğini sanmıyorum. Örneğin, atlara özen göstermeyi, onlara bakmayı herkes bilmez, sadece binicilik uzmanları bilir, öyle değil mi?</p>
				<p class="normal">EUTHYPHRON - Elbette.</p>
				<p class="normal">SOKRATES - Çünkü binicilik atlara bakma sanatıdır.</p>
				<p class="normal">EUTHYPHRON - Evet.</p>
				<p class="normal">SOKRATES - Köpeklere bakmayı herkes bilmez, sadece avcılar bilir.</p>
				<p class="normal">EUTHYPHRON - Öyle.</p>
				<p class="normal">SOKRATES - Çünkü avcılık köpeklere bakma sanatıdır.</p>
				<p class="normal"><sup class="calibre3">[13b]</sup> EUTHYPHRON - Evet.</p>
				<p class="normal">SOKRATES - Sığırtmaçlık da sığırlara bakma sanatıdır.</p>
				<p class="normal">EUTHYPHRON - Kesinlikle.</p>
				<p class="normal">SOKRATES - Öyleyse dine uygunluk ve dindarlık da tanrılara özen gösterme, onlara hizmet etme sanatı mıdır, Euthyphron? Böyle mi diyorsun?</p>
				<p class="normal">EUTHYPHRON - Elbette.</p>
				<p class="normal">SOKRATES - Peki, bu gösterilen özenle verilen hizmetlerin tümü aynı amaca yönelik değil midir? Yani şunu söylemek istiyorum: Atlar binicilik sanatının özeninden yararlanarak nasıl daha güçlü oluyorsa, özen gösterilen şeyler de gösterilen özenden yararlanarak daha iyi oluyorlar. Sen de öyle düşünmüyor musun?</p>
				<p class="normal">EUTHYPHRON - Öyle düşünüyorum tabii.</p>
				<p class="normal">SOKRATES - Köpekler avcılık sanatının, sığırlar sığırtmaçlık sanatının, <sup class="calibre3">[13c]</sup> bütün diğer şeyler de kendileriyle ilgili uzmanlığın özeninden yararlanırlar. Yoksa özen göstermenin, özen gösterilen şeye zarar verdiğini mi düşünüyorsun?</p>
				<p class="normal">EUTHYPHRON - Zeus aşkına, hayır.</p>
				<p class="normal">SOKRATES - Onlara yararlı mı olur peki?</p>
				<p class="normal">EUTHYPHRON - Yararlı olur elbette.</p>
				<p class="normal">SOKRATES - Dindarlık tanrılara hizmet etme [yani onlara özen gösterme] sanatı olduğuna göre, onların yararına olduğunu, hatta onları daha iyi hâle getirdiğini söyleyebilir miyiz? Yani sen dine uygun bir davranışınla herhangi bir tanrıyı daha iyi kılabileceğini mi iddia ediyorsun?</p>
				<p class="normal">EUTHYPHRON - Zeus aşkına, hayır.</p>
				<p class="normal">SOKRATES - Öyle söyleyeceğini ben de düşünmüyorum Euthyphron, hatta aklımın ucundan bile geçirmiyorum. <sup class="calibre3">[13d]</sup> İşte bu yüzden, tanrılara özen göstermek, onlara hizmet etmek derken neyi kastettiğini sordum.</p>
				<p class="normal">EUTHYPHRON - Haklısın Sokrates, ben öyle bir şey demedim.</p>
				<p class="normal">SOKRATES - Güzel, peki tanrılara edilen ne tür bir hizmet dindarlık olabilir?</p>
				<p class="normal">EUTHYPHRON - Kölelerin efendilerine gösterdikleri türden bir hizmet olabilir Sokrates.</p>
				<p class="normal">SOKRATES - Anlıyorum. Öyleyse, dindarlık tanrılara uygun hizmetleri kapsıyor olmalı.</p>
				<p class="normal">EUTHYPHRON - Kesinlikle öyle.</p>
				<p class="normal">SOKRATES - Peki, hekimlere hizmet eden sanat neyin iyileşmesine yardımcı olur? Sağlığın, değil mi?</p>
				<p class="normal">EUTHYPHRON - Bence öyle.</p>
				<p class="normal"><sup class="calibre3">[13e]</sup> SOKRATES - Ya gemi yapımcılarına hizmet eden sanat neyi amaçlar?</p>
				<p class="normal">EUTHYPHRON - Elbette gemi yapımını Sokrates.</p>
				<p class="normal">SOKRATES - Mimarlara hizmet eden sanat da evler inşa edilmesini amaçlar, değil mi?</p>
				<p class="normal">EUTHYPHRON - Evet.</p>
				<p class="normal">SOKRATES - O zaman bana şunu söyle sevgili dostum: Tanrılara hizmet eden sanat hangi işin gerçekleşmesini amaçlar? Tanrılarla ilgili şeyleri herkesten iyi bildiğini iddia ettiğine göre elbette bunu da bilirsin.</p>
				<p class="normal">EUTHYPHRON - İddialarımda haklıyım Sokrates.</p>
				<p class="normal">SOKRATES - Öyleyse tanrıların bizim hizmetlerimizle gerçekleştirdiği mükemmel iş nedir Zeus aşkına!</p>
				<p class="normal">EUTHYPHRON - Tanrılar birçok güzel iş yapar Sokrates.</p>
				<p class="normal"><sup class="calibre3">[14a]</sup> SOKRATES - Aslında komutanlar da birçok güzel iş yapar dostum, ama bu işlerin en önemlisinin savaşta zafer kazanmak olduğunu rahatlıkla söyleyebilirsin. Öyle değil mi?</p>
				<p class="normal">EUTHYPHRON - Elbette.</p>
				<p class="normal">SOKRATES - Peki, tanrıların gerçekleştirdiği birçok güzel işten en önemlisi hangisi?</p>
				<p class="normal">EUTHYPHRON - Daha önce de söylemiştim Sokrates, <sup class="calibre3">[14b]</sup> bütün bunları tam olarak öğrenebilmek çok zordur. Yine de kabaca şöyle anlatabilirim. Bir insan dua eder ve kurban keserken tanrıların hoşuna giden şeyleri söylemeyi ve yapmayı biliyorsa, dine uygun davranıyordur. Bu tür davranışlar tek tek ailelerin ve bir bütün olarak kentin selametini sağlar. Tanrıların hoşuna giden şeylerin tam tersi ise dine aykırı davranışlardır, bunlar da her şeyi altüst eder, her şeyi mahveder.</p>
				<p class="normal">SOKRATES - Ah Euthyphron, isteseydin eğer, sana sorduğum en önemli soruyu çok daha kısa bir şekilde yanıtlayabilirdin. <sup class="calibre3">[14c]</sup> Ama anlaşıldığı kadarıyla öyle bir niyetin yok. Çünkü konunun özüne yaklaşır yaklaşmaz hemen başka yöne saparak konudan uzaklaştın. Gerekli yanıtları verseydin senden dindarlığı adamakıllı öğrenmiş olacaktım. Ancak her gittiğin yere peşinden gelerek, seni bir âşığın sevdiğini izlediği gibi izleyeceğim. Dine uygunluk ve dindarlık sence nedir? Tanrılara kurban sunma ve onlara dua etme sanatı olduğunu mu söylüyorsun?</p>
				<p class="normal">EUTHYPHRON - Evet öyle.</p>
				<p class="normal">SOKRATES - Peki, tanrılara kurban sunmak onlara hediye vermek, <sup class="calibre3">[14d]</sup> dua etmek de onlardan bir şeyler istemek değil midir?</p>
				<p class="normal">EUTHYPHRON - Kesinlikle öyle Sokrates.</p>
				<p class="normal">SOKRATES - Demek ki konuştuklarımıza göre, dindarlık tanrılara hediye verme ve onlardan isteklerde bulunma sanatıdır.</p>
				<p class="normal">EUTHYPHRON - Söylediklerimi gayet iyi kavramışsın Sokrates.</p>
				<p class="normal">SOKRATES - Dostum, bilgeliğinin hayranıyım ve söylediğin hiçbir şey ziyan olmasın diye seni dikkatle dinliyorum. Lütfen söyle bana, tanrılara sunulan bu hizmet nasıl bir hizmettir? Onlara bir şeyler verip, onlardan bir şeyler istemenin sanatı olduğunu mu söylüyorsun?</p>
				<p class="normal">EUTHYPHRON - Evet.</p>
				<p class="normal">SOKRATES - Tanrılardan bir şeyler istemenin en doğru yolu onlardan ihtiyacımız olan şeyleri istemek değil midir?</p>
				<p class="normal">EUTHYPHRON - Başka ne olabilir ki?</p>
				<p class="normal"><sup class="calibre3">[14e]</sup> SOKRATES - Öte yandan, aldıklarımıza karşılık olarak tanrılara ihtiyaç duyabilecekleri şeyleri vermemiz en güzel armağan değil mi? Çünkü birisine ihtiyaç duymadığı şeyleri vermek doğru değildir kanımca.</p>
				<p class="normal">EUTHYPHRON - Doğru söylüyorsun Sokrates.</p>
				<p class="normal">SOKRATES - Öyleyse dindarlık, tanrılarla insanlar arasında karşılıklı bir ticari ilişki sanatı olmalı Euthyphron.</p>
				<p class="normal">EUTHYPHRON - Öyle adlandırmayı tercih ediyorsan, ticari ilişki de diyebiliriz.</p>
				<p class="normal">SOKRATES - Ben gerçekler dışında hiçbir şeyi tercih etmem. Tanrıların bize bağışladıklarının değerini herkes bilir de, bizden aldıkları armağanların onlara nasıl bir yararı dokunduğunu bana söyleyebilir misin? <sup class="calibre3">[15a]</sup> Tanrılar bize bütün iyilikleri bağışlarken, bizim onlara verdiklerimizin yararı ne? Yoksa bu ticari ilişkide onlardan bütün iyilikleri alacak, ama onlara karşılığında hiçbir şey vermeyecek derecede üstün müyüz?</p>
				<p class="normal">EUTHYPHRON - İyi de Sokrates, bizden aldıkları şeylerin gerçekten de tanrılara bir yararı olduğuna mı inanıyorsun?</p>
				<p class="normal">SOKRATES - Değilse, onlara verdiğimiz bu armağanların anlamı nedir Euthyphron?</p>
				<p class="normal">EUTHYPHRON - Saygı, onurlandırma ve demin söylediğim gibi, onları hoşnut kılmadan başka ne olabilir sence?</p>
				<p class="normal"><sup class="calibre3">[15b]</sup> SOKRATES - Öyleyse dindarlık tanrıların sevdiği ya da onlara yararlı olacak şey değil, onları hoşnut kılacak şey mi Euthyphron?</p>
				<p class="normal">EUTHYPHRON - Sanırım sevdikleri, hatta her şeyden çok sevdikleri şeydir.</p>
				<p class="normal">SOKRATES - O hâlde, göründüğü kadarıyla dindarlık tanrıların sevdiği şeydir.</p>
				<p class="normal">EUTHYPHRON - Kesinlikle.</p>
				<p class="normal">SOKRATES - Sözlerinin sabit kalmayıp hareket ettiğini anladığında şaşıracak ve onları bir çember etrafında döndürmekte Daidalos'tan çok daha yetenekli olduğun hâlde, sözlerini Daidalos gibi hareket ettirdiğimi söyleyerek beni suçlayacak mısın? <sup class="calibre3">[15c]</sup> Yoksa sohbetimizin dönüp dolaşıp tekrar başa geldiğinin farkında değil misin? Az önce tanrıların sevdiği şeylerin dindarlıkla özdeş olmadıklarını, onlardan farklı olduklarını konuştuğumuzu hatırlıyor olmalısın. Yoksa hatırlamıyor musun?</p>
				<p class="normal">EUTHYPHRON - Evet, hatırlıyorum.</p>
				<p class="normal">SOKRATES - Şimdi söylediklerinle, tanrıların sevdiği şeylerin dindarlıkla özdeş olduklarını savunduğunu anlamıyor musun?</p>
				<p class="normal">EUTHYPHRON - Anlıyorum.</p>
				<p class="normal">SOKRATES - O hâlde ya demin doğru tanımlar veremedik ya da doğru tanımlar verdiysek bile şimdi onları doğru ifade edemiyoruz.</p>
				<p class="normal">EUTHYPHRON - Öyle görünüyor.</p>
				<p class="normal">SOKRATES - Bu durumda dindarlığın ne olduğunu yeni baştan araştırmamız gerekecek, <sup class="calibre3">[15d]</sup> çünkü bunu öğrenmeden kendi isteğimle ısrarımdan kesinlikle vazgeçmeyeceğim. Beni hor görmeden elinden gediğince bütün dikkatini topla ve şimdi doğruyu söyle. Seni konuşturana kadar ısrar edeceğimi, Proteus gibi kaçmana izin vermeyeceğimi herkesten iyi biliyorsun.<sup class="calibre3"><a href="sokrates_split_042.html#footnote-500-16" id="footnote-500-16-backlink" name="footnote-500-16-backlink">16</a></sup> Neyin dine uygun olup neyin dine aykırı olduğunu bilmiyor olsan, bir tarım işçisi için yaşlı babanı cinayet işlemekle itham etmez, mahkemelerde süründürmezdin. Yoksa hata işledim diye tanrıların gazabından korkar, insanlardan utanırdın. <sup class="calibre3">[15e]</sup> Ama şimdi dine uygun olanla olmayanı gayet iyi bildiğini düşündüğünden eminim. O hâlde düşüncelerini saklama benden sevgili Euthyphron, bana da anlat.</p>
				<p class="normal">EUTHYPHRON - Başka zaman Sokrates. Şimdi acelem var, gitmeliyim.</p>
				<p class="normal">SOKRATES - Ne yapıyorsun, dostum! Buradan ayrılarak dine uygun ve dine aykırı şeyleri öğrenme umudumu boşa çıkarıyorsun. Euthyphron sayesinde ilahî konularda bilge olduğumu göstererek Meletos'un suçlamalarından yakamı kurtaracak, <sup class="calibre3">[16a]</sup> artık bu konularda cahilce ileri geri konuşmayacak, yenilikler peşinde koşmayacak ve kalan hayatımı daha düzgün yaşayacaktım.</p>

		</div>
		</body>
</html>