<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_76">Patakos ve Papadopulos</h2>
				<p class="normal">Komşu Yunanistan’dan gelen son haberlerde, ilginç bazı gelişmelere değiniliyor. Üç-beş ailenin elinde toplanan gelirleri ve dillere destan eşitsizliğiyle istatistiklerin zengin gerçeğinin yoksul bu ülkesinde, için için kaynayan bir kazan var. 20. yüzyılın son döneminde ve hiç kuşkusuz dış çıkarların doğrultusunda uygulanan çağdışı bir rejim, Yunan halkına mutluluk getirmesi şöyle dursun, artık görüntüyü bile kurtaramıyor. Benzer Yahya Han’ın başına gelenler Papadopulos’ların henüz uzağında herhalde. Ancak, Hitler’in, Mussolini’nin ve Franko’nun çağdaş kopyaları, Amerikan dergilerinin bile rejimlerinden söz ederken, “görüntüdeki çatlaklar” tanımını kullanmasını önleyemiyor.</p>
				<p class="normal">Haberlerde, özellikle “güvensizlik” üzerinde duruluyor. Örneğin, ünlü Amerikan dergisi Newsweek, bu niteliği uzun uzun anlatıyor. Üstelik, söz konusu olan sadece halkın bu rejimdeki doğal güvensizliği, yarına inanmayışı, geleceğinden ve ekmeğinden kuşku duyması değil. Bizzat rejimin sorumluları birbirinden ve herkesten korkuyor. Başbakan Papadopulos’un çalıştığı bina, üç yüz tane seçme asker tarafından korunmakta, Başbakan’ın eviyle işi arasındaki yolda, yüzlerce polis ile çöpçü, satıcı, yaya kılığındaki gizli-polis görev yapıyor. Her sabah evinden özel koruyucuları denetiminde çıkan Yunan Başbakanı, özel olarak yaptırılmış zırhlı otomobiline binerek işine gidebiliyor. Newsweek’in yorumuyla, “... açıkça görülen, Papadopulos’un ülkeyi yönetmekten çok iktidarda kalabilmek için çaba harcadığı...” Zira, “reformcu devrimin” duvarındaki çatlaklar artık sadece halk tarafından görülmüyor; bizzat sorumlular tarafından da fark ediliyor...</p>
				<p class="normal">Newsweek dergisinin haberinde, Papadopulos’un bütün reform vaatlerine karşılık hiçbir reform yapmadığı da belirtiliyor. Ve şöyle deniliyor:</p>
				<p class="normal">“... Eğitim sistemi ve kamu hizmetleri gibi konularda bir yenileşmeyi ve canlanmayı gerçekleştirmek yerine, Papadopulos bütün kurumları rejime daha sıkı bağlamak yolunu seçmiştir. Sonuç, bir felâkettir. Emekli subaylar, kiliselerin, okulların, işçi sendikalarının ve kamu görevlerinin kilit noktalarına getirilmiştir. Bir bilimadamının üniversitede ders verebilmesi, ancak Papadopulos’un veto hakkına sahip bir temsilcisinin bulunduğu kurulun onayından geçmekle mümkündür. Eski bir komünist lider şöyle diyor: Ülkenin kurumlarını kontrol altına almak için bu rejimin beş yılda yaptığını biz elli yılda yapmaya cesaret edemezdik...”</p>
				<p class="normal">Bütün iplerin tek adamın elinde toplanması, tabiatıyla, rüşvet ve iltiması olağanüstü boyutlara vardırmış Yunanistan’da. Haberlerde, “rüşvetle mücadele” hedefini önüne koyan bu rejimin, rüşveti ancak eski Yunan sitelerini hatırlatacak bir düzeye çıkardığı anlatılıyor. Her tür kararın bir yönüyle hükümette son bulması, hükümetin onayını mutlaka gerektiren bir mekanizma yaratmış. Mekanizmayla birlikte, bir de yeni zümre türemiş: Onay sağlayıcılar zümresi. Bir işin oldu mu bu çevreden birine başvuruyorsun, izni o alıyor hükümetten. Tabii rüşvet karşılığında.</p>
				<p class="normal">Anadolu Ajansı’nın 6/12/1972 tarihli ve Atina mahreçli bir haberinde ise, Başbakan Papadopulos ile Başbakan Yardımcısı –ve hükümet darbesini yöneten üç kişiden biri olan, Cunta’nın güçlü adamı– Patakos arasındaki anlaşmazlığa değiniliyor.</p>
				<p class="normal">Patakos, hatırlanacağı üzere, iki bin beş yüz yıl önce yazılmış Yunan klâsiklerinin “rejim düşmanı oldukları” gerekçesiyle okunmasını yasaklamış kişi. Ayrıca, Yunancada “hürriyet” anlamına da gelen “Z” harfini kullanmayı yasaklamanın şerefi ona ait.</p>
				<p class="normal">Bu Patakos, şimdi, Papadopulos ve öteki Başbakan Yardımcısı Makarekos’a yakın çevrelerin sürekli hücumuna hedef yapılmakta. Söz konusu haberde belirtildiğine göre, Papadopulos’a yakın olan Elefteros Kosmo gazetesi, Patakos’u her yönüyle suçlayan bir kampanyayı sürdürüyor. Üstelik, suçlama nedenleri hayli ilginç: Patakos, Yunanistan’da yeni bir seçim yapılmasına karşı çıkması nedeniyle ve diktanın sürmesini istediği gerekçesiyle suçlanıyor. Patakos’un bir zamanlar gazete sütunlarından eksik olmayan fotoğraflarına da artık basın pek yer vermiyor.</p>
				<p class="normal">Yunanistan türü yönetimlerde üst kademedeki 
				çekişmelerin gerçek nedenini anlamaya tabiatıyla imkân yok. 
				Söylenen sözlerin ardında neyin yattığı, Patakos’a yöneltilen 
				iddiaların doğru ya da yanlış olduğu günümüzden kestirilemez. 
				Hele bir Papadopulos’un seçimden ve demokrasiden söz etmesindeki 
				etkenler anlaşılamaz. Bu arada, Patakos’un tipik 
				vurdumduymazlığıyla Amerikalı diplomatlara verdiği kaba cevaplar 
				bile akla geliyor.</p>
				<p class="normal">Komşu Yunanistan’dan gelen bu haberler, hem Kıbrıs’tan dolayı, hem de komşuluktan ve askeri anlaşmalarından ötürü Türkiye’yi yakından ilgilendirecek nitelikte.</p>
				<p class="normal">Gerçekten, ekonomisi öncelikle turizm ve dış ticaret gelirine dayanan, sanayide geri kalmış, mevcut gelirin en eşitsiz şekilde bölüşülmesine sahne olmuş bir gerici dikta rejimini ve bu rejimin kolaylaştırabileceği maceracı girişimleri dikkatle değerlendirmek gerekir. Yunanistan, Başkent Atina’nın birkaç pırıltılı özelliği ve taksi şoförlerinin “saati açmasıyla” değil, gerçek kişiliğiyle, bütünüyle görülmelidir.</p>
				<p class="sagnormal">Milliyet, 13 Aralık 1972</p>
				</body>
</html>