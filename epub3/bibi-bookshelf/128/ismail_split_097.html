<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_95">Suç ve Ceza</h2>
				<p class="normal">Suç ve ceza, hukukun özüyle ilgili kavramlardır. Bu kavramlar üzerinde yapılacak yanlışlar ya da bu kavramların birlikte anlam taşıdıkları çerçeveyi soyutlayan davranışlar, tümüyle hukuku ortadan kaldırabilirler. Suç ve cezayı yanlış yorumlayan yahut eksik yorumlayan bir sistem, hukuk anlayışına bütünüyle ters düşebilir; bu ters düşmenin olumsuz sonuçlarını çok geniş topluluklarda duyurabilir.</p>
				<p class="normal">Bu büyük önemlerinden ötürü, suç ve ceza kavramları hukuk tarihi boyunca sürekli bir gelişme içinde olmuşlardır. İnsanların ilerleyip uygarlaştığı ölçüde, bu kavramlar da nitelik değiştirmişlerdir. Roma İmparatorluğu’nu yıkan Barbar kavimlerin “suç” anlayışıyla 20. yüzyılın anlayışı; falcıları engizisyon işkenceleriyle ölüme mahkûm etmiş Ortaçağ’ın “hukuku” ile gazetelerinde günlük fal izlenen günümüzün suç ve ceza kavramı, çok ayrı şeylerdir.</p>
				<p class="normal">Suç ve ceza anlayışını çevreleyen toplumsal ortam değiştikçe, bu kavramlar da yeni özellikler almış, eskiyen niteliklerini tarihe bırakmışlardır: Örneğin, hayvancılıkla geçinen göçebe toplumlarda, başkasının sürüsünden koyun çalmak en ağır suç, cezası idamdır. Aynı topluluğun bir yerleşme ve şehirleşme sürecine girmesinde, hayvancılığın azalan önemiyle birlikte koyun çalmak da en büyük suç olmaktan çıkar. Onun yerini, bir şehir toplumunun yarattığı yeni suçlar ve gerektirdiği yeni cezalar alır.</p>
				<p class="normal">Aynı şekilde, “suç” diye nitelenen bazı girişimlerin de toplumsal gelişmeler çerçevesinde bu niteliklerini tarihe bırakmaları söz konusudur: “Dünya dönüyor” diyen bir Galileo, engizisyonun gözünde suçludur. Dünyanın döndüğü kaçınılmaz biçimde ispatlandıktan sonra, aynı şeyi söylemek suç değildir. Daha doğrusu, bunu suç diye niteleyecek kuvvet kalmamıştır ortada. Hele çağımızda, “suçluluk” adetâ soyut ve göreli (izafi) bir kavram olmaya doğru gelişmiştir. Kimin suçlu kimin suçsuz olduğu, günümüzün zorlanan düşünce sınırlarında ve karmaşık ilişkileri çerçevesinde belirlenmesi zor bir durum olmuştur. Örneğin, açlıktan ekmek çalanın mı yoksa onu aç bırakıp buna sebep olanın mı suçlu sayılacağı, tartışma konusudur.</p>
				<p class="normal">Hangi davranışların “suç” sayılacağı gibi, tek başına “suç” kavramı da, “ceza” anlayışı da değişmiştir. Bir fiilin “suç” olabilmesi, serbest iradeden o fiili gerçekleştirme bilincine kadar çeşitli şartlara bağlanmıştır. Aynı şekilde, “cezanın hukukiliği” bazı ön şartlarla sınırlanmıştır: Ceza, ancak “kanuni” olabilir; kanunlarla ve kesin olarak belirtilmiş bir fiilin gene kanunlarla ve kesinlikle çizilmiş karşılığıdır. “Ceza”, “eşitlik” ilkesine sıkıca bağlıdır; bir zümrenin sosyal imtiyazlılığı onun başka zümrelere göre öncelik taşımasına elvermez. “Ceza”, “kişisellik” anlayışıyla da sınırlıdır. Bir suç ancak onu işleyenin cezalanmasına yetebilir, vb.</p>
				<p class="normal">Toplumlarda suç ve ceza anlayışının daha objektif ve daha insancıl doğrultuda gelişmesi çağımızda “medeni” diye nitelenmenin başlıca şartı olmuştur.</p>
				<p class="normal">Suç ve ceza anlayışına ilişkin bir başka önemli nokta, suçla ceza arasındaki zorunlu bağlantıdır; cezanın “meşruiyetidir.”</p>
				<p class="normal">“Ceza,” birtakım gerekçeleri olan ve şartlara bağlanmış bir hukuk kavramıdır. “Suç”un hukukiliği için nasıl bazı şartlar aranmış ve “suçun” tartışmasız bir objektiflikle ortaya konması öngörülmüşse, “cezanın” da yararlılığı ve dengeliliği öngörülmüştür.</p>
				<p class="normal">Ceza, bir toplumsal amaçla verilir: Suçlu bir fiilin cezalandığını göstererek aynı suça eğilimi azaltmak; suçlu kişiyi cezanın öğreticiliğinden geçirip topluma yeniden kazandırmak; toplumu suçlu fiillerden sakınmak, vb.</p>
				<p class="normal">Ancak, cezanın bu görevleri yerine getirmesi ve meşruiyetiyle hukukiliğini koruması için, başka hukuk normlarına bağlı olması gerekir. Bu normlardan en önemlisi, “suçlarla” “cezalar” arasında bulunması zorunlu olan “denge”dir. Modern ceza hukukunun öncülerinden Cesar de Beccaria’nın daha 18. yüzyılda belirttiği gibi, cezanın meşruiyeti, suçun ağırlığına orantılı olmasına bağlıdır. Suç ve ceza arasında hukuki bir bütünlük vardır. Bir suçun bütün objektif şartları karşılanmışsa bile, ancak bu suçun gerektirdiği ölçüyü aşmayan bir ceza, “hukuki” olabilir. Kanun koyucu genellikle cezaları gayet geniş bir taban ve tavan arasında belirlediğinden, bu konuda yargıçlara çok önemli bir takdir görevi düşer.</p>
				<p class="normal">Suçlarla cezalar arasındaki dengenin bozulması, sadece cezaların meşruiyeti sorununa yol açmaz; kamuoyunun suç ve ceza kavramlarına, hukuk sistemine olan güvenini sarsabilir. Cezanın bütün toplumsal görevini kaybetmesine, suçun suç niteliğinden uzaklaşmasına, hukukun ciddiyetini yitirmesine yol açabilir.</p>
				<p class="normal">Medeni toplumlarla medeni olmayan toplumlar arasına çağımızın koyduğu başlıca farklardan biri, toplumların hukuk anlayışıdır. Hukuk sistemi, “suç” anlayışı, suçun ağırlığıyla cezanın ağırlığının dengeli olması, “suç”un objektif ve tartışmasız ölçülerle belirlenmesidir.</p>
				<p class="normal">Uganda’da, Merkezi Afrika Cumhuriyeti’nde pazardan elma çalan “suçlu,” sağ eli kesilerek cezalandırılabilir; yankesicilik yapan bastonla dövülüp öldürülebilir.</p>
				<p class="normal">Bu durum sadece söz konusu toplumların “medeniyet dışı” olarak nitelenmelerine yol açmaz; mevcut hukuk sistemleri var oldukça onların gelişmesine de, mutluluğuna da, güvenliğine de imkân vermez.</p>
				<p class="normal">Çağımızın dünyasında bir yer tutabilmek, ancak toplumların hukuk bilincine sahip olmalarıyla, çağdışı suç ve ceza anlayışlarından sakınmalarıyla mümkündür.</p>
				<p class="sagnormal">Milliyet, 8 Kasım 1972</p>
				</body>
</html>