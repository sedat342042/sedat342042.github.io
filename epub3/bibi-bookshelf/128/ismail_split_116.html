<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_113">IV<br class="calibre2"/>
				SERMAYENİN EGEMENLİĞİ</h2>
				<p class="normal">12 Mart’ın iktidarı, tek parti dönemindeki bürokratik iktidarın ancak sınırlı bir benzeri olabilirdi. 1970’lerin Türkiye’sinde sanayileşmenin etkisine girilmiş, sınıfsal çizgiler ve çıkarlar keskinleşmişti. Büyüyen bir işçi sınıfına karşılık, güçlü ve örgütlü sermaye vardır 1970’in Türkiye’sinde. Meslek Odalarında kenetlenmiş, yararlı dış ve iç ilişkilerini kurmuş, sınıf bilincine varmış, “oyak” aracılığıyla Silâhlı Kuvvetler’le ticari ortaklıklarda birleşmiş, “Diners Club” kartı taşıyan ve “Rotary Club”lere üye olmuş bir sermayedir bu.</p>
				<p class="normal"> Başka bir deyişle, bürokrasinin 12 Mart iktidarı, kendi ideolojisinin ancak “1970 Modeli” bir zaferidir.</p>
				<p class="normal">Bu değişik ortam, militarist bir hareketin bizatihi kendisinde var olan bazı eğilimlere bütün özgürlükleri tanıyacak, imkânın her çeşidini sunacaktır: 12 Mart’ın bürokratları, kendi düşüncelerindeki sınırları aşmış bir çoğulcu demokrasiyi yıkmak, sol düşünceleri susturmak, ideolojilerini yaymaya çalışmak, karşıt görüşteki insanları yargılamak ve gereğinde astırmak yönünde alabildiğine özgür olacaklardır. Aynı özgürlük, sermayenin gönülden onaylamasına rağmen, askeri ve bürokratik harcamaları arttırmakta da kendilerine tanınacaktır.</p>
				<p class="normal">Ne var ki, 1970’ler ortamının 12 Mart bürokratlarına tanıdığı imkân, burada sona ermektedir. Bundan sonrasında özel sermayenin de sözü vardır.</p>
				<p class="normal">12 Mart’ın I. Erim Hükümeti, bir yandan bürokratik ideolojinin siyasal işlevini –işçi sınıfını sindirerek sermayeye destek olmak işlevini– burjuvazinin onaylayan ve gülümseyen bakışı altında uygulamaya koyacaktır. Bir yandan da, geçmişin tek parti iktidarına özgü, sermayeyi denetlemeye ve bürokrasinin tezlerini gerçekleştirmeye dönük deneylere de girişecektir.</p>
				<p class="normal">Başka bir deyişle, 12 Martçılar, sermayenin siyasal programını uygularken, onun ekonomik programıyla yer yer çelişkiye düşen bir yol izlemek hayâline başlangıçta kapılacaklar; en azından, bu programla sanki bazı noktalarda çelişiyorlarmış gibi bir görünüm yaratmaya çalışacaklardır.</p>
				<p class="normal">I. Erim Hükümeti’nin bu belirgin özelliğini ciddiye alanları ya da paylaşanları bekleyen, tabiatıyla hayâl kırıklığıdır. 12 Mart’ın sorumluluğuna ortak giren kimi sivil aydın, hangi işlevi taşıdığını ya da kimin işine yaradığını bir türlü anlamak istememiştir: Yahut anlamış da anlamaz görünmüştür. 12 Mart’ın asker kanadı ise çok daha gerçekçi çıkmıştır. Tek yapabileceği şeyin bir noktadan sonra sermayenin istekleri olduğunu, kısa sürede fark etmiştir. Bir bölümü zaten başlangıçtan beri farkındadır bunun. Şikâyetçi de değildir.</p>
				<p class="normal">Dünyayı ve Türkiye’yi hâlâ 1920’lerde sananların Türkiye’yi kurtaracak kutsal formülleri, 1970’in gerçeğine çarparak kısa sürede dağılıvermiştir. Gerçek, özel sermayenin kendi egemenliğini, bürokrasinin özerk görünme fantezisine bile imkân tanımayan bir kesinlikle kurmuş olduğudur. Bu egemenliğe ise –12 Mart’ın zaten böyle bir düşüncesi yoktur– ancak işçi sınıfının son verebileceğidir.</p>
				<p class="normal">Bir de şu dersi getirmiştir 12 Mart: Bürokratlar için, 1920’lerin sınıfsal çelişkileri keskinleşmemiş ortamının nispi bağımsızlığı artık tarih olmuştur. 1970’ler Türkiye’sinde, bürokrasi ve ideolojisi ancak egemen sınıfın izin verdiği, vereceği ölçüde ve onun hizmetinde olduğu oranda vardır. Aksi takdirde yoktur.</p>
				<p class="normal">Son değerlendirmede zaten ve her zaman aynı işlevi yerine getirmiş bir ideoloji, 1920’lerde benzer görevleri yaparken edinebildiği sınırlı bir özerklikten bile artık yoksundur.</p>
				</body>
</html>