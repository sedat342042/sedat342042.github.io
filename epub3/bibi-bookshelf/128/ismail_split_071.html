<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_69">Halk ve Sanatı<sup class="calibre3"><a class="footnote-link" href="ismail_split_125.html#footnote-100-10" id="footnote-100-10-backlink" name="footnote-100-10-backlink">[10]</a></sup></h2>
				<p class="normal">Ünlü antropolog Leslie Fiedler’in tanımıyla, Halk Sanatı hiçbir zaman ve hiçbir yerde “resmi inançların kutsal yazıları” olmamıştır. Bu sanat, başkaldırmanın ve tartışmanın ürünüdür. İlkel ve özgür, kendiliğinden oluşan, ahlâk ve iktidar dersi vermeyen, titreşimleri, sezgileri, özlemleri dile getiren bir sanat türüdür. Bütün halkların edebiyatı, kendi yapısının gereği olarak kurulu düzenlere karşıdır. Haberleşme araçlarını kontrol eden, fakat insanların hayâllerini kontrol edemeyenlerin etkisinden uzaktır. Sadece kendisini yaratan kitlelerin, kendisini hayâl edebilenlerin emrinde olan bu ilkel sanat türü, son tahlilde, topluma hâkim olan iktidarları hedef almıştır. İnsanın derinlerinden yükselen, bu derinliği yansıtan halk sanatı, bütün mantıksal ve toplumsal denetimlerden kaçınılmaz olarak bağımsızdır. “Sürekli bir devrimin hayâlci ülküsünü ve durmaksızın uzaklaşan ufuklar peşindeki sonsuz bir kovalayışı canlandırır...”</p>
				<p class="normal">Türkiye halkı, tarihin imbiğinden süzülmüştür. Yüzyılların mücadelesi, ümidi, yılgınlığı ve bilgeliği oya gibi işlenmiştir halkın üzerine. Nâzım Hikmet’in deyişiyle, “topraktan öğrenip kitapsız bilen” bir halktır bu. Uzun tarihi süresince, yaşadığı ânı doğru biçimde değerlendirip anın gerektirdiği tavrı en kusursuz ölçüde alabilmiştir. Bu tavır bazen kesin bir içe kapanmadır. Etkileyemediği oluşumlar karşısında uzaktan, bilgece, gereğince alaylı bir bakıştır. Küçümsemedir. Kendi çıkarının doğrultusunu sezdiğinde, fırsatını bulduğunda, dağlar gibi güçlü bir destektir. Bir ümidin ve inancın peşinde en büyük tehlikeyi göze alabilen mertçe tutumdur. Türk halkının tavrı, bazen, yüzeysel durgunluğunun altında durmaksızın çağlayan bir dünyanın beklenmedik pırıltılarıdır.</p>
				<p class="normal">Halkın bu özellikleri, Türk tarihinin bütün dönüm noktalarında kendini belli eder. Tarih açısından kısacık bir an olan yaşadığımız dönemde de, halkın aynı özelliğini çeşitli olaylarda sezinlemek mümkündür. Türkiye’nin halk sanatı, bir bakıma, büyük deneylerden geçmiş bu toplumdaki bilgeliğin sanatta yansımasıdır.</p>
				<p class="normal">Ölümsüz Yunus Emre, “Toprak, insansız ne eyler?” sorusunu daha 13. yüzyılda sorabilmektedir. Moğol istilasına uğrayan Anadolu’da köyler boşalmakta, halk dağlara kaçmaktadır. Yunus Emre, insanlığın 19. yüzyılda bilim konusu yapacağı bir gerçeği sezgileriyle ortaya kor: Gerçekten, “toprak, insansız ne eyler?”</p>
				<p class="normal">Bu sözler, insansız kalmış bütün “toprakların,” araçların, tabiatın kaçınılmaz aczini belgeler. Her düşüncenin amacı, her şeyin başı olan insan yüceltilir. Yunus Emre’nin deyişi, insana olan alabildiğine inancın, güvenin de ifadesidir.</p>
				<p class="normal">Toprak (ya da bütün araçlar) insanla yarattıkları bölünmez bütün içinde değer taşırlar. Âşık Veysel, insanın bütünleşip özdeşleştiği toprağa olan saygısını, sevgisini, minnetini şu sözlerle açıklar:</p>
				<p class="normal">“Karnın yardım kazmayınan belinen / Yüzün yırttım tırnağınan elinen / Yine beni karşıladı gülinen / Benim sadık yârim kara topraktır.”</p>
				<p class="normal">Yunus Emre, insanla toprak arasındaki bütünü ve bütünü yaratan bölümlerin önemini yüzyıllar önce dile getirebilmiştir. Büyüklüğünün, sanatındaki ölümsüzlüğün bir nedeni de budur. “Dünya benim rızkım / Halkı benim halkım” diyecek kadar insan sevgisiyle doludur Yunus Emre. Abdülbaki Gölpınarlı’nın yorumuyla, “Müsamahalı, insani ve ileri bir dünya görüşüne” sahiptir. Sabahattin Eyuboğlu’nun deyimiyle, “Hiçbir zaman sömürücülere, hâkim kuvvetlere yaranmaması, onları her fırsatta yermesi, daima halktan yana olması” Yunus Emre’nin yüceliğini yaratmıştır.</p>
				<p class="normal">Anadolu toplumu, her döneminde büyük sanatçılar yetiştirmiştir. Bu halk sanatının bir özelliği de, başlangıçta belirli bir ozana ait olan sözlerin ve görüşlerin bizzat halk tarafından geliştirilmesi, yaşatılmasıdır. Halk, sevdiği ozanın ağzından şiirler yazar, türküler söyler. Günümüze kadar ulaşan bu eserlerden hangisinin orijinal olduğunu, hangisinin sonradan halk tarafından yaratıldığını bilmek imkânsızdır adetâ. Anadolu halkı, benimsediği insanı, benimsediği görüşleri kendinden bir parça yapmıştır. Ozanlarının imzasıyla kendisi konuşmuştur. Ancak halk sanatına özgü olan bir isimsizliği, bir bütünlenmeyi, bir üstünlüğü, güzelliği yaratmıştır.</p>
				<p class="normal">Pir Sultan Abdal’ın şiirleri bu özdeşleşmenin ilginç örneğidir. Günümüzün Orta Anadolu’sunda ve Türkmen aşiretlerinde, edebiyat araştırmalarında Pir Sultan’a mal edilmeyen şiirler onun adına söylenir. Nitekim Pir Sultan’la ilgili ilk çalışmalarda onun 69 şiiri yer alırken, günümüzde 326 şiir edebiyatçılar tarafından ona mal edilmektedir. Halk arasında söylenen ve gerçekte kimin olduğu bilinmeyen Pir Sultan deyişleri bu rakamın dışındadır.</p>
				<p class="normal">Günümüze dek yaşamış ozanların en ünlülerinden olan Pir Sultan Abdal, Anadolu halkındaki yiğitliğin, ideal uğruna ölebilmenin sembolüdür. Nitekim, kendinden istenen sözleri söylememek uğruna darağacına gidebilmiş bir isyancı, halk lideridir. Pir Sultan, ölüme giderken bile şöyle haykırmaktadır:</p>
				<p class="normal">“Koyun beni Hak aşkına yanayım / Dönen dönsün ben dönmezem yolumdan / Yolumdan dönüp mahrum mu kalayım / Dönen dönsün ben dönmezem yolumdan.”</p>
				<p class="normal">“Kadılar müftüler fetva yazarsa / İşte kement işte boynum asarsa / İşte hançer işte kellem keserse / Dönen dönsün ben dönmezem yolumdan.”</p>
				<p class="normal">Pir Sultan Abdal, Anadolu halkının yöneticilere karşı duyduğu güvensizliği çeşitli şiirlerinde dile getirir. Edebiyat araştırmalarında yer alan (dolayısıyla muhtemelen halk tarafından onun adına yaratılmış olan) bir şiirinde şöyle der:</p>
				<p class="normal">“Koca başlı Kara Kadı / Sende hiç din iman var mı? / Haramı helali yedin / Sende hiç din iman var mı?”</p>
				<p class="normal">“İman eder amel etmez / Hakkın buyruğuna gitmez / Kadılar yaş yere yatmaz / Hiç böyle kör şeytan var mı?”</p>
				<p class="normal">Pir Sultan, bütün halk sanatlarında rastlanan “erişilmez ufukları,” yaklaştıkça uzaklaşan idealleri şiirlerinde işler. Pir Sultan için “Şah” kavramı, hem siyasal hem duygusal olan, gerçekle hayâlin, soyutla somutun birbirine karıştığı bir ülküdür: “Eğer ekilir de bostan olursam / Şu halkın diline destan olursam / Kara toprak senden üstün olursam / Ben de bu yayladan Şaha giderim.”</p>
				<p class="normal">Anadolu insanı, büyük özelliklerini uzun ve çileli tarihine borçludur. Onu biraz tanıyanı, biraz sevebileni şaşırtan bir mertliğe, hoşgörüye ve bilgeliğe sahiptir.</p>
				<p class="normal">Türkiye’nin ilginç bir çelişmesi ise, Anadolu insanının körlüğü üzerine, iyiyi kötüden, doğruyu yanlıştan ayıramaması üzerine siyasal teoriler bina edilmesidir. Siyasal kümelenmenin zaman zaman “halka inananlarla inanmayanlar” arasında yapılması; halkın “yanlış” kararlarının halk adına “düzeltmeye” çalışılması; halkın “uyandırılması”dır.</p>
				<p class="normal">Oysa, asıl uyanması gerekenin Anadolu halkı değil halkı uyandırmak iddiasındakiler olduğu, son yıllarda ciddi ve bilimsel bir şüphe olarak ortaya çıkmaktadır...</p>
				<p class="sagnormal">Milliyet, 28 Nisan 1971</p>
				</body>
</html>