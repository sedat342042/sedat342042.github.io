<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_63">CHP ve Hükümet</h2>
				<p class="normal">Sayın İnönü’nün yeni Erim hükümetini destekleme kararını chp’nin sorumlu organları yerine Meclis Gruplarına aldırtması, bu partideki iç çatışmanın son örneğini vermiştir.</p>
				<p class="normal">chp’deki taraflar arasında ayakta kalabilmiş köprülerin her gün bir yenisi daha atılırken, parti, kesin bir hesaplaşmaya hızla yaklaşmaktadır. Sayın İnönü, son konuşmasında bunu açıkça belirtmiştir. chp’nin otuz yıllık mutlak önderi, kendi düşünceleriyle bağdaşmayan ve kendi taktiklerini benimsemeyen bir yönetici kadrodan rahatsız olmaktadır. Sayın İnönü, uzun siyaset hayatında herhalde ilk olarak 12 Mart’ı izleyen günlerde böyle bir durumla karşılaşmış; partisini, istediği an ve biçimde kendi yanında bulamamıştır.</p>
				<p class="normal">Mesele, Erim hükümetlerinin desteklenmesi sorununda düğümlenmektedir. chp’nin İnönü kanadı, bu desteği bir “benimsemeye” vardırmakta sakınca görmemektedir. Adetâ “kayıtsız-şartsız” bir desteğe taraftardır. Bu görüş, chp’li senatör ve milletvekillerinin çoğuna yakın düşmektedir.</p>
				<p class="normal">Teşkilâtın doğrudan temsilcisi durumundaki Parti Meclisi ve Merkez Yönetim Kurulu’nca savunulan ve eski Genel Sekreter Ecevit ile yeni Genel Sekreter Kırıkoğlu’nda ifadesini bulan karşı görüş ise, Erim hükümetlerinin “doğrudan angaje olmaksızın” desteklenmesinden yanadır.</p>
				<p class="normal">İlk Erim hükümetinin kuruluşu sırasında, bu karşı görüş, “chp’li Bakan verilmeksizin hükümetin güvenoyu ile desteklenmesi” şeklindeydi. Amaç, olağanüstü ortamın zorunlulukları karşısında ve zorunluluk altında hükümete yardımcı olmak, fakat bu hükümetle özdeşleşmekten dikkatle kaçınmaktı. Aynı düşüncenin günümüzdeki ifadesi, yeni hükümetin icraatından doğacak sorumluluğa katılmak istemeyen ve chp teşkilâtının doğrudan temsilcisi durumundaki yönetici kadronun, destek kararının alındığı toplantıya katılmamaları olmuştur. </p>
				<p class="normal">Birinci Erim hükümetiyle ikincisi arasındaki sekiz aylık zaman, chp’de “Teşkilât Kanadı”nın haklı olduğunu düşündürmektedir.</p>
				<p class="normal">Olağanüstü bir dönemin bütün olağanüstülüklerini bünyesinde taşıyan ilk Erim hükümeti, herkesin birbirini suçladığı bir kargaşa ile süresini tamamlamıştır. Bu dönemin halka yansıyan sonuçları ise –belki kaçınılmaz şekilde– olumsuzdur. Asıl sorumlularının kim olduğu tartışıladursun, genel bir pahalılık ve çok yanlı bir sıkıntı bu dönemde halka kendini duyurmuştur.</p>
				<p class="normal">Şimdi, bütün bunlara rağmen chp eğer yıkılmamışsa ve halk kitlelerinin gözünde bir kere daha mahkûm edilmemişse, bu, chp’deki “Teşkilât Kanadı”nın sayesinde olmuştur. Sayın İnönü’nün önerdiği biçimde tümüyle, parti, hükümeti desteklemiş olsaydı ve bütün yönetici kadroların işbirliğiyle chp Erim hükümetiyle özdeşleşseydi, olumsuz sonuçların sorumlusu bugün chp olacaktı. Vatandaşın gözünde, chp’nin sahip çıktığı bir hükümet, eski bir chp’linin kurduğu, İnönü’süyle ve bütün yöneticileriyle chp’nin desteklediği bir hükümet sorumlu olacaktı. Üstelik, chp’nin eski iktidarını hatırlatan bir dönemde bu benzetme çok kolay yapılacaktı. Unutmamak gerekir ki, Adalet Partisi –iktidardan düşürülmüş bir parti olarak– benzer hükümetlere 7 değil, 17 Bakan verse, gene onlarla özdeşleşmez. Oysa chp, geçmişteki bürokratik özelliklerinden ötürü, böyle bir hükümetin icraatından hemen ve kolaylıkla sorumlu tutulabilir.</p>
				<p class="normal">Sekiz aylık tecrübe, chp’nin geleceği açısından “Teşkilât Kanadı”nı tartışmasız biçimde haklı çıkarmıştır.</p>
				<p class="normal">Türkiye dar bir boğazdan geçmektedir. Bu darboğazda, Erim hükümetini “demokrasiye yöneldiği” ölçüde ve bir “yumuşamaya” kendi gücü çerçevesinde “katkıda bulunduğu” oranda desteklemek, herhalde en doğru tutumdur. “Şartlı” bir destek, her zaman ve herkes için söz konusu olmalıdır.</p>
				<p class="normal">Ancak, olağanüstü dönemin bütün belirsizliklerini bünyesinde barındıran bir hükümete chp’nin kayıtsız ve şartsız sahip çıkması, onunla özdeşleşmesi, onun sorumluluğunu paylaşması, herhalde pek doğru bir görüş değildir. Koskoca bir partiden geleceğini ipotek altına vermesini beklemek, haklı bir istek olamaz. Bu bakımdan, chp’deki teşkilât kanadının, hükümetle parti arasına bir mesafe koyması ve bunu belki “İnönü’ye rağmen” yapması, hiç değilse chp için doğru bir karar olmuştur.</p>
				<p class="sagnormal">Milliyet, 14 Aralık 1971</p>
				</body>
</html>