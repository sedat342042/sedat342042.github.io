<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_57">Meğer Sebep Neymiş...</h2>
				<p class="normal">Hukuken gayrı ciddi olmanın tehlikesine de zaman zaman düşen bir “Anayasa değişimini,” Türkiye nihayet tamamlamak üzeredir.</p>
				<p class="normal">“Kendi nev’i şahsına münhasır” usullerle hazırlanan, savunulan ve kabul edilen bu değişim, herhalde, hukuk bilimine bir “dipnotu düşürülerek” ve “sui-generis” faslına dahil edilerek değerlendirilebilecek “orijinal” bir hukuk uygulamasıdır.</p>
				<p class="normal">Bu özellikleriyle, hukuk tarihine herhalde geçecektir.</p>
				<p class="normal">Ancak günümüzü ilgilendiren, bu değişimin hukuki geçerliliği değildir. Türkiye halkının yaşantısında yaratacağı somut sonuçlardır.</p>
				<p class="normal">İlk sunulan “değişiklik teklifi” ile Meclislerde kabul edilen teklif arasında önemsiz sayılamayacak farklar görülmektedir. Farklılık, kuşkusuz, olumlu yöndedir; sadece hukuk dışı değil, aynı zamanda mantıkdışı olan bazı sivrilikler törpülenmiştir. Ancak, 27 Mayıs Anayasası’nın on yıl sonra uğratıldığı değişim, açık ve seçik olarak, Türk halkının çoğunluğu aleyhine bir değişimdir. İşçilerin, küçük memurların ve köylülerin ekonomik haklarını geliştirme çabasını engelleyici niteliktedir. İşçilerden, küçük memurlardan ve köylülerden yana düşünceleri, siyasal eylemleri kısıtlamak durumundadır.</p>
				<p class="normal">1971 Anayasa değişimini beş yıl öncesinden uzanan bir zincirin son halkası olarak değerlendirmek, doğru bir teşhisin belki ilk şartıdır.</p>
				<p class="normal">1965’i izleyen hareketli yıllarda, Türkiye’nin bir bölüm insanı sürekli bir “kullanma” ve “kullanılma” sürecini yaşamıştır. “Kullananların” belirli bir hedefe doğru ve bilinçli olarak götürdükleri “kullanılanlar,” çoklukla bu durumun farkına bile varamamıştır. Türkiye’nin geleneksel sosyoekonomik çerçevesini zorlayan hareketleri durdurmak amacını güden bir oyun, demokrasinin özünü ve dolayısıyla 1961’in hürriyetçi anayasasını hedef alan bir plan ustalıkla sahnelenmiştir.</p>
				<p class="normal">Olaylar geliştikçe gerçekler açıkça ortaya çıkmaktadır: Koskoca bir Anayasa’nın halkın çıkarlarına karşı olarak değiştirilmesinde “gerekçe” gösterilen “düzenli kalkışına,” genellikle, meğer kendi hayatlarını da ortaya koyacak ölçüde inanmış birkaç delikanlının deliliğe varan girişiminden başka bir şey değilmiş. Türkiye aleyhinde dışarıda düzenlenen komplo, meğer bir elçiliğimizin etrafında yapılan gösteri yürüyüşüymüş. Ülkenin birliğine ve bütünlüğüne kastedenler ise, meğer “yüksekteki beyinlerin” değil, aralarına sızmış “profesyonel polis ajanlarının” da tahrikine kapılmış; yani, oyunu düzenleyenlerin, “kullananların” ajan-provokatörlerince de etkilenen gençlermiş çoğunlukla.</p>
				<p class="normal">trt “özerkliğinden” bunca yakınmanın nedeni, meğer onu –daha şimdiden– “Vatan Cephesi edebiyatının 1971 versiyonu” haline getirmek; örneğin, “12 Mart’a Doğru” yayınında Sayın İnönü’yü, Sayın Demirel’i ve Sayın Ecevit’i (onların görüşleri yanlış bile olsa) bir devlet radyosuna yakışmayan şekilde küçük düşürmek içinmiş.</p>
				<p class="normal">Koparılan bütün kıyametin altında genellikle yatan temel hedef, meğer işçi ücretlerini ve memur zamlarını ekonomik darlığın tek sorumlusu ilân etmek, işçi ücretlerini dondurma hesaplarına girmek, sendikal faaliyeti sınırlamak, öncelikle işçi ve köylüleri savunan sosyalist akımlara set çekmek, halk çoğunluğundan yana olan düşüncelerin yayılmasını önlemek, engellemek içinmiş... (Bunun böyle olacağı 12 Mart’tan önce de sonra da belliydi ama, olayların en açık ispatı getirdiği şu günlerde bunu bir daha düşünmekte belki yarar vardır.)</p>
				<p class="normal">Şimdi Türkiye, yeni Anayasa’sıyla tekrar yola koyulmaktadır.</p>
				<p class="normal">Yapılan değişimin doğrultusuna bakarak bundan çıkar umanların beklediklerini uzun süre ve kalıcı şekilde bulmaları, herhalde uzak ihtimaldir. Bir toplumun sosyal ve ekonomik gerçekleriyle, tarihsel doğrultusuyla çelişen hukuk kurallarının pratikteki gücü sınırlıdır. Bir süre olağanüstü sıkıntıya ve acıya yol açtıktan sonra ya hiç uygulanamaz olurlar ya da değiştirilirler. </p>
				<p class="normal">Bugün için asıl pratik değer taşıyan mesele, sorumluluk mevkilerinde bulunanların halk çoğunluğuna karşı girişilmiş olumsuz davranışlara son verdirebilmesidir. “Gerekçe” olarak kullanılmış olayların kimler tarafından ve nasıl tahrik edildiğini yeniden gözden geçirmesidir. Sırtındaki sorumluluğu yeniden değerlendirmesidir.</p>
				<p class="normal">Ancak böyle bir tavır, halka karşı elenmiş hatâları bir ölçüde tamir edebilecek; mevcut rejim, Türkiye için tek olumlu yola girerek, Türkiye’nin demokratik gelişiminde açtığı parantezi kapatabilecektir.</p>
				<p class="sagnormal">20 Eylül 1971</p>
				</body>
</html>