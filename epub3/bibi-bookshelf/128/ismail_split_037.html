<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_35">Görünüş</h2>
				<p class="normal">Dünyanın büyük siyasal denge değişimlerine sahne olduğu bir zaman kesitinde uluslararası dalgalanmaların güçlü darbelerine de hedef olan Türkiye’miz, kendi rotasını yeniden çizmenin çabasında gözüküyor.</p>
				<p class="normal">Yeni bir başlangıcın eşiğine varmaya çalışılan şu günlerde ve rotayı kaybetmenin ücretini toplum olarak çok ağır ödediğimiz bir dönemde, önce, geçmişi doğru değerlendirmek, yaşanılan âna objektif teşhis koymak gerekiyor.</p>
				<p class="normal">1971 dönemecine getirilen Türkiye’nin gerisinde kalan beş yıl, gerçekten ilginç bir dönemdir: Devlet Planlama Teşkilâtı’nın rakamlarına göre, yakın tarihimizin en hızlı ekonomik büyümesi bu yıllarda gerçekleşmiştir. Siyasal farklılaşmalar ve özgürlükler geçmişle kıyaslanmayacak bir düzeye ulaşmış; ünlü 141. ve 142. maddeler, en az bu dönemde uygulanmıştır; işçilerin sayısal büyümesi ve örgütlenmesi gene aynı dönemde büyük hız kazanmış; köylülerin demokratik hakları geçmişle kıyaslanamayacak boyutlara ulaşmıştır. Sosyal ve ekonomik konularda en fazla yabancı kitap bu dönemde dilimize çevrilmiş, Türkiye’yle ilgili en gerçekçi araştırmalar bu dönemde yayınlanmıştır. Türkiye, kalkınmasında kullanabileceği bütün dış imkânlardan yararlanırken, geçmişe oranla en az bağımlı bir dış siyaseti de, aynı dönemde izlemiştir.</p>
				<p class="normal">Başka bir deyişle, Türkiye, geçmişiyle kıyaslandığında hayli olumlu gözüken bir dönemi 1965-70 yıllarında yaşarken, kendini çok ilerilere götürecek sosyal-ekonomik-siyasal birikimleri de bu ortamda gerçekleştirmeye başlamıştır.</p>
				<p class="normal">Ne var ki, Türkiye, bütün dünyadan kopuk ücra bir adacığın üzerinde kurulmuş değildir. Çeşitli dış ülkelerle çeşitli ilişkileri olan, onların evrensel planlarında ve denge hesaplarında önemli yeri olan stratejik bir ülkedir.</p>
				<p class="normal">abd-Ortak Pazar arasındaki ekonomik çıkar çatışması bütün Akdeniz’de kendini duyururken ve yeni stratejilere zorlanan süper-devletler kendi saflarındaki ülkeleri daha sıkı bağlarla bağlamanın gereğini hissederken, Türkiye’nin bu büyük çalkantıdan etkilenmemiş olması düşünülemez. Üstelik, zaten dış bağımlılığını azaltma yolunda işaretler veren Türkiye, 1971 başlangıcında dış ödemeler dengesini sağlıklı bir noktaya getirmenin eşiğindedir. Bir ekonomik duraklamaya düşmemesi halinde, bütün göstergeler Türkiye’nin dışa daha az bağımlı olacağını, 1971 sonunda dış borca daha az muhtaç olacağını ortaya koymaktadır. Oysa, Türkiye’nin ekonomik bağımsızlığı demek, dış siyasal kararlarında da daha az bağımlı olması demektir.</p>
				<p class="normal">Böyle bir Türkiye, ne onu yumuşak başlı görmek alışkanlığındaki dış dostları için, ne de gelişen bir toplumun sarsıntılarından rahatsız olan bazı zümreler için “özlenen” bir Türkiye’dir.</p>
				<p class="normal">1965-70 döneminin sonunda ve sözünü ettiğimiz bu çerçevede bir araya gelen şu ya da bu nedenler, 1971 dönüşümünün ortamını hazırlamıştır.</p>
				<p class="normal">1972 yılının başlangıcında yapılacak bir ekonomik değerlendirme, 1971’in “harcanmış” bir yıl olduğunu gösterecektir. Siyasal sarsıntı kaçınılmaz şekilde ekonomik plana yansımıştır. Türkiye, duraklamıştır. 1971 sonunda varılması bir zamanlar ümit edilen hedefler –dış ekonomik bağımsızlık özlemleri ile birlikte– ertelenmiştir. 1970 devalüasyonunun bütün beklenen olumsuz sonuçları yaşanırken, bu devalüasyondan beklenen yararlar, siyasal rejim değişiminden ötürü gerçekleşmemiştir. Aynı duraklama, Türkiye’nin ve halk kitlelerinin ekonomik-sosyal-siyasal gelişmesinde de söz konusudur.</p>
				<p class="normal">Türkiye’nin şartları ve insanları, otoriter bir rejimin kalıcılığıyla bağdaşmayacaklarını açıkça ortaya koymuşlardır: Aynı şekilde, günümüz Türkiye’sinde tek geçerli hedefin demokrasiye dönüş ve iç barışın sağlanması olduğu her gün biraz daha açıklık kazanmıştır.</p>
				<p class="sagnormal">Milliyet, 21 Ocak 1972</p>
				</body>
</html>