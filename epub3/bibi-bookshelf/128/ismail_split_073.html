<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_71">Çözüm ve Halk</h2>
				<p class="normal">En karmaşık sorunların çözümü, çoklukla en basit gerçeklerde yatar. Sorunların giderek girift olduğu, sürekli etki-tepki ilişkileri içinde problemlerin yeni problemler yarattığı ve bir kördüğümün içine düşüldüğü kritik anlarda, yapılacak en doğru şey, belki de durmaktır. Durmak ve düşünmek.</p>
				<p class="normal">Böyle bir yeniden değerlendirme sürecinde, “neden, niye, nasıl” sorularını tekrar ortaya koymak, büyük kargaşalıkların belki de çok basit olan temel sebeplerine inmek ve aynı şekilde çok basit olabilecek çözümleri aramak, bulmak imkânı doğabilir.</p>
				<p class="normal">Her problemin bir yenisini yarattığı, sonra bu yeni sorunların birbirini etkilediği ve en açık yolların bir ağaç denizinde görünmez olabildiği benzer durumlarda, çözümler, belki de, sanılandan da yakın, kolay ve basittirler.</p>
				<p class="normal">Türkiye’de bütün yetkili ve sorumlulardan en basit vatandaşa kadar herkes, bir zor dönemin yaşandığına işaret etmektedir. Ve bütün yetkililer, bütün sorumlular, bütün vatandaşlar bir çıkış yolu, bir çözüm aramaktadır. Ekonomik sorunların, siyasal kuşkuların, kontrolü giderek zorlaşan zincirleme reaksiyonların çözümü nerededir? Bir etki-tepki ilişkisinin insafsız labirentinde kaybolan ümitlerin ve adım adım ilerlendikçe yıkılan hayâllerin ortamında ve en iyi niyetli girişimleri bile saptırtan ağır sorunların baskısında ve karmakarışık bir dünya ve Akdeniz çerçevesinde, kurtuluş nerdedir?</p>
				<p class="normal">Tarih benzer şartlarda yöneltilen benzer sorulara dünyanın hemen her toplumunda aynı cevabı vermektedir: Kargaşa dönemlerinin insanları, çözümü hangi sistemin içinde ararlarsa arasınlar, yeni bir başlangıç, yeni bir umut ve kurtuluş için dönülebilecek tek hedef, başvurulacak ter merci, sığınılacak tek kuvvet vardır: Halk.</p>
				<p class="normal">İster 1919’un karanlığında bir ışık arayan İstiklâl Savaşı öncüleri olsun, ister Uzak Çin’de kuşku veren bazı ters gelişmeleri durdurmayı amaçlayanlar olsun, ister en insafsız baskılarda ezilmiş toplumlarda yarınların savaşçıları olsun, büyük kargaşalarda, büyük atılımlarda ve büyük çıkmazlarda doğru kararların tek kaynağı, tek ölçüsü, tek kuvveti vardır. Ümidin mihrakı tektir, halktır.</p>
				<p class="normal">Türkiye’nin yaşadığı ağır sorunlara bütün yetkililerin araştırdığı çözümler, bir durma ve düşünme anında, yeniden değerlendirme anında, ancak halkta aranabilir, halkta bulunabilir.</p>
				<p class="normal">Türkiye’nin bunalımlardan ve çıkmazlardan uzaklaşmasını sağlayacak yollar, insafsız bir Akdeniz konjonktürüyle baş edilmesini mümkün kılacak yollar, ancak bir noktadan, halk kitlelerinin Türkiye üzerindeki etkisini, sözünü ve gücünü arttırmaktan geçer. Bu belki en zor yoldur, fakat tek mümkün yoldur.</p>
				<p class="normal">Kargaşa ortamlarının karamsarlığında aranacak halksız çözümler, halk etkenini zayıflatan çözümler, kurtuluşu kitlelerin doğrultusunda değil, onlardan giderek kopmakta arayan çözümler, ne kadar iyi niyetle düşünülmüş olurlarsa olsunlar ve ne kadar bilimsel görünürlerse görünsünler, çıkmazı daraltmaktan ve karanlığı arttırmaktan başka sonuç veremezler.</p>
				<p class="normal">20. yüzyılın şu son döneminde, halksız çözümler bütün toplumlarda artık bir daha geri dönmemek üzere tarihe gömülmektedir. Gerçekten halkı amaçlamış hareketler ve politikalar halksız yürütülemez. Büyük sorunların çözümü halkın dışında aranamaz.</p>
				<p class="normal">Doğruluğu her geçen gün biraz daha açık şekilde ortaya çıkan gerçek, büyük sorunları halksız çözmenin çağımızda giderek bir hayâl olduğudur.</p>
				<p class="sagnormal">Milliyet, 3 Aralık 1971</p>
				</body>
</html>