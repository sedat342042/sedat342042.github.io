<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_102">C. Çağlayangil’in Anlattıkları</h2>
				<p class="normal">12 Mart olayının dış nedenlerine ilişkin en önemli açıklamalar, dönemin Dışişleri Bakanı İhsan Sabri Çağlayangil tarafından yapılmıştır. Sayın Çağlayangil’in 7 Şubat 1974 günü bize verdiği mülakat, tarihsel bir belge niteliğindedir. Sayın Çağlayangil, görevi gereği Türkiye’nin 12 Mart öncesindeki dış ilişkilerini en iyi bilmek durumundaki kişidir; olayları içinden yaşamıştır; 12 Mart’taki dış etkenin önemini ve rolünü saptayabilecek kadar gelişmeleri yakından izlemiştir. Aralıklı olarak sekiz saat kadar süren mülakat, Sayın Çağlayangil’in izniyle ve “ilerde yayınlanmak üzere” ses bandına kaydedilmiştir. Eski Bakan –Şubat 1974’te chp-msp koalisyonu kurulmaktaydı ve Çağlayangil sadece bir muhalefet senatörüydü– bu mülakatında adetâ tarih önünde bir dönemin dış politika muhasebesini yapmıştır.</p>
				<p class="normal">Bu uzun mülakatımız süresince, Sayın Çağlayangil, haşhaştan U-2 uçaklarına, abd-Ortadoğu ilişkilerinde Türkiye’nin rolünden Kruşçef’in kendisine önerdiklerine, gizli örgütlerin 12 Mart’taki payından Amerika’nın 12 Mart öncesindeki kaygılarına kadar çeşitli konulara değindi. Burada, hem çalışmamızın önceki bölümlerine en yetkili kişiden açıklık getirmesi bakımından hem de tarihsel önemi nedeniyle, Çağlayangil’in dış sorunlarla 12 Mart arasındaki ilişkilere değinen sözlerini ses bandından ve aynen veriyorum.</p>
				<p class="normal2">1. “12 Mart’ta cıa’nın Yeri”</p>
				<p class="normal">Dış etkenlerin 12 Mart öncesinde Türkiye’de nasıl hissedildiği biçimindeki sorumuza, eski Dışişleri Bakanı, şu cevabı vermekteydi:</p>
				<p class="normal">ÇAĞLAYANGİL: “... Bakınız, İsmail Cem Bey, böyle şeyleri açıkça yapmazlar. Yabancı sefirler, yetkililer en önemli konuları böyle özel temaslarda söylerler. Bu gibi şeyleri resmi teşebbüs mevzuu yapmazlar. Bizim altı senelik hariciye vekilliğimizde çok rastladık... Önemli mesajları, tavsiyeleri, endişeleri, ya kokteyllerde, ya yemeklerde, ya özel hasbıhallerde, ya sırf bu işi söylemek için tertiplenmiş gezilerde duyururlar size. Kayıt ve resmiyet dışı, hasbıhal halinde telkin etmeye çalışırlar.</p>
				<p class="normal">12 Mart’tan bir süre önceydi. Böyle bir hareketin olacağı, bana ihsas edilmişti Amerikan Sefiri tarafından. Bir akşamüstü, Sefir bana telefon etti. Bilalüzum, ‘Çağlayangil, evinize bir viski içmeye geleyim mi?’ diye sordu.</p>
				<p class="normal">Genel bir değerlendirme yaparken, ‘Sayın Çağlayangil,’ dedi, ‘biz devlet olarak (Türkiye’deki gelişmelere) sabrederiz ama, devlet dışında olanlar, devleti bile dinlemeyenler sabredemeyebilir...</p>
				<p class="normal">Bundan açık bir şey olmaz: 12 Mart’ta cıa vardır. Büyük ölçüde vardır. 12 Mart’ta haşhaş vardır. cıa, Papadopulosda vardır. cıa Gizikis de vardır. cıa’nın nasıl hareket edeceği tahmin edilemez. Siz bir yazar olarak en az benim kadar bilirsiniz...”</p>
				<p class="normal">Türkiye’nin eski Dışişleri Bakanı, 12 Mart’a yol açan gelişmelerde abd’nin ve cıa’nın rolüne ilişkin sorumu cevaplarken anlatmaktaydı bunları. Ben, cıa’nın karıştığı ya da öncelikle hazırlıklarında bulunduğu bir olaylar dizisiyle, Türkiye’deki istihbaratçılar arasındaki işbirliğinden söz etmiştim. 12 Mart öncesi Türkiye’sinde, o çok sol görünen kimi hareketin devletin resmi ajanlarınca kışkırtıldığını, yönlendirildiğini bir gazeteci olarak görebilmiştim. Bu ajanlarla cıa arasında bağlantı var mıydı? abd kendi cıa’sını, cıa ise bizdeki ajanları 12 Mart ortamını, müdahale ortamını oluşturmak, müdahaleye yön vermek için kullanmış olabilir miydi? “Milli” olarak nitelenen istihbarat örgütleri, aslında, bir güçlü yabancı devlet çıkarına bilerek ya da bilmeyerek hareket edebilir miydi? Kendileri belki farkında olmaksızın, adetâ uzaktan “tele-kumanda” ile yönetilmekte olabilirler miydi?</p>
				<p class="normal">Türkiye’nin 12 Mart’taki Dışişleri Bakanı, sözlerine devam etti.</p>
				<p class="normal">ÇAĞLAYANGİL: “İsmail Bey, Türkiye, kendi istihbarat gücünü kuvvetlendirmek için, İsrail istihbaratı ile, Amerikan istihbaratı ile, İran istihbaratı ile daimi ve organik münasebetler içindedir.</p>
				<p class="normal">Bunlar, gizli gizli her sene kendi şefleriyle toplanırlar. Washington’da, Tahran’da, Telaviv’de (istihbarat) mübadelesi yaparlar. Organik bağları bulunmayan fakat inandıkları başka istihbarat örgütlerinden de istişari mütalaa alırlar.</p>
				<p class="normal">Şimdi, istihbaratçılar Amerikalılarla organik münasebetler içinde olduğuna göre, Amerikalı, ‘Şu adam benim adamım, şunu yerleştirelim solcuların arasına’ diye rahatça işbirliği yapabilir. İstihbaratçılık alanında bu iş rahat yapılabilir.</p>
				<p class="normal">(Yabancı istihbarat örgütünden esinlenen) İstihbarat Başkanı da gelir kendi Hükümet Başkanı’na, ‘Bizim Telaviv’deki toplantımıza ilişkin konuları konuşacağız’ der. Haber de getirir, şöyle dendi, böyle dendi diye.</p>
				<p class="normal">Sonra, hiçbir istihbaratçı herhangi haberi her yere götürmez. Dışişleri Bakanı’na başka söyler, Devlet Reisi’ne başka söyler, Genelkurmay Başkanı’na başka söyler, istihbarat bünyesindeki profesyonel dejeneresans (soysuzlaşma), her hareketin tesiri altındadır: İstihbaratçı, kendi gözünde çok mühim adamdır. Herkesten çok mühimdir... Her şeye de kadirdir... Bu kompleks istihbarat işiyle uğraşanların hepsinde en başından kahvecisine kadar aynıdır. Onun için ben Dışişleri Bakanı’yken, istihbaratçıların, Bakan ve Genel Sekreter dışındaki Dışişleri memurlarıyla temas etmesini menetmiştim.</p>
				<p class="normal">Şimdi sorunuza dönelim. Şimdi nasıl yapar cıa? cıa yapar, organik bağlarıyla yapar. Sözünü ettiğim psikoloji vardır istihbaratçıların arasında.</p>
				<p class="normal">Benim istihbarat şefim, kendisi farkında bile olmadan cıa benim altımı oyar.</p>
				<p class="normal">Elinde imkân var (yabancı) adamın. Girmiş, enfiltre benim içimde...</p>
				<p class="normal">Onun için hiç şaşmam, aramam da, bulamam ki. Nasıl yaptı, bulamam...”</p>
				<p class="normal">Sayın Çağlayangil’in anlattıkları, bir devlet sorumlusunun anlatabileceği açıklıkla meseleleri ortaya koyuyordu. Peki, Amerika’nın tavrı Adalet Partisi’ne karşı hangi sorunlarda oluşmuş, hangi aşamalardan geçmiş, giderek, cıa aracılığıyla ortam oluşturulmuş, en azından cıa’dan etkilenen bir müdahaleye kadar varmıştı?</p>
				<p class="normal">Çağlayangil önce, genel bir giriş yaptı.</p>
				<p class="normal">ÇAĞLAYANGİL: “U-2 meselesi, Ortadoğu sorunu, haşhaş anlaşmazlığı, vesaire.</p>
				<p class="normal">Bakınız İsmail Cem Bey, Amerika, şuna aldırmaz: Bir memlekette demokratik idare olmuş, şoven idare olmuş, faşist idare olmuş, ona hiç bakmaz.</p>
				<p class="normal">Amerika, o memleketin kendisine ne ölçüde tabi olduğuna, kendi politikasına ne dereceye kadar satelit (uydu) haline gelebileceğine bakar.</p>
				<p class="normal">Amerika, bir Albaylar Cuntası ile Yunanistan’da istediğini yaptırabiliyorsa, Albaylar Cuntası Yunanistan için biçilmiş kaftandır. Amerika eğer bir Nihat Erim hükümeti ile haşhaşı men ettirebilecekse, Türkiye’nin lâyık olduğu idare tarzı Nihat Erim hükümetidir.</p>
				<p class="normal">Büyük devlet, gaz gibidir... Bir boşluk buldu mu, vakum buldu mu, orayı doldurmak ister. Doldurur. Biz, Amerika’yla münasebetlerimizde bundan hep kaçındık. Bir boşluk vermeyelim, adamlar gelip doldurmasın istedik. Bunu hileli bir siyasetle değil, açık bir siyasetle gerçekleştirmeye çalıştık.</p>
				<p class="normal">Adalet Partisi iktidarı, Amerika’yı kendisine düşman edecek kasıtlı davranışlar içine tabiatıyla girmediği gibi, behemehal dost kılayım ve onun için her fedakârlığı yapayım hüviyetine de girmiştir. Ama herhalde bizim lehimize çalışmadıkları ve bizden gayri memnun oldukları bir vakıadır.</p>
				<p class="normal">Türkiye’nin ortamı cıa’nın şu veya bu şekilde mefruz<sup class="calibre3"><a class="footnote-link" href="ismail_split_125.html#footnote-100-14" id="footnote-100-14-backlink" name="footnote-100-14-backlink">[14]</a></sup> veya kanaat halinde olan müdahalesini mümkün kılacak hale gelse idi, Amerikalılar, nasıl hareket ederlerdi? On beş gün sonra olacak şeyi on beş gün evvel gerçekleştirmek için silkelemektir yaptıkları...”</p>
				<p class="normal">“12 Mart’ta cıa vardır, hem de büyük ölçüde vardır” demektedir Çağlayangil. Sonra, cıa’nın nasıl var olabileceğini’ dış istihbarat örgütlerinin müttefikler arasında kurduğu organik bağlantılarla ve kendi kişisel tecrübeleriyle açıklamaktadır.</p>
				<p class="normal">Peki, neden bir müdahale ihtiyacını duymuştur cıa? </p>
				<p class="normal">12 Mart öncesinin Dışişleri Bakanı, abd ile Adalet Partisi iktidarının genel ilişkilerinden söz ederek konuya giriyor.</p>
				<p class="normal">ÇAĞLAYANGİL: “Değişik konularda siyasi baskı gelirdi. Ben şahsen bunlara göğüs germek durumunda kalmışımdır. ‘Bir şey yapmazsınız’ denirdi bana, ‘... şu haşhaş işi nihayet hükümet kararnamesine dayanıyor, çözüvermez misiniz’ denirdi. Gayet naziktiler aslında. Amerikan sefiri, her gelişinde, (Başkan) Johnson’un özel selamını, (Başkan) Nixon’un özel selamını getirirdi. Johnson’un selamını tayyare meselesinde, Nixon’un selamını haşhaş meselesinde alırdık.</p>
				<p class="normal">Amerikalıların bizden gayri memnun olduklarını, bunun da sebeplerini arz etmiştim. Belli sebepler. Afyon, muayyen siyasetler, U-2. Yani kâfi derecede kendisine yatkın ve yakın bulmamışlardı Adalet Partisi iktidarını.</p>
				<p class="normal">Ancak şunu belirteyim. Bize yapılan bütün tarizlere, tenkitlere rağmen, biz, kendi blokumuzun içindeki taahhütlerimize sadık, taahhütlerimizin dışındaki alanda ise kendi ülkemizin yararını önde tutan bir politika izledik. Belki yanlışımız, bilgisizliğimiz olmuştur ama, hedefimiz ve çerçevemiz belli idi. Açıktık. Bunu müzakere masalarından dost sohbetlerine kadar hep bu açıdan yürüttük. Büyük yanlışlarımız olmuştur, diyemem.</p>
				<p class="normal">12 Mart, minareden aşağıya bakılır gibi her tarafını görebileceğimiz bir hale gelmedi henüz. Aslında bir 12 Mart’a ‘içinde’ yaşayarak geldik.</p>
				<p class="normal">Dakka’ya gidiyordum. Tahran’daydım. İran Şahı haber yollamış. Şah, Dışişleri Bakanı ve ben, yemek yiyeceğiz. Gittim. (Şah) özel bir odasına oturttu. Kendisinin ve babasının Türkiye’de iken çekilmiş ve neşredilmemiş bir fotoğrafını hediye ettim. Mütehassıs oldu.</p>
				<p class="normal">(Şah) bana dedi ki; ‘... Endişe duyuyor musun? Bir iş çıkacak sizden, askerlerden bir şeyler çıkacak. Bak, Sayın Çağlayangil, Türk-İran dostluğu tarihten gelmiş, Türk-İran dostluğu bana babamdan miras kalmış, bunların hepsi güzel. Türk-İran dostluğunu muhafaza etmek için endişe ediyorum. Ama siyasettir bu, daha fazlası olmayabilir, üzülme. Siyaset bu, her şeyin sırası gelir, zaten sen de böyle düşünürsün. Asker bir şey çıkaracak.’</p>
				<p class="normal">‘Majeste, zelzele olmak ihtimali yok mu?’ diye cevap verdim. ‘Yani şimdi burada İran’da zelzele olabilir, bu saray da çökebilir. Niye oturuyorsunuz burada? Zelzele ihtimali bu, çöker ve ölürsün.’</p>
				<p class="normal">Ordu da isyan eder. Senin ordun da isyan eder, benim ordum da isyan eder, Amerikan ordusu da isyan eder. Yani bir ordu isyan etmek kararını aldıktan sonra... nerede olursa olsun duman attırır. Bir kere o silâh sana çevrilmişse...</p>
				<p class="normal">Binaenaleyh, (ordu müdahale) eder, etmez diye bir teminat vermek güç ama, etmesi için sebep ne, endişe niye?”</p>
				<p class="normal">İran Şahı ile arasında geçen bu ilginç konuşma hakkında Sayın Çağlayangil daha fazla bir şey söylemek istemedi. Zaten, “Arif olanın anlayacağı” kadar söylemişti sanırım.</p>
				<p class="normal2">2. Casus Uçaklar ve sscb İlişkileri</p>
				<p class="normal">12 Mart’ta muhtırayla görevden uzaklaştırılmış hükümetin Dışişleri Bakanı, konuşmamızın bacından beri “U-2 olayına” atıfta bulunmaktaydı. Sayın Çağlayangil’in açıklamasında, bu olay hem Amerika’yla ilişkilerin bozulmasındaki ilk uygulama olmuştu, hem de dolayısıyla, Türkiye’yi 12 Mart’a götüren dış etkenlerden biri.</p>
				<p class="normal">“U-2,” Türkiye’den havalanarak Sovyetler Birliği üzerinde gözlem uçuşu yapan casus uçaklarına verilen isimdi.</p>
				<p class="normal">Bu uçakların ve uçuşların varlığı, aralarından birisinin Sovyet topraklarına mecburi iniş yapmasıyla ortaya çıktı. Ardından Sovyetler’in Türkiye’ye karşı bunların uçuşunun engellenmesi yolunda talepleri, Türk hükümetinin bu talebi haklı gören tavrı ve bundan ötürü abd ile arasında bir anlaşmazlık doğdu.</p>
				<p class="normal">Eski Dışişleri Bakanı’nın önemle üzerinde durduğu bu olayı, şimdi kendisinden dinleyelim.</p>
				<p class="normal">ÇAĞLAYANGİL: “Benim Bakan olmamdan çok kısa bir zaman sonra, Amerikalılarla büyük bir ihtilafa düştük. (Rusya üzerinde gözlem uçuşları yapan ve Türkiye’den kalkan uçaklar meselesi.) Çağırdım askerleri. Çağırdım nato şeflerini.</p>
				<p class="normal">Uçak Türkiye’den kalkmış, ilgililer dedi ki, dediler ki, Sayın Bakan, İlmi Uçuşlar Anlaşması gereğince, Amerikalılar bunu yapabilir (casus uçaklarını Türkiye’deki üslerinden kaldırabilir).</p>
				<p class="normal">İlmi Uçuşlar Anlaşması’nı kim yapmış, diye sordum. Önce Demokrat Parti döneminde yapılmış. Sonra, bazı mahzurları çıkmış, Sibirya’da düşen bir uçak olmuş. Anlaşma ortadan kaldırılmış. Ardından, Milli Birlik Hükümeti iktidar olunca, söz konusu anlaşma şartları daha genişletilerek yenilenmiş.</p>
				<p class="normal">Getirin bu anlaşmayı bakalım, dedim. Arkadaşlarım getirdiler. Şöyle deniliyor, Amerikalılar, meteorolojik tetkikatta ve ilmi araştırmada bulunmak üzere, programı önceden Türk askeri makamlarına verilmek şartıyla (Türkiye’deki üslerinden havalanarak) ilmi uçuşlar yapmakta serbesttirler.</p>
				<p class="normal">Demek ki, bu ilmi olarak isimlendirilen, Türkiye’deki yabancı üslerden havalanmış uçaklarla yapılan uçuşlar, birtakım kayıtlara tabi. İlk kayıt, meteorolojik araştırma amacıyla yapılması. Sonra, programın önceden bizimkilere verilmesi. Tarafımızdan bu programın onaylanması.</p>
				<p class="normal">Haber yolladım. Amerikalıları çağırdım. ‘Bunlar ilmi uçak mıdır? Meteorolojik araştırma mı yaparlar?’ diye sordum.</p>
				<p class="normal">(Amerikalılar) Yo, dediler, hiçbiri. Bunlar çok pahalı uçaklardır. Çok yükseklerden uçarlar, içinde iki kişi bulunur ama, bu iki kişinin, Rusya’daki bir ormanda yürüyen Volkswagen otomobilin plakasını okuyabilecek kadar hassas âletleri vardır, gözlem yaparlar.</p>
				<p class="normal">Bunun üzerine Amerikalılara dedim ki, bizim anlaşmalarımızda böyle bir husus yok. Yaptığın, nato gayelerinin dışındaki bir iş ve benim ülkeme munzam bir tehlike getiriyor. Ben seninle nato için ortağım. Sen burada nato gayesinin dışına taşıyorsun. (Uçağın) işi sonra meteorolojik değil, tetkikat diye bunu kamufle ettiğin anlaşılıyor.</p>
				<p class="normal">Arkasından, Genelkurmay Başkanlığı’mızın yetkililerine bir mektup yazdım. (Durumu özellikleriyle) anlattım. Bana, bu özellikteki uçuşların sorumluluğunun resmen taşınamayacağı bildirildi.</p>
				<p class="normal">Ben, sahtekârlık yapamam. Durumu ve tutumumuzu, Amerikalılara bildirdim.</p>
				<p class="normal">Üç gün sonra büyük bir telaş içinde ve özel bir tayyare ile nato Amerikan Başkumandanı ziyaretime geldi. Gazetecilerin de bildiği 4.5 saatlik bir toplantı yaptık. Amerikalı kumandan dosyalarını da getirmişti. Bana dedi ki:</p>
				<p class="normal">‘Sayın Bakan, Rusların yeni bir icadı var. Ruslar şimdi, dünyayı muayyen fasılalarla devreden uydular gezdiriyorlar. Bunun (uyduların) atom silâhları takılacak yerleri vardır. Ruslar atom bombalarını bu uydulara takabilirler ve yerden kumanda ile dünyanın neresinin üzerinde (bombayı) bırakmak isterlerse orada bırakabilirler. Bu büyük bir şey. Biz bunu yapamıyoruz.</p>
				<p class="normal">Bizim (Amerika’nın) bunlara karşı iki silâhımız olmak gerekir. Bunları kontrol etmek, attıkları bombayı yeryüzüne inmeden evvel havada infilak ettirmek. Şimdi bu kontrol, bir Norveç, bir Tayland, bir Brinçek, üç ayrı açıdan yapılacak tefahhusların hatları intidat edilmek suretiyle bulunur, İlmi uçuşlar da (meteorolojik) bunun içindir. Sen (Türkiye) bu üçlü zaviyenin bir köşesini kaparsan, bu (çalışma ve saptama) ölür. Bunu biz Libya üssüne nakletmek mecburiyetinde kalırız. Katiyen elverişli değildir. Hesaplarımızın (yapılması son derece güç olur).’ Amerikalı Kumandan, bunları söyledi.</p>
				<p class="normal">Şimdi İsmail Cem Bey, ben Türk’üm. nato’ya bağlıyım. nato’nun vecibelerine bağlıyım. (Ama nato dışındaki işlere katılırsam) bu benim emniyetime, güvenliğime tehlike getirir. Rusya (bize) der ki, ‘nato’yu anladım ama sen nato gayeleri içinde ve nato’nun emrinde anlaşmalar yapabilirsin. Bu ilmi uçuş Amerika’nın beni mahvetmek veya benim onu mahvetmeme mani olmak için aldığı bir tedbirdir. Sen Türkiye olarak, Amerika-Rusya ihtilafının içine neden benim aleyhime giriyorsun, ittifakının içinde kal’ derse, bizim (Türkiye’nin) verilecek cevabı yoktur.</p>
				<p class="normal">(Amerikalılara cevabımızda), belirttim. ‘Ya beraber bir mukavele yaparız, sen açıkça söylersin, Türkiye’ye tecavüz Amerika’ya tecavüzdür, bunu yapmaya kalkışanı ben Amerika olarak mahvederim, dersin, Rusya’nın muhtemel tecavüzüne karşı beni her çeşit imkânla, silâhla, güvenlikle müdafaa ederim. Ama başka türlüsü olmaz. Amerika olarak esen (üslerini) aç ama benim hesabıma karışma’ dersen, olmaz. Sen Amerika olarak hesabını değiştir, güvenliğin hepsini sağla, ben de (üsleri bu kullanıma) açıyorum. Hem güvenliği sağlama hem de uçuşları yap, olmaz bu.</p>
				<p class="normal">Nitekim olmadı da. Ama tabii burada ben çok baskı altında kaldım, mukavemet ettim...”</p>
				<p class="normal">12 Mart’ta devrilen hükümetin Dışişleri Bakanı Çağlayangil’in verdiği mülakat devam ediyordu. Benim merak ettiğim bir konu, Çağlayangil’in Bakanlığı sırasında geliştirilen Türk-Sovyet ilişkileriydi. Gerçekten, daha sonraları Sayın Demirel’in de ifade ettiği gibi, bu ilişkilerde düzelme ve normalleşme, Adalet Partisi iktidarı dönemine rastlar. Düzelme ve normalleşme, Sayın Çağlayangil tarafından nasıl yorumlanmıştı, hangi aşamalardan geçmişti.</p>
				<p class="normal">İhsan Sabri Çağlayangil, önünde duran ses kayıt cihazının alıcısına anlatmaya başladı. Gene ses bantlarından izlemeye devam edelim.</p>
				<p class="normal">ÇAĞLAYANGİL: “Sayın Cem, şimdi, 1964 senesinde, bir muhalefet senatörü olarak Rusya’ya giden ilk parlamento heyetine dahildim. Adalet Partisi Senato Grubu Başkanı olarak gittim. Kruşçef bizi kabul etti. (Bize, şunları söyledi:)</p>
				<p class="normal">‘Rusya ile Türkiye komşudur. Tarihte, aramızda üzücü çok hadise geçmiştir. Bize göre, biz haklıydık, yukarıda Baltık Denizi, aşağıda Boğazlar, biz adetâ mahsur bırakılmıştık. Teneffüse ihtiyacımız vardı, emniyete ihtiyacımız vardı, menfaatimizin gereğiydi, durum bunu icap ettiriyordu. Ve o zaman, Stalin, Boğazlar’da stratejik haklar iddia ediyordu. (O günün koşullarında) haklı olarak...</p>
				<p class="normal">Bugün strateji değişti. Bugün Boğazlar vb. harp için önem olmaktan çıktı. Bugün ben bir düğmeye bastığım zaman on beş dakika sonra Washington’dayım. Washington düğmeye bastığı zaman, on beş dakika sonra Moskova’da... Bugün, harp, konvansiyonel silâhların dışına çıktı. Bir imha siyaseti halini aldı.</p>
				<p class="normal">O halde, Çarlık Rusyası’nın ve ondan sonraki devirlerin stratejik nedenleri kalktı ortadan. Şu halde, hâlâ bizim husumeti (düşmanlığı) devam ettirmekte menfaatimiz nedir? Siz (Türkiye) haklı olarak, bu Rusya bizim arkamızdan fena niyet besliyor (diye düşünüyorsunuz). Çünkü Rusya’yı temsil eden bir adam, bir Stalin, bize bunları söyledi (diyorsunuz).</p>
				<p class="normal">Ben de, (Kruşçef olarak) diyorum ki, o laf sakattır. Biz Sovyetler Birliği olarak fikir değiştirdik. Benim yerimi işgal eden bir adamın, Stalin’in söylediği sözde müessiriyet (etkinlik) var da, benim söylediğim sözde müessiriyet yok mu?</p>
				<p class="normal">Size açık söylüyorum:</p>
				<p class="normal">Gelin bizimle (Sovyetler Birliği’yle) beraber olunuz, sosyalist bir topluluk yapalım. Size kim yardım ediyorsa, o yardımı biz yapalım.</p>
				<p class="normal">Hayır (diyorsanız) nötr kalın, bitaraf oluyoruz deyin, o takdirde size Batı yardım etmez, bizim, yardımımız olur.</p>
				<p class="normal">Hayır, nato içinde kalacağız dersiniz. Ama anlaşalım. İktisadi mevzularda gelin ahbaplık yapalım.</p>
				<p class="normal">İşte üç teklif, hangisini isterseniz...’”</p>
				<p class="normal">Çağlayangil, Kruşçef’in kendilerine anlattıklarını naklettikten sonra sözlerine şöyle devam etti:</p>
				<p class="normal">“... Biz bir hükümet değildik. Biz parlamento heyetiydik. Bu, Rusya’nın ya bir tuzağı, yemi idi, ya özel fikri idi. Ama bunlar beni etkiledi.</p>
				<p class="normal">Ben Dışişleri Bakanı olduğum zaman, Gromiko (Sovyet Dışişleri Bakanı) ile temasımda, anti-komünist bir partinin Dışişleri Bakanı, karşılarında teşekkül etmiş bir blokun elemanı olarak:</p>
				<p class="normal">‘Kutuplar (bloklar) arasında çatışma otursa, sizinle harp edeceğiz (dedim). Tarihte sizinle on üç defa dövüştük. Sizin de yenildiğiniz, bizim de yenildiğimiz safhalar var.</p>
				<p class="normal">Bu zamanlarda Amerika yoktu bu safahatın içinde. nato da yoktu. Türkiye, Amerika ve nato’ya güvenmez. Türkiye, size karşı kendisine güvenir. Siz 250, biz 25 milyon. Böyle... bir harbe girersek, galibi girmeden belli. Ama sizin bildiğiniz bir şey var. Türkiye’yi ele geçirmek için Türklerin son ferdine kadar, ordusuyla ve halkıyla mücadele etmek zorundasınız. Bunu göze almak veya almamak...</p>
				<p class="normal">Şimdi biz, Türkiye olarak ittifaklarımıza sadıkız. Onlardan ayrılmak niyetinde değiliz. Ama bunun dışında bir saha var. İktisadi saha, kültürel saha. Orada şahsiyet sahibi bir politika güdeceğiz. Sizinle münasebette bulunacağız.</p>
				<p class="normal">nato içinde bir Türkiye’nin bulunuşu, nato’nun alacağı kararlarda Rusya’yı birtakım tehlikelerden de koruyabilir. Ben, Rusya’dan gelecek tehlikenin ne olacağını bildiğim için, nato’yu mümkün olduğu kadar çatışmaya götürmekten son dakikaya kadar alıkoyabilirim.</p>
				<p class="normal">Senin (Sovyetler Birliği’nin) menfaatlerinde, ben (Türkiye) nato içinde bir köprüyüm. Senin bana nötr (tarafsız) kal diyeceğin yerde, kal orada (nato’da) demende daha fayda var.</p>
				<p class="normal">Bu şartlarda benimle iştirakte bulunursanız, kültürden şundan, buna kadar ben sizinle beraberim.’</p>
				<p class="normal">‘Ver elini, gel bunları şeflere söyle.’</p>
				<p class="normal">‘Gelirim, Moskova’ya söylerim.’</p>
				<p class="normal">‘... Geldiler, işbirliği yapalım’ dediler. ‘Nasıl?’ diye sordular.</p>
				<p class="normal">(Sovyet yetkililerine) bak, dedim. Şimdi ben (Türkiye) işlerimi beynelmilel ihale ile yaparım. Senin (Sovyetler Birliği) bu ihalelere girmen, kazanıp kazanmayacağın şüpheli. Sen diyorsun ki, ben sana iş yapayım ama, ihale mihale yok.</p>
				<p class="normal">Bunun üzerine, Sovyet yetkilileri, planlar vermeyi, bunların hangileriyle ilgileneceğimizi belirtmemizi tavsiye ettiler. Hay hay, verin dedim.</p>
				<p class="normal">Bize on-on beş tane (proje) getirdiler. Planlamaya verdik. Planlama, aralarından yedi tanesini uygun gördü. Ancak, iki tane de müşavir firma bulduk. Biri İsveçli, öteki Kanadalı. Bana Sovyetler bir alüminyum projesi vermiş, vermiş ama, ben ömrümde alüminyum yaptırmadım ki, bilmem ki bunun teknolojisini. Acaba senin teknolojin nedir, teknoloji uyuyor mu, bu (istediğin) para münasip mi, ben evvela bu firmalara tetkik ettireceğim. Sen de, ben de razı olacağız.</p>
				<p class="normal">Olur, dedi Sovyet yetkilileri.</p>
				<p class="normal">Şimdi, Sovyetler Birliği’yle bizim bu ilişkilerimiz iç politikada da kuşku uyandırmadı. ‘Neden bunlar Rusların kucağına gittiler’ meselesi olmadı. Anti-komünist olduğu belli ve bunu açıkça ilân eden bir parti tarafından geldiği için. Ecevit Moskova’ya gitse vatandaşın duyacağı hisle, Demirel Moskova’ya gitse vatandaşın duyacağı hiç arasında çok fark vardır...”</p>
				<p class="normal2">3. İç Politika ve 12 Mart</p>
				<p class="normal">Sayın Çağlayangil’le 7 Şubat 1974’te yapılan mülakatın bir bölümü de, İsmet Paşa’ya aitti. İsmet Paşa, Çağlayangil dış politikasına her zaman karşı çıkmıştı. Hattâ, bu özelliğiyle, dış politika alanında chp’nin Adalet Partisi’nin gerisinde kalmasına da yol açmıştı. Özellikle Ortadoğu sorununa yaklaşımı çok değişikti İsmet Paşa’nın.</p>
				<p class="normal">12 Mart’ın Dışişleri Bakanı, İsmet Paşa ve dış politika konusuna girmeden, siyasal ortamın bir değerlendirmesini yaptı. 7 Şubat 1974’teki bu mülakatın daha iyi belirlenebilmesi ve anlaşılabilmesi için, o günlerde ki siyasal özellikleri, mülakatı verenin tavrını etkilemiş olabilecek ortamı kısaca hatırlatalım: 7 Şubat 1974’te, chp-msp koalisyonu kurulmuştu; hattâ o gün güven oylaması olacaktı Meclis’te. Sayın Çağlayangil’in on dört ay sonra yeniden Dışişleri Bakanı olabileceğini, o anda belki kendisi bile düşünmemekteydi. Sanırım, Sayın Çağlayangil biraz da bu ortamın etkisiyle, adetâ tarihe geçecek, tarihe ışık tutacak kadar önemli ve açık bir mülakat yapmıştı...</p>
				<p class="normal">12 Mart’ın Dışişleri Bakanı, iç siyaset değerlendirmesine şöyle girdi:</p>
				<p class="normal">ÇAĞLAYANGİL: “Yepyeni bir Anayasa’nın birtakım hürriyetlerini, mekanizmasını bilmediği oyuncaklarla oynayan çocuklar gibi dağıtanların doğurduğu ortam karşısında, çaresizliğe çare arayan biz zihniyet içerisinde gelişmiştir 12 Mart. 12 Mart, kaçınılabilir miydi, kaçınılamaz mıydı, askeri müdahale olur muydu, olmaz mıydı?..</p>
				<p class="normal">Benim yandığım (şudur): Ayağa kaldırılan sokağın artık basında da kamuoyunda da etkisini yavaş yavaş kaybettiği, biraz niteliğinin dışına vurduğu, yani gaye almak yakınlaştığı bir anda, hürriyetleri kendi nizamı içinde kanalize etmenin zihniyetindeki bir iktidarca (olayların önlenmek üzere olduğu bir anda) 12 Mart’ın (yapılmasıdır).</p>
				<p class="normal">Çelme takılıyor. Çelme kötü niyetle takılmıyor. Çelme, böyle bir kışla zihniyetiyle... Hadiselere teşhis koyuyor. Kendilerini vicdanen müsterih kılarak aldıkları, ama sakat (olan) tedbirlere dayanmıştır.</p>
				<p class="normal">Tarihte münakaşa edilirse; biz de yanlış anlaşılmışızdır.</p>
				<p class="normal">Biz kendi kendimizi izah edemezdik. ‘Sokaklar yürümekle aşınmaz’ demek, ‘herkes yürüsün’ demek değildir. (Başkaları tarafından) Niçin mani olmuyorsunuz, bu anarşi ne zamana kadar devam edecek, ne kadar aciz hükümetiniz denince, ‘E, bu anayasada yürüyüş hakkı kayıtlanmamış, bundan endişe etmeyelim, buna alışalım’ manasınadır.</p>
				<p class="normal">Biz, özgürlük kısıcı da değiliz. Hiç kimse bize, altı senelik iktidarımızda, iktidar feda edercesine itina ettiğimiz özgürlükleri kısmak için faşist, dar bir zihniyet izafe edemez...</p>
				<p class="normal">Adalet Partisi bir tezatlar mecmuasıdır. Bir kitle partisidir. Neden? Siz nispi temsille iktidar olmuş monolitik bir parti tanıyor musunuz demokraside? Hem nispi temsil koyacaksınız, hem tek partiye iktidar. Bu mümkün değil... Hele milli bakiye gibi bir sistemle, varit değil...</p>
				<p class="normal">Avrupa Hariciye Nazırı arkadaşlarım, bana 69 seçimlerinde, yahu siz hile mi yapıyorsunuz dediler... Dört senelik (olan), bu hürriyetler karşısında yıpranmış (olan) bir iktidar, tekrar parti iktidarı olur mu dediler?</p>
				<p class="normal">Neden? Çünkü Türk siyasi hayatında, birtakım ipotekler kalkıyor (Türkiye’nin) üstünden, İsmet Paşa ipoteği kalktı. Büyük ferahlık, İsmet Paşa, her sıkışıklıkta İstiklâl Madalyası’nı masaya koyan ve bir beyanla kamuoyuna yön değiştirten, askeriyle, siviliyle, basınıyla, haydi öbür tarafa (geçiren).</p>
				<p class="normal">Bir ipotek, İsmet Paşa, kâzib bir azamettir. Memlekette çok etki yapmış. Son derece müessir ama kâzib. İsmet Paşa, mekanizma olarak çok güzel işleyen bir kütüphanedir ama dünyası kapalı. Duyduğuna bağlı.</p>
				<p class="normal">Ameliyat olduğum zaman bana telefon etti. Kendi sesiyle, ‘Çağlayangil, ben senin dediğini anlayamam, ama sana geçmiş olsun diyorum, seni görmek istiyorum, geleceğim’ dedi.</p>
				<p class="normal">‘Bizim ev üçüncü kat, asansörü yok (burası değil, başka ev), ben size geleyim’ dedim. Çok memnun oldu.</p>
				<p class="normal">Gittiğim zaman, ‘... Sağırlığa alışmıştım, okuyordum, yazıyordum. Şimdi nimet-i mazhardan mahrum oluyorum, dünyam kapanıyor’ (dedi).</p>
				<p class="normal">İsmet Paşa’nın dünyası, kendisine nakledilenlerden ibaretti.</p>
				<p class="normal">Şimdi, gene Türk siyasi hayatına yapışmış birtakım ipotekler kalkmıştır. Yassıada edebiyatı. Ben Yassıada’dayken, jenerasyon (kuşaklar) değişti.</p>
				<p class="normal">Geride kaldı. Yani, Menderes’e methiye yaparak, İsmet Paşa’ya küfrederek bir netice almak için konu kalmadı. </p>
				<p class="normal">Din, Erbakan çıktı. Biz (ap) irticaa gebe idik. Bizim bünyemizde, bizim kabul etmeyeceğimiz zihniyette bir aşırı sağ vardı. Doğdu. Piç mi doğdu, meşru mu doğdu, bilmiyorum. Nasıl ki Halk Partisi şimdi aşırı sola gebedir ve doğuramamanın sancıları içindedir. Aynı şeydir. Biz temizlendik, pürgatif anlayışla temizlendik, ama onlar nasıl temizlenecekler, belli değil.</p>
				<p class="normal">Aşırı sol mu ayrılacak Halk Partisi’nden? Yoksa Halk Partisi’nin kırk yıllık kast halindeki havasını benimsemişler mi bu partiyi sola terk edip çıkacaklardır, belli değil. Ecevit ne olacaktır? Ecevit kendisini feda ederek bir fikri savunmaktadır...”</p>
				<p class="normal">Sayın Çağlayangil’e benim asıl sormak istediğim nokta, İsmet Paşa’nın Çağlayangil dış politikasına neden büyük ölçüde karşı, hatâ düşman olduğu; Sayın Demirel’e hücum ettiği konuşmalarında bile özenle Çağlayangil’e yer verdiğiydi. İnönü’nün Ortadoğu konusunda söylediği ve mealen, “... Bir taraflılık içindedirler. Ben soruyorum, bana, değiliz diyorlar. Sonra bir de bakıyorum, arkamdan tamamen aksi şekilde hareket ediyorlar” sözünü, SBF Yayınları’ndaki bir doçentlik tezini kaynak gösterip Sayın Çağlayangil’e hatırlattım. İnönü’nün 1971 başındaki büyük suçlamasına, Demirel hükümetinin son bütçesinde, gene Çağlayangil’i ve dış politikayı hedef alan sözlerine atıfta bulundum. Neden dış politikanıza bu ölçüde karşı çıktı ve sizi hedef aldı, diye sordum.</p>
				<p class="normal">ÇAĞLAYANGİL: “İki sebebi var. Biri, ikili anlaşmalar. İkili anlaşmalar konusunda verdiğini bir beyanatımı ters anlamıştır. Yani ters yazmışlar kendisine.</p>
				<p class="normal">İkili anlaşmaları anlatırken, ben, Rusların Boğazlar’da ve Şark vilayetlerinde taleplerine karşı devrin iktidarının Türk kahramanlığına, Türk görüşüne yaraşır tarzda bir tutum aldığını ifade etmekle beraber, Ruslara sert cevap vermesi hususunda devrin Amerika Cumhurbaşkanı’nın bazı telkinlerinden de bahsetmiştim.</p>
				<p class="normal">İsmet Paşa, kürsüyü dinlemiyor. Onlar, Paşam, sizin Ruslara ters cevap vermenizi Amerikalıların telkin ve ihtarına bağladı diye bir şey yazdığı zaman, İsmet Paşa’nın cinleri (tepesine) çıkıyor. Bunlar kasıtlı yazılabilir. Beni dinleyen adamın, benim makara gibi söylediğim birçok şeyleri, eski-yeni yazı ile öyle yazıp İsmet Paşa’nın önüne sürmek hususunda not tutmak isticali karşısında kendi kendine hülasa edip vermesine bağlıdır. </p>
				<p class="normal">(İsmet Paşa’nın tavrının nedenlerinden) bir diğeri de, Ortak Pazar konusudur. İsmet Paşa, Ortak Pazar 1963’te Ankara’da imzaladığı zaman, ‘Yirminci asrın en dâhiyane buluşudur, Türkiye için necat yoludur’ gibi beyanda bulunmuştur.</p>
				<p class="normal">Ben (Dışişleri Bakanı olarak) Ortak Pazar hakkındaki mesaimi yürütürken, Fikret Gündoğan (chp Senatörü, Grup Başkanvekili), Ortak Pazarı, Batı’nın azgelişmiş memleketleri sömürmek için icat ettiği iktisadi bir canavar (diye tanımladı).</p>
				<p class="normal">O zaman ben, (anlaşma) imzalanırken İsmet Paşa’nın (yapmış bulunduğu) beyanları, Feridun Cemal Bey’in beyanlarını zikrettim, altına da chp grup sözcüsünün beyanlarını koydum. ‘... Onların zamanında böyle olan Ortak Pazar, bizim zamanımızda neden bu hale geldi, değişen Ortak Pazar mıdır, yoksa İsmet Paşa’nın başında bulunduğu parti midir?’ (diye sordum).</p>
				<p class="normal">İsmet Paşa’nın muayyen mevzuları tabudur. İsmet Paşa’nın ailesine dokunulmaz, İsmet Paşa, paranı ‘nereden buldun’u, ‘oğlanın borcu var’ı, ‘müflisti’yi istemez. İsmet Paşa için tabu olan konular vardır. Onlara dokunmadığınız müddetçe, İsmet Paşa melektir. Onlardan endişe duyar, korkar. Korkusunu da cesur ataklarla örtmek ister. </p>
				<p class="normal">İsmet Paşa’nın arkadaşı vardır, dostu yoktur. Kendi kendisiyle bağlaşır ama, çevresinden uzak yaşar. İsmet Paşa’nın meziyetleri ayrı, kusurları ayrıdır. İsmet Paşa, İsmet Paşa’dır...</p>
				<p class="normal">(Bir de) Ortadoğu’da bitaraf olacaksın...”</p>
				<p class="normal2">4. “Biz Gittik, nato Rahatladı”</p>
				<p class="normal">12 Mart rejiminde sonuç bulan gelişmelerin iç nedenleri kadar dış nedenlerinin önemli olduğu, hattâ bu iç ve dış nedenlerin bir bütün yarattığı, karşılıklı etki-tepki ilişkisi içinde olduğu Sayın Çağlayangil’in konuşmalarından anlaşılıyordu.</p>
				<p class="normal">Gerçekten, 12 Mart olgusunu bir “cıa”sız değerlendirmek, “Ortadoğu konjonktürünün” dışında düşünmek, “haşhaş sorunundan” koparabilmek, imkânsızdır. Bunlara, birtakım dış siyasal arayışların Türkiye’nin dahil olduğu blokta yarattığı huzursuzluklar, tedirginlikler de eklenebilir.</p>
				<p class="normal">Sayın Çağlayangil, 12 Mart’a ilişkin mülakatında özellikle “haşhaş” üzerinde çok duruyor. 12 Mart’ta haşhaşın olduğunu, Başkan Nixon’un selamının haşhaş meselesiyle birlikte geldiğini, eğer Türkiye’de haşhaş ekimini yasaklayacak hükümet Nihat Erim hükümetiyse, Amerika için en iyi hükümetin Erim hükümeti olduğunu belirtiyor. Sürekli olarak, konuşma, haşhaş ekimine dönüp dolaşıp geliyor.</p>
				<p class="normal">Gerçekten, neydi bu haşhaş sorunu, neden “12 Mart’ta var olacak” ölçüde haşhaş önemliydi?</p>
				<p class="normal">ÇAĞLAYANGİL: “Biz Amerika’ya gittiğimiz zaman, resmi ziyaretler için, bize dediler ki, bu haşhaş meselesinde bize yardımcı olur musunuz?</p>
				<p class="normal">Amerika müthiş sıkışmış halde idi. On üç, on dört yaşında çocukların (iptilasının) artık arkasını alamıyordu, (Amerikalıların) şaşırmaya başladıkları, anlaşılmıştı.</p>
				<p class="normal">Aileler, Devlet Başkanı’na, buna muhakkak bir çare bulsun (diye başvurmaktaydı). New York’ta, Ondördüncü Cadde’de yere serilmiş kızlar ve erkekler... Gece kulüplerinde haşhaş içilmesi için açılmış yerler... (Amerika) çok fena bir durumda idi.</p>
				<p class="normal">Bunlar (Amerikalılar) bizimle ilgilenmeye başladılar. Ve dediler ki, siz bu haşhaşı men edin. Osmanlı İmparatorluğu zamanında haşhaş eken bütün ülkeler Osmanlı İmparatorluğu sınırları içinde. Geniş bir imparatorluk. Ve ‘afyon’ deyince akla Türkiye geliyor. Binaenaleyh, bunun menşei (kaynağı) Türk...</p>
				<p class="normal">Biz kendimizi savunduk. Dedik ki, biz 80 ton haşhaş alıyoruz ahaliden. 40 ton kadar da kaçak, kaçtığını zannediyoruz. 40 ton, 40 bin kilo eder. 40 bin kilonun hepsi Amerika’ya gelse, 40 milyon gram eder. Bir adam günde asgari 2 gram haşhaş içiyor; 40 milyon, iki gramdan, 20 milyon halka yetiyor. Siz diyorsunuz ki Amerika’da haşhaş içen, 50-55 milyon kişi yar. Yani ben haşhaşın kökünü menetsem, senin problemin hallolmaz...</p>
				<p class="normal">Amerikalılar bize dediler ki, insanın nasıl parmak izi varsa ve bir insanın parmak izi ötekine uymazsa, haşhaşın da vasfı var. Ve haşhaşın en mükemmeli Türkiye’de oluyor (yetişiyor).</p>
				<p class="normal">Binaenaleyh, kalite üzerinde bir şimik (kimyasal) tahlil (Amerika’da) yapıldığı zaman, yakaladığımız kaçakların yüzde 75-80’i Türk afyonu çıkıyor.</p>
				<p class="normal">Biz (Türkiye) etütler yaptırdık. Sigarada harman olarak nasıl bazı tütünler varsa (harmanda kullanılabiliyorsa), bizim afyonda da öyle bir madde var. Harman yapıyorlar Türk haşhaşını. Bazı vasıfları var. Birleştirici, mürci, prediktör şeyleri var.</p>
				<p class="normal">(Amerika) dedi ki, 80 ton, 100 ton, verelim şunun parasını. Siz de köylüye verin.</p>
				<p class="normal">Ziraat politikasını Amerika’ya satan, Türkiye ziraatını parayla satan bir şey (bu). Johnson mektubuna da...</p>
				<p class="normal">Türk-Amerikan dostluğu için bu defa, para mukabili haşhaş satmayız. Yapmayın, etmeyin (dedik). Bizim Amerikan gençliğini zehirlemeye vasıta olmamıza da lüzum yok. Bizde haşhaşı menetmek kolaydır. Kararname işidir. Hükümet işidir. Halen yirmi yedi vilayette ekiliyor. Bize izin verin. Biz bunu üç-dört senede iki vilayete indireceğiz. Ve nihai gayemiz, adını afyondan alan Afyon vilayeti hariç, onun dışında (kaldırmaktır). Yalnız şunu belirteyim, bizde haşhaş, yağı için kullanılır. Bu mıntıkada afyon yağı kullanılır.</p>
				<p class="normal">nbc televizyonunu getirttim. Afyon’a gönderdim. Valiye rica ettim. Belediye Reisi’ne rica ettim. Afyon nasıl yetiştirilir, afyondan nasıl yağ çıkarılır, bunları televizyona aldırdım. Amerikan halkına gösterttik. Türkiye’de yetişen afyon Amerika halkını zehirlemek için değildir, burada bundan yağ yapılır, yenir... Ve biz böyle uğraşıyoruz...</p>
				<p class="normal">Amerikalılar buna çok sinirlendiler. ‘Yardım’ dediler. Ben dedim ki, yardım (peki). Kaçakçılık oluyor, dedim, İyi. Sizinle bizim uluslararası yardım programımız yok mu? Benim İçişleri Bakanlığı’mda (afyon) kaçakçılarına hasredeceğim helikopter yok, vasıta, araba yok. İçişleri Bakanı da bana diyor ki, hazır Amerikalıların böyle zaafı var, şu zabıtayı teknik bakımda teçhiz etmek için bu fırsattan istifade edelim. Biz de Amerikalılara dedik ki, jandarma ve polis teşkilâtında kaçakçılığa mani olacak tarzda sen bize işbirliği yardımı et, işte biz sana haşhaş (kaçağını engelleyelim). Onlar da böyle bir proje getirdiler ve haşhaşa yapacakları yardımı oraya kanalize ettiler.</p>
				<p class="normal">Hindistan’da 640 ton afyon yetişiyor. Pakistan’da 320 ton. Diğer Şark memleketlerinde, Çin’e kadar afyon yetiştiriliyor. Ve bunların hepsi Marsilya’ya gidiyor. Ben Amerikalılara dedim ki, bunun imâlât ve sevk yeri Marsilya, Fransızlarla anlaş. (Dediler ki) Fransızlar gayet kaba, hükümranlıklarına bir nevi müdahade addediyorlar, uyuşamadık.</p>
				<p class="normal">Bakın Türkiye’de (günümüzde– 7/2/1974) haşhaş men edilmiştir. Amerika’da bu iş ve şikâyetler artmıştır. Ama (Amerikan) hükümeti politik bakımdan kendisine büyük bir zafer kazanmıştır. Amerikan gençliğinin zehirlenme ‘drug’ meselesi bitmemiştir ama, ‘drug’ meselesi vesilesiyle Amerika’da yapılan ‘... milyarlarca yardım ettiğin adam bile sana kazık atıyor’ tarizi bitmiştir.</p>
				<p class="normal">Hadisenin veçhesi biraz psikolojik, biraz politik... Biraz da Nixon idaresinin kendisine prestij sağlamak hevesi idi. Biraz da büyük devlet olmanın inadı.</p>
				<p class="normal">Biz mukavemet ediyorduk. Bu mukavemetimiz hoş görülmeli. Nasıl o ‘U-2’ tayyaresine mukavemetimiz hoş görülmedi ise...”</p>
				<p class="normal">Sayın Çağlayangil’in sözleri, şu soruya yol açmaktaydı. Yani, demek Amerikalıların bu haşhaş konusundaki hassasiyetleri, bir yerde işin içine cıa’yı karıştıracak, bir hükümet değişimine etken olabilecek kadar... Sayın Çağlayangil soruyu keserek cevaba girdi:</p>
				<p class="normal">ÇAĞLAYANGİL: “E, şimdi Türkiye anarşistlerin istilası altında. Batılı olmayı istemek güzel şeydir. Batılı gibi düşünmek güzel şeydir. Batılı olmaya karar vermek de güzel şeydir. Onların hepsi sübjektif. Bunları siz ihlal edersiniz. Batının bakacağı Batılı gibi hareket edip etmediğinizdir. Batı bizi Batılı gibi hareket eder görmedi. nato içindeyim diye, karaya çıkan nato devleti bahriyelilerine taş atarsan, onları boğmaya kalkarsan, Sefirin arabasını yakarsan, nato’ya hayır diye kıyameti koparırsan. Ben Ortak Pazar’a girmeye taraftarım diye gidip Brüksel’de Dışişleri Bakanın gayret sarf ederken, sen kendi Meclis’inde, Ortak Pazarı, Garp’ın bizim gibi memleketleri yıkmak için kurulmuş bir canavarıdır dersen, Batılı belki bir şey söylemez, naziktir. Ama güler.”</p>
				<p class="normal">Acaba haşhaş konusunda Türkiye’nin tutumunun Amerika’da önemli bir rahatsızlık yarattığı, Sayın Çağlayangil’e duyurulmuş muydu?</p>
				<p class="normal">ÇAGLAYANGİL: “12 Mart’tan sonra dahi, Nixon bana, Javits (abd Senatörü) vasıtasıyla, ‘Çok rica ederim Çaglayangil’den, lütfen bize yardımcı olsun’ diye haber gönderecek kadar haşhaş üzerindeki ilgisini azaltmamıştı.</p>
				<p class="normal">Şimdi düşününüz, haşhaşta milli sebeplerle, politika sebepleriyle direnen bir ‘Türk’ hükümeti. Öyle bir hükümet ki, kendisini (Amerika’yı) zaten kâfi derecede memnun etmemiş...”</p>
				<p class="normal">Dış politikasıyla mı, bu nasıl duyurulmuştu Sayın Çağlayangil’e?</p>
				<p class="normal">ÇAĞLAYANGİL: “Hayır, duyurmaz hiçbir devlet.”</p>
				<p class="normal">Duyurmaz da, anlaşılır mıydı kendiliğinden?</p>
				<p class="normal">ÇAĞLAYANGİL: “Hususi hasbıhallerde şaka ederler, sen istersen yaparsın, derler. Bu gibi şeyleri resmi teşebbüs mevzuu yapmazlar; tamamen kayıt dışı, hasbıhal halinde telkin edilmeye çalışılır. Bize de derler ki, yahu, şu haşhaşı isterseniz siz, şıp diye durdurursunuz. Bir heyet-i vekile, gayet kolay. (Siz de dersiniz ki) tartışılıp çıkar ama, eni var, boyu var, diye konuşursunuz...</p>
				<p class="normal">Şimdi bir hükümet ki, nato meselesinden gocunmuş Amerika, ‘Altıncı Filo’yu göndereyim’ diyor, aman gönderme diyorlar, hiç olmazsa üç ay sonra gönder, azıcık bana imkân ver.</p>
				<p class="normal">Görüyor ki adam, ben sıkıntıdayım. E, bakıyor, ediyor, zayıflamışım. Bir iktidar ki, bölünmüş. İçinden adamlar çıkmış. Parlamento zayıflamış. Oluşmuş, bir ortam var. Öyle bir şey ki, yani, armut öyle hale gelmiş ki, duruyor orda ama, bekleyeceksin. Daha on gün, yirmi gün (bekleyeceksin) ki, olsun ya da yere düşsün. ‘Yahu, bunu bekleyeceğime, bir silkelesem ben, bu düşer.’</p>
				<p class="normal">‘Coup de Grace’ (‘Son darbe’ anlamında Fransızca bir deyim).</p>
				<p class="normal">O silkelemeyi de, o yaptı. O gelip de, Türkiye’de rejim değişti, rejim, hükümet düşüreyim demiyor ama, bir silkelesem, diyor, öyleyse o silkelemeyi ben yaparım, diyor. Onu yapıyor.</p>
				<p class="normal">Biz gittik, nato rahatladı. nato aleyhinde şeyler de kalktı. Anarşi kalktı. Sol kalktı. Haşhaş men edildi...”</p>
				</body>
</html>