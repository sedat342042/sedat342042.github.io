<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_93">İşkence ve Adalet</h2>
				<p class="normal">Anayasa’mızın 14. maddesinde şöyle denir: “Kimseye eziyet ve işkence yapılamaz...”</p>
				<p class="normal">Aynı maddenin gerekçesinde ise şu sözler vardır: “Temel hak ve hürriyetlerin en başında geleni, bir şahsın kendi bedeni üzerinde sahip olduğu hak ve fizik hürriyetidir. Can emniyeti ve vücut bütünlüğünün masun olması, bütün hürriyetlerin ilk şartıdır. Can masun olmadıkça ve beden üzerinde fizik hürriyeti sağlanmadıkça, ferdin iç huzuruna kavuşmasına ve diğer birçok hürriyetlerin fiilen gerçekleşmesine imkân yoktur...”</p>
				<p class="normal">Anayasa Mahkemesi’nin bu maddeyle ilgili bir 
				kararında (28/6/1966) ise, şu açıklama yapılmaktadır: “Haysiyet, 
				itibar, onur demektir. İnsan haysiyeti kavramı insanın ne 
				durumda, hangi şartlar altında bulunursa bulunsun sırf insan 
				oluşunun kazandırdığı değerin tanınmasını ve sayılmasını 
				anlatır. Bu öyle bir davranış çizgisidir ki, ondan aşağı 
				düşünce, muamele ona muhatap olanı insan olmaktan çıkarır.”</p>
				<p class="normal">Anayasa’mızın bu maddesi, ceza hukukunun yüzlerce yıllık bir evrimden sonra ortaya koyduğu bir gerçeğin ifadesidir: Eziyet ve işkencenin olduğu yerde, adalet olamaz.</p>
				<p class="normal">Nitekim, maddenin gerekçesinde, bu durum bütün açıklığıyla belirtilmektedir: Eğer bir insan eziyetin ve işkencenin etkisindeyse, başka hürriyetlerin fiilen gerçekleşmesine, hakların kullanılmasına da imkân yoktur. Yani eziyetin ve işkencenin etkisindeki bir insan, örneğin, “seçme hürriyetini” kullanamayacaktır; işkencenin etkisiyle kullanılan oy, aslında, bir hürriyetin geçerli ifadesi olmayacaktır. Yahut, işkencenin ve eziyetin etkisindeki bir sanığın mahkemedeki sözleri, bir hürriyetin kullanılamamasının örneği olacaktır.</p>
				<p class="normal">Eğer kişinin can emniyeti ve vücut bütünlüğü masun değilse; geçmişin, günün ve geleceğin tehditlerine açıksa, bu kişi, Anayasa’da belirtildiği üzere, hiçbir hürriyetini ve hakkını kullanamaz. Kullanmaya kalkıştığında, bu, yeterince faydalanılmamış, yarım kalmış bir hürriyet olur:</p>
				<p class="normal">Örneğin, işkenceye uğramış sanığın savunma hakkı gibi...</p>
				<p class="normal">İçişleri Bakanı Sayın Ömeroğlu’nun üst üste verdiği iki demeçte işkence konusuna değinmesi, kamuoyunun dikkatini yeniden bu önemli soruna çekmiştir: Gerçekten, Türkiye’nin öncelikle bir “Polis Reformuna” yahut “Polis Anlayışında Reforma” ihtiyacı vardır. Böyle bir reform, son günlerde tartışması yapılan bütün reformlardan daha önemlidir belki de.</p>
				<p class="normal">Bütün önyargıları, alışılmış kalıpları bir yana bırakıp meseleye objektif açıdan bakalım: Çeşitli suçların sanıkları, en ağır işkenceden geçirildiklerini ısrarla öne sürmektedirler. Bu iddialar, kimi durumda, “iddialar” olmaktan çıkmıştır. Şahitli ve ispatlı olaylar durumuna gelmiştir.</p>
				<p class="normal">Bir insanın, işkenceden geçirilmiş bir insanın adalet karşısında kendisini yeterince savunabileceği, mantığa ters gelmesi şöyle dursun, adaletle bağdaşmayan bir durumdur. Günlerce işkenceyi yaşamış, bunu iddia etmiş ve iddiasına aldırılmamış bir sanık yaşadığı acıların etkisinde ve korkusunda, kendini yeterince savunabilmek durumunda değildir. Onunki, yarım ve eksik bir savunma olacaktır. Nitekim, Anayasa’mızın 14. ve 31. maddelerinin gerekçesinde, bu gerçek açıkça ortaya konmaktadır: 14. maddenin yukarıda sözünü ettiğimiz gerekçesinde, eziyet ve işkenceye uğramış bir kimsenin, “Diğer birçok hürriyetlerini fiilen gerçekleştirmesine imkân yoktur” denmektedir. Yani, bu kimse, bu sanık, eğer iddia ettiği gibi bir işkenceden geçirilmiş ve bunun korkusunu yaşamışsa, onun “savunma hakkını” yeterince kullanabilmesi, adaletin önünde kendini yeterince koruyup adil bir yargının gerektirdiği savunmayı yapabilmiş olması, düşünülemez.</p>
				<p class="normal">Bu gerçeği, 31. madde bir kat daha kuvvetlendirmektedir: “Herkesin savunma hakkına sahip olduğunu...” belirten bu maddenin gerekçesinde, şöyle denmektedir: “... Savunma hakkının her türlü etkiden uzak olarak kullanılması esastır. Bir davada tarafların yargı mercileri önünde iddia ve savunmalarını kaygıya kapılmadan serbestçe yapmaları gerekir...”</p>
				<p class="normal">Oysa, eğer iddia edildiği şekilde bir sanık işkenceden geçtikten sonra sanık sandalyesine oturtulmuşsa, aslında, bu insanın savunma hakkı, sınırlanmış demektir. Bir anayasal hak yeterince kullanılamamıştır; sanığa yapılmış muamele, bütün bir hukuk sistemine gölge düşürmüş demektir.</p>
				<p class="normal">Görüldüğü gibi, polisteki işkence uygulaması, daha şimdiden ciddi hukuk sorunları yaratmıştır. Bu konunun önümüzdeki günlerde geniş şekilde ele alınması ve savunma hakları zorlaştırılmış sanıkların durumunun hukuk açısından söz konusu edilmesi, kimseyi şaşırtmamalıdır.</p>
				<p class="normal">İşkencenin bir yanından bulaştığı adalet, çağımızda artık adalet olma niteliğini kaybetmektedir.</p>
				<p class="sagnormal">Milliyet, 16 Kasım 1971</p>
				</body>
</html>