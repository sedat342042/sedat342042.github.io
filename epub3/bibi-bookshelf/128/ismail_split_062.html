<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_60">İnönü</h2>
				<p class="normal">Sayın İnönü, yarım yüzyıllık bir siyaset tecrübesinin en ustalıklı ve ince örneklerini “Anayasa Değişimi” konusunda vermektedir.</p>
				<p class="normal">İnönü, dünyadaki ve Türkiye’deki kuvvet dengelerini bir satranç tahtasında değerlendiren politikacıdır. Ve şimdi, siyasal yaşantısının belki en zor ve en iddialı satrancını oynamaktadır.</p>
				<p class="normal">Sayın İnönü, Anayasa değişimine taraftar olmadığını; böyle bir ihtiyaç görmediğini; anarşiden Anayasa’nın sorumlu tutulamayacağını açıkça ve defalarca belirtmiştir. “Ancak” demiştir İnönü, “karşımızda iyi niyetle sürdürülen bir çalışma var. Biz de iyi niyet gösterip mesuliyetle eğilelim. Bazı değişikliklere yardımcı olalım.”</p>
				<p class="normal">Ve dev bir satranç oyunu, Türkiye üzerine oynanmaya başlamıştır. Komisyonlar, görüşmeler, çalışmalar birbirini izlerken; ilk günlerin aceleci eğilimleri İnönü’nün bu tutumu sayesinde gücünü kaybetmiştir. Satrançta büyük önemi taşıyan “zaman” kavramı ağırlığını duyurmaya başlamıştır.</p>
				<p class="normal">Sayın İnönü’nün ilginç özelliği, siyaset hayatının en kritik anlarında “zaman faktörü”nden yararlanabilmiş olmasıdır. İnönü’yle konferans masalarında karşılaşan yabancı temsilciler, işi uzattıkça uzatan ve sonunda kendi istediği yola meseleyi süren bu inatçı Türk yüzünden, ne yapacaklarını şaşırmışlardır. </p>
				<p class="normal">Günümüzde bunca yaşlanmış bir kişinin sorunları böylesine “zaman”a bırakabilmesi, ilk bakışta yadırgatan bir tutumdur. Fakat, belki de, ancak yaşlılığın verdiği tecrübeyle perçinlenen bir özelliktir.</p>
				<p class="normal">Ve İnönü, elli yıllık tecrübesine dayanarak Anayasa Değişimi Taslağı’nı zamanın uzun sınavına sürerken, kazançlı çıkan herhalde kendi görüşleri olmuştur. “Zaman,” yarattığı yeni etkenler ve gelişmelerle, Anayasa değişimini gereksiz bulan İnönü’den yana çalışmıştır.</p>
				<p class="normal">Satranç ustaları bir taşı öne sürüp ötekini geriye çekerlerken, son noktayı asla gözden kaçırmazlar: Mesele tek piyonun rakibe kaptırılması yahut ondan alınması değildir; “oyunu” kazanmaktır.</p>
				<p class="normal">Sayın İnönü’nün açısından, belki de, Anayasa değişimi, büyük oyunun sadece küçük bir piyonudur. “Zaman” faktörünün önemini arttırmaya yardımcı olabilecek, meseleyi İnönü’nün ustası olduğu satrancın çerçevesine sokabilecek bir piyon. Kazanılacak yahut kaybedilecek “oyun” ise Türkiye’de demokrasinin geleceğidir.</p>
				<p class="normal">Oyun uzadıkça, İnönü’nün gücü artmaktadır, İnönü, ustası olduğu bir alana meseleleri çekebilmektedir. Kendi kuvvetini gösterme imkânına kavuşmaktadır. Oyunu istediği yöne, kendi gücü oranında, sürüklemektedir.</p>
				<p class="normal">Satranç, seyircisiz bir oyundur. Yahut, daha doğru, bir deyişle, oyuncular ve oyunun sonucu üzerinde seyirci etkisinin bulunmadığı –sessiz– bir oyundur. Ve Sayın İnönü, –belki büyüklüğünden, belki geçmişe ait bir siyaset anlayışını temsil ettiğinden– şu özelliğe sahiptir: Türkiye’deki, siyasal gelişmelerde “halk faktörü” ne zaman önem kazansa, İnönü kendi hareket alanından ve ustalığından kaybetmektedir. Bağırıp çağıran, oyun ve sonucu üzerine fikir yürüten, etki yaratan seyirciler arasında satrancını oynayamamaktadır.</p>
				<p class="normal">Halk faktörünün zayıfladığı, seyircilerin sustuğu günümüz benzeri ortamlarda ise, bu kez “İnönü faktörü” birdenbire ve dostu düşmanı şaşırtacak biçimde büyümektedir.</p>
				<p class="normal">Ve Sayın İnönü, satranç taşlarının belki çok ilerdeki hareketini hesaplayarak oyununu rahatlıkla sürdürebilmektedir.</p>
				<p class="sagnormal">Milliyet, 20 Temmuz 1971</p>
				</body>
</html>