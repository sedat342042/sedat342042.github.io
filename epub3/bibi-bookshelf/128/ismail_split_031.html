<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_29">Dün ve Bugün</h2>
				<p class="normal">Sosyal tahlillerde “ilerici”, “gerici” gibi tanımları dikkatle kullanmakta yarar vardır. Bu sıfatların, özü nitelemek yerine belirli biçimleri ve kalıpları nitelemekte kullanılması, yapılan analizi ve varılan sonucu büyük yanlışlara düşürebilir. Son yıllarda sık kullanılan “gerici parlamento”, “ilerici otoriter düzen” gibi tanımlar üzerinde ise, özellikle durmak gerekir.</p>
				<p class="normal">Sınıfsal çizgilerin keskinleşmekte olduğu toplumlarda, “parlamenter demokrasi” de, bir seçkinler rejimi olan “oligarşi” de, klâsik “otoriter düzen” de, aslında, aynı ekonomik iktidarın değişik siyasal ifade biçimleridir.</p>
				<p class="normal">Bir toplumun dengesinde belirli hâkim zümreler ağır basıyorsa, bu zümrelerin iktidarlarını parlamento ya da diktatör aracılığıyla kullanmaları, “parlamento”nun gerici yahut “diktatörlüğün” ilerici olması demek değildir. Eğer hâkim zümreler sosyoekonomik açıdan “ileri” nitelikteyse, onların iktidar aracı olan parlamento yahut diktatörlük de “ileri” olacaktır. Yok, eğer bu zümreler “geri” ise, aynı şekilde, onların parlamentosu yahut diktatörlüğü de “geri” olacaktır.</p>
				<p class="normal">Siyasal iktidar biçimlerinden her birinin hâkim zümreler arasındaki dengeyi etkilediği, bazen yeni dengelerin sonucu olduğu bir gerçektir. Örneğin, bürokrasinin burjuvaziye yardımcılık rolü, demokraside daha küçükken, seçkinler yönetiminde büyümektedir. Siyasal iktidar biçimlerinin, yarattıkları sonuçlar bakımından da bazı farkları vardır. Ancak, temelde “ileri” yahut “geri” bizzat bu biçimler değil, onların kökenindeki toplumsal kuvvetlerdir.</p>
				<p class="normal">Mesele bu şekilde ortaya konunca, bir toplumun, örneğin, parlamenter demokrasiden seçkinler yönetimine yahut diktatörlüğe geçmesi, temelde, o toplumdaki hâkim zümrelerin bir tercihi olarak belirmektedir.</p>
				<p class="normal">Hâkim zümrelerin dışındaki halk yığınları açısından ise, hâkim zümrelerin iktidar aracı olan siyasal biçimler başka ölçülerle değerlendirilebilir. Yığınların demokratik ve ekonomik hakları, nicel ve nitel büyümeleri, örgütlenmeleri ve giderek iktidara yönelmeleri eğer hâkim zümrelerin “demokrasi” ortamında daha rahat gelişiyorsa, o zaman, yığınların tercihi demokrasidir. Yok eğer hâkim zümrelerin diktatörlüğü bu gelişmeye daha elverişliyse, o zaman tercih bu olabilir.</p>
				<p class="normal">Bunların arasında mutlaka bir ileri-geri ayırımı yapılacaksa, kitleler açısından bunun herhalde tek bir ölçüsü vardır: Mevcut şartlarda kitlelerin siyasal ve ekonomik gücünün artmasına hâkim zümrelerin hangi siyasal iktidar biçimi daha elverişliyse tercih o olacaktır. “İleri” de o olacaktır.</p>
				<p class="normal">Türkiye’deki son gelişmeler, (12 Mart olayı) her şeyden önce, hâkim zümrelerin yirmi beş yıllık bir işbirliğine artık ihtiyaçlarının kalmaması açısından değerlendirilebilir. Yeni şartları olan bir işbirliği kurmaları ve bu yeni şartların gerektirdiği bir iktidar biçimini seçmeleri açısından.</p>
				<p class="normal">Gerçekten de, bu yirmi beş yıl, halkın desteğiyle sürdürülmüş bir burjuva iktidarına sahnedir. Burjuvazi, 1946 sonrasında halkoyuna dayanarak bürokratın etkisini azaltmış, iktidarın başlıca sahibi olmuştur. Ancak bu halk desteği, Celal Bayar’ın daha 1950’de sezdiği gibi, “halka bir şey verilmesini” de gerektirmiştir. Bu “verilen şey,” kimi durumda ürün fiyatlarına zamdır. Yahut, demokratik hakların gelişebileceği bir ortamdır. Jandarma tahsildar baskısının azalmasıdır. Daha sonraları, hâkim zümreleri hayli rahatsız eden işçi haklarıdır. Yeni siyasal görüşler, örgütlenmelerdir. Hâkim zümrelerin en yakındığı ekonomik tedbirlerin, bizzat bu zümrelerin temsilcisi olan iktidarlarca alınması zorunluluğudur. Hürriyet ortamının yarattığı toplu mücadeleler, yürüyüşler, direnişlerdir. İşçilerin, köylülerin, küçük memurların kanun sınırlarını zorlayarak giriştiği eylemlerdir. Tek bir cümleyle belirtildiğinde, halk sınıflarının siyasal ve ekonomik gelişmesine imkân tanıyan bir bütündür.</p>
				<p class="normal">Ancak, bu gelişmeler sonucunda Türkiye öyle bir noktaya varmıştır ki, mevcut ekonomik iktidar kendini bu işbirliğinin çerçevesinde sürdürmeye devam etse, bizzat kendi egemenliği tehlikeye girecektir. Halkın desteği gerektiğinden halkla işbirliği yapılmakta, ancak bu işbirliğinin ücreti giderek ağırlaşmaktadır.</p>
				<p class="normal">Bu durumda, kendi iç çelişmeleri de artan hâkim zümreler, bir yol ağzına varmışlardır: Halkın desteğini (dolayısıyla ücretinin ödenmesini) gerektiren bir işbirliğinden, bu işbirliği ve ortaklığının temsilcisi olan Süleyman Demirel’den, işbirliğinin çerçevesinde oluştuğu demokrasiden hiç değilse geçici olarak uzaklaşmanın zorunluluğu belirmiştir. Üstelik iktidarı kitlelerin etkisinden kurtarmak, kitlelerin güçlenip örgütlendiği oranda daha zor olmaya namzettir.</p>
				<p class="normal">12 Mart sonrasının Türkiye’si, bir bakıma, burjuvazinin tarihsel bir dönüm noktasını yansıtmaktadır: Artık tehlikeli bir yük olmaya başlayan yirmi beş yıllık halk desteğine, en azından geçici olarak, ihtiyaç yoktur. Burjuvazinin önemi artan başlıca yardımcısı, hiç değilse bir süre, yüksek memurlar, teknokratlar olacaktır. Bu yeni işbirliği, kendi çıkarlarına ve yapısına uyan siyasal ifade biçimini, “Seçkinler Yönetimi”ni de beraberinde getirmektedir. Günümüzün görünümü (kesin yargılar için vaktin henüz erken olduğu kaydıyla), böyledir.</p>
				<p class="normal">Şimdi, geçmişin üzerindeki tartışmaları sürdürmek, pratik açısından anlamsız gözükmektedir. Demokrasinin süregelen nitelikleriyle daha bir müddet devamının mümkün olduğunu, kitlelerin bilinç ve örgütlenmesine yararlı bir ortamın belki sona erdiğini, önemli bir fırsatın kaçtığını tekrarlamak, gereksizdir. Aynı şekilde, aydın kesiminin yanlış tahlil, öneri ve taktikleriyle, kitle yararına gözüken gelişmelerin bir süre daha devamını engellediklerini, aslında, söylediklerine değil, başkalarına yardımcı olduklarını tekrarlamak da gereksizdir. Ancak, ortada olan gerçek, geçmiş dönemin kitlelere büyük katkılarda da bulunduğudur. Çok rahatlıkla “geri” diye nitelenen kurum ve kişilerin, aslında, “ilerletici” bir görevi de karşıladıklarıdır.</p>
				<p class="normal">Bütün bunların yargısını bir gün verecek olan, tarihtir.</p>
				<p class="normal">Türkiye’yi ileriye götürmeyi amaçlayanlar açısından, günümüz, her şeyden önce, yaşanılan anın dikkatle değerlendirilmesini, yaşanılan günü etkilemenin uzun bir perspektif içinde düşünülmesini gerektirmektedir.</p>
				<p class="sagnormal">Milliyet, 31 Mart 1971</p>
				</body>
</html>