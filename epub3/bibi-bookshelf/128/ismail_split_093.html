<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_91">“... Geliyor Aklıma...”<sup class="calibre3"><a class="footnote-link" href="ismail_split_125.html#footnote-100-11" id="footnote-100-11-backlink" name="footnote-100-11-backlink">[11]</a></sup></h2>
				<p class="normal">İstanbul, ancak İstanbul’da yaşanabilecek güzellikte bir gün geçiriyordu. Boğaz’ın üzerine mavi bir buğu inmişti. Maviliğin ardındaki kıyılar, eski yalılar, yeşiller, gerçeküstü bir görünüm almıştı. Eski boğaz vapurları yorgun seferlerine devam ederken, akşam çaparisine çıkmış balıkçıların şen sesleri yükseliyordu maviliklerden.</p>
				<p class="normal">Melih Cevdet’in bir şiiri, “apansız” geliyordu aklıma:</p>
				<p class="normal">“Bir çift güvercin havalansa</p>
				<p class="normal">Yanık yanık koksa karanfil</p>
				<p class="normal">Değil bu anılacak şey değil</p>
				<p class="normal">Apansız geliyor aklıma”</p>
				<p class="normal">Alışılmış Kız Kulesi bile, insanı şaşırtacak, hayretlere düşürecek kadar güzeldi. Mavi buğunun arasından birdenbire karşımıza çıkıyordu. Sürekli değişim içindeki bir çerçevenin yüzyıllardır değişmeyen parçasıydı Kız Kulesi. Tarihle inatlaşıyordu adetâ. Güzel Bizans prensesinin, incir sepetinde getirilen zehirli yılanın hikâyesini anlatıyordu. Ve, Melih Cevdet’in şiiri devam ediyordu:</p>
				<p class="normal">“Neredeyse gün doğacaktı</p>
				<p class="normal">Herkes gibi kalkacaktınız</p>
				<p class="normal">Belki daha uykunuz da vardı</p>
				<p class="normal">Geceniz geliyor aklıma”</p>
				<p class="normal">Boğaz sahilleri rengârenk çiçek açmıştı. Tabiat bahar coşkunluğu içindeydi. Bütün yaratıklar aşka ve çoğalmaya hazırlanıyordu. Sırf bunun için, ağaçlar çiçeklerle bezenmişti. Kanaryalar en parlak tüylerini çıkarıyor, martılar en şen çığlıklarıyla bağrışıyordu. Ve şiir, devam ediyordu:</p>
				<p class="normal">“Sevdiğim çiçek adları gibi</p>
				<p class="normal">Sevdiğim sokak adları gibi</p>
				<p class="normal">Bütün sevdiklerimin adları gibi</p>
				<p class="normal">Adınız geliyor aklıma”</p>
				<p class="normal">Harem’den kalkan vapurlar Sirkeci’ye yanaşıyordu. Gülhane tarafında âşıklar el ele dolaşıyordu. Bir kadın papatya demetleri satıyordu. Her şey, ama her şey inanılmaz ölçüde güzeldi.</p>
				<p class="normal">“Rahat döşeklerin utanması bundan</p>
				<p class="normal">Öpüşürken o dalgınlık bundan</p>
				<p class="normal">Tel örgünün deliğinde buluşan</p>
				<p class="normal">Parmaklarınız geliyor aklıma”</p>
				<p class="normal">İstanbul’un kendine özgü gürültüsü, denizin ortasına kadar ulaşıyordu. Korna sesleri, çekiç sesleri, akşam gazetelerini satan çocukların sesleri, köprü üstündeki balıkçıların sesleri birbirine karışıyordu, uzaktan, çok uzaktan gelen şarkılar gibi işitiliyordu. Ve Melih Cevdet’in şiiri, bu seslerin arasından yükseliyordu.</p>
				<p class="normal">“Nice aşklar, arkadaşlıklar gördüm</p>
				<p class="normal">Kahramanlıklar okudum tarihte</p>
				<p class="normal">Çağımıza yakışan vakur, sade</p>
				<p class="normal">Davranışınız geliyor aklıma”</p>
				<p class="normal">Şehrin üzerine günün yorgunluğu çöküyordu. Balıkçılar oltalarını topluyordu. Kuş sesleri duyulmaz olmuştu. Boğaz’ın üzerindeki mavi buğu, koyulaşmıştı. Yarın, bugünden mutlaka daha güzel bir gün olacaktı. Melih Cevdet’in şiiri, sonuna gelmişti:</p>
				<p class="normal">“Bir çift güvercin havalansa</p>
				<p class="normal">Yanık yanık koksa karanfil</p>
				<p class="normal">Değil bu anılacak şey değil</p>
				<p class="normal">Apansız geliyor aklıma.”</p>
				<p class="sagnormal">7 Mayıs 1972</p>
				</body>
</html>