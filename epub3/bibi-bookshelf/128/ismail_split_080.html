<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_78">“Jurnal” Üzerine...</h2>
				<p class="normal">Ruhbilimi uzmanlarının belirttiğine göre, kökenleri çocukluk döneminde olan bir hastalık, bazı insanların olgunluk çağında da devam eder. Ortamı ve fırsatı bulunca, kendini açığa vurur.</p>
				<p class="normal">Hastalığın genel görüntüsü, bir insanın başka insanı “kuvvetli” olan bir üçüncüye şikâyet etmesi, yaranmaya çalışması, bundan garip bir haz duyması, tatmin olmasıdır.</p>
				<p class="normal">İlkokul çağında hemen herkes bu hastalığın bazı öğrencilerdeki belirtilerine tanık olmuştur: “Öğretmenim...” diye havaya kalkan bir parmak, arkadaşının şu ya da bu hareketini “kuvvetli” makama ileten bir şikâyeti başlatmıştır. “Öğretmenim, arkadaşım yaramazlık ediyor”, “Öğretmenim, silgimi aldılar”, “Öğretmenim, yanımdaki çocuk ders çalışmıyor” gibi...</p>
				<p class="normal">Çocuk psikolojisini tanıyan öğretmenler, çocuklara kendi sorunlarını kendi aralarında çözmelerini önerirler. Arkadaşını büyüğe şikâyet etmek eğiliminden çocukları uzak tutmaya çalışırlar. Büyüyünce de devam edebilecek bir özellikten, bu özellik henüz çok yeniyken çocukları kurtarmaya çalışırlar.</p>
				<p class="normal">Benzer eğilimlerin çocuk dünyasında yargılanışı ise son “derece” insafsız ve acıdır. Şikâyetçiye hemen “kalleş” sıfatı takılır. Arkadaş çevrelerinden uzaklaştırılır. Hattâ köşede sıkıştırıldığında ona birkaç tokat bile atılır.</p>
				<p class="normal">Bu şikâyetçi çocuklar, kendi eğilimlerini yenemedikleri durumlarda korkunç bir yalnızlık içine düşerler. Tek dayanakları, arkadaşlarını şikâyet ettiklerinde kendilerine gülebilecek, “aferin” diyebilecek olan yüksekteki “kuvvettir.” Büyüdüklerinde, aynı yüksekteki kuvvetin özlemini çekerler. Ortamı uygun bulurlarsa, arkadaşlarını, komşularını bu kuvvete şikâyet ederler. Bunu yaparken, kendi kişisel güçsüzlüklerini başka bir kuvvete yaranma yoluyla örtmenin tatminine kavuşurlar.</p>
				<p class="normal">Çocuksu kalleşlik, bu durumda, olgunluk çağının aşağılık kompleksini gidermeye yarayan bir kurtuluş aracıdır. Ne var ki, bu kurtuluş sürekli değildir, ilkokul sıralarının yalnız çocuğu, kaçınılmaz şekilde, kendi kompleksleriyle hayatı boyunca baş başa kalmaya mahkûm bir yalnız adamdır. Şikâyetleri ve yaranmaları sona erdiğinde, eski yalnızlığına tekrar dönecektir.</p>
				<p class="normal">Benzer çocuksu eğilimlerin su üstüne çıkabileceği bunalımlardan hemen bütün toplumlar geçmiştir. Günümüz Türkiye’sinde de, böyle bir ortam yaratmanın hevesleri bazı çevrelerde göze çarpmaktadır.</p>
				<p class="normal">Jurnal hareketleri, özellikle öğretmen kitlesine karşı bir süredir uygulanmaktadır. Bir öğretmenin okuduğu gazete, beğendiği yazar, söylediği sözler, ilkokul alışkanlığını yenememiş kişilerin şikâyetnamelerine konu olmaktadır.</p>
				<p class="normal">Üniversite çevreleriyle ilgili jurnaller ise gerçekten ürkütücüdür. En sorumsuz kişi ve kuruluşlar, bir savcı edasıyla ortaya çıkarak “muhtıralar” düzenlemekte, yüzlerce bilimadamının görevden uzaklaştırılmasını isteyebilmektedir.</p>
				<p class="normal">Düşünce alanındaki McCarthy mukallitleri ise, kendi kişiliklerini açığa vurması bakımından son derece yararlı davranarak bir suçlama histerisini sürdürmektedirler. Hemen her gün, yaşından ve başından sıkılmayan bir parmak, bir gazete köşesinden “öğretmenim...” diye yükselmektedir. Ve ardından, falanca bakanın yazdığı yazı, öteki yazarın sözleri, bir düşünce adamının görüşleri değiştirilerek sunulmakta, “Öğretmenim, neden ceza vermiyorsunuz?” sorusu açıkça yahut ustalıkla ve satırlar arasına gizlenerek sorulmaktadır.</p>
				<p class="normal">Fikir mücadelesi ile gammazlık hevesleri ayrı şeylerdir. Bir toplumsal çürümeye ve toplumun kendi değerlerini yok etmesine yol açacak bu tür hevesleri bastırmak, sorumlu yöneticilerin başlıca görevidir. Çocuksu şikâyetlere itibar edenler ise, bir gün aynı parmakların başka öğretmenler için havaya kalkarak bu defa kendilerini suçlamasını, belki hayretle göreceklerdir.</p>
				<p class="sagnormal">Milliyet, 11 Ağustos 1971</p>
				</body>
</html>