<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_82">Yakından ve Uzaktan</h2>
				<p class="normal">Türkiye’den bir süre ayrı kalan, hele bu sürede ülkesinden hemen hiç haber almayan kişi, yurda döndüğünde önce bir yabancılık duyar. Gerçekten, içinde yaşarken alıştığı ve görmemeye başladığı tutarsızlıklar, şimdi ona bir başka gözükürler. Sonra, aradan zaman geçer. Kişi çevresine kendini uydurur. Her şey ona yeniden olağan gelir. Çerçevenin dışına bir daha çıkabileceği âna kadar, bir alışkanlık ve miyopluk sürüp gider.</p>
				<p class="normal">Böyle bir ayrılıktan sonra ve hiç değilse bir süre için, çok şey ters gözükür kişiye; eskiden ters bulduklarının ise nerdeyse anlamsıza yaklaştığını fark eder. Örneğin, Anayasa, bütün kanunların uymak zorunda olduğu temel ilkeler bütünüdür. Bu uyum çoğu ülkede yüksek yargı kuruluşları aracılığıyla denetlenir – bizdeki Anayasa Mahkemesi gibi. Ve eğer çıkarılmış bir kanun Anayasa’ya ters düşmüşse, tabiatıyla, kanun değiştirilir.</p>
				<p class="normal">Türkiye’de ise durum başkadır: Bizde kanun Anayasa’ya uymuyorsa kanun değiştirilmez; Anayasa değiştirilir...</p>
				<p class="normal">Çoğulcu demokrasilerde, yani, benzemek iddiasında olduğumuz siyasal rejim türünde, “zararlı unsur” kavramı yoktur. Yoktur böyle bir tanım. Toplumun bütün siyasal kuruluş ve düşünceleri, kendilerine nasıl görünürse görünsün hiçbir düşünceyi, hattâ kişiyi “zararlı unsur” olmakla suçlayamaz. Buna çoğulcu demokrasinin yapısı elvermeyeceği gibi, o toplumun objektif siyaset ve hukuk anlayışı da, gelenekleri de engeldir.</p>
				<p class="normal">Bir kimsenin ötekini yahut onun düşüncesini “zararlı” ilân etmesi durumunda, o ikinci kişi de bu kez ilkini “zararlı” diye niteler. Zira, “yarar” gibi “zarar” da değişik zümre çıkarları ve görüşleri açısından göreli (izafi) tanımlardır. Bir grup insan açısından “yararlı” olan düşünce ve kişiler, başka bir grup için “zararlı” olabilirler. Örneğin, “Genel Grev” hakkı işçiler açısından “yararlıdır,” bunu savunanlar “olumludur.” Oysa, gayet doğal ve hattâ haklı olarak, başka zümreler açısından aynı hakkın varlığı “zararlıdır.”</p>
				<p class="normal">Çoğulcu demokrasinin en büyük özelliği, toplumlarda değişik çıkarların ve görüşlerin varlığını ve yaşama hakkını tanımasıdır. Değişik sosyal çıkarların barış içinde mücadele edebilmesi, bir taraf için “zararlı” gözükenin öteki taraf için tam aksine “yararlı” olabileceği gerçeğinin kabulüdür. Yani, kimsenin başkasını yahut onun düşüncesini objektif ve tartışmasız ölçülerle ve mutlak doğruları vazedercesine “zararlı unsur” ilân etmediği, edemeyeceği bir düzendir çoğulcu demokrasi.</p>
				<p class="normal">Bir yandan böyle bir siyasal düzenin kurallarından söz ederken, öte yandan “üniversitedeki, trt’deki, kilit noktalarındaki” zararlı “unsur” ve “insanlardan” lafı getirmek, ancak çelişmedir; tutarsızlıktır.</p>
				<p class="normal">Çoğulcu demokrasi, her şeyden önce, başkalarına ve görüşlerine karşı kusursuz bir saygıdır.</p>
				<p class="normal">Güvenlik Mahkemeleri tartışması sürerken ısrarla belirtilmiş noktalardan biri, “benzer mahkemenin Fransa’da görev yapmasıdır.” Dolayısıyla, “Fransa’da insan haklarına ve hukuka zarar vermeyen, demokrasiyi demokrasilikten çıkarmayan” bir yargı kuruluşunun Türkiye’de de olağan karşılanması gerektiğidir.</p>
				<p class="normal">Bizim “Güvenlik Mahkememiz” üzerindeki tasarılar şu günlerde açıklanmakta, kâğıda dökülmektedir. Ve “düşünce suçları” –eğer böyle bir suç türü çoğulcu demokraside olabilecekse– bu yeni mahkemenin yargı alanına sokulmaktadır. Hem de, Fransa örnek alınarak.</p>
				<p class="normal">Oysa, Fransa’daki bu olağanüstü kuruluşun başlıca özelliği, sadece “şiddet hareketlerini” yargılamasıdır. Yani, devlete karşı şiddet yoluyla işlenmiş suçları, sabotajı, silâhlı çatışmayı, vb.</p>
				<p class="normal">Biz ise, bu olağanüstü mahkememizde düşünceyi de sanık sandalyesine oturtacağız.</p>
				<p class="normal">Sonra, Fransa’yı örnek vereceğiz.</p>
				<p class="normal">Çelişmeden ve tutarsızlıktan söz ederken 
				Fransız Güvenlik Mahkemesi’ndeki son duruşmayı hatırlamamak 
				mümkün değil: Çeşitli sabotaj hareketlerine giren, binaları 
				kundaklayıp, kamyonları havaya uçuran bir grup insanın duruşması 
				başlarken, mahkemenin Başyargıcı Romeiro, sanıklara ve savcıya 
				şu önemli noktayı hatırlatmaktadır: “Fransız hukukunda düşünce 
				suçu diye bir şey yoktur. Burada yargılayacağımız, maddi 
				olaylardır; bu olaylara ilham veren fikirler değildir.”</p>
				<p class="normal">Terslikler ve tutarsızlıklar, bir süre onların dışına çıkabilmiş kimseye ilk bakışta gerçekten çok garip, hattâ anlamsız görünürler. Sonra, eski çevresine dönen kişi zamanla yeniden bunlara kendini uydurur.</p>
				<p class="sagnormal">Milliyet, 29 Kasım 1972</p>
				</body>
</html>