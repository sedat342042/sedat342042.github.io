<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_87">Gnl. Lammerding mi, Deniz Gezmiş mi?</h2>
				<p class="normal">Ünlü Alman generali –ya da Fransızların tanımıyla Nazi celladı– Lammerding, Bavyera’daki rahat yatağında ölmüştür. Lammerding 64 yaşındadır. Büyük bir inşaat şirketinin sahibi ve milyonerdir. Savaş sonrasında Fransız yargıçları tarafından üç kere gıyaben idama mahkûm edilmiştir. Buna rağmen çeşitli hukuk kurallarından yararlanarak Düsseldorf’a yerleşmiş, “mazbut bir Alman vatandaşı” olarak mutlu, sakin ve zengin bir hayat yaşamıştır.</p>
				<p class="normal">Lammerding, 1931 yılında Hitler’in özel vurucu kuvvetlerine katılmış, gaddarlığı ile haklı bir şöhret yaparak 1935’te, “ss” subayı olmuş, Fransa ve Rusya saldırılarında görev almış ve generalliğe kadar yükselmiştir. Lammerding, 1943’te “Anti-terörist Özel Kuvvetler Kurmay Başkanlığı’na” atanmıştır. Bu kuvvetlerin amacı, işgal altındaki topraklarda yaşayanların direnme hareketlerini ezmektir. Görev, bütün Avrupa’yı kapsamaktadır.</p>
				<p class="normal">Lammerding, kendi kişiliğine çok uygun olan bu işte büyük başarı sağlayacaktır. En insanlık dışı harekâtları büyük bir liyakatle yürütecektir. 1944 yılında ise kendisi Fransa’da bulunmaktadır. Normandiya’dan kuzeye doğru ilerleyen zırhlı birliklere komuta ederken, yolu üzerindeki şehirlere dehşet saçmaktadır. Tulle şehrinde 99 sivili darağacına çektirmekte, Oradour’da ise 241’i kadın ve 202’si çocuk olan 642 insanı kurşuna dizdirmektedir.</p>
				<p class="normal">Savaş sonrasında Lammerding önce kayıplara karışır. Sonra, ansızın Düsseldorf’da meydana çıkar. Fransızların ısrarlı taleplerine rağmen Almanlar tarafından yargılanmaz. Fransız mahkemeleri onu gıyaben idama mahkûm ederken, o, geçen hafta rahat yatağında son bulan zengin sanayici yaşantısına başlamaktadır.</p>
				<p class="normal">Lammerding’in ölümü Fransa’da tepkiyle karşılanmıştır. Özellikle Kuzey Fransa’da bildiriler yayınlanmakta; “Canavarca suçlarının hesabını vermeden Lammerding’in bu dünyadan göçebilmesi” protesto edilirken, Alman adaleti suçlanmaktadır. Fransızların öne sürdüğüne göre, 800 Nazi canavarı daha Almanya’da serbest dolaşmaktadır ve bunlar yargıç önüne çıkarılmamışlardır. Bir Fransız yazarı ise, olayı şöyle yorumlamaktadır: </p>
				<p class="normal">“Lammerding’in cezasını görmeden ölmesi, sadece generalin kişiliğinden ötürü üzücü değildir. Onun suçlarıyla kıyaslanmayacak hafiflikteki davranışları nedeniyle idam edilmiş olanların açısından üzücüdür.</p>
				<p class="normal">Bu durum, yargılama uygarlığımızı biraz 
				dikkate ve alçakgönüllülüğe yöneltmelidir. Kılıcı kullanan 
				adalet, gerçekten kördür. Bu sefer büyük bir caniyi kaçırmıştır. 
				Fakat, meraklanmayalım, er ya da geç, burada yahut başka yerde, 
				hıncını bir masumun üzerinde nasıl olsa alacaktır...”</p>
				<p class="normal">“Adalet” sözcüğü, günümüzde gittikçe daha çok tartışılan bir kavram olmuştur. Asıl suçluların asla yargıç önüne çıkarılmayanlar olduğu, büyük suçluların serbest gezerken küçük suçluların yargılandığı, adalet mekanizmasının daha çok “gücü yettiği” üzerinde çalıştığı, sağlam dayanaklarla öne sürülen tezlerdir. Ve günümüzün Türkiye’si, bu karmaşık adalet kavramının toplum psikolojisi ve şartlanmasını da kapsar yarı ilginç bir örneğini yaşamaktadır.</p>
				<p class="normal">“Deniz Gezmiş olayı”nın sunuluşu ve ilgili tepkilerin biçimlenişi, bu olayın kendi çapını aşan ölçülere vardırılmıştır. Gerçek soyguncuların bu gençler olup olmadığı ikinci derecede önemlidir; asıl önemli olan, 23 yaşındaki bir gencin suçlu dahi olsa, 1971 Türkiye’sinde “bir numaralı halk düşmanı” durumuna getirilebilmesidir.</p>
				<p class="normal">Deniz Gezmiş ve arkadaşları, ister inançlı, olumlu ve cesur “devrimciler” şeklinde nitelensinler, ister romantik “küçük-burjuva anarşistleri” diye yahut “ülkeyi temelinden dinamitleyenler” diye tanımlansınlar, bir gerçek unutulmuşa benzemektedir: Bu gençler, her ne yapmışlarsa, kendi inançlarına göre Türk toplumunun yararına diye düşündüklerinden yapmışlardır. Doğru ya da yanlış, fakat bu noktadan hareket etmişlerdir. Soygun suçu, eğer gerçekten işlenmişse, bunun mazur görülmesi gerektiğini kimse söyleyemez. Suçun şu ya da bu sebepten ötürü hafif olduğu da herhalde öne sürülemez. Ancak, iş halk düşmanları yaratmaya ve olayı ülkenin başlıca sorunu yapmaya vardırılacaksa, sadece objektif ölçülerle hareket edilemez. Olayın nedenleri ve sübjektif unsuru değerlendirme dışı bırakılamaz.</p>
				<p class="normal">Günümüzün insanlık anlayışında olduğu gibi, hukuk anlayışında da ağırlık objektif ölçülerden sübjektif ölçülere kaymaktadır: </p>
				<p class="normal">İster Deniz Gezmiş ve arkadaşları olsun, ister şiddet kullanılmasını körükleyen öteki gençler olsun, değerlendirme yaparken bir noktaya dikkat etmek gerekir: Bu hareketler belki kendi amaçlarına ters düşmüştür; belki karşıt oldukları güçlerin işine yaramış ve Türkiye’yi geriye götürecek hesaplara ortam hazırlamıştır ve belki de kendi cephelerini bölmüştür. Bizim kişisel görüşümüz bu noktadadır. Fakat, bu apayrı bir konudur.</p>
				<p class="normal">Şimdi bütün Türkiye, kanun önündeki objektif suçlulukları var olabilirse de sübjektif suçlulukları herhalde ağır olmayan gençleri “bir numaralı halk düşmanı” ilân etmekle meşguldür. Bu gençlerin kişiliğinde, bütün gençleri mahkûm etmeye çalışmaktadır. Kaldı ki, objektif suçluluk bile ancak yargıçların kararıyla ortaya çıkar.</p>
				<p class="normal">Bu açıdan bakıldığında, büyük suçlular karşısında cömertçe kullanılabilen bir toplumsal hoşgörü ve anlayışın, nihayet yirmi yaşlarını yaşayanlardan birdenbire sakınıldığı sezilmektedir. Silâhlı hareketlerin gençlerin amaçlarına ve Türkiye’nin çıkarlarına ters düştüğü yorumu yahut banka soymanın meydanda olan suç niteliği ayrı şeydir; bütün bir toplumun günahını üç-beş gencin sırtına yüklemenin kolaylığı ve hesaplılığı ayrı şey.</p>
				<p class="normal">Söz konusu olan, “onun bunun” çocuğu değildir. Türkiye’nin çocuklarıdır.</p>
				<p class="sagnormal">Milliyet, 24 Ocak 1971</p>
				</body>
</html>