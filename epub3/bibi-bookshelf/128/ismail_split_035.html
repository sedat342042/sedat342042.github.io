<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_33">“Yumurta” Üzerine...</h2>
				<p class="normal">“Yumurta,” günümüzün Türkiye’sinde birdenbire ilginç bir sembol oluvermiştir. Gazeteler, yumurtanın ne kadar pahalılandığını manşetlerinde vermektedir. Dar gelirli emekliler, tavuk yetiştirip yumurtacılığa başlamayı muhtemel bir gelir kaynağı olarak görmektedir. Halk arasında, “tavukları sıraya dizip emirle yumurtlatmanın üretimi arttıracağı” şeklinde fıkralar anlatılmaktadır. Üniversite çevrelerinin Reform Tasarısı’na karşı kuşkularına bir cevap şeklinde ortaya çıkan, “Gerekirse üniversitede operasyon yaparız” görüşü, şimdi, “Yumurtlamayı bilhassa azaltan bozguncu tavuklar arasında operasyon yapılmalı” şekline sokulmaktadır. Başka çevrelerde ise, en zor meseleleri sözde çözümlemenin tarihsel sembolü olan “Kristof Kolomb’un yumurtası” sık sık hatırlanmaktadır.</p>
				<p class="normal">Toplumların yaşantısında mizah ve fıkra yoluyla açığa vurulan bazı yargılar, özlemler ve semboller, kuşkusuz, çok derinlerdeki sosyal ve ekonomik sorunlarla doğrudan ilgilidir.</p>
				<p class="normal">Son haftalarda, Türkiye’yi saran pahalılık kâbusu, bir bakıma, küçücük bir yumurtada kendi sembolünü, ifadesini bulmuştur.</p>
				<p class="normal">Türkiye’nin ekonomik bunalımı ve onun belirtisi olan büyük pahalılık, her şeyden önce ülkedeki önemli bir dengenin günümüzde bozulmasıyla ilgili gözükmektedir.</p>
				<p class="normal">1965 sonrasında, bu denge, kitlelerde hızla genişleyen özlemler ve daha iyi yaşamak çabalarıyla, özlemleri tam karşılamamakla beraber onlara yetişmeye çalışan bir ekonomik büyüme arasında kurulmuştu: Halk yığınlarının daha fazla kazanıp, daha çok tüketmek özlemi, siyasal ve sosyal taleplerin eşliğinde artarken, ekonomik yapı bunu bir ölçüde karşılayabilmişti. Denge, –geçici de olsa– kurulabilmişti. Artan yatırımlar ve artan devlet gelirleri, halk özlemlerinin gerisinde bile kalsa, gene de belirli ölçüde gelişebilmiş; bu özlemleri de karşılayan ekonomik girişimler ve tercihler yapılabilmişti.</p>
				<p class="normal">Başka bir deyişle, Türkiye’nin dengesi, artan kitle özlem ve talepleriyle bunları bir ölçüde yerine getiren bir ekonomik yapı arasında gerçekleşmişti.</p>
				<p class="normal">1971 yılının ekonomik sıkıntıları, terazinin bir kefesindeki ağırlık yerinde dururken, öteki kefesinin birden hafiflemesiyle ilgili gözükmektedir. Halk yığınlarının alışkanlıkları ve özlemleri, bir değişim olmaksızın sürmektedir. İnsanlar, daha iyi yaşamayı, iş bulabilmeyi, çocuklarını okutacak maddi imkânları özlemekte devam etmektedir. “Yumurta” örneğine dönersek, çocuğuna haftada bir yumurta yedirebilen bir anne, bunu ikiye çıkarmanın düşüncesinden vazgeçmiş değildir.</p>
				<p class="normal">Oysa dengenin öteki kanadı bozulmuştur. Çeşitli siyasal ve sosyal, nedenlerle, ekonominin talepleri karşılama gücü azalmış yahut artamamıştır. 1971 rejiminin ekonomi üzerindeki etkileri aynen sürmeye devam ederse, durum, yakın bir gelecekte büsbütün ağırlaşabilecektir. 1971’in siyasal ve sosyal tercihleri, karar, merkezlerinin değişimi ve halkın karar merkezlerini etkileme gücünün azalması gibi nedenler, kitle özlemlerini büsbütün karşılanamaz kılmaya namzettir. </p>
				<p class="normal">Mesele bir başka açıdan ele alındığında, durum büsbütün karanlık ve mantıksız gözükmektedir: 1971 rejiminin doğuşunu hazırlayan şartlarda ve kararlarda halk çoğunluğun hiçbir payı, hiçbir sorumluluğu yoktur. 1971 rejimi ile ilgili olarak ekonominin yarattığı darboğazlarda da kitlelerin sorumluluğu yoktur. Hele, mevcut siyasal durumdan ötürü yatırımlarını azaltan ve faaliyetini arttırmayan bir özel ekonomi kesiminin kararlarıyla da kitlenin ilişkisi yoktur.</p>
				<p class="normal">Ve ekonomik bunalımın en ağır yükünü, kendi iradesi dışındaki gelişmelerden ötürü, sabit ve dar gelirli kitleler taşımaktadır.</p>
				<p class="normal">Başkalarının sebep olduğu siyasal gelişmelerden ötürü ve halkı ilgilendiren temel konuları özel kuruluşların özel tercihlerine bırakan bir ekonomik düzenden ötürü, şimdi ceremeyi halk çekmektedir. Bir taraftan belirli bir rejim istenmişse, öte taraftan da bu rejimde yatırımı arttırmamak özel çıkarlara uygun görülmüşse, bütün bunlar aslında, olup bitenlerde ne payı ne de gönlü olan büyük kitleleri herkesten çok yaralamıştır.</p>
				<p class="normal">İki yanlı bir tercihler dizisinin, halkın iradesi dışında oluşan, fakat en fazla halkı etkileyen kararlar dizisinin yarattığı bir bunalımdır söz konusu olan. Bunalımdan en büyük zararı gören ise, ne siyasal kararlar üzerinde ne de kendi yaşamını ilgilendiren ekonomik tercihler üzerinde bir yetkisi bulunan halktır. Günümüzün en düşündürücü çelişmesi, belki de budur.</p>
				<p class="normal">Benzer durumlarda, halk yığınlarının tek alternatifi, kendisiyle bütünleşmiş toplumcu siyasal kuruluşlar olabilmektedir. Halkın siyasal hareketleri, hem rejime daha halkçı bir özellik verebilmekte ve onu sınırlayabilmekte, hem de, “büyük” çoğunlukla ilgili ekonomik tercihlerin öncelikle “küçük” gruplar çıkarınca ve küçük gruplar tarafından alınması “durumunu” önleyebilmektedir.</p>
				<p class="normal">Oysa Türkiye, bu açıdan da talihsizdir. Kendi toplumcu siyasal kuruluşunu geliştirmek yolunda uğradığı kösteklenmeler bir yana, kendisine yakın siyasal akımlar da, örneğin chp içindeki halkçı kanat da, çeşitli oyunlara hedef yapılmıştır.</p>
				<p class="normal">Günümüzün bunalımı sürdüğü oranda, Türkiye’nin halk yığınları, yeni demokratik alternatifleri herhalde yaratacak yahut kendisine yakın çözümleri gerçekleştirme çabasında olanların başarısını sağlayacaktır.</p>
				<p class="normal">“Yumurta”nın 1971 Türkiye’sinde kazandığı önemi ilelebet sürdürmesi, herhalde imkânsızdır.</p>
				<p class="sagnormal">Milliyet, 27 Kasım 1971</p>
				</body>
</html>