<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_73">Prens Bun Um’un Hikâyesi...</h2>
				<p class="normal">Tarihin hemen her döneminde, renkli kişiliğiyle öne çıkan insanlar vardır. Bunlardan kimi cesaret ve bilgisiyle, kimi korkaklık ve hainliğiyle özel bir yer kazanır. İnsanı insan yapan tüm erdemler ya da insanı insanlıktan çıkaran tüm çirkinlikler bazen belirli kişilerde toplanır. Böyleleri, birer kahraman yahut birer hain olarak adetâ laboratuvar vakası gibi incelenirler. Onların maceralarından dersler alınır. Hikâyeleri genç kuşaklara anlatılır. Bu adamların kişiliklerine göre, gençlerden onları izlemesi ya da ibret alıp sakınması istenir.</p>
				<p class="normal">Güney Laos’un hâkimi Prens Bun Um, çağımızın bu tür renkli insanlarından biridir. Aynı doğrultudaki çeşitli özellikleri kendinde toplayan bir “prototip”tir. Güçlü “Çampassak” ailesinin başı olarak ve de üçe bölünmüş ülkenin güney kesim lideri olarak, nesli tükenmeye yüz tutmuş bir “yönetici” tipinin dünyada azalan örneklerinden biridir.</p>
				<p class="normal">Prens Bun Um, her şeyden önce çok zengin bir insan, başarılı bir işadamıdır. Hikâyesini, Le Monde gazetesinden aynen aktarıyoruz:</p>
				<p class="normal">“Bun Um’un zenginliği birkaç temel kaynağa dayanmaktadır. Önce, Amerikan Merkez İstihbarat Teşkilâtı (cıa) ile Bun Um kârlı bir anlaşma yapmıştır. Bun Um, Laos’un güneyinde cıa’nın ajan yetiştirmesine, talim ve yığınak yapmasına izin vermektedir. Buna karşı, cıa ona belirli bir parayı muntazaman ödemektedir. Ödeme şekillerinden hepsi bilinmemekteyse de, bunlardan biri yetkili bir kaynak tarafından açıklanmıştır:</p>
				<p class="normal">cıa, kendi uçak şirketi olan ‘Air America’ya ait Dakota tipi uçaklarla helikopterlerden kurulu bir küçük filoyu birkaç yıl önce Prens Bun Um’a vermiştir. Sonra, ‘Bun Um Havayolları’ diye adlandırılan kuruluş, bu uçakları cıa’ya, daha doğrusu onun ‘Air America’sına ‘kiralamış’tır. Şimdi cıa, aslında kendi uçakları için kira ödemekte; Güney Laos şehirleri ile gizli cıa üsleri arasında sefer yapan bu uçaklar, Prens Bun Um’a hayli yüksek bir kira bedeli (!) sağlamaktadır.</p>
				<p class="normal">Ve Prens Bun Um’un özelliği, sadece ‘ticari dehası’ değil. Güney Laos’taki her tatlı kârda, Bun Um’un payı vardır: Ülkenin başkentinde Amerikalılara kiralanmış lüks binaların bir bölümü onundur. Kendi siyasal gücü sayesinde, Thakkek’deki çimento ve çelik fabrikalarından, ülkedeki kalay üretiminin dörtte birini veren madenlerden, çeşitli orman ürünleri işletmelerinden ve büyük çiftliklerle ormanlardan para kazanmaktadır.</p>
				<p class="normal">Ve Prens Bun Um’un özelliği, sadece ‘ticari dehası’ değildir.</p>
				<p class="normal">Güney Laos demek, ‘Çampassak’ ailesi demektir. Biraz da ‘İnsiziengmay’ ailesi. Geniş toprak mülkiyetine ve köklü bir feodalizme dayanan bu aileler, siyasetten ticarete kadar her alana yayılmıştır. Çampassak’ların başı olan Prens Bun Um, karısını İnsiziengmay’lardan alarak gücünü bütünlemiştir. Prens, ailevi bağlara her zaman dikkat etmiştir: İkinci ve dördüncü askeri bölge komutanı generaller ve üçüncü bölge komutan yardımcısı, Çampassak ailesinden kadınlarla evlidir. Bu aileye damat olmadan yükselmek zordur Güney Laos’ta. Nitekim sivil idare de ya Çampassak ailesi yakınlarının ya da özellikle çok zengin olanların elindedir. Güney Laos Millet Meclisi’nin üyeleri tümüyle prens tarafından seçilmiştir ve onlar da ya aile ya da ticaret ilişkileriyle Prens Bun Um’a bağlıdırlar.</p>
				<p class="normal">Bun Um’un siyasal kişiliği, tabiatıyla, öteki alanlardaki özelliğinin doğrultusundadır.</p>
				<p class="normal">Bun Um, 1947 yıllarından başlayarak Fransa ve Amerika’nın desteğiyle ülke çapında rollere çıkarılmıştır. 1947’de, Fransızlar onu baş naip tayin ederek Laos Kralı’nın hemen arkasındaki adam mevkiine getirmişlerdir. 1948’de, Fransızların yardımıyla Bun Um, hükümet başkanı olmaktadır. 1949’da, tabiatıyla, Laos’u öncelikle Fransız egemenliğine açan anlaşmayı Prens Bun Um imzalamaktadır.</p>
				<p class="normal">1960’ta ise, Bun Um’a yeni bir görev düşmektedir. Güneyde üslenen birlikleriyle ve cıa’nın yardım ve yol göstermesiyle, Bun Um, ülkede kurulmuş olan tarafsız hükümetin üzerine yürümektedir. Bu hükümeti düşürmekte, yerine kurulan Amerikan yanlısı kabineye başbakan olmaktadır. Şimdi, Amerikan danışmanları ve silâhlarıyla birlikte girişeceği yeni mücadele onu beklemektedir: Üçe bölünmüş Laos’un tarafsız hükümet kuvvetleriyle ve Pathet Lao kuvvetleriyle çarpışmak, Sağ’ın lideri olarak onları ezmek ve bütün Laos’a egemen olmak.</p>
				<p class="normal">Ne var ki, Prens Bun Um’un gücü buna yetmeyecektir. </p>
				<p class="normal">Saldırıları kesin bir yenilgiyle sonuçlanırken, 1962 Cenevre Anlaşması onu sadece Güney Laos’la yetinmek zorunda bırakacaktır. Bundan böyle, ülkenin sadece bir kesiminde ve yabancı dostlarının ışığında iş görecek; yabancıların verdiği görevleri yaparak; ticari-ailevi-siyasi faaliyetini bu çerçevede sürdürecektir...</p>
				<p class="normal">Prens Bun Um, işte böylesine renkli bir ‘prototip’tir. Özelliği, değişik çirkin nitelikleri toplu olarak kişiliğinde bütünlemesidir.</p>
				<p class="normal">Ve böylece, her yerde ibretle izlenecek bir hikâyenin kahramanı olmasıdır.”</p>
				<p class="sagnormal">Milliyet, 15 Mayıs 1971</p>
				</body>
</html>