<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_75">Demokrasi ve Filipinler</h2>
				<p class="normal">“Filipin usulü demokrasi” deyimi, Türk siyasal sözlüğünde çok kullanılmış bir tanımdır. Belki bu nedenle, basın ve özellikle trt Filipinler’deki son olaylara alışılmışın ötesinde ve çok geniş bir yer vermektedir.</p>
				<p class="normal">“Filipin usulü demokrasi,” siyasal mücadelenin benzer partiler tekeline bırakıldığı bir rejim türüdür. Özellikle abd siyasal modelini izlemek durumunda olan ülkelerde buna rastlanabilir. Bu rejimde, “çok partili demokrasi” görünürde vardır, zira birkaç parti iktidar için mücadele edebilmektedir. Ancak, aralarında bazı farklılaşmalar olmakla beraber, partilerin tümü egemen zümrelerin sözcüsü durumundadır. Bu zümrelerin dışındaki yığınların siyasal ifadelerini bulmaları ve iktidar mücadelesine katılmaları önlenmiştir. Böylece, klâsik tek parti rejiminin “birkaç parti aracılığıyla” sürdürülmesi anlamındadır, “Filipin usulü demokrasi.” Halktaki yeni özlemlerin ve taleplerin “zararsız” bir yöne kanalize edilmesini sağladığından ve iktidarlara, “Bizde demokrasi var” dedirtebildiğinden, tek partili bir sistemden daha elverişlidir.</p>
				<p class="normal">Bu tanımın Türkiye’deki kullanımı, daha çok 1946-60 dönemi için olmuştur. 1960 sonrasında, bütün gelişen ve geliştikçe farklılaşan sosyal yapıların doğal sonucu olarak, Türkiye’de değişik sesler, farklılaşan çıkarların ifadesi olan siyasal ve sosyal kümelenmeler doğmuştur.</p>
				<p class="normal">Filipinlerin günümüzde geçirdiği bunalım, sosyal kanunları siyasal kalıplarla işlemez duruma getirmek isteyen bir toplumun çaresizliğidir aynı zamanda.</p>
				<p class="normal">Filipinler, 1898’e kadar İspanya’nın, sonra abd’nin sömürgesi olmuş, 1946’da bağımsızlığına kavuşmuş küçük bir ülkedir. Bağımsızlıkla beraber, yukarıda sözü edilen türden bir demokrasi de kurulmuştur. “Milliyetçi” ve “Liberal” partiler, kişisel iktidar kavgasına ve temel konularda görüş birliğine dayanan bir oyunu başlatmışlardır. Siyaset, zaman zaman sesini duyuran önemsiz ve farksız bir Radikal Parti dışındaki öteki düşüncelere ve kuruluşlara fiilen kapalı tutulmuştur. Vietnam’a asker yollamaya kadar varan abd yanlısı bir dış politika ve “karma ekonomi,” bu çerçevede uygulanagelmiştir.</p>
				<p class="normal">Ne var ki, bütün dünya gibi Filipinler de bağımsızlığını izleyen çeyrek yüzyılda değişmiş ve gelişmiştir. Haberleşme araçlarındaki devrimin en uzak köşelere kadar yaydığı yeni görüşler ve etkiler bir yandan toplumsal gelişmenin yarattığı farklılaşmayla, öte yandan Filipinler’in mevcut siyasal kişiliğiyle gelişmiştir. Daha hür, daha esnek ve daha çağdaş bir siyasal üstyapıyı gerektiren sosyal değişim, kendisine dar gelen eski çerçevenin içinde bunalmak zorunda bırakılmıştır.</p>
				<p class="normal">Sonuç, bekleneceği gibi, büyük çatışmalar, şiddet, karışıklık ve huzursuzluk olmuştur.</p>
				<p class="normal">Filipinler’deki son olayları örten perde henüz aralanmamıştır. Ancak bilinen, bazı tedhiş hareketleri ve bir suikast teşebbüsü gerekçesiyle ülkede sıkıyönetimin ilân edildiğidir; gazete binalarına, üniversitelere el konduğu ve çok sayıda insanın tutuklandığıdır. Bu gelişmeler üzerinde bir yorumda bulunmak için vakit henüz erkendir.</p>
				<p class="normal">Ancak, bütün bu olumsuz gelişmeleri yaratan temel nedenler, bizzat ülkenin Dışişleri Bakanı tarafından belki farkına varılmaksızın açıklanmaktadır. Birleşmiş Milletler’de yaptığı açıklamada, son olaylardan sorumlu gördüklerini suçlayan Bakan, onların, “... emperyalizm, faşizm, feodalizm, haksızlık, düşük ücret, işsizlik, fiyat artışları ve hattâ yardımların dağıtımı temalarını işteyerek kitlelerin ilgi ve sevgisini kazanmaya çalıştıklarını...” söylemektedir.</p>
				<p class="normal">Bu tür sorunların doğmuş olduğu, düşünülebilir olduğu bir toplumun “Filipin usulü demokrasi” altında tutulmaya çalışılması, kuşkusuz, Filipinler’i son bunalıma iten başlıca etkendir.</p>
				<p class="normal">Bütün yaşayan varlıklar gibi, toplumlar da gelişen ve büyüyen birimlerdir. Onların gelişmesini hiçe sayarak eski kalıplarda inat etmek, serpilen bir çocuğa zorla eski elbiselerini giydirmeye uğraşmaktan farksızdır. Görünüşü bakımından da, yaratacağı sonuç bakımından da farksızdır. </p>
				<p class="normal">Öyle görülüyor ki, Filipinler yakın gelecekte ya çağdaş bir demokrasiye kavuşacak, ya da, geçici olmaya mahkûm bir süre için, “Filipin usulü diktatörlüğü” deneyecektir...</p>
				<p class="sagnormal">Milliyet, 27 Eylül 1972</p>
				</body>
</html>