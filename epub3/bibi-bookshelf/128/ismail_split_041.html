<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_39">Tek Boyutlu Demokrasi</h2>
				<p class="normal">1973’ün ilk aylarında görülebilen, demokratik bir ülke özelliklerinin Türkiye’de azalmakta olduğudur. Demokrasiden bizi uzaklaştıran her adımın, halk kitlelerinin günümüzdeki ve gelecekteki çıkarlarına kayıtlar getirdiğidir.</p>
				<p class="normal">İktidarda olandan “ayrı” düşünmenin, iktidardakinden “başka” çıkarları savunmanın yolları, giderek zorlaşmaktadır Türkiye’de. İktidar, herkesin kendi gibi düşünmesini, davranmasını özlemektedir. İktidarın öncelik tanıdığı çıkar, kayıtsız şartsız ve tartışmasız olarak, tek kutsal çıkardır. Bunun dışında düşünebilen, bunun dışında davranabilen, er geç etkisiz kılınacak, “dosyaları incelettirilecek” bir kimse yahut kuruluştur; en büyük suçlamaların, en ağır sözlerin hedefidir.</p>
				<p class="normal">İktidar gibi düşünmeyenler, iktidarın öncelik tanıdığı çıkarlara karşı olanlar, Sayın Başbakan’ın deyişiyle, “... memleketimize vaki tasallutun yapılmasına yardımcı oldukları” gerekçesiyle, işinden uzaklaştırılmaktadır. İktidara karşı söz söylemek, iktidarın öncelik tanımadığı görüşleri ve çıkarları savunmak, her geçen gün biraz daha zorlaşmaktadır. İktidarın düşündüğünden ayrı düşünmek, onun mutlak doğru diye vazettiğinden başka türlü düşünmek, neredeyse kutsal olanı çiğnemek anlamındadır. Ve bu ortamda, çoğunluğun haklarıyla –toplu sözleşme düzenine getirilmek istenen değişikliklerdeki gibi– daha kolay oynanmakta; çoğunluğun günü ve geleceği –çeşitli ekonomik kararlardaki gibi– daha kolaylıkla ipotek altına sokulmakta; çoğunluğun elde ettiği haklar –son Sosyal Sigortalar örneğindeki gibi– tartışma masasına yeniden sürülmektedir.</p>
				<p class="normal">Ortada, tek ve “kutsal” bir “hakikat” vardır; iktidarın “hakikati.” Herkesin üzerinde birleşmek zorunda olduğu “hakikat” anlayışı, ümmet strüktürüne dayanan toplumların, bu arada Osmanlı toplumunun belirli özelliğidir.</p>
				<p class="normal">Ümmetçi sosyal yapının bu tek ve tartışılmaz hakikat kavramı 19. yüzyıl Osmanlı devlet anlayışını bazı yönleriyle sürdürmüş olan Cumhuriyet yönetiminin 1945’e kadar önde gelen niteliğidir.</p>
				<p class="normal">Osmanlılarda sarayın, paşaların ve ulemanın tayin ettiği ve herkesin uymak zorunda kaldığı “hakikat,” sonraları “tek parti”nin halka uygun gördüğü “hakikat,” olmuştur. Yirmi beş yıllık bir kesintiden sonra, şimdi günümüz iktidarında yeniden canlanmıştır bu tartışmasız “tek hakikat” anlayışı.</p>
				<p class="normal">Ne var ki, Osmanlı yöneticilerinin de, Cumhuriyet’in ilk döneminin de, “demokrasi olmak” diye bir iddiası yoktur. Böyle bir zorunluluğu yaratan şartlar da o dönemde yoktur.</p>
				<p class="normal">Tek boyutlu bir demokrasi olamaz. Ümmetçi toplum yapısının kendini devam ettirmek amacıyla yarattığı bir ideolojinin ürünü olan “tek hakikat” anlayışının sınırlarına, çoğulcu demokrasi sığdırılamaz.</p>
				<p class="normal">Demokrasi, bir denge rejimidir. Demokraside iktidar, kuşkusuz, ağır basan tarafın çıkarını öncelikle yansıtacaktır. Ancak, bu fonksiyonunu, demokratik kurallar içinde yapabilecektir. Tek “hakikat” olmadığını, her sınıfın hattâ her zümrenin, her kişinin kendi hakikati olabileceğini anlayarak, oyunun kurallarının bu hakikatlerin tümüne saygı gerektirdiğini bilerek, iktidar olacaktır.</p>
				<p class="normal">Bir iktidar, kendi hakikat anlayışını çoğulcu demokraside kimseye zorla kabul ettiremez. Onun kendine özgü hakikat ölçüleriyle görevden uzaklaştırdığı kişi, başkaları açısından en gerekli ve yararlı düşüncenin temsilcisi olabilir. Onun sınırlamaya kalkıştığı görüşler, halk çoğunluğuna en yakın görüşler olabilir.</p>
				<p class="normal">Çoğulcu demokraside, şaşmaz ölçüler koyup insanları ve düşünceleri bununla tartmaya kimsenin hakkı yoktur. Çünkü bu, sadece iktidarın ve onun öncelikle savunduğu çıkarların ölçüsüdür. Çoğulcu demokrasi, en azından, herkesin birbirini kendi ölçüsüyle suçlamadığı bir rejimin adıdır.</p>
				<p class="normal">Demokrasi, tek boyutlu olmaz. Türkiye’nin iktidarı böyle bir şaşmaz hakikat ölçüsü ve tek boyut getirmek özlemindeyse, bu, demokrasi olmaz.</p>
				<p class="normal">“Demokrasi dışı rejim” diye kitaplarda anlatılan, gökten inen kuyruklu bir yaratık değildir.</p>
				<p class="sagnormal">Milliyet, 7 Şubat 1973</p>
				</body>
</html>