<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_80">“FIJ” ve Türkiye</h2>
				<p class="normal">Önümüzdeki pazartesi günü İstanbul’da çalışmalarına başlayacak Uluslararası Gazeteciler Federasyonu’nun (fıj) Kongresi, çeşitli açılardan ilginç geçmeye namzettir.</p>
				<p class="normal">fıj, genellikle “çoğulcu” demokrasilerde görev yapan gazeteci sendikaları tarafından meydana getirilmiştir. Üyeleri, çoklukla Batı Avrupa ülkelerinin sendikalarıdır.</p>
				<p class="normal">fıj’in basın sorunları üzerindeki genel tutumu bir çoğulcu demokrasi anlayışının doğrultusundadır: Çoğulcu demokrasiler, değişik sosyal sınıfların ekonomik ve politik mücadeleyi tam bir özgürlük ortamında ve barışçı araçlarla yapabildikleri siyasal düzenlerdir. Dolayısıyla, basın özgürlüğü, ancak bütün tarafların ve bütün görüşlerin bir siyasal ve hukuki özgürlük ve eşitlik içinde savunulmasıyla mümkündür. Eğer bu özgürlük sınırlanırsa, basının görevi de, Batı Avrupa tipi çoğulcu bir demokrasi de sözde kalabilir.</p>
				<p class="normal">Bu temel görüşten hareket eden fıj, Genel Kongresi’ni İstanbul’da toplamak kararından bir ara vazgeçmişti. Üye sendikalardan bir bölümü, “olağanüstü” bir dönem yaşayan Türkiye’de Kongre’nin tam bir özgürlük içinde çalışamayacağı görüşündeydi. Bir başka bölüm, Türk basınının sınırlı özgürlüğüne dikkati çekmekteydi; kongre İstanbul’da toplanırsa, bunun “sanki Türkiye’de basın tamamen özgürmüş gibi bir aldatıcı havanın yaratılmasına yol açacağı” endişesindeydi; yanlış yargılara ve propagandalara Kongre’nin âlet edilmesi kuşkusunu öne sürüyordu.</p>
				<p class="normal">Uzun tartışmalar sonunda, bu endişeler yersiz bulundu: Türk gazeteciler, kongrenin serbest çalışacağını söylüyordu; fıj’in Türkiye’de toplanması ise bu ülkede tam bir basın özgürlüğü olduğunu tek başına gösterecek, bu yönde propagandaya âlet edilebilecek bir şey değildi.</p>
				<p class="normal">Vazgeçme kararından bu düşüncelerle dönüldü. Hollanda’nın ve bir Batı Alman sendikasının Türkiye’de basının durumunu öne sürerek “Kongreyi Boykot” kararına rağmen, öteki üye sendikalar İstanbul’a geleceklerini bildirdiler.</p>
				<p class="normal">fıj’in Uluslararası Kongresi’ni yurdumuzda toplamak biçimindeki ilk kararına tekrar dönmesinin nedenleri, Federasyon’un bülteninde yer alan bir başyazıyla bundan iki ay kadar önce şöyle açıklandı:</p>
				<p class="normal">“... Bazı tereddütlerden sonra Kongre’nin İstanbul’da toplanması için yeniden karar almamızda, üyemiz olan Türkiyeciler Sendikası gibi türk-iş’in de bunu ısrarla istemeleri etkili olmuştur. Her iki kuruluş, Kongre’nin tam bir özgürlük ve bağımsızlık içinde toplanması yönünde ellerinden geleni yapacaklarını bildirmişlerdir. Ayrıca, her iki Türk kuruluşu, hükümet politikasının demokrasiyle bağdaşmayacağı görüşünde oldukları yanlarına açıkça karşı çıktıklarını, kesinlikle belirtmişlerdir. </p>
				<p class="normal">Uluslararası Gazeteciler Federasyonu yönetimi, şu tavrı uygun görmüştür: Bir gazeteciler sendikasının karşılayabileceği en zor şartlar altında bulunan bir üye sendikasından, Federasyon, kendi varlığının (Kongre’nin toplanmasının) getireceği desteği sakınmamalıdır.</p>
				<p class="normal">Dolayısıyla, yakın gelecekteki gelişmelerin bizim cesur Türk meslektaşlarımıza olan aktif dayanışmamızı göstermemizi engellemeyeceği umudundayız.”</p>
				<p class="normal">fıj’in iki ay önceki bildirisinde sözü edilen “umut” gerçekleşmiştir; Kongre toplanmaktadır.</p>
				<p class="normal">Bizim ülkemizin gazetecileri, kendi meslek onurlarını yıllardan beri ve en cesur biçimde koruyabilmiştir. Türkiye’nin değişik bunalım dönemlerinde, gazeteciler, okuyucuya ve kitlelere karşı olan görevlerini en zor koşullar altında yapabilmiştir. Basın özgürlüğünü bir küçük zümrenin istediğini yazmak özgürlüğü biçiminden çıkarıp onu gerçek yerine oturtmanın, bu özgürlüğü milyonlarca okurun “okumak” özgürlüğü biçiminde alarak Türkiye’deki gelişmelerin bir parçası olabilmenin; başka bir deyişle, basın özgürlüğünü “somutlaştırmanın ve ona fonksiyonellik kazandırmanın” şerefini Türkiye’nin gazetecileri taşımaktadır.</p>
				<p class="normal">Toplanmakta olan fıj Kongresi’nde yabancı meslektaşlarımızdan öğrenecek çok şey vardır. Ancak onlar da, karşılarında görevini yapmanın mücadelesini veren, yılmayan, sorumluluğunu bilen ve bazı dersler alabilecekleri bir gazeteciler topluluğu bulacaklardır.</p>
				<p class="sagnormal">Milliyet, 9 Eylül 1972</p>
				</body>
</html>