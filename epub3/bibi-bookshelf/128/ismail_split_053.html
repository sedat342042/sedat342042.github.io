<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_51">Anayasa Neden Değişir?</h2>
				<p class="normal">Anayasa, çoklukla bir “akademik” konu gibi gözükür. Oysa, her insanın somut günlük ekmek mücadelesine kadar bütün bir toplumsal yaşantı, Anayasa’da sıralanan sözcüklerin damgasını taşır. Bu sözcüklerin niteliğine göre, insanlar daha rahat çalışabilirler; emeklerinin ürününe daha büyük ölçüde kavuşabilirler; insan haysiyetini, insanlıklarını koruyabilirler.</p>
				<p class="normal">Günümüzdeki Anayasa değişikliği tasarıları, bu açıdan, Türk toplumunun bir dönüm noktasıdır: Şehir görmemiş ırgatın alın terinden henüz doğmamış bebeğin yarınına kadar, işçisinden öğretmenine kadar bütün Türkiye’nin geleceğidir söz konusu olan.</p>
				<p class="normal">Anayasa’nın değişimi gerçekleşirse, tabiatıyla, öteki büyük ve ana kanunlarda da değişiklik yapılabilecektir. Anayasa değişikliği, başka alanlarda somutlaştırılacaktır. Bugünkü yasadan ötürü yapılamayanlar, mümkün olacaktır. Örneğin, günümüzdeki Anayasa çerçevesinde, basın kanununa madde koyup matbaaları kapatmaya, sendikaların grev kararlarını sınırlamaya imkân yoktur. Oysa, Anayasa bir kere değişince, bu kez günlük somut yaşantıyla daha doğrudan ilişkisi olan kanunlar da değişebilecektir. Basın kanunu, grev, lokavt ve sendikalar kanunu yeni temellere göre yeniden şekillenebilecektir.</p>
				<p class="normal">Hazırlanan tasarının genel doğrultusu, “iktidardaki kuvvetlerin gücünü arttırmak, onları iktidarda olmayanlara karşı korumak, hareket alanlarını genişletmek” biçiminde gözükmeleridir.</p>
				<p class="normal">Bu niteliği taşıyan değişiklik tasarıları, ülkenin yarınına olacak büyük etkilerinden ötürü, kendilerini hazırlayanlara, savunanlara, gerçekleşmelerine yardımcı olanlara da tarih ve Türkiye önünde büyük sorumluluk getirmektedir.</p>
				<p class="normal">Değişiklik tasarılarının ilk beliren özelliği, çeşitli halk ve hürriyetlere şöyle bir kayıt getirilmesidir: “Devletin ülkesi ve milleti ile bütünlüğünün korunması, milli güvenlik ve kamu düzeninin korunması.”</p>
				<p class="normal">Bu kayıt, önce, değişik hak ve hürriyetlerin “kullanılmasına” getirilmektedir. Örneğin, kişi hak ve hürriyetleri, basın, düşünce, inanış, dernek kurma gibi hürriyetlerin kullanılmasını, hükümet, bu Anayasa ilkesine dayanarak çıkaracağı kanunlarla sınırlayabilecektir.</p>
				<p class="normal">Getirilen bu kaydın tasarılardaki başka bir uygulanma biçimi ise, bazı konularda “karar verecek” makamın değiştirilmesidir. Örneğin, gazete ve dergilerin toplattırılması hâkim kararına bağlıdır. Ancak, “Devletin ülkesi ve milletiyle bütünlüğünün, milli güvenliğin, kamu düzeninin... korunması bakımından gecikmede sakınca bulunan hallerde,” toplatma kararını hâkimler değil, “yetkili bir merci” alabilecektir. Hâkimler yerine “yetkili merci”in bu kararı verebilmesi durumu, “kişi dokunulmazlığı ve hürriyeti”, “haberleşme hürriyeti ve gizliliği”, “dernek kurma hürriyeti” gibi konularda da vardır. Bu hakların sınırlanması eskiden sadece hâkimlerin kararına bağlıyken, şimdi, “gecikmede sakınca bulunan hallerde”, “yetkili merciin kararı” yeterli olacaktır.</p>
				<p class="normal">Anayasa değişiklik tasarılarının büyük özelliği olan “ülke ve millet bütünlüğü, milli güvenlik ve kamu düzeni” kavramını dikkatle incelemek gerekir. Zira, bu kavram, değişiklik tasarılarında çok sık yer almaktadır.</p>
				<p class="normal">Söz konusu kaydın ilk bölümü, hukukun gerektirdiği açıklığa sahip gözükmektedir: “Devletin ülkesiyle ve milletiyle bütünlüğü” kavramı, yanlış anlamalara ya da art niyetli kullanmalara elvermeyecek kadar açıktır.</p>
				<p class="normal">Ancak, “milli güvenlik ve kamu düzeni” kavramı, hukuk bilimi açısından son derece müphem ve kaypaktır.</p>
				<p class="normal">Hukukta aslolan, hukuk kurallarını kesin çizgilerle ortaya koymaktır. Aksi halde uygulayıcılar yahut iktidarlar, onları kendi işlerine gelen biçimde yorumlayıp her köşeye çekebileceklerdir.</p>
				<p class="normal">Nitekim, bir iktidar, “ülkede yoksulluğun arttığını, halkın işsizlikten perişan olduğunu” söylemeyi, örneğin, Anayasa’nın bu maddesine dayanarak çıkaracağı kanunlarla yasaklayabilecektir. “Milli güvenlik” gibi bir kavram, herkesin kendi inanç ve yararına göre yorumlayabileceği bir kavramdır. Örneğin, Türkiye’nin dış politikasını yanlış bulup, bunun yanlış olduğunu yazmak da “milli güvenliğe aykırı” olabilir; bu politikayı günümüzdeki biçimiyle sürdürmek de. Yahut, “kamu düzenini korumak” gerekçesinden, iktidarın hoşuna gitmeyen her çeşit düşüncenin yasaklanmasından yararlanılabilir, vb.</p>
				<p class="normal">Anayasa değişikliği tasarıları “milli güvenliği ve kamu düzenini korumak” kavramlarıyla kanunlaştıkları takdirde, Türkiye’nin bütün düşünce hayatı, basın heyeti, kişisel hürriyetleri ve dolayısıyla siyasal, ekonomik, sosyal gelişmeleri, iktidarın insafına bırakılmış olabilecektir. Örneğin, basın kanununa eklenecek maddelerle, “milli güvenliğe ve kamu düzenine aykırı yazı yayınlanamaz” denebilecektir.</p>
				<p class="normal">Sendikalar kanununa, siyasal partiler, dernekler kanununa, iktidar, istediği değişikliği ve sınırı koyabilecek, Anayasa’nın söz konusu değişiminden sonra, böyle bir uygulama mümkün olacaktır.</p>
				<p class="normal">Tasarıları hazırlayan kuvvetlerin bu yoldaki bir girişimi düşünmediğini, değişikliği bu amaçla kullanmayacağını kabul edelim. İlerdeki iktidarların davranışı için kim teminat verebilecektir?</p>
				<p class="normal">Anayasa değişikliği tasarılarının basın ve yayınla ilgili maddeleri de, keyfi bir uygulamaya aynı ölçüde elverişli gözükmektedir.</p>
				<p class="normal">1961 Anayasası’nın basınla ilgili maddesinde, “gazete ve dergilerin ancak 57. maddede belirtilen fiillerden mahkûm olma halinde mahkeme kararıyla” kapatılabilecekleri yazılıdır. Bu fiiller, “insan hak ve hürriyetlerine dayanan demokratik ve laik cumhuriyet ilkelerine ve devletin ülkesi ve milletiyle bölünmezliği temel hükmüne” karşı çıkmaktır.</p>
				<p class="normal">Yeni tasarıda ise, kapatılmaya yol açabilecek fiillere, “milli güvenliğe, kamu düzenine, genel ahlâka aykırı yayın yapmak” da eklenmiştir. Düşünce hayatının gazetelerin ve basının hürriyeti, yarını, iktidarın gönlünce her biçime bürünebilecek bir “düzen ve güvenlik” anlayışının, bu anlayış uyarınca çıkarılacak kanunların insafına bırakılmıştır.</p>
				<p class="normal">Yeni tasarının “basımevleri ve basın araçları” ile ilgili maddeleri ise, kanunlaşırsa, Türkiye’deki her muhalif düşünceyi, gazete ve kitabı “fiiliyatta” kesinlikle engelleyecek niteliktedir.</p>
				<p class="normal">1961 Anayasası, şöyle bir madde getirmek gereğini duymuştur: “Basımevi ve eklentileri ve basın araçları, suç vasıtası olduğu gerekçesiyle de olsa, zapt ve müsadere edilemez veya işletilmekten alıkonamaz” (m. 25).</p>
				<p class="normal">Anayasa’nın gerekçesinde, bu maddenin izahı 
				şöyle yapılmaktaydı: “Basın hürriyetine vurulacak en büyük 
				darbenin basın araçlarına ve hele basımevlerine el koymak 
				olduğunu izah dahi lüzumsuzdur. Totaliter istikamette yol almak 
				isteyen iktidarla, geçici de olsa basımevlerini faaliyetten 
				alıkoymak ve böylece gazeteleri fiilen iflâsa mahkûm etmek 
				yoluna gitmeyi ihmal etmemişlerdir. Bu sebepledir ki, yeni 
				anayasalarda, basın araçlarının ya asla müsadere ve zapt 
				edilemeyeceği ve işletilmekten alıkonulamayacağı yahut da bu 
				tedbire son derece istisnai hallerde başvurulabileceği 
				belirtilmektedir. Matbaaların kapatılmasının ne demek olduğunu 
				pek acı tecrübelerle yaşamış olan memleketimizin, bu yolu asla 
				kabul etmeyen memleketler arasında yer alması tercih edilmiştir. 
				Pek istisnai hallerde kendisini duyuracak mahzurlar, bu yolun 
				açık olması halinde basın âleminin duyacağı huzursuzluğun 
				yaratacağı mahzurlar yanında daha zayıf kalacaktır.”</p>
				<p class="normal">Değişiklik tasarısında ise, “basımevleri ve eklentileri ve basım araçlarının, sahiplerinin kanuna göre cezai sorumlulukları olması durumunda, zapt ve müsadere edilebileceği, işletilmekten alıkonulabileceği” öngörülmektedir. Yani, tasarı kanunlaştıktan sonra bir iktidar bir kanun çıkarabilecek, “suç unsuru taşıyan kitabı, bildiriyi yahut gazeteyi basmış olan basımevi kapatılır” diyebilecektir. Bu ise, fiiliyatta, iktidara karşı olan hiçbir kitabın, yazının, gazetenin yayınlanmaması demektir. Zira, nihayet ticari kuruluşlar olan basımevleri, en küçük kuşkuyu duydukları bir kitabı, bir dergiyi yahut gazeteyi –haklı olarak– basmayacaklardır... Örneğin, chp’nin seçim bildirisi, işçi sorunlarına değinen bir kitap, bir sendika dergisi, “belki suç vardır” korkusundaki basımevleri tarafından kabul edilmeyecektir.</p>
				<p class="normal">Anayasa değişikliği tasarısının şu ele alabildiğimiz maddeleri, değişikliğin gerekçesi olan “anarşik ve tedhişçi hareketleri önlemek”le aslında ilgisiz gözükmektedir. Türkiye’deki bütün ilerici, hattâ “liberal” sayılabilecek düşünceleri, siyasal, sosyal, sendikal ve düşünsel alanlarda önlemeye dönük oldukları izlenimini vermektedir. Üstelik yazılan tek satırın, söylenen tek sözün Türkiye’de halkın daha iyi yaşama mücadelesini etkilediğinin somut örneklerle belirdiği çağımızda ve bu gerçeği gören kitlelerin her gün büyüdüğü bir ortamda, söz konusu değişiklik tasarıları gerçekten düşündürücüdür.</p>
				<p class="normal">Anayasa değişikliği teklifinde yer alan en önemli bir konu, “özerklik”tir. Hükümet, 1961 Anayasası’nın kendisine özerklik tanıdığı bir kurumun, trt’nin bu niteliğini ortadan kaldırmak düşüncesindedir. Üniversitenin ise, “bilimsel” özerkliğine dokunmamakta, “idari” özerkliğini elinden almayı düşünmektedir.</p>
				<p class="normal">1961 Anayasası’nın gerekçesinde, “Radyonun partizan tutumu ve partizan bir yayın vasıtası haline getirilmesi, memleketimizde, uzun seneler ciddi bir huzursuzluk konusu olmuştur. Bu sebeple, radyo muhtariyeti (özerkliği) ve tarafsızlığı, Anayasa teminatı altına alınmak istenmiştir” denmektedir.</p>
				<p class="normal">trt özerkliğinin değişiklik teklifinde öngörüldüğü biçimde kaldırılması, Türkiye radyolarını kaçınılmaz olarak ekonomik ve siyasal iktidarın daha büyük etkisine hedef yapacaktır. İktidardaki siyasal partiler, trt’yi kendi özel yayın araçları gibi kullanma imkânını dahi, belki bulabileceklerdir. Haberlerin tarafsızlığı ve yorumların objektifliği, “iki kere iki dört eder” gibi matematik formüllerle belirlenemez. İktidar partilerinin trt’yi dolaylı olarak yönetmeleri, kendi seçtikleri ve rahatça görevine son verecekleri kimselerle yürütmeleri, radyoları gene kaçınılmaz olarak iktidar partisinin organı durumuna getirebilecektir.</p>
				<p class="normal">Türkiye, radyolarının bu biçimde kullanılmasından çok çekmiş bir ülkedir. trt özerkliğine son verilmesi sadece Türk radyoculuğunu on yıl geriye götürmekle kalmayacak, Türkiye’yi bir kere daha çağdışı radyoların tehlikesiyle karşı karşıya bırakabilecektir.</p>
				<p class="normal">Üniversitelerin özerkliği, 1961 Anayasası’nda, “bilimsel ve idari” olarak tanınmıştır.</p>
				<p class="normal">Anayasa Mahkemesi’nin 4/2/1966 tarih ve 965/32 sayılı kararına göre, idari “özerklik” kavramından şunlar anlaşılmaktadır: “Özerklik belli sınırlar içerisinde serbestçe hareket edebilmeyi gerektirir. Özerk olan bir kuruluşun, kanunla belli sınırlar içerisinde kalmak şartıyla, kendi hareketlerine hâkim olacak kaideleri de yine kendisinin düzenlemesi gerekir.</p>
				<p class="normal">Bilimsel özerkliğe gelince; bu, daha geniş bir kavramdır. Anayasa’mız bu ilkesiyle üniversiteleri; Anayasa’nın ikinci maddesinde yer alan ana niteliklere sahip bir hukuk devletinin üniversitesine yaraşır şekilde öğretim, araştırma ve yayın konularını tertiplemek ve yürütmek ve mensuplarını bu yönden çalışmaya sevk etmek serbestliğine sahip kılmış bulunmaktadır.”</p>
				<p class="normal">Hükümetin hazırladığı değişiklik teklifi, üniversitelerin “bilimsel” özerkliğine dokunmamakta, “idari” özerkliğini kaldırmaktadır.</p>
				<p class="normal">Ne var ki, “idari” özerklikle bütünlenmeyen bir “bilimsel” özerkliği düşünmek bile mümkün değildir...</p>
				<p class="normal">İdari özerkliğe sahip olmayan, Bakanlığın emrinde öğretim yapan üniversiteler, kaçınılmaz biçimde iktidardaki partilere ve kuvvetlere hem de bilimsel yönleriyle bağımlı olacaklardır. Bir profesörün iktidarca beğenilmeyen sözler söylemesi, “idari” gerekçeler yaratarak onu işinden uzaklaştırmaya yetebilecektir. 1960 öncesinde, “Nabza göre şerbet vermeyin” demek bile, profesörlerin “bakanlık emrine” alınmasına yol açabilmiştir. Günümüzün keskinleşen görüş ayrılıkları ortamında, idari özerklikten yoksun bir üniversite, iktidar partisinin programı çerçevesinde eğitim yapan bir kuruluş olmaya zorlanabilecektir.</p>
				<p class="normal">“İdari yetkiler”in iktidarların elinde olması, “bilimsel özerkliği” kaçınılmaz şekilde anlamsız bir etiket durumuna getirecektir.</p>
				<p class="normal">Anayasa değişikliği tekliflerinin başka maddeleri de, hayli düşündürücüdür. Örneğin, Anayasa’mızın 46. maddesi, “Çalışanların ve işverenlerin sendikalar ve sendika birlikleri kurma hakkını” getirir.</p>
				<p class="normal">Değişiklik teklifinde, bu maddeden “çalışanlar” sözcüğü çıkmakta, yerine “işçiler” deyimi getirilmektedir.</p>
				<p class="normal">Bu değişikliğin anlamı, 700 bin memurun sendika kurma hakkının ortadan kaldırılmasıdır. Bu insanların haklarını savunmakta güçlü bir araç olan memur sendikalarının kapanmasıdır. Değişiklik, memurların kendi çalışma ve yaşama şartlarını düzeltmek yolunda yararlandıkları, işveren (devlet) karşısında onları ezilmekten kurtaran bir savunma hakkının, memurların elinden alınması anlamındadır.</p>
				<p class="normal">Değişiklik teklifinde bir başka ilginç nokta, Anayasa Mahkemesi’ne başvurma hakkının çok daraltılmasıdır. Bu durum değişiklik düşüncelerindeki ortak bir yanın, “Yargı gücünü azaltıp, yürütme gücünü kuvvetlendirmenin” ifadesidir aynı zamanda. Genel çizgileriyle yargıçların denetimini ve yargı kurumunun devletteki yerini sınırlayan, buna karşı hükümetin gücünü arttıran değişiklik teklifleri, Anayasa Mahkemesi’ni de önemden düşürmektedir.</p>
				<p class="normal">1961 Anayasası’nda, Anayasa Mahkemesi’ne başvurma hakkı geniş tutulmuştu. Değişiklik teklifi ise bu hakkı “cumhurbaşkanına, Meclis’te grubu bulunan partilere ve Meclis üyelerinin altıda birine” tanımaktadır. Meclis’te üyesi bulunan fakat grubu olmayan partiler, Yüksek Hâkimler Kurulu, Yargıtay, Danıştay, Askeri Yargıtay ve üniversiteler, bundan böyle, Anayasa Mahkemesi’ne başvurup bir kanunun iptalini istemeyeceklerdir.</p>
				<p class="normal">Bu değişikliğin anlamı, Anayasa Mahkemesi görevinin çok azaltılmasıdır. Meclis’in çıkardığı kanunlara Anayasa’ya aykırılık bakımından itirazın çok zorlaşmasıdır. Hele mahkemece geçmişte kabul edilen itirazların çoğunu yapmış bulunan kuruluşların yeni değişiklikle bu imkândan yoksun kalacağı düşünülürse. Anayasa Mahkemesi’nin önemi çok azalan bir kurum durumuna geleceği söylenebilir.</p>
				<p class="normal">Anayasa değişikliği teklifinin maddeleri, eğer aynen kabul edilirlerse, Türkiye’yi bazı konularda on yıl geriye götürebilirler. Bu Anayasal değişikliğe dayanarak, bir iktidar, ülkenin bütün temel kanunlarını değiştirerek kitlelerin ve kişilerin ekonomik-sosyal-siyasal haklarına, hürriyetlerine –tarihin ona tanıdığı imkânlar ve koyduğu sınırlar çerçevesinde– zarar verebilir.</p>
				<p class="normal">Böyle bir durum, Türk toplumunu 1960 öncesinin kısır siyasal çekişmelerini hatırlatan bir ortama yeniden döndürebilir. Üstelik, 1970’ler Türkiye’si, on yıl öncesinden çok farklıdır.</p>
				<p class="normal">Özüyle ve doğrultusuyla değiştirilmesi teklif edilen 1961 Anayasası, üstelik, sıradan bir yasa değildir. Başlangıç bölümünde, “27 Mayıs 1960 devrimini yapan Türk milletinin” bir ürünü olduğu açıklanmıştır. Günümüzün ilginç bir çelişmesi de, Anayasa’yı bizzat “hazırlayanların,” şimdi, onu “değiştirmek” durumunda olmasıdır. Örneğin, değişiklik tekliflerini hazırlayan hükümette kendi bakanları da yer alan bir chp’nin teklifler karşısındaki tutumu merakla izlenecektir. Hele Sayın İnönü’nün Kurucu Meclis’te Anayasa tartışılırken heyecanla ayağa kalkarak, “Evet” dediği maddeler günümüzde değiştirilmek üzere ortaya konurken, chp Genel Sekreteri Sayın Şeref Bakşık’ın Kurucu Meclis dönemindeki çalışmaları hatırlardayken, bu partinin günümüzde alacağı tavır, gerçekten ilginç olacaktır.</p>
				<p class="normal">27 Mayıs devrimini ve 1961 Anayasası’nı yaratanlar, kendi yavrularını şimdi “yiyecekler” midir?..</p>
				<p class="sagnormal">Milliyet, 8-9 Haziran 1971</p>
				</body>
</html>