<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_66">Gerçekten Olağanüstü...</h2>
				<p class="normal">Cumhuriyet Halk Partisi, ülkemizdeki “olağanüstü,” duruma yakışan bir “Olağanüstü” Kurultay’ın hazırlığındadır.</p>
				<p class="normal">Bu “olağanüstülük” durumu, “politika” yahut “taktik” gibi gerekçelerle açıklanması zor olan bazı düşüncelerin sonucunda Kurultay’ın toplanmasından ileri geliyor: Türkiye, bütün siyasal kuruluşların kendi bütünlüklerini korumak ve ülkeyi elbirliğiyle bunalımdan çıkarmak zorunda oldukları bir dönemi yaşamaktadır. Ve chp’nin olağan kurultayına iki ay kalmıştır.</p>
				<p class="normal">Siyasal çekişmelerle zorlanmaması gereken hassas bir ortam yaşanırken iki ay sabredilerek Kurultay’ın zamanında toplanmasından neden bu kadar sakınıldığını anlamak güçtür. Aynı şekilde anlaşılması güç olan, “sorumluluğu” kendisine özellik edinmiş bir partinin, günümüz ortamında böylesine yıpratıcı bir çatışmaya ve Kurultay’a sürüklenmesinden kimin hangi faydayı beklediğidir.</p>
				<p class="normal">Bir kısım parti yöneticisini “chp’yi karanlık ufuklara götürmekle” suçlayan Kurultay çağrılarının ardındaki gerçekler araştırıldığında, aslında meselenin parti iktidarını almak olduğu ve çağrının bazı hesaplara dayandığı anlaşılmaktadır. Gerçekten, chp’nin hemen bütün il kongrelerini Ecevit kanadının kazanması üzerine, Ecevit’in karşısındakiler partiyi ele geçirmek için ancak şu çarelerinin kaldığını fark etmişlerdir: Kongreler tamamlanıp olağan Kurultay toplansa belki büsbütün azalacaklarından, Kurultay’ı hemen ve eski delegelerle toplarlarsa, kendileri için ümit kapısı belki açılacaktır.</p>
				<p class="normal">Erken Kurultay çağrılarının temelinde yatan asıl düşünce, herhalde budur...</p>
				<p class="normal">“Politikada bunlar olur” gibi gerekçelerle kabul edilmesi aynı şekilde zor gözüken, “siyasal partilerin gençlik ve kadın kollarıyla” ilgili tartışmalar ve kanun tasarısıdır. Tasarı bir yandan yardımcı kolların yaşamasını öngörürken, bir yandan da, her partinin kendi çözümleyeceği bir soruna el atarak bu yardımcı kolların parti içi seçimlerinde nasıl oy kullanacağını kararlaştırmaktadır... Tasarı, öteki partilerde zaten önemi olmayan bir sorunu, chp Kurultayı’na sanki denk düşürürcesine ele alıp Ecevit yanlısı olarak bilinen yüzden fazla delegeliği “birkaça” indirmektedir. </p>
				<p class="normal">Yıllar önce “iki dâhi çocuk” için çıkarılmış “Hususi Kanunu” hatırlatan bu tasarı belki iyi niyetle hazırlanmıştır ama yaratacağı sonuç bakımından rastlantının bu kadarı fazla gözükmektedir.</p>
				<p class="normal">Olağanüstü Kurultay’ın bir başka “olağanüstü” özelliği, çok ağır suçlamaların kolay şekilde ve dayanak gösterilmeden yapılabilmesidir.</p>
				<p class="normal">Ortada, “partiyi meçhul bir istikamete 
				sürükleyerek karanlık emellere âlet etmek” iddiaları vardır. 
				Örneğin, chp Senato Grup Başkanvekili Mehmet Hazer, 22 
				Nisan’daki basın toplantısında şu tanımı yapmıştır: “Partiyi 
				yeni akım, yeni kadro adı altında meçhul bir istikamete 
				sürüklemek isteyen inkârcı azınlık.”</p>
				<p class="normal">Politikada, karşı tarafın düşüncesini eleştirmek, hattâ suçlamak olağandır. Ancak, bu suçlamaların böylesine ağır ve belirsiz yakışmalarla yapılması üzücüdür.</p>
				<p class="normal">Gerçekten, “karanlık ufuk”, “tehlikeli gelecek”, “bilinmeyen emeller” gibi suçlamalar ne demektir? </p>
				<p class="normal">Mantık biliminde, bunlar, “Argumentum ad İgnorantiam” diye adlandırılan bir demagoji türüne gösterilen örneklerdir.</p>
				<p class="normal">Bir tartışmada, karşı tarafa ispatı mümkün 
				olmayan genel bir nitelik yahut düşünce yakıştırarak buna 
				dayanıp karşıdakini haksız, kendini haklı göstermek mantık 
				biliminin “Genel Tutarsızlıklar” kategorisine koyup “bilmemeye 
				dayanan tartışma” diye nitelediği bir mantıksızlık örneğidir.</p>
				<p class="normal">Meselenin mantığa ilişkin özelliği bir yana, bu tür iddialar, her şeyden önce “ciddi” bir parti olmak zorundaki chp’nin ciddiyeti bakımından düşündürücüdür: İki yıl süreyle parti iktidarında bulunan bir Genel Sekreter’in, partisini “meçhule” götürememiş olup da, Genel Sekreterlik’ten çekilince partisini karanlığa sürükleyecek kuvveti elde etmiş olmasını açıklamak zordur.</p>
				<p class="normal">Olağanüstü Kurultay’ın bir başka “olağanüstü” özelliği, Sayın İnönü’nün bir çeşit “hakemlik” görevini üzerine almasıdır.</p>
				<p class="normal">Sayın İnönü, “taraflardan” birinin Kurultay hazırlığını yürütmesini herhalde sakıncalı görmüştür. Kendi hakemliğini ve üç kişilik komisyonunu bütün hazırlıklar için bizzat kendisi yetkili kılmıştır.</p>
				<p class="normal">Şimdi merak edilen husus, maç günü geldiğinde hakemin sahaya çıkarak takımlardan biriyle beraber top koşturup koşturmayacağıdır...</p>
				<p class="sagnormal">Milliyet, 29 Nisan 1972</p>
				</body>
</html>