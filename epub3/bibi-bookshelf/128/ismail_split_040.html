<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_38">“Solsuz” Siyaset</h2>
				<p class="normal">Türkiye’nin yaşadığı siyasal ortamın en ilginç özelliği, herhalde, “solsuz” olmasıdır. On yıldan beri ilk defa, sol, ülkenin günlük yaşantısından kendini çekmiş, siyasal ağırlığını kaldırmıştır. Solun ve sosyalizmin kuruluşlarıyla sözcülerinin kösteklenmiş olduğu; solun ve sosyalizmin yaratıcısı olan sosyal kuvvetlerin ise günümüzün zirvesindeki kargaşaya katılmayarak uzaktan izledikleri bir siyasal ortam doğmuştur.</p>
				<p class="normal">İtiraf, etmek gerekir ki, gerçekten garip bir durum olmuştur bu. </p>
				<p class="normal">Üstelik, sol düşüncenin sadece siyasetten değil, toplumun öteki alanlarından da uzak durması, Türkiye’nin sanatında, edebiyatında, fikir hayatında alışılmadık bir durgunluk, renksizlik yaratmış; radyosundan, gazetelerinden edebiyat dergilerine kadar toplumun bütün haberleşme araçları, kekremsi bir tat vermeye başlamıştır.</p>
				<p class="normal">Çeşitli, çok yanlı ve karmaşık etkiler sonucunda, Türkiye, solun ve sosyalizmin baskı altına alındığı bir ülke olmuştur: İşçilerin ve memurların hakları sınırlanmış, sosyalist parti kapatılmış, sol nitelikteki aydınlar ve sosyalistler susturulmuştur.</p>
				<p class="normal">Peki, bu durumun sonucu ne olmuştur?</p>
				<p class="normal">Sonuç, gerçekten ilginçtir. Ve düşündürücüdür.</p>
				<p class="normal">Halk kitlelerinin ve solun siyasal bir kuvvet olarak katılmadıkları ortam, boşlukta sallanan ve olmadık gariplikler yaratabilen bir siyasal üstyapı doğurmuştur.</p>
				<p class="normal">Bu siyasal üstyapı, öncelikle mevcut düzenin hâkim kuvvetleri doğrultusunda reform girişimlerinde bulunmuştur. Ancak, –reformların sosyalist nitelik taşımasından değil– sırf ileriye dönük yeniden düzenlemeler olmasından ötürü solun ve sosyalistlerin destekleyebileceği bu girişimler, havada kalıvermiştir. Köklü eleştirilerden, sıkı ve akılcı bir muhalefetten yoksun bırakılmıştır. Üstelik, Türkiye gibi bir toplumda aydınların ve bilginin çoğu, soldadır.</p>
				<p class="normal">Bu durumda, temel işlevi öncelikle mevcut düzeni sağlamlaştırmak ve geliştirmek olan bir reform girişimi bile, hem solun sınırlı taktik desteğinden, hem de solun bilgisinden ve yapacağı eleştirilerden yoksun kalmıştır. Garip bir çelişmeyle, mevcut istemin uygulayıcıları, kendi “akıllı düşmanı” solun yokluğunda, ileriye doğru adım atamaz olmuştur. Bağırıp çağıran, çoklukla fazla bir şey anlamayan “aptal dostların” dilinde ve etkisinde, bocalamaya başlamıştır.</p>
				<p class="normal">Birtakım “reform” düşüncelerinin hayli garip gözükmesi, bazılarının “sözde” yardım edeceği halktan ve aydınlardan bir destek bulmaması, ötekilerin ise, asıl yararlı olacakları imtiyazlı zümrelerin miyopluğu yüzünden bizzat bu zümrelerce kösteklenmesi, herhalde, bocalamanın somut sonuçlarıdır.</p>
				<p class="normal">Solsuz siyasetten en fazla zarara uğrayanlar, işçiler, küçük memurlar ve köylülerdir. Bu kitleler, öncelikle kendilerinin olan siyasal görüşlerin baskı altına alınmasıyla karşı karşıyadır. Bu durumun somut sonuçlarını günlük yaşantılarında duymaya başlamışlardır. Memur haklarının korunmasında başlıca araç olan personel sendikaları, bir anda yasaklanıvermiştir.</p>
				<p class="normal">İşçiler, Anayasa’nın kendilerine tanıdığı çeşitli hakları, işyerlerinin en yoğun olduğu illerde uygulayamamak durumundadır. İşverenlerle oturdukları toplu pazarlıkların çoğuna, bu nedenle, korunaksız girmektedirler. İşçilerin özelliklerinden işverenler tabiatıyla faydalanmaktadır.</p>
				<p class="normal">İşçi ücretlerinin ekonomik zorlukların büyük sorumlusu olarak takdim edilmesine bu ortamda çalışılmaktadır. Hükümetin –ve üst düzeydeki işçi temsilcilerinin– denetiminde, istenmiş zamlar hemen en düşük ölçüye indirilebilmektedir.</p>
				<p class="normal">Bütün bunlarla birlikte işçilerden yana görüşler ve işçilerin siyasal hareketi sınırlanmakta; solsuz siyaset, –şimdilik– bu sonuçları vermektedir.</p>
				<p class="normal">Burada, karışıklığa meydan vermemek için bir noktanın üzerinde durmak gerekir: Türkiye’de sol da, sosyalizm de bugünkü sosyal ve ekonomik düzenin karşısındadır. Amacı, bu düzeni değiştirmek, öncelikle işçi ve köylülerin, küçük memurların yararına olan yeni bir düzen kurmaktır. Günümüz iktidarına yardımı ancak kendi amaçlarına uygun bir doğrultuda olacağı gibi, solun sürekli şekilde sadece bir yardımcılık görevini benimsemesini düşünmek ve her şeyden önce politik iktidarı amaçlayan bir akımın icazetle hareket edeceğini sanmak yanlıştır.</p>
				<p class="normal">Günümüz iktidarı, reformlarının gerçekçi bir eleştirisine ve desteklenmesine muhtaçtır. Bunun için, hiç değilse Sayın Demirel kadar “liberal” olmak zorundadır. Sol ve sosyalizmin baskı altında tutulduğu, ciddiyeti hayli şüphe götüren iddiaların toplumun değişik kesimlerinden yükseldiği ve bunlara kulak verildiği bir ortamda reformculuk zordur. Solun iktidarına yönelmiş siyasal hareketin –geçici bile olsa– durdurulduğu, sosyalist yazarların ve akımların susturulduğu solsuz siyasette, öncelikle hâkim ekonomik çıkarların doğrultusunda bulunan bu reformlar bile yokuşa sürülmektedir.</p>
				<p class="normal">Türkiye halk çoğunluğunun çıkarı, demokratik düzene bir an önce dönülmesindedir. Kendi iradesinin dışında gelen yardımlara ve kurtarıcılara halkın ihtiyacı yoktur. Üstelik, Türkiye’nin tarihi, halkın bu tür yardımlara her zaman kuşkuyla bakması gibi bir sonuç da yaratmıştır.</p>
				<p class="normal">Günümüzün iktidarı eğer yeniden demokrasiye dönüş amacına yönelmişse ve bu arada bazı reformları –kendi sosyoekonomik gerçeğinin sınırındaki reformları– yapmak istiyorsa, solun ve sosyalizmin üzerindeki baskıyı kaldırmak zorundadır.</p>
				<p class="normal">Aksi halde, Türkiye solunun ve halkının uzaktan ve umursamazlıkla izlediği zirve sürtüşmeleri devam edecek “reform” diye, ortaya birtakım reform müsveddeleri çıkacaktır.</p>
				<p class="normal">Günümüzün gerçeği –halk çoğunluğu açısından düşünülmemiş bile olsa– ileriye doğru atılacak en küçük adımın solun dinamizmine muhtaç olduğudur.</p>
				<p class="sagnormal">28 Eylül 1971</p>
				</body>
</html>