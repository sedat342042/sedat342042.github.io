<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_47">Reform, Rejim ve İktidar</h2>
				<p class="normal">Son günlerde sık sözü edilen reformlar, “rejim” ve geniş anlamdaki “iktidar” kavramlarından bağımsız değerlendirilemez.</p>
				<p class="normal">Reformun konusu, niteliği ve gücü, hem rejim etkenine hem de iktidar etkenine bağlıdır.</p>
				<p class="normal">Bir reform, değişik rejim biçimlerine göre daha kolay uygulanabilir ya da hiç düşünülemez. Örneğin, halk kitlelerinin geniş işbirliğine ihtiyaç olan bir toprak reformu örneğini “demokrasi” rejiminde en rahat uygulamak mümkündür. Halkın yönetimi bizzat seçmek ve etkilemek imkânından yoksun olduğu bir “oligarşi”de (seçkinler rejiminde) bu daha zordur. Aynı doğrultudaki ve halkın tamamen dışındaki bir diktatörlükte büsbütün zordur.</p>
				<p class="normal">Dolayısıyla, rejimin halkla ilişkisinin zayıflığı oranında, halkın işbirliğine ihtiyaç duymayacak bir reform türünün başarı şansı vardır. Halkın işbirliğine geniş ölçüde ihtiyacı olan bir reform türünün ise, halk etkeninin zayıf olduğu bir rejimde başarı imkânı zayıftır.</p>
				<p class="normal">Reformu belirleyen, ona şekil ve öz kazandıran ikinci etken “iktidar” etkenidir. Hükümeti ve bütün kurumlarıyla beraber bu iktidarı yaratan ve ona genel yön veren sosyal çerçevede hangi sosyal kuvvetler ağır basıyorsa, o iktidarın reformu bu kuvvetlerin doğrultusunda olacaktır.</p>
				<p class="normal">Örneğin, büyük toprak sahiplerinin ekonomide egemen bir güç olduğu 1945 Türkiye’sinde, iktidar, bir kanadının çabalarına rağmen toprak reformunu yapamamıştır. Ya da, işçilerin ağırlık kazandığı bir Türkiye’de, geleceğin iktidarları, “işçi ücretim hayat pahalılığı oranında ve otomatik şekilde arttıran” bir “ücret reformunu” daha kolaylıkla yapabilecektir.</p>
				<p class="normal">Sorunlar, kuşkusuz, sıraladığımız bu örneklerdeki kadar basit değildir. Reformları belirleyen başka etkenler –bu arada dış etkenler– olduğu gibi; iktidarlar da tam bir yalınlıkta değildir: Aynı iktidarın değişik kanatları arasında çelişki olabileceği gibi, bir iktidarın kendi sosyal çevresiyle sınırlı ölçüde çelişmesi de söz konusudur. Fakat gözden kaçmaması gereken nokta, reform kavramının önce iktidarın temel niteliğine, sonra da rejimin özelliğine bağımlı olmasıdır. Bu gerçekleri soyutlamak, yapmayacakları yahut yapamayacakları şeyleri başkalarından beklemek anlamına gelir.</p>
				<p class="normal">Günümüzün siyasal rejimi, klâsik tanımlardan en çok “seçkinler yönetimine” (oligarşiye) uymaktadır. Demokratik üstyapı kurumlarının varlığına rağmen, rejim, “seçkin bir azınlığın” yönetimini andırmaktadır.</p>
				<p class="normal">Dolayısıyla, yapacağı reformlar, büyük kitlelerin desteğini ve işbirliğini gerektirmeyen reformlar olacaktır. Düşünülen reformun böyle bir işbirliği gerektirmesi durumunda, rejimin niteliği reformun başarısını engelleyebilecektir. </p>
				<p class="normal">Varsayımları ve buraya kadar getirdiğimiz mantık silsilesini özetlersek, günümüzün iktidarı ve rejimi çerçevesindeki reformlar:</p>
				<p class="normal">1) Geniş kitlelerin desteğini ve sıkı işbirliğini gerektirmeyen alanlarda yapılacaktır;</p>
				<p class="normal">2) Reform, iktidarları yaratan ortamdaki egemen güçlerden herhangi birinin çıkarıyla önemli çelişmeye düşmeyen konularda yapılacaktır.</p>
				<p class="normal">Şimdi, bu şartlara uygun reformların Türkiye için “yeterli” olmasına, kanaatimizce, imkân yoktur. “Yeterli” olabilecek reformları mevcut siyasal rejimin çerçevesinden ve sosyal-ekonomik-siyasal iktidarın günümüzdeki yapısından beklemek, onlardan haksız bir talepte bulunmak anlamındadır.</p>
				<p class="normal">Ancak, günümüzde “gerekli” olan bazı reformlar vardır ki, bunlar, mevcut sosyal-ekonomik-siyasal iktidarın özelliğiyle çelişmeye düşmeksizin ve bir “seçkinler yönetiminin” ortamında bile gerçekleşebilir:</p>
				<p class="normal">Kamu Ekonomik Kuruluşlarının yeniden düzenlenmesi; doğal kaynakların kullanımı; ilköğretim reformu, vb. </p>
				<p class="normal">Toprak reformu ise, büyük toprak sahiplerinin iktidarlardaki gücünün yıllardan beri azaldığı göz önünde tutulursa, iktidarın niteliği açısından “mümkün” gözükmektedir. Ancak, rejimin özelliğinden ötürü, köylü kitlelerinin aktif işbirliğini gerektiren bir reform modelinin günümüzde başarılı olması hayli güçtür, işbirliğine bağımlılığı az olan bir toprak reformu modelinin şansı daha fazladır.</p>
				<p class="normal">Günümüz iktidarının ve onun hükümetinin reform düşünceleri genellikle faydalı gözükmektedir. “Yeterli” olmaları çok zorsa da, çoğu “gerekli”dir. Bu bakımdan, desteklenmelerinde gelecek açısından yarar vardır.</p>
				<p class="normal">Türkiye, çok değişik iktidarları yaratabilecek ileri ve demokratik bir sosyal yapıya doğru yıllardır hızla yürümüş bir ülkedir.</p>
				<p class="normal">Günümüzün iktidarı, Türkiye halkının bu demokratik gelişmesinde açtığı parantezi –reformları da tamamlayıp– en kısa sürede kapatırsa, önemli bir hizmette bulunmuş olacaktır.</p>
				<p class="sagnormal">Milliyet, 25 Eylül 1971</p>
				</body>
</html>