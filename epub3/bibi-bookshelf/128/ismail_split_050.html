<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_48">Reform mu, Seçim mi?..</h2>
				<p class="normal">Sayın Ürgüplü’nün yeni hükümeti kurma çabaları sırasında, şöyle bir düşünceden kamuoyunda söz edilmiştir: “Reform olmazsa seçim de olmaz” yahut “Ancak reformlar tamamlandıktan sonra seçime gidilebilir,” vb.</p>
				<p class="normal">Buna karşılık, toplumun değişik kesimlerinden öncelikle seçim alternatifinin düşünülmesi yolunda talepler yükselmiştir. </p>
				<p class="normal">Reformla seçim arasındaki hassas ilişki söz konusu olduğunda, meseleyi dikkatle ortaya koymakta fayda vardır: Reform ve seçimi bir arada gerçekleşmesi imkânsız olgular şeklinde sunarak ya reform, ya seçim gibi bir tercih zorunluluğu yaratmak yanlıştır. Reformculuk, seçimli bir ortam gibi seçimsiz ortamda da gerçekleşebilir. Reformculuğu belirleyen etkenler, siyasal üstyapının çok ötelerindedir; bu üstyapının reformu kolaylaştırma yahut engelleme gücü hayli sınırlı bir güçtür.</p>
				<p class="normal">Meseleyi “reform olmazsa seçim de olmaz” gibi şartlı bir biçimde ortaya koymak da yanlış gözükmektedir.</p>
				<p class="normal">Bu iki kavram arasında mutlaka bir tercih yapmak zorunluluğu varsa, mesele, her şeyden önce, halk çoğunluğunun çıkar ve özlemleri açısından ele alınmalıdır.</p>
				<p class="normal">Bir çeşit “reform fetişizmine” kapılıp hayâl kırıklığına uğramamak için, “reform” sözcüğünü ve kapsamım doğru değerlendirmek gerekir: Reform, bir ülkede egemen olan siyasal ve ekonomik güçlerin, kendi gelişmelerini hızlandırmak amacıyla yaptıkları “yeniden düzenleme” hareketidir.</p>
				<p class="normal">Egemen güçlerin niteliğiyle reformun niteliği arasında kesin bir ilişki vardır: Bir toplumda eğer tarım sermayesi çok güçlü ise, o toplumda, örneğin, toprak reformunu yapmak zordur. Ya da, özel sanayi kesiminin gelişip güçlendiği bir ortamda şirketleri ilgilendiren köklü vergi reformlarına yönelmek aynı şekilde zordur. O ülkede siyasal rejim demokratik de olsa diktatöryel de olsa zordur. Bir iktidarın nihayet “ifade biçimi” olan siyasal rejimlerin, iktidar aynı kaldıkça, reformun niteliğini büyük ölçüde etkilemeleri beklenemez.</p>
				<p class="normal">İktidardaki egemen kuvvetler dengesini temelden değiştirmeye yönelik girişimler ise, “reform”un ötesindeki girişimlerdir. Günümüz Türkiye’sinde söz konusu olan ise bu değildir.</p>
				<p class="normal">Mesele bu şekilde ortaya konduğunda, reformun ancak mevcut sosyal yapının çıkarları doğrultusunda olabileceği görülmektedir. Bu güçlerin, kendi çıkarlarıyla çelişen başka kuvvetler yararına önemli tâvizler zorlanarak reformların yapılması ise, karşı kuvvetlerin iktidar olmasalar bile ağır basabildikleri ortamlarda mümkündür.</p>
				<p class="normal">Günümüz Türkiye’sinde ve olağanüstü koşullarda böyle bir ortam da söz konusu değildir.</p>
				<p class="normal">Bu ortamın yokluğu bir yana, olağanüstü bir dönemin yaşanması iktidardaki kuvvetlerden bazılarına yarayacak reformların bile yapılmasını zorlaştırmıştır. Örneğin, bir toprak reformu özel sanayi kesimine önemli yarar sağlayabilir. Ancak, siyasal belirsizliğin yarattığı tedirginlik nedeniyle, sanayi kesimi, son tahlilde “mülkiyete” dokunan bir girişime hiç değilse kayıtsız kalmış, kendi gücünü köklü bir reformun doğrultusunda kullanmamıştır. Hele modern tarım işletmeleri ve geleneksel toprak ağalığı, olağanüstü şartların yardımıyla bir anda aynı çizgide saf tutmuşlardır.</p>
				<p class="normal">Bu gerçekler göz önünde tutulduğunda, günümüz çerçevesindeki bir reformculuğun faydalı olmakla beraber hayli sınırlı kalacağı; hele büyük kitlelere fazla bir şey getirmeyeceği öne sürülebilir.</p>
				<p class="normal">Şimdi reformların muhtemel niteliği düşünülerek, bu uğurda seçimleri ve olağan demokratik ortama dönüşü geciktirmenin kitlelere ne getirip onlardan ne eksilteceği dikkatle değerlendirilmelidir.</p>
				<p class="normal">Son yirmi beş yılın tecrübesi, bütün eksiklerine rağmen bir “demokratik ortamın” varlığından halk kitlelerinin büyük yarar sağladığını göstermektedir.</p>
				<p class="normal">Bu ortam, kitlelerin demokratik, ekonomik ve siyasal haklarını geliştirmelerine yardımcı olmuştur. Kendi dar çevrelerinde bir çeşit tutsak gibi yaşayan kitlelerin şehirlere açılması, derebeylik benzeri ilişkilerden çağdaş işveren-işçi ilişkilerine geçebilmesi, kendi ekonomik haklarına sahip çıkıp zamanla siyasal bir ağırlık kazanmaları, giderek iktidar dengelerini etkilemeye başlamaları, –bütün eksiklerine rağmen– sürekli gelişmeye zorlanan bir demokratik ortamda mümkün olmuştur. Türkiye’nin halk çoğunluğu, kendi kuvvetini bu ortamda kullanarak, zaman zaman oy faktöründen yararlanarak, kendi gelişmesini başkalarının sağlayacağı bir “lütuf” olmaktan uzaklaştırmış, kendi özlemlerine kendi gücüyle yaklaşmıştır. Kitleler, gelecekteki dünyalarını kendi emekleriyle, acıları, mücadeleleri ve özlemleriyle bizzat kendileri kurmaya başlamışlardır.</p>
				<p class="normal">Günümüzdeki sınırlı imkânları tecrübelerle ortaya konmuş bir “reformculukla,” sürekli gelişmelerin başlıca dayanağı olan demokratik ve olağan bir ortama dönüşün son adımındaki “seçim” arasında mutlaka bir tercih yapmak gerekecekse, kitlelerin tercihi elbetteki “seçim” olacaktır.</p>
				<p class="sagnormal">Milliyet, 10 Mayıs 1972</p>
				</body>
</html>