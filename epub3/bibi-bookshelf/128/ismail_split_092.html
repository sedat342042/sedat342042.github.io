<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_90">İnsanlar At Değildir!</h2>
				<p class="normal">Türkiye Büyük Millet Meclisi’nin üyeleri, hayati önem taşıyan ve büyük sorumluluk getiren bir konuyu bugünlerde “karara” bağlayacaktır. Karar, hukuken sonuçlanmış bir meselenin sosyal ve siyasal değerlendirmesini yapmakla, idam yargısını şimdi salt hukukun dışındaki ölçülerle “onaylamak” yahut “müebbet hapse” çevirmekle ilgilidir.</p>
				<p class="normal">Meclislerin kararı, sadece üç kişiyle ve onların hayatına son vermekle sınırlı değildir. Karar, Meclislerin benzer durumlar karşısında bundan sonra alacakları tavrı da belirleyecektir. Sadece söz konusu suçları değil, belki de Türkiye’nin yarınlarını, siyasal çerçevesini, “huzur” ve “güvenlik” diye tanımlanıp da hâlâ aranan –ve bulunmayan– bir ortamı etkileyecektir.</p>
				<p class="normal">Böyle bir kritik karar anında, meseleyi bütün yanlarıyla görmek, siyasal miyopluktan vazgeçmek gerekir. Hele yeni kinler yaratıp yaşatacak bir “intikam” havasına girmek, geçmişin “öcünü” o geçmişte daha kısa pantolon giyen üç kişiden almaya kalkışmak, verilecek kararın en yanlış temellere dayandırılması olacaktır.</p>
				<p class="normal">Türkiye, herkesin serinkanlılıkla ve mantıkla davranmasını gerektiren bir darboğazdan geçmektedir. </p>
				<p class="normal">İdam kararları, sosyal ve siyasal yanlarıyla ele alındığında, iki yönlü olarak belirmektedir: Önce, söz konusu insanların suçlarıyla cezaları arasında bulunması gereken denge, sosyal açıdan mevcut mudur? Bu, kararın üç insan hayatıyla ilgili yanı olacaktır: Üç insanın asılması, Türkiye’nin geleceğini nasıl etkileyecek, toplumun yarınları üzerinde ne gibi izler bırakabilecektir.</p>
				<p class="normal">Hemen şunu belirtmek gerekir ki, bu üç insan bir “çılgınlık” noktasına getirilmişlerse, bunun tek sorumlusu kendileri değildir. Onları bu hale getiren, yanıltan, yanlış yöntemlere saptıran, kafalarındaki düşüncelerle ilgisiz amaçlara onları âlet yapan, adetâ bir eski Yunan trajedisinin kahramanları gibi kaçınılmaz sonlarına onları mahkûm eden, bir belirli “ortam”dır. Bu ortamın doğuşunda ise, sorumluluk, en az üç suçlu kadar, polisinden yöneticisine, siyasetçisinden sokaktaki vatandaşına kadar bütün topluma aittir. Eğer bu üç kişi en çocuksu hayâllerin “devrimci ufuklar” gibi sunulduğu bir beyin yıkama ameliyesine hedef yapılmasalardı; eğer bu üç kişi Anayasa’nın kesinlikle yasakladığı muameleleri polisten görmeselerdi; eğer bu üç kişi en yakın arkadaşlarının üniversitelerde ve meydanlarda gemi azıya almış bir güruh tarafından dövülmesini, öldürülmesini, birtakım çevrelerin kan isteyen histeri çığlıkları arasında ve toplumu yönetenlerden bir bölümün kayıtsız bakışları altında yaşamasalardı; eğer bu üç kişi toplumun sözde akıllı ve yetişkin kesiminin anlayışsızlık duvarlarına kafalarını çarpmayıp, “sorumluların” beceriksizliği ve umursamazlığıyla adetâ birer kum torbasına çevrilmiş olmasalardı, herhalde ellerine silâhı alacak kadar çıldıran da onlar olmayacaktı. Don Kişot gibi yel değirmenlerine saldıran da onlar olmayacaktı, her tarafıyla gayrı ciddi olup sonu trajik bitecek maceraların kurbanı da onlar olmayacaktı. İdam mahkûmunun beyaz gömleğini giyecek de onlar olmayacaktı.</p>
				<p class="normal">Hazreti İsa’ların devri yeryüzünde çoktan kapanmıştır. Bütün insanlığın günahını yüklenip çarmıha giden Hz. İsa misali, bütün toplumun suçunu birkaç kişiye yükleyip onları sehpaya göndermek, çağımızın mantığı dışındadır.</p>
				<p class="normal">Meselenin, bir de Türkiye cephesi vardır: Türkiye’de kinler yeterince körüklenmiş, bir “vendetta” havası yeterince yaratılmıştır. 1961 sonrasının kan davalarından ne bunu güdenlere ne de buna hedef yapılanlara yarar gelmemiştir. Günümüzün sorunu, bu karmaşık ve tatsız ortamı, en az yarayla kapatmaktır. Yeni yaralar açmak değildir. Hattâ, akıl yoluna gitmekte geç bile kalınmıştır. Toplum daha işin başından itidalli davranabilseydi, çılgınlık raddesine getirilmiş –ve nihayet yirmi yaşlarını yaşayan– kimselere karşı histeri çığlıkları atıp onların çılgınlığına ortak olmak yerine bir ağırbaşlı tutuma girebilseydi, bir yıldır yaşanan facialar bile belki yaşanmış olurdu.</p>
				<p class="normal">Bu karmaşık dönemde tutulması gereken doğru yola, Sayın İnönü daha 3 Haziran 1971 tarihinde işaret etmiştir. Radyolarda verilen, gazetelerde yayınlanan fakat o günlerin kargaşasında değeri iyi anlaşılmayan bu konuşmasında, İnönü, şunları söylemekteydi:</p>
				<p class="normal">“... Böyle fevkalâde durumlarda hadiseleri bir yerde kesmek lâzımdır. Dikkat ederseniz, ben, buhranların çok kritik zamanında çıkış yolu olarak, ‘Kesiyorum hadiseleri burada, bundan sonrasının hesabını soracağım’ derim.</p>
				<p class="normal">Hepsinde de isabet etmişimdir. Muharebe esnasında isabet ettim ve son hükümetim zamanında da isabet ettim. Olmaz. Fedakârlıkları yapmak zararlıdır zannolunuyordu. Bıraktık, serbest bıraktığımız zaman da aklı başına gelenler kendilerini felâkete atmaktan, yeni bir felâkete atmaktan kurtuldular ve temize çıkmış oldular.</p>
				<p class="normal">Ama yeis ile nihayetine kadar uğraşmak hırsı kendilerini mutlaka felâkete götürür ve memlekete yeni dertler açar. Bunlar, nihayet memleket çocuklarıdır. Kaçanlar, nihayet, yanlış bir yola girmişlerdir. Hattâ içkide çırpınmaktadırlar. (...)</p>
				<p class="normal">En iyi çıkar yol, kaçmakta olanların sıkıyönetim davetine ve adaletin adalet fikriyle çalışacağına, işleyeceğine emin olmalarıdır.</p>
				<p class="normal">Felâketleri kısa yoldan bitirip huzur devrine girmenin ilk şartı budur. (...)</p>
				<p class="normal">İfratçılar barınamaz hale geldiler. Bir 
				yeisten kurtulabilirlerse, (onları) kurtarabilirsek, hem 
				kendileri için, hem memleket için yararlı olacaktır. Tehlike, 
				suçlu görülenlerin yeis halinde bulunup ne yapacaklarını bilmez 
				bir halde ifrata varmaları ve takip edenlerin, ‘Bunlar hiç adam 
				olmaz’ tarzında aşırı tedbirlere yönelmeleridir...”</p>
				<p class="normal">Bu sözler, doğruluklarını bugün de korumaktadır. Amaç, insanları büsbütün ümitsizliğe ve çılgınlığa yöneltip yeni kin dalgaları yaratmak değildir. Bunlara son vermenin basiretini ve akılcılığını göstermektir.</p>
				<p class="normal">Ve zaman, henüz tükenmiş değildir.</p>
				<p class="normal">Türkiye Büyük Millet Meclisi’nin üyeleri, büyük sorumluluk taşıyan tarihsel bir kararın arifesindedirler. Eğer sorumsuz kin ve intikam çağrılarına kulaklarını tıkayıp aklın ve barışın insancıl sesine gönüllerini verebilirlerse, sadece üç tane yirmi yaşlarındaki genci sehpanın eşiğinden döndürmüş olmayacaklar, Türkiye’nin de yarınlarını belki yeni kin birikimlerinden korumuş olabileceklerdir.</p>
				<p class="normal">“Atları vururlar, değil mi,” çaresiz insanları hikâye eden ilginç bir filmin ismidir. Filmin başlangıcında, dörtnala koşan nefis bir at görülür. At bir tümsekte tökezler ve ayağını kırar. Sahibi için yapılabilecek tek şey, bu ümitsiz atı vurmaktır.</p>
				<p class="normal">İnsanlar, at değillerdir.</p>
				<p class="sagnormal">9 Mart 1972</p>
				</body>
</html>