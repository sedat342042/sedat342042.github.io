<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_61">Düzenin “Akıllı” Koruyucusu</h2>
				<p class="normal">Bütün siyasal partilerin, düzenin “en büyük koruyucusu” olmak sıfatını aralarında paylaşamayan partilerin, “İnönü anarşistlere kanat gerdi, onları cezadan kurtarmak, düzeni yıkmak istiyor” şeklindeki ısrarlı suçlamaları, garip, garip olduğu kadar düşündürücü bir çelişmedir. </p>
				<p class="normal">Gerçekten, Sayın İnönü, aslında anarşizmin mi savunucusudur, yoksa mevcut düzenin mi en büyük, medeni –ve akıllı– koruyucusudur. Ve Sayın İnönü, anarşistlere mi kanat germektedir, yoksa, mevcut düzene ve onun uygar niteliklerine mi kanat germektedir?</p>
				<p class="normal">İnönü, neyin ve kimlerin koruyucusudur?</p>
				<p class="normal">Sayın İnönü’nün yarım asırlık siyaset yaşantısı, bu sorunun cevabını açıkça ortaya koyuyor: İnönü’nün tarihsel fonksiyonu, hiçbir tereddüde yer bırakmayacak şekilde, “mevcut düzeni medeni ve akılcı bir çerçevede korumak” olmuştur.</p>
				<p class="normal">Sayın İnönü’nün bütün siyasal davranışlarındaki ortak doğrultu, mevcut düzeni ve dolayısıyla bu düzenden en fazla yararı olanları savunmaktır. Mevcut düzenin, “kendi çerçevesi içinde” gelişmesini sağlamaktır. Çerçeveyi, değişen dünya ve Türkiye şartlarına uydurmak; bunu, akıllı ve medeni ölçülerle gerçekleştirmektir.</p>
				<p class="normal">İnönü’nün iktidar ve muhalefet dönemleri bu doğrultunun saymakla bitmeyecek örnekleriyle doludur. Sayın İnönü, o günkü dengeyi ve düzeni tehlikeye sokan gelişmeleri sezdiğinde, “takrir-i sükûn”a başvurmaktan kaçınmamıştır. Aynı şekilde, dünya ve Türkiye 1945’lerde değişirken, İnönü, düzeni korumanın belki ancak “çerçeveyi genişletmekle” mümkün olduğunu görmüş, demokrasi deneyine başvurmuştur. Düzeni belki altüst edebilecek patlamaları, böylece önlemiştir.</p>
				<p class="normal">Muhalefetteki İnönü, iktidarların kendi ellerinde olmayarak yarattıkları birikimlere, düzene zarar verebilecek birikimlere her zaman karşı çıkmıştır. dp’nin alabildiğine gelişme ve büyümeden yana olan iktisat politikasına, İnönü, bir bakıma, mevcut dengeleri korumak için karşı çıkmıştır. Aynı dp iktidarı akıl yolundan uzaklaşıp son tahlilde “mevcut düzene” zarar verecek girişimlere koyulduğunda, onu yolundan çevirmeye, düzeni korumaya gene İnönü çalışmıştır. Kendi pragmatizmine dayanan ap iktidarı, bir kalkınma tutkusu içinde Türkiye’ye yararlı olan fakat mevcut düzene uzun vâdede zarar verebilecek iç ve dış politika deneylerine girdiğinde, bunun karşısına çıkan Sayın İnönü değil midir? Ve tarihsel fonksiyonu mevcut düzenin akıllı ve medeni koruyuculuğu olan Cumhuriyet Halk Partisi’nde, parti tabanı ve bir kısım yönetici bu fonksiyonu reddedince, bir noktadan sonra kaçınılmaz şekilde karşılarına dikilen kuvvet, gene İnönü olmamış mıdır? dp ve ap iktidarlarının kurulu düzende yaralar da açan hızlı ve “ilerletici” rollerine karşılık, Sayın İnönü’nün iktidar dönemleri, mevcut düzenin değişmezliğinin ve bu değişmezliğin teminatı olan ekonomik durgunluğun dönemleri değil midir?</p>
				<p class="normal">İnönü’nün bu tarihsel fonksiyonunu bütün Türkiye açısından, Türk halkının gelişmesi açısından ilerde yorumlayacak ölenlerin varacağı sonucu bilemeyiz. Ancak, Sayın İnönü, her dönemde, mevcut düzenin en akıllı ve medeni koruyucusu; ancak düzen çerçevesinde kalan ve çerçeveye zarar vermeyen ölçülü gelişmelerin teminatı olmuştur.</p>
				<p class="normal">Sayın İnönü’yle öteki siyasal partilerin yirmi yıllık, mücadelesi, yer yer, düzenin tarihsel koruyucusu ile aynı düzenin akılsız ve gayri medeni sözcüleri arasındaki mücadeledir.</p>
				<p class="normal">İnönü, düzenin zarar görmemesi için, medeni ve akılcı bir çerçevede kalması için çalışır; mevcut düzenin teminatını bunda bulur. Öteki partiler ise İnönü’nün bu fonksiyonunu göremez, anlayamazlar. Ya da çok geç anlarlar.</p>
				<p class="normal">Günümüzde Sayın İnönü’nün öteki partilerle mücadelesi ve kendi partisi içindeki zorlukları, bu perspektifin ışığında hayli ilginç görünmektedir: ap, dp ve mgp, “anarşistlere kanat geren”, “anarşizmin kaynağı olan”, “düzeni temelinden torpilleyen” bir İnönü görüntüsü yaratmaya uğraşmaktadır.</p>
				<p class="normal">Oysa İnönü, aslında, anarşistlere falan değil, düpedüz mevcut düzene germiştir kanatlarını. Düzenin bu partilerce akıl çerçevesinden çıkarılmasına, bu partiler tarafından daha zor bir ortama düşürülmesine karşı koymaktadır. Zira İnönü bilmektedir ve görebilmektedir ki, mevcut düzen kendi rasyoneline, düzenin temelindeki mantığa ters düşürülürse, akılsız savunucu olan ap, dp ve mgp’nin kısa vâdeli siyasal planlarına âlet edilirse, bundan en başta zarar görecek olan, bizzat mevcut düzendir.</p>
				<p class="normal">Ve İnönü, mevcut düzenin en “akıllı” koruyucusudur.</p>
				<p class="sagnormal">Milliyet, 8 Nisan 1972</p>
				</body>
</html>