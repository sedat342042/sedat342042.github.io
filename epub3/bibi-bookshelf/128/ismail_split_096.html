<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_94">Fransa’da Bir Duruşma</h2>
				<p class="normal">“Devlet Güvenlik Mahkemeleri”nin tartışmalarında sık sık Fransa’ya atıf yapılmaktadır. Bu benzetmelerin aslında yetersiz, hattâ anlamsız olduğunu öne sürenler, her çeşit özgürlüğün ve güvenliğin, hoşgörünün var olduğu bir toplumla bizimkini karşılaştırmanın sakatlığına işaret etmişlerdi. O ortamda zararsız olabilecek bir kurumun bizim ortamımızda yol açacağı tersliklere dikkati çekmişlerdi.</p>
				<p class="normal">Bu benzetmelerin, “Orda oluyor bizde neden olmasın?” düşüncelerinin yanlışlığını gösterebilmek amacıyla, aşağıda bir örnek veriyoruz. Fransız Devlet Güvenlik Mahkemesi’nin “geçen” hafta karara bağlanan son duruşmasını, bütün safhalarıyla ve aynen Fransız basınından naklediyoruz.</p>
				<p class="normal">Nouvel Observateur, 2 Ekim 1972:</p>
				<p class="normal">“Brötanyalılar örgütünün on bir militanı bugün Paris’te Devlet Güvenlik Mahkemesi önüne çıkıyorlar. (Brötanya, Fransa’da bir bölgenin adıdır. Bir grup Brötanyalı, Fransa’nın, bu bölgesine gereken ilgiyi vermediği görüşündedir. ‘Baskıyı’ kırmak ve dikkatleri çekmek amacıyla çeşitli gösteriler yapmış, patlayıcı maddeler kullanarak saldırıya geçmişlerdir. Söz konusu dava, bu türden on sekiz tedhiş hareketiyle ilgilidir.)</p>
				<p class="normal">Sanık durumunda olan on bir kişiden beşi tutukludur, ötekiler serbesttir. Bu sanıkların biri doktor, biri işçi, biri esnaf, biri öğrenci, biri şirket temsilcisi, ötekiler küçük çiftçidir. </p>
				<p class="normal">İddia, onların sürekli tedhiş hareketlerini hazırlayıp uygulamalarıdır. (Biri hariç, ötekiler iddiayı kabul etmişlerdir.) İddianamede yer alan suçlardan bazıları şöyledir:</p>
				<p class="normal">• Bir arkadaşlarının tutuklanması sırasında, bölgenin başlıca sorunlarından olan süt meselesini protesto amacıyla birkaç süt toplama kamyonunu dinamitle uçurmuşlardır.</p>
				<p class="normal">• Topraklardaki doğal örtüyü temizleyen buldozerlerin büyük çiftçiye ek toprak yarattığı, küçük çiftçilerin ise ekmeğine engel olduğu gerekçesiyle, devlete ait birkaç buldozeri havaya uçurmuşlardır.</p>
				<p class="normal">• Dinan kasabasının kaymakamlık binasını ve adliyesini, Redon’un vergi dairesini ‘Sömürgeci mekanizmanın bölümleri oldukları’ gerekçesiyle dinamitlemişlerdir.</p>
				<p class="normal">• ‘Brötanya topraklarını peşkeş çektiği’ iddiasıyla, büyük bir emlâk satım bürosu sahibinin villasını dinamitlemişlerdir.”</p>
				<p class="normal">Le Monde, 6 Ekim 1972:</p>
				<p class="normal">“Brötanyalı on bir sanığın ikinci duruşması, beklenildiği üzere bir gösteriyle başlamıştır. Sanıklardan biri, savunmasında Brötan dilini kullanmaya başlayınca duruşma yargıcı onun sözünü kesmiştir. Sanık ısrar ettiğinde, yargıç görevlileri çağırarak onu dışarı çıkarttırmıştır. Bu arada, öteki sanıklar bağırmaya başlamış, fakat daha sonra ilk sanık tekrar içeri gelip savunmasına Fransızca devam etmiştir. (...)</p>
				<p class="normal">Yargıçlar Kurulu Başkanı Romeiro duruşma başlarken bir konuşma yapmış ve tartışmaların çerçevesini taraflara hatırlatmıştır. Yargıç Romeiro, şunları söylemiştir: ‘Fransız hukukunda, düşünce suçu diye bir şey yoktur. Kendini Brötanyalı diye tanıtmaya herkesin hakkı vardır. Savaştan önce, Alsaslılar bu nitelikleriyle milletvekili olmuşlardı. Son seçimlere, aynı görüşü savunan kişiler Brötanya’dan adaylığını koymuş ve bundan ötürü hiçbir tenkide uğramamıştır. Burada yargılayacağımız, maddi olaylardır; bu olaylara ilham veren fikirler değildir.’”</p>
				<p class="normal">Le Monde, 11 Ekim 1972:</p>
				<p class="normal">“Brötanyalı on bir sanığın duruşmasında savcı iddianameyi okumuş ve şu cefaların verilmesini talep etmiştir: Tedhişçi grubun lideri J. Charpantier için beş yıl hapis, dört sanık için üç ila dört yıl hapis, bir sanık için iki yıl hapis. Savcı, bu cezaların ‘tecilsiz’ olarak verilmesini (yani suçluların mutlaka ve hemen cezaevine konmasını) istemiştir. Bunların dışındaki dört sanığın ‘tecilli’ olarak hapis cezasına çarptırılmalarını isteyen savcı, bir sanık hakkında da talepte bulunmayarak onunla ilgili cezayı yargıçların kararlaştırmasını önermiştir.”</p>
				<p class="normal">Le Monde, 12 Ekim 1972:</p>
				<p class="normal">“Brötanyalı on bir sanığın duruşması Paris’teki Devlet Güvenliği Mahkemesi’nde karara bağlanmıştır.</p>
				<p class="normal">Karardan önce konuşan savcı, her sanığın durumuna tekrar değinmiştir. Benzer bölgesel sorunların Fransa’nın çeşitli yerlerinde var olduğunu belirten duruşma savcısı, son yıllarda durumun düzeldiğini ve bölgesel eşitliğe doğru gidildiğini sözlerine eklemiştir. Savcı, ayrıca, bazı tanıkların, ‘Brötanya kültürünü merkezi devlet öldürüyor’ yolundaki iddialarını cevaplamış ve bunun yanlış olduğunu söylemiştir. Savcı, örnek olarak, Brötanya’da Brötan dilinde yayınlar yapılmasını göstermiştir.</p>
				<p class="normal">(On bir sanıktan biri suçsuz olduğunu söylemiştir. İkisi, hareketleri desteklediğini fakat fiilen olaylara katılmadığını açıklamıştır. Sekiz sanık, kamyon ve buldozerleri dinamitle havaya uçurduklarını, resmi dairelerle bir özel villayı kundakladıklarını belirterek suçu kabul etmişlerdir.)</p>
				<p class="normal">Duruşma yargıcının kararı şu şekildedir: Üç sanık beraat etmiştir. Öteki sekiz sanık bir yıldan beş yıla kadar değişen cezalarla, fakat ‘tecilli’ olarak hüküm giymişlerdir. (Yani, bu suçlular cezaevine girmeyecek, eğer ilerde yeniden suç işlerlerse bu süre o suçun cezasına eklenecektir.) Bilindiği gibi, duruşma savcısı iddianamesinde cezaların tecilsiz olarak verilmesini istemişti.</p>
				<p class="normal">Kararın okunmasından sonra suçlular Yargıçlar Kurulu’nun açıkladığı sonucu sevinçle karşılamışlardır.”</p>
				<p class="normal">Devlet Güvenlik Mahkemesi, “Fransa ortamında” işte böyle işlemektedir...</p>
				<p class="sagnormal">Milliyet, l8 Ekim 1972</p>
				</body>
</html>