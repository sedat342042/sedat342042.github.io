<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_121">VI<br class="calibre2"/>
				SONUÇ: 12 MART’IN ÖĞRETTİĞİ</h2>
				<p class="normal">12 Mart, artık tarihe karışmıştır. 12 Mart, halk yığınlarına önemli zararlar vermiş, Türkiye’nin gelişmesini belirli bir ölçüde geciktirmiştir. 12 Mart, Türkiye “sol”unun yaşadığı en yoğun ve en büyük tecrübedir. Çekilen bunca acıya, ölen bunca insana karşılık, 12 Mart, Türkiye’de halk kitlelerine her zaman başvurabilecekleri bir tecrübe getirmiştir. Türkiye üzerine, Türkiye’nin geçmişi, toplumsal gerçekleri üzerine engin bir tarih dersidir 12 Mart. Yarınları kendi elleriyle yaratacak olanların adına çekilmiş acılarla, vurulmuş gençlerle, göğüs gerilen baskılarla oluşmuş bir tecrübe birikimidir. Dünyanın hiçbir köşesinde, halk yığınları, bu tecrübeleri karşılıksız edinmemiştir. Her zaman ve her yerde bir bedeli olmuştur kazanılan tecrübenin. 12 Mart, bir bakıma, bu bedelin ismidir...</p>
				<p class="normal2">l. Dünya ve Türkiye</p>
				<p class="normal">12 Mart’ın en önemli derslerinden biri, Türkiye’nin evrensel bir bütün içerisinde yer aldığını, Türkiye’yi değerlendirirken onu çevresindeki dış koşullardan, bağlı olduğu dış ilişkilerden ayrı tutmanın yanlışlığı ve imkânsızlığıdır.</p>
				<p class="normal">12 Mart öncesinde kimi idealist düşüncenin başlıca yanılgı kaynağı, Türkiye’yi dış ilişkilerinden bağımsız, bir çeşit ıssız ada gibi görmeleri olmuştur. Bu görüşler sanmıştır ki, Türkiye’de hem de nato’nun organik parçası olan güçler harekete geçecek, devrim yapacak ve bu nitelikteki bir girişim dış koşullardan, Türkiye’nin bağlı olduğu askeri pakttan bağımsız yürüyecektir...</p>
				<p class="normal">Tabii, tüm bu girişimlerin içinde belirli dış yönlendirmelerin olduğu, hattâ, hükümeti devirmeye yönelik askeri hareketin ortamının hazırlanmasında dış güçlerin etkin rol oynadığı, 12 Mart’ta olanca açıklığıyla ortaya çıkmıştır. 12 Mart öncesinde, Türkiye’nin aydın kesimi, dış politika değerlendirmelerinde inanılmaz ölçüde yanlışlar yapmıştır. Kendilerinin “devrim adına” harekete geçirecekleri asker bürokrasinin “devrimci” işlevle hükümeti yıkmasını beklerken, aynı hükümeti aslında bizzat dış kuvvetlerin, hem kendilerini hem de asker bürokratları kullanarak devirmekte olduğunu görememişlerdir. Asker bürokrasiden kaynaklanmış bir darbe hareketinin, bu bürokrasinin organik ilişkilerle bağlı olduğu nato’dan ve Amerika’dan bağımsızca yürütülebileceğini, bu dış etkenlerin işe karışmayacağını sanmışlardır.</p>
				<p class="normal">Oysa, 12 Mart, çok anlamlı bir dış politika dersi vermiştir. 1965-70 Türk dış politikasının ne olduğunu, Ortadoğu’yla bağlantılarını, bu tür dış sorunların bir ülkede hükümeti bile devirebileceğini, bunu yaparken de, bazı aydın çevreleri hem ortamı hazırlatmak için hem de gerekçe yaratmak için kullanabileceğini, açıkça sergilemiştir.</p>
				<p class="normal">12 Mart deneyimini yaşamış bir Türkiye’de, artık, önemli sınıfsal ve siyasal değişimlere yönelik her hareketin mutlaka dış koşullarla bir etki-tepki ilişkisi içinde olduğunu görmemek mümkün değildir. 12 Mart öncesindekine benzer yanlışlara düşmek mümkün değildir. Hele bu tür bir değişim kitlelerden değil bürokrasiden gücünü alacaksa, bunun, dışarıdan etkilenmeyeceğini sanmak, gene mümkün değildir.</p>
				<p class="normal">12 Mart, acılı fakat çok yararlı bir dış politika dersidir. Türkiye’nin dış koşullarından soyutlanarak değerlendirilemeyeceğini; ulusal ve evrensel gelişmeler arasında bağlantılar olduğunu; hele günümüzün küçülen dünyasında iç ve dış sorunların bir bütün yaratabildiğini, 12 Mart, bir daha unutulmamak üzere tarihe yazdırmıştır.</p>
				<p class="normal2">2. Bürokrasi ve Türkiye</p>
				<p class="normal">12 Mart, tarihsel bürokratik tezlerin, bürokratik ideolojinin, bürokratik reformcu saplantının çağımızdaki yerini, bir daha ilericilik adına bir yanılgıya imkân tanımayan kesinlikle ortaya koymuştur.</p>
				<p class="normal">Bürokrasinin 12 Mart’ta sergilediği gerçekler, Aristo mantığıyla bu soruna yaklaşma alışkanlıklarının iflâsını ilân etmiştir. Bürokraside varsayılan “kurtarıcılık” işlevinin, “devrim bayrağını yükseltme” misyonunun, halk kitleleri açısından nasıl bir yanıltma olduğunu, 12 Mart, yüksek bir bedel karşılığında öğretmiştir: Toplumsal oluşum içinde, hiçbir etken, mutlak ve değişmez bir veri değildir. Hele iki büyük sınıfın dışındaki ara-tabakalar, hiçbir zaman çevrelerindeki koşullardan, o anda içinde bulundukları tarih kesitinin özelliklerinden soyutlanamazlar. Bu ara-tabakalar geçmişte, belli koşullarda belli bir işlev taşımışlarsa, yaşanan günün değişik koşullarında aynı doğrultuda işlev yapmalarını beklemek, salt geçmişe bakıp böyle birey beklemek, geçmişe konan teşhis doğru bile olsa, soyutlamaların en tehlikelisi, idealizmin en yanlışıdır. 12 Mart, bu tür yaklaşımların, gökten zembille indirilip bürokratlarca uygulanacak devrim beklentilerinin nasıl bir yanılgı olduğunu, büyük acılar pahasına öğretmiştir.</p>
				<p class="normal">Günümüzün sanayileşme sürecindeki toplumlarında, devrimci sınıf, bir tanedir. Ara-tabakalar, bürokrasi, içinde bulundukları koşullar ve güç dengelerince belirlenen bir düzeyde, devrimci sınıfla olan ilişkileri açısından değerlendirilebilirler. Taşıyacakları, bir yardımcılık görevidir; bu görevin niteliği ise, durumuna ve koşullara göre, devrimci bir işlev olabileceği gibi gerici bir işlev de olabilir. Yani, mutlak veri diye bir şey, bu konuda, olamaz.</p>
				<p class="normal">12 Mart; bu gerçekleri, altlarını çize çize ortaya koymuştur. Ara-tabakalardan oluşan kurumların herkes ve her şey gibi değişimden geçtiğini, geçmişte yaptıklarına doğru teşhis konmuş olsa bile, yaşanan günün koşulları ve ilişkileri çerçevesinde çok değişik davranışlarda bulunabilecekleri, açıkça görülmüştür. Türkiye gibi sanayileşme sürecine girmiş ve yoğun dış ilişkilere, dış etkenlere kendisini açmış bir toplumda, devrim önderliğin bir ara-tabakadan ve onun çoğu tartışmalı tarihsel tezlerinin canlandırılmasından beklemenin ne ölçüde yanılgılara, acılara toplumu sürükleyebileceği, geçmişi, günü ve yarını aydınlatan bir ders olarak, öğrenilmiştir. Karşılığı çok pahalıya ödenmiş bir ders olarak.</p>
				<p class="normal2">3. Sermaye ve Türkiye</p>
				<p class="normal">12 Mart, Türkiye’de sermayenin evrensel benzerlerinden çoğundan faşizme daha yatkın olabileceğini de göstermiştir. Gelişme aşamasındaki bir sermayenin, büyük tehlikeler karşısında olmasına gerek kalmaksızın, salt büyümesini zorlaştıran bazı koşullar nedeniyle de faşizm özlemlerine girebileceğini, 12 Mart ortaya koymuştur. Bunu, özellikle geleceğe dönük bir uyarı olarak getirmiştir. Gene 12 Mart’ın gösterdiği, sermaye açısından Türkiye’de demokrasinin ne ölçüde vazgeçilebilir olduğudur. Bütün dönem boyunca, insanlar en insanlık dışı uygulamalara hedef tutulurken, kanun adına kanun tepelenirken, insan karakterindeki en düşük, en zavallı özellikler harekete geçirilirken, sermaye çevrelerinden, tek bir insancıl ses, tek bir protesto yükselmemiştir.</p>
				<p class="normal">12 Mart, demokratik gelişme sürecindeki 
				Türkiye’de sermayenin her zaman benzer rejimlere yatkın 
				olabileceğini, çağdaş dünyadaki çoğu örneğinden hattâ daha fazla 
				eğilimli olabileceğini göstermiştir. Ayrıca, sermayenin kendi 
				çıkarları doğrultusunda ve onun adına uygulanan bir program 
				çerçevesinde insan kavramı yerle bir edilirken, kılının dahi 
				kıpırdamayacağını 12 Mart ortaya koymuştur. Yazar Bedii Faik’in 
				çok başka nedenlerle ama çok doğru olarak teşhis ettiği gibi, 
				“... Acı ama Türkiye’de hiçbir zümre onlar kadar beni sokmayan 
				yılan bin yaşasın anlayışının sahnesi olmadı...”</p>
				<p class="normal2">4. Demokrasi ve Türkiye</p>
				<p class="normal">Türkiye’nin sınıfsal özeliklerini taşıyan bir toplumda demokrasinin kitleler açısından ne kadar önemli olduğunu, “cici”si de olsa, “yoz”u da olsa halk kitlelerinin çıkarı açısından bu demokrasinin inkâr edilmesi değil inançla ve mücadeleyle geliştirilmesi gerektiği, 12 Mart’ın dersleri arasındadır.</p>
				<p class="normal">12 Mart öncesinde küçük-burjuva radikalizminden kaynaklanmış bir demokrasi küçümsemesinin işçi sınıfı ve halk kitlelerinin yararı bakımından ne kadar yanlış olduğunu, dönem, açıkça sergilemiştir. Demokrasiden, bütün eksiklerine rağmen demokratik düzenden geriye atılan adımlar, toplumsal karar odaklarını kitlenin etkisine biraz daha kapamış, sermayeye, bürokrasiye ve faşizm eğilimlerine alabildiğince meydanları boş bırakmıştır.</p>
				<p class="normal">12 Mart, Türkiye koşullarındaki bir toplumda kitle görevinin demokrasiye sahip çıkmak olduğunu, demokrasiden yana bulunan sınıfın öncelikle işçi sınıfı olduğunu; görevin, demokrasiyi bulunduğu noktadan ileriye götürmek olduğunu; demokrasi düşmanlığına kalkışmış küçük-burjuva unsurların aslında sermayenin oyununa geldiğini açık biçimde ortaya koymuştur.</p>
				<p class="normal2">5. İşçi Sınıfı ve Türkiye</p>
				<p class="normal">12 Mart’ın öğrettikleri arasında, kitlelerin ve işçi sınıfının geleceğine dönük ileri hareketlerin ancak kitlelerden kaynaklanabileceği de vardır. İşçi sınıfı ve kitleler “tarafından” değil, işçi sınıfı “adına” girişilmiş bir dizi eylem, eylemcilerin namus ve cesareti, iyi niyeti ne kadar yüksek olursa olsun, sonuçta, işçi sınıfının zararına gelişmeler yaratmıştır. Çağımızın ve Türkiye’nin koşullarında, kitlelerin toplumsal ilerleyişinde, iktidara yönelişinde maceracılığa yer olmadığını; siyasal mücadelenin akıl ve hesap işi, bilim ve örgüt sorunu olduğunu; bilimsel toplum teorilerinin ancak bilimle, tutarlı yöntemlerle uygulamaya aktarılabileceğini, 12 Mart, bir kez daha hatırlatmıştır. Bütün acımasızlığı ve ilkelliği ile, 12 Mart, bu gerçeklerin altını çizmiştir.</p>
				<p class="normal">Türkiye’de kitlelerin gelişmesini ancak kitlelerin gerçekleştireceği, bunun toplumun özgül koşullarıyla tutarlı bilimsel yöntemlerle oluşacağı, kitlenin dışında aranan çözümlerin hayâlcilik ve maceracılıktan başka bir şey olamayacağı, 12 Mart’ın bir kez daha vurguladığı, acının ve ateşin sınavında en somut biçimiyle bir kez daha öğrettiği doğrulardır.</p>
				<p class="normal2">6. Yarınlara Doğru</p>
				<p class="normal">12 Mart dönemi kapanalı, üç yıl kadar süre geçti. 12 Mart’ta çekilen acıların, katlanılan baskıların boşuna yaşanmadığını, öldürülen gençlerin boşuna ölmediğini bu üç kısa yıl bile ortaya koydu.</p>
				<p class="normal">Türkiye’de kitlelerin gökten inmiş kurtarıcılar tarafından esenliğe çıkarılacağı söylenmiyor artık. Bürokratik ideolojinin devrimciliği üzerine efsaneler düzenlenmiyor. Küçük-burjuva reformculuğunun tarihsel tez ve saplantıları, yerli yerine, tarihin tozlu raflarına kaldırıldı bile. Elli yıl öncesinin Türkiye’sine özgü “tılsımlı” reçeteleri kimse halkın önüne süremiyor. Kitlelerin kurtuluşunu kitlenin dışında aramaya kalkışanlar ise, artık, toplumsal bir mücadelenin değil, bireysel maceraların adamları olarak, kitlelerden tecrit edilmiş bir biçimde, sadece bireysel maceralarını yaşıyor.</p>
				<p class="normal">12 Mart sonrasında, çok şey yerli yerine, gerçek yerine oturtulmuş durumda. Çok daha sağlıklı, çok daha geçerli çözümlerin arayışları var artık Türkiye’de.</p>
				<p class="normal">Yüce Mevlâna’nın yüzyıllar öncesinde yazdığı gibi;</p>
				<p class="normal">“... Dünle beraber gitti, cancağızım,</p>
				<p class="normal">Ne kadar söz varsa düne ait.</p>
				<p class="normal">Şimdi yeni şeyler söylemek lâzım...”</p>
			<div class="calibre1" id="calibre_pb_125"/></body>
</html>