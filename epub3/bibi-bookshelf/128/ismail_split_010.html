<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_8">1971’i Beklerken</h2>
				<p class="normal">1971, Türkiye için büyük sınavlar ve zorlu engellerle gelmektedir. Bu zorlukları dört alanda özetlemek mümkündür:</p>
				<p class="normal">1) Asker ve sivil memur maaşlarına 1970’te yapılan zamların devlet yatırımları üzerinde olumsuz etki yaratması beklenmektedir. Devletin cari harcamaları artmış, bu harcamanın karşılanması için getirilen vergiler ise, iş çevrelerinin ve varlıklı zümrelerin baskıları sonucunda hayli yontulmuş, sınırlanmıştır.</p>
				<p class="normal">2) Türkiye’nin son yıllarda kazandığı sosyal hareketlilik, ekonomik zorlukların oranında artacağa benzemektedir. İşçi ve köylü kitlelerinin artan talepleri karşısında, düzen, bu talepleri cevaplamakta büyük güçlük çekmeye namzettir. Tarım ve sanayi kesiminde bu taleplerin yarattığı somut mücadele şekillerinin 1971’de gelişmesi ve yoğunlaşması beklenebilir.</p>
				<p class="normal">3) 1971, saray entrikalarıyla, sokak çatışmalarıyla, akıl erdirilmesi zor işbirlikleriyle ve ihanetlerle dolu bir siyasal ortamı, 1970’ten devralmaktadır. Yeni yılın yeni “kuşku”lar getirmesi uzak bir ihtimal değildir. Yunan basınının, “Türkiye bize benzeyecek mi, benzemeyecek mi?” şeklindeki papatya falına bile fırsat tanıyan bu siyasal ortamda, sosyoekonomik sorunlar bir kat daha ağırlaşacak; çözümler zorlaşacaktır.</p>
				<p class="normal">4) Ortadoğu, dünyanın başlıca bunalım bölgesi olmak niteliğini korumaktadır. İki süper devletin Avrupa’yı bir yana bırakarak kozlarını Ortadoğu’da paylaşmaya başlamaları, Türkiye açısından yeni sorunlar yaratmaya namzettir. Bunalımın yeni biçimler alması, Türkiye’nin bunalımda şu ya da bu şekilde kullanılması düşüncelerine yol açar. Geçmişe oranla daha az bağımlı bir dış politika izleyen Türkiye’ye karşı, güçlü müttefiki abd “kırgınlık” belirtileri de göstermektedir. Son olarak, ek askeri yardım programına Türkiye’nin alınmaması şeklinde beliren bu kırgınlık başlangıcı, 1971’de daha ciddi bir tavıra ya da dolaylı siyasal müdahalelere yol açabilir.</p>
				<p class="normal">Türkiye, bu sorunlara göğüs gerebilecek midir? Türkiye’nin sosyal güçleri ve siyasal kuruluşları, sorunların çözümüne aktif şekilde katılırken, öncelikle savundukları zümrelerin öz çıkarı uyarınca gelişmelere yön verebilecekler midir? </p>
				<p class="normal">Türkiye, 1971’e büyük şehir burjuvazisinin öncülüğünde girmektedir. Bu sınıfın içinde ise sanayi kesimi ağır basmakta, iktidar partisini ve kararları en çok o etkilemektedir.</p>
				<p class="normal">Ancak, hâkim zümrelerin iş çekişmesindeki son gelişmeler, sanayi kesiminin siyasi önceliğini sürdürmek konusunda ciddi sorunlarla karsılaştığını göstermektedir: Büyük toprak sahipleriyle ve Anadolu tüccarıyla ara zaten açılmış, bu soğukluk mnp ve dp aracılığıyla siyasal plana da sıçramıştır. Şimdi, aynı hâkim zümrenin, ticaret-ithalat burjuvazisiyle ve asker-sivil bürokrasinin Finansman Kanunu’ndan etkilenen bölümüyle arasının açıldığı yönünde belirtiler vardır.</p>
				<p class="normal">Hâkim zümrelerin bu iç çekişmeleri, devlet yatırımlarını etkilemekten siyasal bölünmelere kadar uzanan dolaylı sonuçlar yaratmaktadır. Ve bu sonuçlar, 1950’den günümüze kadar işçi-köylü taleplerini karşılayabilmiş büyük şehir burjuvazisi iktidarlarının, bu görevi 1971’de yapamayacakları ihtimalini de beraberinde getirmektedir.</p>
				<p class="normal">Böyle durumlarda, burjuvazinin, kitle taleplerini kökünden kazıyacak otoriter yönetimleri desteklemesi ve kendi varlığını bu şekilde emniyete alması da mümkündür.</p>
				<p class="normal">Bu ve benzeri durumlarda, halk kitlelerini iki yönlü bir mücadele beklemektedir:</p>
				<p class="normal">1) Hâkim zümrelerin görevini yapamamasından ötürü doğan boşluğu ve karşılanmayan talepleri kitle egemenliğine dönük bir yola kanalize etmek; yeni şartlardan kitlelerin siyasal mücadelesi için yararlanmak.</p>
				<p class="normal">2) Halk yığınlarının kendi haklarının yok edilmesi ve gelişmelerinin önlenmesi ihtimaliyle karşılaştıkları durumlarda, bu kitleler, zamanla yarışa girmiş gibidir: Ya bir an önce siyasal planda bir kuvvet olacak ve kendilerine çok şey kaybettiren ihtimalleri uzaklaştıracaklardır ya da kitleleri bunaltacak gelişmelerin kitlelerin gücü hesaba dahi alınmaksızın hâkim zümrelerce planlanmasına boyun eğeceklerdir.</p>
				<p class="sagnormal">Milliyet, 31 Aralık 1970</p>
				</body>
</html>