<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_74">Yunanistan, Kıbrıs ve Biz</h2>
				<p class="normal">Kıbrıs meselesinin tehlikeli gelişmeler gösterdiği günümüzde, Türkiye açısından, başarılı bir politikanın ilk ön şartı Yunanistan’ı dikkatle ve doğru değerlendirmektir. Her iki ülkenin nato üyesi olmasına rağmen, Kıbrıs konusundaki Türk çıkarlarının son tahlilde çeliştiği devlet Yunanistan’dır. “Helenizm’in ve Yunanistan’ın doğal bir uzantısı” olarak Kıbrıs’ı nitelediğini resmen açıklamaktan çekinmeyen Yunan rejimi, üstelik, Türkiye’de bulunmayan çeşitli avantajlara sahiptir. Gerek bazı özellikleri, gerekse nato çerçevesindeki imtiyazlı yeri bakımından Kıbrıs konusunda Türkiye’den ağır basmaktadır. Dolayısıyla, Türkiye’nin menfaatlerim savunan bir dış politika meseleyi hem Yunanistan’ın özellikleri açısından, hem nato gerçekleri, hem de Türkiye’nin ağırlığını değişik çerçevelerde ayrı ayrı ölçmek zorundadır. Bu hassas konuyu hele Kıbrıs’ın şu bunalımlı günlerinde bir “Kahrolsun Kara Papaz” mantığıyla ele almak, Türkiye için ilerde onarılması çok zor kayıplara yol açabilir.</p>
				<p class="normal">Her şeyden önce, karşımızdaki Yunan yönetimini dikkatle değerlendirmek zorundayız. İtiraf etmek gerekir ki, Yunanistan, yöneticilerinin kurnazlığı ve ittifaklarının sağlamlığı bakımından bizden çok daha güçlü gözükmektedir. Hele bu güç, mesele sadece nato çevresinde ele alındığında büsbütün büyümekte; dengeyi Türkiye lehine çevirmeyi kesinlikle imkânsız kılmaktadır:</p>
				<p class="normal">Günümüzdeki Yunan yönetiminin, ünlü Amerikan Gizli İstihbarat Servisi “cıa” ve nato uzmanlarıyla bazı Yunan çevreleri arasındaki kaynaşmasının, aynileşmenin bir ürünü olduğu iddia edilmektedir. Yunan rejimi, cıa’nın bütün kurnazlığını ve tecrübesini paylaştığı gibi, nato’nun imtiyazlı çocuğu olmak gibi bir özelliğe de sahiptir.</p>
				<p class="normal">Yunanistan’ın dış politikada attığı bütün adımlar, çok tecrübeli ve usta danışmanların eşliğinde ve geniş bir istihbarata dayanarak yapılmaktadır. Ünlü Amerikan gazetesi New York Times’ta C.L. Sulzberg’in belgeleriyle açıklamış olduğu üzere, Yunan rejimi, doğrudan doğruya nato tarafından hazırlanmış bir planın bazı eklerle uygulanması sonucunda kurulmuştur. Bu rejimin bütün ciddi gözlemciler tarafından işaret edilen “dışa bağımlılığını” ise, bir başka Amerikalı gazeteci şöyle özetlemektedir:</p>
				<p class="normal">“... Yunan siyaset dünyasının Bizans’ı andıran 
				çerçevesinde, Amerikan diplomatları ve cıa ajanları genellikle 
				Yunan politikacıları kadar önemli bir rol oynamaktadır.” Amerikalı Senatör Wyne Morse, 9 Ekim 1967’de Kongre’de yaptığı konuşmada, kendi hükümetini eleştirirken, Yunan yönetiminin dış dayanaklardan aldığı gücü şöyle ortaya koymaktadır. “Yunanistan’a yardım programımızın yegâne amacı, abd Savunma Bakanlığı’nın bütün isteklerini ve özellikle nato’yla ilgili isteklerini kabul edecek Amerikan yanlısı askeri bir hükümeti ayakta tutmaktır...”</p>
				<p class="normal">Aynı Yunan yönetimi, Amerikan sermayesinin güçlü desteğine sahiptir. Dünya kapitalizminin bir numaralı yayın organı Wall Street Journal’ın 20 Şubat 1968 tarihli sayısında açıklandığı gibi, yeni Yunan rejiminin bütün yatırım politikasını düzenlemek görevi, Amerika’nın “Litton” tröstüne verilmiştir, vb...</p>
				<p class="normal">Görüldüğü gibi, Kıbrıs meselesinde muhatabımız olan Yunanistan, birkaç maceracının cılız Yunanistan’ı değildir. Uluslararası bir stratejinin kilit noktası durumunda olan, çeşitli kademelerde iç içe geçen işbirlikleri kurmuş, belirli görevler yüklenmiş, sırtını abd ve nato’ya dayamış bir Yunanistan’dır.</p>
				<p class="normal">Türkiye’nin Kıbrıs politikası, bütün bu şartları değerlendirip bir denge tutturmak zorundadır. Meseleyi sadece nato çerçevesinde ele alıp çözümü burada aramak, abd Başkan Yardımcısı Agnew’den başlayıp “Batı medeniyetinin beşikliğinde” biten bir imtiyaz zinciri karşısında “üvey evlat” olmayı ve bunun bütün olumsuz sonuçlarını önceden kabullenmeyi gerektirebilir.</p>
				<p class="sagnormal">Milliyet, 25 Şubat 1972</p>
				</body>
</html>