<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_70">Geçmişten Bir Gün...</h2>
				<p class="normal">Eski gazete koleksiyonlarının ilginç bir özelliği vardır: Geçmişteki olayları, bu olayların yaşanıldığı günün açısından sergilerler.</p>
				<p class="normal">Bugün ele alıp umursamazlıkla ve uzaktan incelediğimiz tarihsel olaylar, eski gazetelerde yaşanılan anın “olanca” heyecanıyla anlatılırlar. Bize sadece birer inceleme aracı, birer vaka gibi görünen sorunlar, onları bizzat yaşayanlar ve onlardan doğrudan etkilenenler için, gerçeğin ta kendisidir.</p>
				<p class="normal">11 Mayıs (eski tarihle 28 Nisan) 1909’un Stamboul’u, İstanbul’da Fransızca yayınlanmakta olan bu gazetenin olağanüstü bir nüshasıdır: “31 Mart vakası”nın üzerinden henüz dört hafta geçmiştir. Hareket Ordusu İstanbul’a girmiş, isyancılar ezilmiş, Abdülhamit tahttan indirilmiştir. 11 Mayıs 1909 tarihli Stamboul, 10 Mayıs’ta tahta çıkan Sultan Mehmet Reşat’ın cülus törenini uzun uzun anlatmakta, geçmişe ve geleceğe ait yorumları bu önemli günün açısından yapmaktadır.</p>
				<p class="normal">Önce, “Tarihi Bir Gün” başlığıyla nakledilen törenlerin bir bölümünü, “Kılıç Kuşanmayla” ilgili olanını izleyelim:</p>
				<p class="normal">“Eyüp Sultan’ın Türbesi’nde Sultan’ı karşılayanlar Çelebi Efendi ile Mevlevihâne’nin öteki şeyhleri oldu. Birlikte içeri girdiler. Sultan tahtın üzerine çıktı; yanındaki kendileri için hazırlanmış özel yerlere oturdular. Şehzadeler ve öteki ilgililer kapının yanında ayakta durdular.</p>
				<p class="normal">Türbenin imamları olan Hafız Hayri, Hafız Aziz ve Hafız Sakıp, Fetih süresini okumaya başladılar. Sonra, Çelebi Efendi dua etti. Dua sona erince, Hazine Kethüdası Ethem Bey, yeşil örtülü bir masanın üzerinde duran ‘Ömer-el-Faruk’un kılıcı’nı kınından çıkardı, öptü ve Çelebi Efendi’ye verdi. Çelebi Efendi aynı hareketi tekrarladıktan sonra kılıcı Sultan’a takdim etti. Sultan Mehmet Reşat kutsal kılıcı dudaklarına götürdü, öptü ve tekrar Çelebi Efendi’ye verdi. Bunun üzerine, Çelebi efendi, dualar okuyup niyazlarda bulunarak kılıcı gelenekler uyarınca Sultan’ın beline astı.</p>
				<p class="normal">Sultan Mehmet kılıcı tekrar çekip öptü, Çelebi Efendi’ye verdi. Çelebi Efendi de onu Ethem Bey’e iade etti.</p>
				<p class="normal">Bunun üzerine, Sultan’dan başka herkes odadan çıktı. Sultan Mehmet tek başına dua etti; Tanrı’nın yardımını ve milleti ile devletini korumasını istedi.</p>
				<p class="normal">Ellerinde buhurdanlıklarla kapının önünde bekleyenlerin arasından geçerek, Sultan, merasim kafilesindeki yerini aldı.”</p>
				<p class="normal">11 Mayıs 1909 tarihli Stamboul’un başyazısı, tabiatıyla, bu büyük güne aittir. Yazı, “Geçmiş, Günümüz ve Gelecek” başlığını taşımaktadır. Yazar, yaşanan günü, bu üç aşamayı birleştirmesi bakımından önemsemektedir: Geçmişin sembolü “Eyüp’teki kılıç kuşanma törenidir;” bugünün ifadesi “Liberal Ordu’ya sunulan şükran ve sevgi gösterisi; milletvekilleri ile askerlerin yakınlığıdır.” Geleceğin habercisini ise, yazar, şöyle anlatmaktadır:</p>
				<p class="normal">“Dünkü kortejin ürkütücü bir yenilikle başlamasına tanık olduk: Kortejin en önünde bir otomobil gidiyordu... Bu zırhlı otomobil, öteki semboller kadar anlamlı bir semboldü. İlerlemenin, gelişmenin ta kendisiydi ve yeni özlemlerin titreşimleri içindeki bir şehrin sokaklarında ve halkın sevinç çığlıkları arasında yürüyordu. Ve yeni sultan, demokratik bir sadelikle, otomobili takip ediyordu. Geleceğin sultanı, popüler sultan, hür bir halkın sultanı.”</p>
				<p class="normal">Gazetenin iç sayfasındaki “çeşitli haberler bölümünde,” şu ilginç gözlem yer alıyor:</p>
				<p class="normal">“1876’da Abdülhamit’in tahta çıktığı gün, mizah dergisi Kukuriko, Basın Bürosu’nun keyfi bir kararıyla kapatılmıştı. Aynı günlerde, haftalık iki dergi daha belirsiz bir süre için yayından alıkonmuştu.</p>
				<p class="normal">O günden beri otuz üç yıl geçmiş bulunuyor. Fakat, Türkiye’de tarih sürekli şekilde kendini tekrarlıyor. Osmanlı göğünün altında sanki hiçbir şey değişmiyor. Abdülhamit döneminin her şeye kadir olan Basın Bürosu, Mehmet Reşat’ın sultanlığında da aynı özelliği sürdürüyor. Oysa iki ihtilâl yaşandı ve bir sultan tahttan indirildi. Bunlar, Mehmet Reşat kılıç kuşanmazdan önce ve halk yeni sultanla kurtarıcı orduyu sevinçle karşılamaya hazırlanırken iki mizah dergisinin, Kalem ve Geveze’nin birdenbire yasaklanmasını önleyemedi.</p>
				<p class="normal">Eski rejim altında, samimi ve sağlıklı gülüş cezalandırılmıştı. Şu anda bile, gülmek ve espri yapmak yasaklanmış bulunuyor.”</p>
				<p class="normal">Stamboul’un öteki haberleri, büyük değişimleri izleyen günlerin olağan özelliklerini yansıtıyor: İlk sayfanın alt köşesinde, “Şüpheli kimselerin tutuklanmasına devam edildiği ve üzerinde silâh bulunan birkaç kişinin Kâğıthane’de ele geçirildiği” anlatılıyor. Abdülhamit’le ilgili haberlerde ise, eski sultana ait çok sayıda “Anadolu Demiryolları” hisse senetlerinin Yıldız Sarayı’nda bulunduğu belirtiliyor. Başka bir köşede, yeni yönetimin Alman bankalarına başvurarak eski sultanın yurtdışındaki hesaplarına ve zenginliğine ilişkin bilgi istendiği; bankaların cevap vermeye gönüllü olmadıkları anlatılıyor.</p>
				<p class="normal">İzmir’den gelen bir mektupta ise, eski Vali Kamil Paşa döneminde çeşitli yolsuzlukların yapıldığı bildiriliyor. Mektupta anlatıldığına göre, Kamil Paşa özellikle Çakıcı Efe’yle sıkı bir işbirliğine girmiş, onu korumuş ve soygunlardan hisse almıştır: “Çakıcı Efe ne zaman büyük bir soygun yapsa, Kamil Paşa’nın oğlu Sait Paşa hemen ertesi gün köylere doğru bir geziye çıkardı. Kötü dilliler, bunu, ‘Paşa dağ havası almaya çıktı’ diye yorumlarlardı. Sait Paşa dağda Çakıcı’yla buluşurdu. İzmir’e dönüşünde ise, Sait Paşa, Bakara masasının üzerine fırlattığı para tomarlarıyla Sporting Kulüpleri’nde bulunanların gözlerini kamaştırırdı.”</p>
				<p class="normal">Aynı Stamboul’un bir başka köşesinde, Yeni Gazete’den iktibas edilmiş bir yorum sunuluyor. Halkın bir türlü çözüm bulmayıp kendini her dönem yenileyen sorunları, karşılığına kavuşmayan özlemleri anlatılıyor:</p>
				<p class="normal">“Abdülhamit’in tahta çıkışını hatırlayanlar, o günlerde memleketin büyük iç ve dış tehlikeler içinde olduğunu bilirler. Balkan ayaklanması ve Rus tehditleri önümüze karanlık bir gelecek açıyordu, israf, hazineyi perişan etmişti. Sultan Abdülhamit tahta çıkarken, millet ondan büyük hareketler bekliyordu; köklü ve ciddi reformları, tehlikenin uzaklaşmasını, ilerlemeyi, genel bolluğu ümit ediyordu. Otuz üç yıllık bu istibdat döneminin karanlık sonuçları ve ilk günlerdeki itimadın korkunç hayâl kırıklığı hepimizin hatırlarındadır; dönemin kapanışı on beş gün öncesinin olayıdır.</p>
				<p class="normal">Günümüzde, milletin reformlara ihtiyacı vardır. Millet, artık, kaybettiği haklarına, hürriyete, Anayasa’yla, parlamentosuna yeniden kavuşmuştur. İlk hürriyetçi padişahını dün bağrına basan milletin kalbi, herhalde gelecek için büyük ümitlerle doludur...”</p>
				<p class="normal">Stamboul gazetesinin 11 Mayıs 1909 tarihli sayısında, yaşanılan gün işte bu yorumlarla ve haberlerle anlatılıyor.</p>
				<p class="normal">Tarih, kuşkusuz, “tekerrürden ibaret” değildir. Değişik dönemlerin özlemleri ve olayları arasındaki benzerlik daha çok yüzeyseldir; hızla değişen temeller üzerindeki benzer görüntülerdir.</p>
				<p class="normal">Bununla beraber, 1909’da olduğu gibi günümüzde de hâlâ “reformla”, “anayasayla”, “hürriyetle”, “gazete kapanmasıyla”, “parlamentoyla” uğraşılması, gerçekten ilginçtir.</p>
				<p class="normal">11 Mayıs 1909 gazetesinin üzerini değiştirerek tarihi 23 Ağustos 1971 yapıversek, yadırganan haber ve yorumlar belki çok az olacaktır...</p>
				<p class="sagnormal">23 Ağustos 1971</p>
				</body>
</html>