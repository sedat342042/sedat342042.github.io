<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_118">B. 12 Mart’ın Adaleti</h2>
				<p class="normal">12 Mart’ın toplumda açtığı en derin yaralardan biri, adalet kavramının dönem süresince ayaklar altında çiğnenmesi olmuştur. Adalet, gerek simgelediği uygulamalarla gerek yol açtığı gelişmeler ve adına yapılan adaletsizliklerle, geçerliğini ve ciddiyetini yitirmiştir 12 Mart Türkiye’sinde. Faşizm benzeri rejimlere özgü yaklaşımlar, adalet kurumlarının üzerine ciddi soru işaretleri düşürmüştür. Bilirkişi tayinlerinden idamlara, şarkı yasaklamalarından işkencelere, intihar olaylarına, dost mektuplaşmalarında 142. maddelik suç bulmaya kadar uzanan bir adalet “komedisine” Türkiye 12 Mart’ta sahne yapılmıştır. Acı olduğu kadar düşündürücü, toplumun geleceği adına umut kırıcıdır bu gelişmeler: “İnsanlar böylesine vahşi olabilir mi, insanlar böylesine acımasız ve böylesine ucuz olabilir mi” endişesine kapılmamak, 12 Mart Türkiye’sinde mümkün değildir.</p>
				<p class="normal">12 Mart’ın adaleti, üzerine ciltlere kitap yazılabilecek, yüzlerce, binlerce vakası tek tek, incelenip dersler çıkarılabilecek toplumsal bir olgudur.</p>
				<p class="normal">Biz burada, hele bir yorum yapmaksızın, dönemi açıklayan birkaç olaya değinmeye çalışacağız. 12 Mart gerçeğini açığa vuran ve teşhir eden, bilimsel yöntemlerle varılan sonuçlar kadar, bu olaylardır bir bakıma...</p>
				<p class="normal2">1. Duruşmalar ve Tutuklamalar</p>
				<p class="normal">12 Mart’ın duruşmaları, yığınlarla insanın özel yargıçlar önünde, bu insanları mahkûm edecek 12 Mart’ın ise tarih önünde ve aynı anda yargılandığı bir büyük sahnedir.</p>
				<p class="normal">Duruşmaların ilginç özellikleri vardır: Demokrasi tarihimizde benzerine sadece 27 Mayıs’ın Yassıada’sında rastlanılan “toplu yargılamalardır” bu duruşmaların çoğu. Bir davada yirmi sanığın, otuz sanığın durumu karara bağlanmaktadır.</p>
				<p class="normal">12 Mart duruşmalarının ikinci özelliği, askeri savcıların genellikle en ağır cezayı talep etmeleridir. Savcılar, kendi aralarında yarışa çıkmış gibidir. Sanki en fazla ölüm cezası talep eden, liyakat madalyasıyla ödüllendirilecektir: Örneğin, “Çayan Davası’nda” savcı on üç kişinin idamı talebinde bulunmuştur. “Gezmiş Davası’nda” on sekiz gencin idamı istenmiştir. “Solmazer Davası’nda” ise bir rekor kıran Sıkıyönetim savcısı, tam kırk bir kişinin idamı talebinde bulunmuştur.</p>
				<p class="normal">12 Mart döneminin en trajik sonuçlarından biri, üç gencin, kimseyi öldürmemiş, hattâ bir kişi dışında kimseyi hafif de olsa yaralamamış olan üç gencin idam edilmesidir; bu idamları Meclislerin onaylayabilmesidir.</p>
				<p class="normal">İnsan yaşamının, insan varlığının benzer idam talepleri ve uygulamaları ölçüsünde ele alınabildiği bu dönemde tutuklamalar ve cezalar da rekor düzeydedir. 12 Mart’ın sadece ilk yıllık bölümünde, 687 kişi Sıkıyönetim Mahkemelerinde “suçlu” görülerek değişik cezalara çarptırılmıştır. Tutuklamaların kesin bir sayısını vermek imkânsız gibidir; ancak, bu rakamın beş bin dolayında olduğu öne sürülmektedir. “Gözaltına” alınanların ise, hesabı tutulamayacak kadar çoktur.</p>
				<p class="normal">Bu uygulamalara rağmen, kimi sıkıyönetim yargıcı 12 Mart’ın sahipleri tarafından fazla “yumuşak” bulunarak görevden alınmıştır. Bir sıkıyönetim mahkemesi ise, verdiği cezanın hafif olduğu düşüncesiyle, İstanbul Sıkıyönetim Komutanlığı tarafından tümüyle ortadan kaldırılmış, “lağvedilmiştir.” Bu olay, gerçekten ilginçtir; 12 Mart adaletinin örnek uygulamalarındandır: İstanbul’un 1 Numaralı Sıkıyönetim Mahkemesi’nde, Nahit Töre, Osman Bahadır ve arkadaşları (thko İstanbul bölümü davası) yargılanmaktadır. Savcının ısrarlı talebine rağmen, mahkeme, suçu 146. maddenin kapsamına sokmamıştır. Yani, idam cezasına hükmedilebilecek önem ve ciddiyette, nitelikte görmemiştir (22/4/1972). Oysa, bu dava sanıklarından çok daha azını yapmış bulunan Deniz Gezmiş ve iki arkadaşı, o sırada, Ankara Sıkıyönetim Mahkemesi’nce 146. maddeye dayanılarak idama mahkûm edilmiştir. İstanbul 1 Numaralı Sıkıyönetim Mahkemesi’nin 146. maddeyi uygulamaması, 12 Mart sahiplerini çok sinirlendirmiş ve Sıkıyönetim Komutanı Faik Türün’ün emriyle, bu mahkeme ortadan kaldırılmıştır...</p>
				<p class="normal">12 Mart rejimi, adalet üzerindeki oyunlarını, yargıç güvenliğini kaldıran bir tasarıyı hazırlatmaya kadar verdirmiştir: 1972’nin son günlerinde Adalet Bakanlığı’nca hazırlanan bu tasarıda, yargıçların “coğrafi teminatı” iptal edilmektedir. “Teminatlı” yargıçların da nakledilebilmesi esası getirilmektedir. Tasarı, Millet Meclisi’ne kadar ulaşamamıştır ama, 12 Mart rejiminin adalet anlayışını açıklaması bakımından ilginçtir.</p>
				<p class="normal">12 Mart’ın sıkıyönetim uygulamalarında, hukuk 
				tarihine geçmesi gereken örneklere de bol bol rastlanmıştır. 
				Örneğin, “özel mektupta komünizm propagandası” herhalde ilk kez 
				12 Mart’ta hukuk literatürüne geçmiştir. Güler Meriçkan isimli 
				bir öğretmen, “nişanlısına yazdığı mektuplarda komünizmi övdüğü, 
				propagandasını yaptığı” gerekçesiyle Ankara 1 Numaralı 
				Sıkıyönetim Mahkemesi tarafından tutuklanmıştır.</p>
				<p class="normal">Bir başka “özel mektup” davası, gene aynı 
				mahkeme tarafından on ay hapis cezasıyla karara bağlanmıştır: 
				“Sanık,” Meliha Kalaycı isminde bir devlet memurudur. Meliha 
				Kalaycı’nın nişanlısı, 12 Mart döneminde tutuklanmıştır ve 
				cezaevindedir. Meliha Kalaycı, nişanlısına yazdığı özel 
				mektubunda “orduya hakaret ettiği” gerekçesiyle yargılanmış ve 
				bu özel mektuptaki sözleri nedeniyle, Ankara 1 Numaralı 
				Sıkıyönetim Mahkemesi tarafından 10 ay hapse mahkûm 
				edilmiştir...</p>
				<p class="normal">Benzer uygulamalar, 12 Mart’ın adaletinde sık 
				sık tekrarlanmıştır. “yaykur”la öğrenim yapar gibi, 
				“mektuplaşarak gizli örgüt kurdukları” iddiası, ünlü tös 
				davasının temelini oluşturmuştur. Bir başka adalet örneği ise, 
				Deniz Gezmiş, Yusuf Aslan ve Hüseyin İnan’ın asılmalarından 
				sonra sık sık tekrarlanmıştır: 12 Mart ilgilileri, bu üç gencin 
				anılmasını bile yasaklamaktadır. Deniz Gezmiş ve Yusuf Aslan’ın 
				fotoğraflarını üzerlerinde bulundurdukları nedeniyle 
				Gaziantep’te üç kişi hakkında tutuklama kararı verilmiştir. 
				Abdurrahman Güzelgün isimli bir memur, Gezmiş, İnan ve Aslan’ın 
				mezarlarına bıraktığı üç gül nedeniyle Ankara’da tutuklanmıştır. 
				Benzer bir uygulama ise, Ulaş Bardakçı’nın mezarına çiçek 
				bırakan üç genç kıza yapılmış ve Tebessüm Sarp, Şencan 
				Akkoyunlu, Aygün Ünal, Sıkıyönetim makamlarınca gözaltına 
				alınmıştır.</p>
				<p class="normal">Bu örnekleri çoğaltmak mümkündür. Dönemin adaleti, “sanık” niteliğindeki kişinin “insan” olmadığı varsayımıyla hareket etmiştir. Bu anlayışın doğal sonucu, işkencedir. 12 Mart, Anayasa’nın açıkça ihlal edilerek işkence uygulamasının olağanlaştırıldığı bir dönemdir...</p>
				<p class="normal2">2. İşkenceler...</p>
				<p class="normal">12 Mart’ın “işkence”yi nasıl görüp 
				kabullendiği, dönemin sahiplerinden İstanbul Sıkıyönetim 
				Komutanı Orgeneral Faik Türün’ün ağzından şöyle itiraf 
				edilmektedir: “... İşkence edebiyatı, beynelmilel komünizmin 
				süregelen bir taktiğidir. Benim kulağıma da aklın almayacağı 
				işkencelerin yapıldığı yolunda söylentiler geliyor. Hattâ 
				müracaatlar oluyor. Ben, yapılan müracaatları araştırdım: 
				İşkence denen hareketin ekseriyetle tabana vurulan birkaç sopa 
				ve tokattan ileri gitmediğini gördüm...”</p>
				<p class="normal">Faik Türün, herhalde tabanına o birkaç sopayı hiç yememiştir, ayrıca Anayasa’yı da okumamıştır. 12 Mart’ın işkenceleri, elbette Türün’ün çizdiği çerçeveden çok daha ağır olmuştur. Ancak, Sıkıyönetim Komutanı’nın açıkça “falaka” ve “dayak” türünden işkenceyi olağan ve meşru görmesinin, uygulamalarına izin vermesinin itirafıdır bu sözler. Hiç sıkılmadan ve utanmadan, Faik Türün, bunları 1. Ordu Merkezi’nde gazetecilere yapılan brifingi izleyen konuşmasında anlatmıştır. Ve bu sözler, ertesi günün tüm gazetelerinde yer almıştır.</p>
				<p class="normal">12 Mart’ın yöneticileri, işkenceyi bu şekilde 
				görerek sadece bir Anayasa suçu işlememişlerdir. Aynı zamanda, 
				döneme tüm karakterini veren bir uygulama modelini, adalet ve 
				hukuk anlayışını da böylece ortaya koymuşlardır. Bu modelin 
				“mahkeme” aracılığıyla saptanması ve dönemin adaletinde 
				işkenceyi meşru kılmanın şerefi, İstanbul 3 Numaralı Sıkıyönetim 
				Mahkemesi’ne aittir. “Çayan Davası”na bakmakta olan mahkeme, 
				sanıkların ifadelerini işkence altında verdikleri ve sürekli 
				işkence gördükleri beyanlarına karşılık, hukuk tarihine geçen 
				bir “ara karar” almıştır. Bu ara kararında, hem sanığın 
				işkenceden geçip geçmediğinin mahkemeyi ilgilendirmediği 
				belirtilmekte, hem de, daha korkuncu, “gerçeği sanıklara 
				söyletmeye dönük işkence,” Mahkeme heyeti tarafından, dolaylı 
				olarak meşru ve olağan kabul edilmektedir... İstanbul 3 Numaralı 
				Sıkıyönetim Mahkemesi’nin 16/8/1971 tarihli duruşmasının 
				tutanaklarında, 7. sayfada yer alan bu “ara kararı” şöyledir: 
				“... Sanıklardan bir kısmının tazyiklerde bulunulmakta olduğu 
				iddiası, dava ile re’sen ilgili bulunmamaktadır. (...) Askeri 
				Mahkemece, sanıkların işkenceye tabi tutulup tutulmadıkları 
				cihetinin tahkiki yoluna gidilse dahi ve bir an için bu 
				‘iddianın gerçek olduğu sübut bulsa dahi bu tesir ve tazyikin 
				gerçeği söyletmek gayesine matuf olarak mı,’ yoksa şu veya bu 
				şekilde ifade almak maksadıyla mı yapıldığının tespiti imkân 
				dahilinde bulunmaması ve delillerin serbestçe takdiri yönünde 
				herhangi bir etkisi olmaması sebebiyle bu konuya ilişkin 
				itirazların ve taleplerin reddine oybirliğiyle karar verilip 
				açık olarak tefhim edildi...”</p>
				<p class="normal">Sadece hukuka değil, insan anlayışına, insanlık kavramına bile sığacak gibi değildir bu bakış açısı: 3 Numaralı Sıkıyönetim Mahkemesi’nin yargıçları, bu kararlarıyla, işkencenin varlığını, uygulanırlılığını ve 12 Mart Türkiye’sinin ölçüleriyle “meşruiyetini” dolaylı biçimde ilân etmektedirler. İşkenceyi, “şu veya bu şekilde ifade almaya matuf” olanla “gerçeği söyletmek gayesine matuf” olan diye ikiye ayırabilmekte; gerçeği söyletmeye dönük olanını, “bir varsayım” olarak kabul ettiğinden, aksinin “tespitinin imkân dahilinde bulunmamasından,” sanıkların işkence iddialarını dikkate almadığını açıklamaktadır.</p>
				<p class="normal">İşkenceyi, “gerçeği söyletmek gayesine matuf” işkenceyi kabullenen ve kendi anlayışı çerçevesinde meşru kılan bir adaletin, “tabanlara vurulan birkaç sopayı ve tokat” olağan karşılayan bir Sıkıyönetim Komutanı’nın Türkiye’sinde işkence, elbette kural olacaktır.</p>
				<p class="normal">12 Mart işkenceleri üzerine çok şeyin açıklanmış ve yazılmış olması nedeniyle, durumun apaçık ortada olması nedeniyle, sadece tek bir örnek ve onun sonucunu vereceğiz. 12 Mart döneminde, basın, işkence olaylarını gerçekliği içinde yansıtmaktan genellikle uzak durmuştur. Bir bakıma, Sıkıyönetim tarafından dolaylı bir tehditle buna mecbur bırakılmıştır. Bu genellemeyi bozan az sayıdaki örneklerden biri, 3 Şubat 1973 tarihli Yeni Ortam gazetesinde yayınlanmıştır. “Çayan Davası” sanıklarından Kadriye Deniz Özen isimli bir genç kız, kendisine yapılan işkenceleri bir dilekçe halinde duruşması sırasında İstanbul 3 Numaralı Sıkıyönetim Mahkemesi yargıçlarına vermiştir. Dilekçeyi, 3 Şubat 1973 tarihli Yeni Ortam’dan izleyelim:</p>
				<p class="normal">ADI: KADRİYE DENİZ ÖZEN</p>
				<p class="normal">Çayan dosyasından sanık olarak yargılanan Kadriye Deniz Özen İstanbul 3 Numaralı Sıkıyönetim Mahkemesi’ne duruşmalar sırasında bir dilekçe vererek kendisine yapılan işkenceleri anlatmıştır. Kadriye Deniz Özen’in kısa notlar halinde hazırladığını belirttiği dilekçede, yer yer işkence yapan memurların adları da yer almaktadır. Özen’in Sıkıyönetim Mahkemesi’ne sunduğu dilekçede şöyle denmektedir: </p>
				<p class="normal">“Yakalandığım 17 Mayıs tarihinden 12 Haziran gününe kadar gözaltında bulunduğum Emniyet II. Şube’de maddi manevi her türlü işkence ve baskıya maruz kaldım.</p>
				<p class="normal">17 Mayıs gecesi hakkımda tutulmuş gerçek dışı olan bir takip raporu üzerine Emniyet I. Şube’de elektrik işkencesi yapıldı. Bu işlem gözlerim bağlı olarak yapıldığından bu sırada içerde kimlerin bulunduğunu göremedim. Ancak, sonradan seslerinden tanıdığım I. Şube Müdürü Ilgız Aykutlu, yine I. Şube’den Komiser Fahrettin, Sıkıyönetim’den görevli (gözüme bağlanan örtünün altından görebildiğim) subaylar, mit’ten görevliler vardı.</p>
				<p class="normal">Bu işlem dozu arttırılmak suretiyle iki kere yapıldı. Elektrik önce bacaklarımdan, kollarımdan ve sonra başımdan yoğunlaştırıldı. Ellerindeki aleti sanki yararcasına başımın üstünde gezdiriyorlardı. Bununla da yetinmeyerek bir ara soyunmamı bile istediler. Ben buna kesin olarak karşı koydum. Ve sonuna kadar direttim. Benimle ilişkisi olmayan konuları reddettiğim için çok sinirlenen birisi tarafından başıma en az on-on beş tane yumruk yedim. Yine bir ara enjektörü getirin gibi laflar ettiler. Sonra Ankara’dan ailemi getirip onlara işkence edeceklerini söylediler. Bunun için içerden birisini Ankara Sıkıyönetim Komutanlığı’na bildirmesi için dışarı gönderdiler. Daha sonra, bacaklarımdan, basımdan, el ve kollarım üzerinde nokta nokta kan aktığından bu işi şimdilik bırakalım, dediler. Yine gözlerim bağlı olarak kolumdan tutan bir polis memurunun yardımı ile odadan çıkarıldım. Bir müddet bu işlemin yapıldığı yeri hatırlamamam için koridorlarda dolaştırıldıktan sonra bir yere götürüp bıraktılar.</p>
				<p class="normal">18 Mayıs günü evimde yapılan aramadan sonra, ele geçirilen bazı vesikalar üzerine Em. Md. Muzaffer Çağlar’ın odasına götürdüler. Burada bana konsolosu kimlerin kaçırdığı ve nereye götürüldüğü soruldu. Bunu açıkladığım takdirde beni serbest bırakacaklarını, aksi halde benim için hiç de iyi şeyler düşünmediklerini söylediler. Sonra tekrar yukarı aldılar. Bir müddet sonra Sıkıyönetim Mahkemesi’nde görevli olan bazı subayların önüne çıkarıldım. Onlar da aynı şeyleri söylediler. Bense bilmediğimi söyledim. Buna çok kızan Ilgız Aykutlu, ‘Götürün bunu, birazdan bülbül gibi söyleyecek’ diyerek beni odasından çıkarttı. Bir müddet sonra beni II. Şube Cinayet Masası’na götürdüler. Götürüldüğüm oda çok kalabalıktı. Önce işe küfürle başladılar ve sonra duvarda asılı daha önce işkence gören kimselerin resimlerini göstererek, seni de bu hale getirmeyelim. Bildiklerini olduğu gibi söyle, dediler. Duvarda asılı resimler arasında Ömer Ayna ve Selman Kaya’nın resimleri vardı. Ben yine bilmediğim konusunda ısrar ediyordum. Çünkü gerçekten bilmiyordum. Bu arada içeri giren iri yarı birisi hiçbir şey söylemeden suratıma çok şiddetli bir tokat vurdu. (Sonra bu tokat yüzünden suratımın bir tarafı uzun bir süre şişti.) Küfürler devam ediyordu. Bunlar şimdiye kadar duymadığım ve söyleyemeyeceğim kadar çok çirkin laflardı. Yine beni ırzıma geçmekle tehdit ettiler. Cinayet Masası şefi de bu arada elindeki sopayı sallayarak aynı şekilde tehditte bulunuyordu ve benim için hemen bir pantolon bulmalarını istedi. Biraz sonra büyük bir pantolon getirerek giymemi istediler. Ben direttimse de buna mani olamazdım, çünkü etrafımda en az on kişi vardı ve hepsi birden küfretmeye devam ediyorlardı. Yıkın şunu yere diye bir ses duydum ve kendimi yerde buldum. Ayaklarımdan tutup falakaya geçirdiler. İki kişi falakayı tutuyordu. Birisi ayağı ile omzuma bastı, diğerleri hem küfür ediyordu, hem de konsolos nerede diye bağırıyorlardı. Bilmediğimi söyledikçe sopa daha hızlı inip kalkıyordu. Sonra ifade için kaldırdılar. Evde çıkan kâğıtlarla ilgili sorgu yapıldı. Bu arada tekrar dayağa yatırılacağımı, onun için düşünüp konsolosun nerede olabileceğini söylememi istediler. Bu arada Erim Süerkan’ı getirip falakaya yatırdılar ve onu döverken de bana göstermek için yanına götürdüler. Ayrıca falakaya yatırılan yeğenimi bana gösterdiler. Ayakları patlamış, üstü başı perişan bir haldeydi. Halbuki kendisinin hiçbir şeyle ilişkisi yoktu.</p>
				<p class="normal">Sonra beni tekrar falakaya yatırdılar. Bu sefer gözleri hiçbir şey görmüyordu. Durmadan vuruyorlardı. Hala yalan söylemekte direttiğimi, ama er geç söyleyeceğimi, söylemediğim takdirde falakada beni öldüreceklerini söylüyorlardı. Artık ayaklarımdan kan akmaya başlamıştı. Fakat vurmaya devam ediyorlardı. Bunun üzerine yalan söylemek zorunda kaldım. Ve alakasız bazı evler gösterdim. Tabii hiçbir şey ele geçiremediler. Bunun üzerine daha da sinirlenerek beni tekrar falakaya yatırıp bu sefer öldürünceye kadar vuracaklarını, kendilerini yalan söyleyerek oyaladığımı söylediler. Sonra bir çember yaparak beni ortaya aldılar. Patlayan bacaklarımın üstüne sopayla, tekme ve yumrukla vurarak koşturuyor ve bir yandan da küfürler savuruyorlardı. Ayakta duramaz hale gelmiş ve belime yediğim tekme nedeniyle doğrulamaz olmuştum. Bunun üzerine beni başka bir odaya aldılar. Ayaklarımı tuzlu suya soktular. Akşam indirdikleri II. Şube’de sabaha kadar kaldım. Artık yürüyebilmeme imkân kalmamıştı. Onun için II. Şube’de görevli Cafer isminde bir memur, beni kucağına alarak I. Şube’deki Halkla İlişkiler Bürosu’na götürdü. Buranın kalabalık olması nedeniyle yine başka bir görevli kucağına alarak B Grubu’na naklettiler. Vücudumdaki sulardan dolayı değil yatmak, oturamıyordum bile. Kendimi şöyle bir yokladığımda gözümün sol tarafında yer yer morluklar meydana gelmişti. Ayakları ile bastıklarından sağ kolumu kaldıramıyordum. Yine falaka sırasında parmaklarını kıracağız diyerek parmaklarımı geriye kıvırdıklarından sağ ve orta parmağım şişti ve kan oturdu. Bu arada ayaklarım çok fazla şişmiş ve altları kan toplamıştı.</p>
				<p class="normal">Bana yapılan işkencelere şahit olanlar olduğu gibi, ben de birçok işkence yapılan kişilere şahit oldum.</p>
				<p class="normal">Daha sonra 12 Haziran gecesi Harbiye’deki Merkez Komutanlığı’ndaki hücreye kapatıldık. Aynı gün Emniyet’te Sıkıyönetim Savcısı tarafından hüviyet tespitinden sonra, ‘Emniyet’teki ifadem tamamdır!’ şeklinde kısa bir yazı imzalatıldı.</p>
				<p class="normal">Buraya getirildikten birkaç gün sonra yapılan baskı ve işkenceler nedeniyle bünyemde bazı arazlar ortaya çıkmaya başladı.</p>
				<p class="normal">Daha önce zaman zaman var olan gastrit ağrısı çok şiddetlenmiş, mideme giren ani sancılarla baygınlıklar geçirir hale gelmiştim. Ayaklarımın altındaki yaralar henüz geçmemiş ve yatmaktan dolayı yeniden şişmeye başlamıştı. Talimatnameye göre rahatsız olanlar hücrelerinde tedavi ediliyorlardı. Tedavi ise bir astsubay tarafından yapılıyordu.</p>
				<p class="normal">Savcı tarafından ifadeye çağrıldığımda yürüyemeyeceğim için gidemedim. Hattâ Merkez Komutanlığı I. Şube Başkanı olan Albay gelip ayaklarımın altına baktı ve ifade için zorlanmamamı söyledi. Nihayet 30 Haziran gecesi işkence gören üç kişiyle beraber Haydarpaşa Askeri Hastanesi’ne kaldırıldık. Hastaneye ayaklarım sargılı olarak getirildim. Burada kaldığım süre içinde konuları teşhis üzerine had safhada anemi, gastrit ve işkenceden yüzeyde kalan arızalar tedavi edildi. Aslında, bu fizyolojik rahatsızlıkların asıl nedeni yapılan işkence ve baskılardı. Savcı hastaneye ifade için geldiği zaman henüz ayakta duracak durumda değildim. İfadeye bir asteğmen ve görevli bir polis memurunun yardımı ile götürüldüm. İfademde itiraz edeceğim bazı konular vardı. Rahatsızlığım nedeniyle bunlara itiraz edecek gücü kendimde bulamadığımdan ifademi kabul etmek zorunda kaldım. Henüz tedavim tamamlanmadan Maltepe’ye getirildik. Yardımsız yürüyemediğimden bir albay kolumdan tutarak merdivenleri çıkmama yardım etti. Rahatsızlığım halen devam ediyordu. Geldikten birkaç gün sonra ani bir rahatsızlıkla gece yeniden hastaneye kaldırıldım. Cumartesi olduğundan mütehassıs doktor bulunamadığından ağrıyı hafifletici bir iğne yapıp geri gönderdiler. Halen tedavi altındayım. İşkencede bulunanlar ve buna şahit olanlar:</p>
				<p class="normal">1. Elektrik işkencesi sırasında: Ilgız Aykutlu, Komiser Fahrettin (I. Şube K. Grubu’nda), Sıkıyönetim’den görevli bir subay (gözlerim bağlı olduğundan başka kimler olduğunu bilmiyorum).</p>
				<p class="normal">2. Falaka işlemi sırasında: Sopayı vuran Cinayet Masası Şefi Zekeriya Aydın, I. Şube’den Komiser Nuri Korkut, yine Emniyet’te görevli bir bayan komiser (ismini bilmiyorum), II. Şube’den memur Cafer (soyadını bilmiyorum). Daha isimlerini bilmediğim birkaç kişi.</p>
				<p class="normal">Yine benim gibi işkence gören Erim Süerkan, Jülide Zaim, diğerleri İlkay Alptekin.</p>
				<p class="normal">Daha sonra duruma şahit olanlar:</p>
				<p class="normal">İlkay’ın annesi ve babası, Güzel Sanatlar Akademisi’nden Yücel Gürsel, Levin Özgen, Bursin Tümay, Kimya Fakültesi’nden Mustafa Karşılayan, ptt santralinden Esin Işıl Gürsoy, Afitap Purat, Hafize İpekten, Çapa’dan Sefa Tarhan, kız kardeşim Mualla Özen, yeğenim Dinçer Güzin, Rüçhan Manas, Tülay Tat.</p>
				<p class="normal">Komiser İsmail Taşbilek, Komiser Nuri Korkut, Kom. Cevdet Demirel, Komiser Fahrettin, Kom. M. Faruk Çirçi, Kom. Lerzan Yıldız, memur Mustafa Kalaycı, Adnan Güneysu, Baki Güler, Şaban Cebeci, Aktan Tufan (III. Şube), Füsun Erdöl, Kadıköy Em. Amiri, Rana Aral (Üsküdar Em. Amiri).</p>
				<p class="normal">HARBİYE MERKEZ KOMUTANLIĞI’NDA:</p>
				<p class="normal">Hemşire Güler (Gümüşsuyu As. Hst.’de), Astsubay Macit Aybar, Sıhhiye Astsubay. Şube Başkanı olan Albay. Merkez Komutanı. Yüksek rütbeli bazı subaylar. Gardiyanlar: Selami, Ali Hakkı.</p>
				<p class="normal">HAYDARPASA ASKERİ HASTANESİ’NDEN:</p>
				<p class="normal">Başhekim dahil olmak üzere bütün mütehassıs doktorlar, özellikle bize bakan dahiliye müt. İsmail Bey.</p>
				<p class="normal">Hemşireler: Nedret Akkok, Sevim Uğurlu, Selma Hemşire, hastabakıcı Ahmet, Asteğmen Aydın.”</p>
				<p class="normal">Kadriye Deniz Özen’in kendisine yapıldığını iddia ettiği bütün işkenceleri ayrıntılı olarak anlatan bu dilekçe okunup mahkeme tutanağına geçirildikten sonra, mahkeme heyeti işkence iddialarıyla ilgili olarak bir ara kararı vermiştir.</p>
				<p class="normal">Duruşma yargıcı Akdemir Akmut’un açıkladığı ve mahkeme tutanaklarına geçen ara kararın işkencelere ilişkin bölümünde aynen şöyle denmektedir:</p>
				<p class="normal">“Dayak iddialarının tahkikinde netice bakımından bir fayda olmadığını, çünkü dayağın doğruyu söyletmek için mi, yoksa yanlış beyanlar almak için mi atıldığının tespitine imkân olmadığı, bu bakımdan tahkikine lüzum olmadığı...”</p>
				<p class="normal">Yeni Ortam gazetesi, mahkeme zabıtlarına geçmiş bu olayı, 3 Şubat 1973’te yayınlamıştır. 4 Şubat 1973 günü ise, İstanbul Sıkıyönetim Komutanlığı, şöyle bir bildiriyi kamuoyuna duyurmaktadır:</p>
				<p class="normal">“1. Ordu ve Sıkıyönetim Komutanlığı’nın 50 numaralı bildirisi:</p>
				<p class="normal">Sıkıyönetim Mahkemelerinde görülmekte olan ve yakında başlayacak davaların sanıklarına emniyette ve tutukevlerinde işkence yapıldığı iddiaları çeşitli vesilelerle sürdürülmektedir. Bu iddiaların sorgulama ve yargılama ile ilgili görevlilerin üzerinde baskı yapmak, Sıkıyönetim mahkeme kararlarına gölge düşürmek maksadıyla yapıldığı bilinmektedir. Bu nedenle, konuyla ilgili her türlü basın, yayın yasaklanmıştır.</p>
				<p class="normal">Uymayanlar hakkında 1402 sayılı kanunun 3. ve 16. maddeleri gereğince işlem yapılacaktır.</p>
				<p class="normal">Faik Türün</p>
				<p class="normal">Orgeneral, 1. Ordu ve </p>
				<p class="normal">İst. Sıkıyönetim Komutanı”</p>
				<p class="normal">Bu ortamın adaletinde, insanlar yargılanmakta, insanlar idam edilmekte, insanlar öldürülmektedir. İşkenceden sakat kalanlar, intihar girişiminde bulunanlar, bu girişimi sonuçlandıranlar da vardır. Ancak bütün bunlar o günlerin basınına yansımamakta ya da çarpıtılarak, Sıkıyönetim görevlilerinin uygun gördüğü senaryolar çerçevesinde yansıtılmaktadır. Örneğin, 29 Haziran 1972 günü, poliste hedef tutulduğu işkenceden çıldırarak kendini Ankara Emniyet Müdürlüğü’nün altıncı katından aşağı atarak intihar eden 18 yaşındaki bir gencin haberi, haber ajansları aracılığıyla, gazetelere şöyle verilmiş ve yayınlanmıştır: </p>
				<p class="normal">“... Vedat Gevrek, Emniyet Müdürlüğü’nde sorgusu yapılırken, bir görevliye kelepçeyle bağlı tutularak durumu emniyete alınmıştır. Ancak Gevrek bir ara helâya gitmek istemiş, bu nedenle kelepçenin çıkarılmasını istemiştir. Helâda işini bitiren Vedat Gevrek, koridora çıktığı sırada, kapıda bekleyen polis görevlisine bir kafa atmış, polisin sendelenmesinden faydalanarak açık bulunan pencereden kendini aşağıya fırlatmıştır. Gevrek dizlerinin üzerine düşmüş, ayakları gövdesinin içine girmek suretiyle ölmüştür.</p>
				<p class="normal">1954 yılında Bilecik’te doğan Vedat Gevrek’in 
				babasının adı Rıza, annesinin adı Ayşe’dir.”</p>
				<p class="normal">12 Mart adaletinin özellikleri, Türkiye dışından da tepki çekmiş, sadece sosyalist ve liberal Batı çevrelerinin değil, Hıristiyan ve Hümanist kuruluşların da protestoları Türkiye’ye yöneltilmiştir. Bu arada Türkiye’ye bir temsilci gönderen Cenevre merkezli Uluslararası Hukukçular Komisyonu, 21 Mart 1973’te dünya basınına yaptığı duyuruda, “Sıkıyönetim Mahkemelerinin bağımsız olmadığını,” “sanık”lardan çoğunun sivil polis, gizli polis ve askeri polis tarafından işkenceden geçirildiğinin, “sıkıyönetimin hukuka getirdiği yıkımın, mücadele ettiği iddiasında olduğu tehlikelerden çok daha vahim bir nitelik taşıdığını” belirtmiştir. Yayınlanan raporun bir yerinde de, savcıların sürekli idam talebinde bulunmasının hukuk açısından şaşırtıcı olduğuna işaret edilerek, “Sanıkların tümü 20-25 yaş arasındadır. Bizim anlayışımıza göre, görevimiz çocukları eğitmektir, onları öldürmek değil” denmektedir.</p>
				<p class="normal">İşkence, 12 Mart rejiminin, eskilerin deyişiyle, “alamet-i farikası” olmuştur. İşkence ve 12 Mart, özdeştir. Ve bu adaletin geçerlikte olduğu ülkenin anayasasında, işkence kesinlikle yasaklanmıştır. 14. maddenin gerekçesinde, şöyle denmektedir: “Temel hak ve hürriyetlerin en başta geleni, bir şahsın kendi bedeni üzerinde sahip olduğu hak ve fizik hürriyetidir. Can emniyeti ve vücut bütünlüğünün masun olması, bütün hürriyetlerin ilk şartıdır. Can masun olmadıkça ve beden üzerinde fizik hürriyeti sağlanmadıkça, ferdin iç huzuruna kavuşmasına ve diğer birçok hürriyetlerin fiilen gerçekleşmesine imkân yoktur. Bütün anayasalarda ve bu arada eski anayasamızda da yer alan bu hürriyet, her türlü şüphe ve münakaşanın üzerindedir...” vesaire, vesaire...</p>
				<p class="normal">Böylesine bir işkence ülkesinin, böylesine bir adalet anlayışının başbakanı olan Nihat Erim ise, 25 Mart 1972 günü gazetecilere yaptığı açıklamada, şunları söyleyebilmektedir:</p>
				<p class="normal">“Biz eşkıyaya eşkıya gibi muamele etmeyiz. Biz 
				hukuk devletiyiz...”</p>
				<p class="normal2">3. Ahlâkın Ahlâksızlığı</p>
				<p class="normal">12 Mart’ın adalet ve insan anlayışı, demeçlerde yer alan “ahlâk” kuramcılıklarının ardında, Türkiye’de insan ölçüsünün, ahlâk ölçüsünün yıkımını getirmiştir. Türkiye, hiçbir döneminde 12 Mart’taki kadar düşük bir yerde olmamıştır. Dönem, insanları birbirini satmaya, kendilerini satmaya ve ülkelerini satmaya yönlendirildikleri, bilinçli bir beyin yıkama operasyonuyla şartlandıkları yılları kapsar. Herkesin kayıtsız şartsız kabule zorlandığı iki üstün değer, “para” ve “kaba kuvvettir.” Kültür ve sanata, edebiyata düşmanlık sıkıyönetim ilgililerinin topladığı ve yaktığı kitaplarda simgelenmiştir. Ülkenin hemen tüm sanatçı ve edebiyatçıları, yazarları, belirli sürelerle tutuklanmış, gözaltına alınmış, en azından evlerinde arama yapılarak onların tek varlığı, tek dayanağı olan kitapları yok edilmiştir.</p>
				<p class="normal">“Muhbir vatandaş” tanımı, 12 Mart’ın ürünüdür. 
				Bir insanın ötekini ihbar etmesi gibi daha ilkokul sıralarında 
				“kalleş” deyimiyle küçümsenen bir davranış, 12 Mart’ın en 
				yücelttiği değerler arasındadır. İnsan tabiatındaki bütün 
				küçüklükleri, aşağılıkları, 12 Mart rejimi bilinçli olarak 
				harekete geçirmeye çalışmıştır. Yalan-yanlış bilgilerle 
				insanların birbirini ihbar etmesi için radyolardan çağrı üzerine 
				çağrı yapılmış, muhbir vatandaşın ödüllendirileceği 
				açıklanmıştır. Örneğin, Ankara Sıkıyönetim Komutanlığı, 4/1/1972 
				tarihli duyurusunda, “Arananları ihbar edenlere 100 bin lira 
				verileceğini” bildirmektedir. Türkiye, 12 Martçıların elinde, duvarlara “aranıyor” yaftalarının yapıştırılarak “ihbar eden yahut yakalayanların ödüllendirileceği” açıklamalarının yapıldığı eski ve kanunsuz bir Teksas kasabasına dönüştürülmüştür.</p>
				<p class="normal">12 Mart’ın sahipleri, rejimin belkemiğini oluşturan sıkıyönetim mekanizmasına ve polise, gördürdükleri hizmetler karşılığında, özel paralar ödemiş ve ayrıcalıklar tanımıştır. Sıkıyönetim bölgesinde asker yahut polis olarak çalışmak, imtiyazlı bir düzene geçmenin ilk adımını oluşturmuştur. 6 Şubat 1973 tarihinde çıkarılan bir kanunla, sıkıyönetim bölgelerinde çalışanlar, sıkıyönetimin başlangıç günlerine rastlayan 15 Mayıs 1971’den geçerli olmak üzere “Sıkıyönetim hizmet zammından” yararlandırılmışlardır.</p>
				<p class="normal">Millet Meclisi’nin 6/2/1973 tarihli oturumunda, 15/5/1971 tarih ve 1402 sayılı Sıkıyönetim Kanunu’nun 26. maddesine bir fıkra ve bu kanuna geçici bir madde eklenmesine dair Senato’dan gelen kanun tasarısı, yeniden görüşülüp kabul edilmiştir.</p>
				<p class="normal">Buna göre, Sıkıyönetim’de görevli asker ve 
				sivil personelden general ve amirallere günde 40, albaylara 35, 
				yarbaylara 30, binbaşılara 25, yüzbaşılara 20, üsteğmen, teğmen 
				ve astsubaylara 18, sivil memurlara 15 lira “Sıkıyönetim hizmet 
				zammı” verilecektir. Yine kabul edilen kanun metnine göre, 
				Sıkıyönetim’deki görevliler, 15 Mayıs 1971’den 6 Şubat 1973 
				gününe kadar birikmiş olan hizmet zamlarını defaten, peşinen ve 
				sadece damga pulu kesilmek suretiyle alacaklardır.</p>
				<p class="normal">Sıkıyönetim’in dağıttığı imtiyazdan kimlerin yararlanacağı da, o günlerde ilginç bir tartışma konusu olmuştur. Bir toplumdaki çürümenin belgeleri olarak tarihe geçen bu ulufe dağıtımını ve yol açtığı gelişmeleri, kanunun Resmi Gazete’de yayınlanmasını izleyen Cumhuriyet gazetesinin, “İstanbul Polis örgütünde, Sıkıyönetim hizmet zammını kimin alıp kimin alamayacağı tartışılıyor” başlıklı haberinden aynen izleyelim:</p>
				<p class="normal">“Resmi Gazete’de önceki gün yayınlanan ve kesinleşen, Sıkıyönetim’de çalışan Emniyet mensupları, uzman jandarmalar, mahalle bekçileri ile sivil memurlara, ‘Sıkıyönetim hizmet zammı’nı öngören kanun, İstanbul Emniyet Örgütü’nde çeşitli görüşlere yol açmıştır. Kanunun bu hakkı kimlere tanıdığı yolunda yapılan yorumlar iki yönden olmuştur. Örgütteki büyük bir kesim, ‘Kanun, Sıkıyönetim bölgesinde görevli bütün Emniyet örgütünü kapsamına almaktadır. Bu nedenle Sıkıyönetim hizmet zammını tüm örgütün alması gerekmektedir.’ İkinci bölüm ise, ‘Bizler bu tazminatı alamayız. Bu tazminatı ancak Sıkıyönetim Komutanlığı’ndakiler alacaklardır’ diye üzüntülerini belirtmişlerdir.</p>
				<p class="normal">Kanunun tüm sıkıyönetim çevresinde görevli Emniyet ve öteki örgütleri kapsamına alması ve ayırım yapılmaması gerektiğini belirten ilgililer, bu konuda Emniyet Genel Müdürlüğü ile görüşmeler yapmışlardır. Emniyet Genel Müdürü ve Genel Müdürlük’te ilgili diğer yetkililer, şimdilik kesin bir yargıya varamamışlardır. Kanunla ilgili genel hava, Sıkıyönetim bölgesinde görevli olan Emniyet örgütünün tümünün tazminat alacağı yönündedir. İstanbul Emniyeti’nin üst kademeleri, Resmi Gazete’nin gelmesini, kanun metninin incelendikten sonra bir yargıya varılabileceğini ifade etmişlerdir. Örgütte dün görüşülen en önemli konu, verilecek tazminatın alınıp alınamayacağı olmuştur.</p>
				<p class="normal">Kanun, İstanbul Polis Örgütü’nde görevli 6 bin 
				kişiyi yakından ilgilendirmeye başlamıştır. Emniyet’teki polis 
				memurundan müdürüne kadar herkes tazminat tutarını 
				hesaplamışlardır.”</p>
				<p class="normal">Ülkenin ve insanların acıları üzerinde yükseltilmiş bir sıkıyönetim rejiminin nimetlerinden pay çıkarma hesapları küçük bürokratlarca yapıladursun, 12 Mart rejiminin asıl sahipleri, yüksek bürokrasi ile büyük sermaye, ziyafet sofralarından sermaye kuruluşlarının idare Meclislerine, haftalık dergilerin sosyete sütunlarına kadar uzanan her alanda, artık, birliktedir.</p>
				<p class="normal">Dönemin Hayat mecmuası koleksiyonları, 12 Mart’ı ciltlerle yazıdan daha gerçekçi ve çarpıcı olarak sergiler. 12 Mart’la beraber, bu derginin sosyete haberlerinde ilginç bir değişim olmuş, değişim, giderek, kendini belirli bir özelliğe dönüştürmüştür: Artık falanca milyonerin evindeki “resepsiyondan,” filanca işadamının kızının düğününden söz edilirken, mutlaka birkaç “Generalin”, “Amiral hanımı ve kızının” ismi de geçmektedir. İstanbul Sıkıyönetim Komuta ekibi, bu tür toplantıların artık gediklisi olmuştur. Eşleri ve yetişkin çocuklarıyla birlikte, tanınmış işadamlarıyla kol kola pozlar verilmekte, elde içki kadehleriyle resimler çekilmektedir. 12 Mart’ta başlayan bu “gelenek,” dönem sonrasında da devam ettirilecektir...</p>
				<p class="normal">12 Mart süresince, sermaye temsilcileri, bürokratları özel yemeklere davet etmeye, eğlence yerlerine çağırmaya özen göstermişlerdir. Bir çeşit “mutlu aile” görünümünü, ziyafetlerin ve masrafların faturalanı yüklenerek, gerçekleştirmişlerdir. Gene 12 Mart’ın ilk günlerindeki bir gazete haberinden izleyelim:</p>
				<p class="normal">“İki kardeş işadamı İstanbul askeri ve mülki erkânına ziyafet verdi” başlığı altında, şunlar yazılıyor:</p>
				<p class="normal">“İstanbul’un ünlü bakır tüccarlarından Ali ve 
				Ahmet Ramazanoğulları, önceki akşam Bebek Belediye Gazinosu’nda, 
				İstanbul’daki askeri ve mülki erkân onuruna bir yemek 
				vermişlerdir. Kırk kişinin bulunduğu yemeğe, Emniyet Müdürü 
				Muzaffer Çağlar, İstanbul Cumhuriyet Savcısı Nedim Demirel, 
				Belediye Başkanı Fahri Atabey, üç General ve diğer davetliler 
				katılmıştır. Yemek, geç saatlere kadar sürmüştür...”</p>
				<p class="normal">Sermaye kesiminin 12 Mart’ta uygulamaya 
				koyduğu bir başka formül ise, yüksek rütbeli Sıkıyönetim 
				görevlilerini ve etkin askeri görevde bulunanları, yüksek 
				ücretli “İdare Meclisi Azalıklarına” getirmektir. Böylece, bir 
				Sıkıyönetim görevlisi henüz asker statüsündeyken, onu bekleyen 
				muhtemel bir ödüllendirmenin haberi sermaye tarafından 
				verilmekte, emeklilik gelince, sermayenin hazırladığı iş ve 
				ücret, görevini lâyıkıyla yapmış bu görevlilere sunulmaktadır. 
				Yoğun biçimde uygulanan bu yöntemin en çarpıcı örneği, 12 
				Mart’ın sahiplerinden Genelkurmay Başkanı Memduh Tağmaç’ın, 
				birdenbire bankacılıkta uzmanlaşarak emekliliğiyle birlikte bir 
				önemli özel bankanın Yönetim Kurulu’na getirilivermesidir. Bir 
				başka ilginç transferi de, İzmir Sıkıyönetim Komutanı Cemal Süer 
				yapmıştır. 30 Ağustos 1972’de emekliye ayrılan İzmir Sıkıyönetim 
				Komutanı ve Güney Deniz Saha Komutanı Koramiral Cemal Süer, iki 
				ay sonra açılışı yapılan İzmir’deki Yeni Karamürsel 
				Mağazaları’nın İdare Meclisi Başkanlığı’na getirilmiştir. Süer 
				yeni görevine ilişkin olarak yaptığı konuşmada, “... Benim için 
				değişik bir meslek, ama başarılı olmaya çalışacağım” 
				demektedir...</p>
				<p class="normal">Kitlelerin gözünün içine baka baka, birtakım ortaklıklar, işbirlikleri kurulmakta, herkes kendi yararını kollamaktadır 12 Mart düzeninde. İnsan karakterinin en çirkin özellikleri alabildiğine sömürülmekte, ulufeler paylaşılmakta, ihbarlar yapılmakta, muhbirler ödüllenmektedir. Ahlâkın ve insanlığın, namusun ve mertliğin tüm ölçüleri yıkılmış, onun yerine, fırsatçılığa, entrikalara, yalancılığa alabildiğine prim veren bir ortam yaratılmıştır.</p>
				<p class="normal">Bu ortamı bir rastlantı sonucu fakat belki en güzel ifade eden, 3 Mart 1973 tarihinde Türkiye radyolarından duyurulan bir reklam spotudur. Şöyle denmektedir bu reklamda:</p>
				<p class="normal">“Artık herkesin düşüncesi şu: Ne varsa Milli Piyango’da var. Çekiliş 8 Mart’ta...”</p>
				<p class="normal2">4. İşçi Sınıfı ve Özgürlükler</p>
				<p class="normal">12 Mart adaletinin en ağır sonuçlarını duyuracağı bir alan, sosyalist hareket olacaktır. İşçi hareketinin gerek siyasal gerekse sendikal düzeyde mücadelesini sürdürenler, en ağır baskılara, hukuk dışı uygulamalara hedef yapılacaktır.</p>
				<p class="normal">İşçi sınıfı hareketine yönelik 12 Mart girişimleri, kendi açısından rasyonel biçimde planlanmış, gücün yettiği noktaya kadar götürülmüştür. 12 Mart’ın amacı, işçi hareketini bir bütün olarak alıp, sendikasından yazarlarına, kitaplarına kadar, bu hareketin yararlandığı klâsik özgürlüklerden halkın benimsediği türkülere kadar sınırlamak ve elinden geldiği ölçüde ortadan kaldırmaktır.</p>
				<p class="normal">Bu plan, 12 Mart’ın hemen başlangıcında uygulamaya konmuştur. Rejimin gücü oranında, başarılı olmuştur.</p>
				<p class="normal">12 Mart, dönemin sosyalist siyasal örgütü tip’i başlıca hedefler arasına koymuştur. tip, sosyalizmle ilgisiz bir gerekçeyle, “ırk ayırımı yaptığı, bölücülüğe yöneldiği” gerekçesiyle, 12 Mart’ın adaleti tarafından kapatılmıştır. tip yöneticilerinden 21 kişi, aynı gerekçeyle ağır hapis cezasına çarptırılmıştır. Sermayenin rahatsızlık duyabileceği tüm alanları kapsayan dehşet dalgası, bütün ilerici sendika örgütlerini fonksiyonsuz bırakmaya çalışmıştır. </p>
				<p class="normal">Dönemin ilk başbakanı Erim’in tanımıyla “Türkiye parçalansın diye gayret sarf edenler” genellemesinin içine 12 Mart kimi sokmuşsa, bu kuruluş ve kişiler, hukuk açısından ne ölçüde haklı olurlarsa olsunlar, 12 Mart adaletinden paylarına düşeni almışlardır.</p>
				<p class="normal">12 Mart Muhtırası’ndan iki ay sonra, 26 Mayıs 1971’de, tip Genel Başkanı Behice Boran tutuklanmaktadır. 20 Haziran 1971’de ise parti kapatılacak, 17 Ekim 1972’de tip yöneticileri 12 Mart’ın adaleti tarafından mahkûm edilecektir. Gene 1972 yılında, 25 Haziran’da, işçi sınıfının bütün mücadelelerinde onun yanında yer almış yazar Çetin Altan, “... Cumhurbaşkanının manevi şahsına hakaret ettiği” gerekçesiyle cezaevine gönderilmekte; 12 Mart’ın ilk döneminde uzun süre tutuklanmış olan Çetin Altan, kısa bir aralıktan sonra, gene özgürlüğünden yoksun bırakılmaktadır.</p>
				<p class="normal">Bu arada, 12 Mart’ın Ankara 3 Numaralı Sıkıyönetim Mahkemesi rejimin kitap düşmanlığını bir kararda somutlaştırarak 138 kitap hakkında toplatma kararı vermekte, Sıkıyönetim’in ilk yılında 94 yayın organı süreli ve süresiz olarak kapatılmakta, Tercüman gazetesinin 25 Nisan 1972 tarihinde verdiği bir habere göre, 12 Mart’ın trt’si, “... halkı isyankâr duygulara sürükledikleri” gerekçesiyle otuz halk türküsünün radyolardan yayınlanmasını yasaklamaktadır...</p>
				<p class="normal">12 Mart adaletinin sendikal mücadeleye yansımaları da çok olmuştur. Bunlardan birini, örnek niteliğinden ötürü, kısaca inceleyelim:</p>
				<p class="normal">12 Mart’ın başlarında “bağımsız” fakat ileri bir sendika olan “tekstil,” Adana bölgesinde örgütlenmektedir. Adana bölgesine ilk kez giren tekstil kısa sürede gelişmiş, 1972 başlarında 6 bin işçiyi üye kaydetmiş, ardından, bu sayıyı geliştirerek 18 bin işçi adına toplu sözleşme yetkisi almaya yönelmiştir.</p>
				<p class="normal">Ve o noktada kalmıştır: Adana’nın ünlü büyük sermayesi, Sıkıyönetim makamlarıyla işbirliği yaparak, 12 Mart’ın adaletini ilginç biçimde Adana’ya getirivermiştir.</p>
				<p class="normal">Adana Sıkıyönetim Komutanlığı, bölgede sendikal faaliyetlerin tümden yasaklanmamış olmasına rağmen, tekstil’in Adana’da şube açmasını, her nedense, yasaklayıvermiştir.</p>
				<p class="normal">Sıkıyönetim Komutanlığı’nın konuya ilişkin yazısı şöyledir:</p>
				<p class="normal">TC GENELKURMAY BAŞKANLIĞI 6. KOLORDU VE SIKIYÖNETİM KOMUTANLIĞI</p>
				<p class="normal">ADANA</p>
				<p class="normal">İ S T H: 7130-36-8-72/622 3 ŞUBAT 1972</p>
				<p class="normal">KONU: TEKSTİL İŞÇİ Sendikası’nın </p>
				<p class="normal"> ADANA şubesinin açılması.</p>
				<p class="normal"> RIZA GÜVEN</p>
				<p class="normal"> TEKSTİL İŞÇİLERİ SENDİKASI BAŞKANI </p>
				<p class="normal"> SANTRAL PALAS OTELİ</p>
				<p class="normal">ADANA</p>
				<p class="normal">İLGİ: Sendikanızın 21 OCAK 1972 gün ve A.L. sayılı yazınıza.</p>
				<p class="normal">TEKSTİL İşçileri Sendikası’nın ADANA şubesinin, Sıkıyönetim devamınca, açılması mahsurlu mütalaa edildiğinden uygun görülmemiştir.</p>
				<p class="normal">Bilgilerinizi rica ederim.</p>
				<p class="normal">SIKIYÖNETİM KOMUTANI NAMINA</p>
				<p class="normal"> İhsan ÖZKÖKET</p>
				<p class="normal"> Kurmay Albay</p>
				<p class="normal"> Kurmay Başkanı</p>
				<p class="normal">DAĞITIM: </p>
				<p class="normal">Gereği: Bilgi:</p>
				<p class="normal">Em. Md.lüğüne ADANA Valiliğine</p>
				<p class="normal">TEKSTİL işçileri </p>
				<p class="normal">sendikası Bşk.lığına</p>
				<p class="normal">Adana’nın sermaye çevreleri, işçilerinin üye olduğu türk-iş’e bağlı teksif’ten öylesine memnundurlar ki, Sıkıyönetim Komutanlığı, tekstil Sendikası’nın Başkanını, Başkanvekili’ni ve Avukatı’nı, Adana-Hatay illerinin dışına çıkarıp bu illere bir daha sokmamak kararı bile almıştır. Bu ilginç karar, aynen şöyledir:</p>
				<p class="normal">(Tebliğ ve Tebellüğ Tutanağı)</p>
				<p class="normal">tekstil İşçileri Sendikası Başkanı Rıza Güven, Başkan V. Sabri Tığlı ve Avukat Turan Göbekli’nin ADANA-HATAY illeri hudutları dışarısına çıkarıldığı hususundaki 6. Kolordu ve Sıkıyönetim Komutanlığı Ad. Müş.nin 17/3/1972 gün ve 626-1631 sayılı (70 gün müddetle) yazdan münderecatını tebliğ ettim. 24/3/1972</p>
				<p class="normal">Tebliğ Eden Tebliğ Eden Tebellüğ Eden</p>
				<p class="normal">Polis Memuru Polis Memuru Avukat</p>
				<p class="normal">Ramazan Çavdar Necat Akdamar Turan Göbekli</p>
				<p class="normal">İmza İmza İmza</p>
				<p class="normal">12 Mart adaletinin bu harika uygulaması Meclis’e getirildiğinde, 1972’nin haziran ayında, Başbakan Melen, bütün bir dönemin işçi düşmanı zihniyetini açıklayan şu ilginç konuşmayı yapmaktadır: “... Girişilen teşebbüslerle böyle bir sendika şubesinin kurulmak istenmesi sıkıyönetim ilânını gerektiren aşırı ideolojik akım ve eylemlerle ilgili huzur bozucu maksatların güdüldüğü kanaatini vermişlerdir. (...) Sendika şubesini, Adana’da faaliyete geçirmek isteyenlerin daha önceki eylemleri ve irtibat halinde bulundukları bazı kuruluşlar bakımından Sıkıyönetim Komutanlığı olumsuz bir kanaata varmıştır...”</p>
				<p class="normal">Sermayenin güdümündeki Sıkıyönetim Komutanlıklarında somutlaşan 12 Mart adaleti, Adana-Hatay bölgesinde kendisini en açık biçimde sergilemiştir. Adanalı işçinin ileri ve mücadeleci bir sendikaya girmesini işveren adına engellemek olan “tekstil” olayının yanı sıra, bölge, başka ilginç gelişmelere de sahnedir. Adana-Hatay bölgesi Sıkıyönetim Komutanlığı, 19/8/1972’de sendikaların tüm yayınını ve açıklamalarını yasaklamış; bununla da yetinmeyerek 14 Aralık 1972’de Adana sermayesini rahatsız edebilecek bütün gazete yahut yayının bölgeye girmesini, satılmasını da yasaklamıştır. Sıkıyönetim’in buna ilişkin bildirisi, tüm özgürlükleri ortadan kaldıran bir belge niteliğindedir ve aynen şöyledir:</p>
				<p class="normal">“19/8/1972 tarih ve 44 numaralı bildiriyle bölgemizde bulunan Sendika ve işçi temsilcilerinin işveren-işçi ilişkilerini bozucu nitelikte bildiriler yayınlamaları ve bu yolda beyanatta bulunmaları, basınımızda yer almak suretiyle duyurulması, yasaklanmıştır.</p>
				<p class="normal">Bir kısım teşekkül ve şahısların beyanat, bildiri ve bu şekilde nitelendirilebilen yazılarını çıkarmakta oldukları bazı mevkutelerde yayımlayıp, bu mevkuteleri bölgemizdeki işçilere ve öğrencilere el altından dağıttıkları tespit olunmuştur.</p>
				<p class="normal">Bundan sonra,</p>
				<p class="normal">a) İşveren-İşçi ve Sendikalarının kendi aralarındaki mevcut ilişkileri, yasadışı davranış ve beyanlarla, bildirilerle bozma, işçi ve sendikalarını karşılarında oldukları teşekkül ve şahıslara karşı tahrik ve teşviki mutazammın beyanat vermek, bildiri dağıtmak, buna benzer konuları muhtevi yazıları mevkutelerde basmak, bu mevkuteleri işçi ve öğrenciler aracılığıyla el altından dağıtmak;</p>
				<p class="normal">b) Öğrencileri, birbirlerine veya mensup oldukları fakülte, akademi ve okul idaresine karşı kışkırtmak, kışkırtıcı mahiyette beyanat vermek, bildiriler yayımlamak, yahut bu nitelikteki yazıları mevkutelerde bastırıp el altından dağıtmak, 1402 sayılı Sıkıyönetim Kanunu’nun 3. maddesinin verdiği yetkiye dayanılarak yasaklanmıştır.</p>
				<p class="normal">1630 sayılı Dernekler Kanunu’na tabi bölgemizdeki dernekler ile kendi özel kanunlarına tabi mesleki kuruluşlar, kanunun 39. maddesine uygun olarak yayımlayacakları bildiri, beyanname ve benzeri yayımlarını ve yayın kararlarının birer nüshasını da Sıkıyönetim Komutanlığı’na verecekler, yayınlanması, dağıtılması ve asılması için Komutanlık’tan izin alınacaktır. Basın organları ve trt Kurumu, Komutanlığın izin örneğini almadan bildiri, beyanname ve benzerlerini basıp yayımlamayacaktır.</p>
				<p class="normal">Konulan yasaklara uymayanlar ve izin 
				almayanlar hakkında 1402 sayılı Sıkıyönetim Kanunu’nun 76. 
				maddesine göre işlem yapılacağından, bu hususlara titizlikle 
				riayet edilmesini rica ederim.”</p>
				<p class="normal">12 Mart’ın adaleti, gerçekten, rejimin bütün özelliklerini en yalın, en açık biçimde yansıtan bir ayna olmuştur.</p>
				<p class="normal">Duruşmalarından yasaklamalarına, idamlardan işkencelere kader, sermaye-bürokrasi işbirliğinin insan acılarında, insan kavramının yıkımında somutlaşan bir dizi işlem, 12 Mart rejimini tarih önünde mahkûm etmiştir.</p>
				</body>
</html>