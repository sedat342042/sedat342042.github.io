<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_20">“Asayiş” Üzerine</h2>
				<p class="normal">Sayın Erim’in 22 Nisan günü radyolarda yaptığı konuşma bir sürpriz değildir. Her ne kadar kelimeleri, tonu, ifadeleri ve tarzı Türk halkının 25 yıldır unuttuğu bir konuşma türünü yeniden canlandırıyorsa da, bazı gelişmelerin doğal sonucu olarak nitelenebilir.<sup class="calibre3"><a class="footnote-link" href="ismail_split_125.html#footnote-100-5" id="footnote-100-5-backlink" name="footnote-100-5-backlink">[5]</a></sup></p>
				<p class="normal">“Asayiş” ve “asayişsizlik,” son yılların tartışma konusudur. “Asayişsizlik” iki değişik anlamda kullanılagelmiştir. Kelimenin anlamındaki ikilik zaman zaman ustaca ve kasıtlı olarak birleştirilmiştir. Asayişsizliği kendi ötesindeki amaçlara âlet etme özlemlerini yansıtmıştır. Şöyle ki:</p>
				<p class="normal">1) Dar anlamıyla, “asayişsizlik” soygun ve cinayetler, tedhiş, kaçırma gibi olaylar, silâhlı vuruşmalardır. Bu tür bir asayişsizliğe karşı olmamaya imkân yoktur. Aynı şekilde, sadece bu olayları sınırlamaya yönelen tedbirler herhalde desteklenmesi gereken hareketlerdir.</p>
				<p class="normal">2) Türkiye’nin son beş yılda yaşadığı toplumsal hareketlilik, asayiş kelimesinin geniş anlamıyla da kullanılmasına her iki anlamın birbirine karışmasına da yol açmıştır. Halk kitlelerindeki dinamizm, işçi ve köylü haklarının gelişmesi yolundaki mücadeleler, toplantı ve gösteri yürüyüşleri gibi Anayasa haklarının yaygın biçimde kullanılması, toplumdaki hâkim ekonomik zümrelerin ciddi bir rahatsızlık duymasına da sebep olmuştur.</p>
				<p class="normal">Değişim geçiren bütün toplumların ortak özelliği bu hareketliliktir. Hareket, bir bakıma, sağlık işaretidir. Ancak, haliyle, hâkim zümrelerin hâkimiyetini azaltmak gibi bir sonucu da bu dinamizmi yaratır. Türkiye’nin yaşadığı dönemin bu niteliği, dolaylı olarak, “asayişsizlik” sözcüğünün geniş anlamda kullanılmasına yol açmıştır: Dünya tarihinde sık sık rastlandığı üzere, “asayişsizlik” yakınmaları eski kuvvetlerinin azalması ihtimaliyle karsılaşan çevrelerin ortak bir yakınması şeklinde yükselmiştir. Bir yandan da polis olayları artmıştır. Bu durumda, dar ve geniş anlamdaki asayişsizlik birbirine karışmıştır. Bazı çevrelerin açışından, asayişsizlikten murat edilen işçi hareketleri, grevler, köylü hareketleri, memur direnişleri ve benzer gelişmelerdir. Bunların sınıfsal ve siyasal sonuçlarıdır. Fakat bu şikâyetler, daha çok polis olayları sebep gösterilerek yapılmıştır. Asayişsizlik kavramı, iki anlamı bir arada kullanılarak öne sürülmüştür.</p>
				<p class="normal">Türkiye’nin bir talihsizliği de, “gelişmelerden rahatsız olan çevrelere” en büyük yardımı “bu gelişmelerden yana olduğunu sananların” yapmasıdır. Bir çeşit soyut devrim anlayışıyla ve akılsız akıl hocalarının öğütleriyle hareket eden romantik devrimciler, hâkim zümrelerin ihtiyaç duydukları gerekçeleri bizzat kendi elleriyle sunmuşlardır. Hem de, en güzel çağında ölen gençlerin hayatları pahasına sunmuşlardır.</p>
				<p class="normal">1970’teki son yazımızda belirttiğimiz gibi, “Türk halkındaki gelişmelerden zarar gören hâkim zümreler, bu gelişmeyi durdurmak için lüzumlu gerekçeleri, öğrenci ölülerine basarak hazırlamışlardır.”</p>
				<p class="normal">Görünen ve beklenen sonuç, gelmekte gecikmemiştir. </p>
				<p class="normal">Şimdi, Türk halkı, nerede başlayıp nerede biteceği henüz anlaşılmayan “tedbirleri,” en şiddetli ve alışık olmadığı bir üslûpla yeni başbakanın ağzından dinlemek durumundadır.</p>
				<p class="normal">İyimser bir yorumla, ortada iki ihtimal var:</p>
				<p class="normal">1) “Balyoz gibi inecek tedbirlerin”, “olağanüstü tedbirlerin,” büyük şehirlerden yükselen “dar anlamdaki” asayişsizlikle ilgili olması. Herkesin haklı olarak yakındığı kaçırmaları, çatışmaları önlemeye dönük olması. Sadece bu amacı gütmesi. Bu durumda, tedbirlerin geniş bir destek bulması da olağandır.</p>
				<p class="normal">2) Tedbirlerin, dar ve geniş anlamdaki asayişsizliği birbirine karıştıran bir nitelik taşıması. Gerekçe olarak polis olaylarını gösterirken, aslında, toplumdaki dinamizmi bazı çevrelerin özlediği biçimde önlemeye yönelmesi.</p>
				<p class="normal">Bu ikinci ihtimal, bütün reformculuk ve Atatürkçülük sözlerinin ardında, Türkiye’yi sosyal açıdan geriye döndürme çabası da olacaktır.</p>
				<p class="normal">Sayın Erim’in son konuşması, izleyeceği politika hakkındaki bazı kuşkuları ortadan kaldıramamıştır. Kullanılan üslûp; otoriter rejimlerde çok rastlanan bir “İçimizdeki Düşman” kavramı yaratacağa benzeyen ifadeler ve sınırları çok geniş tutulan bir suçluluk ithamı, vereceği sonuçlar bakımından düşündürücüdür.</p>
				<p class="normal">Hızla değişen Türkiye’yi on yıl öncesine döndürmeye çalışmak, dikkatli bir politikacının herhalde düşmemesi gereken ciddi bir yanlış olacaktır.</p>
				<p class="sagnormal">Milliyet, 24 Nisan 1971</p>
				</body>
</html>