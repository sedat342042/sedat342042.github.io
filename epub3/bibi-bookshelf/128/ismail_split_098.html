<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_96">İhtilâlcinin Ölümü</h2>
				<p class="normal">Kırk günden beri güvenlik kuvvetlerince izlenen Karlos Lâmarka bir ağacın altında dinleniyordu. Brezilya’nın ıssız bir dağ başında hava sıcaktı. Ağustosböceklerinin ötüşü havanın sıcağını daha belirginleştiriyor, yaprak kıpırdamıyordu.</p>
				<p class="normal">Karlos Lâmarka, belki de, geçmişini düşünüyordu. İhtilâlcilikle duygusallığın birbirine karıştığı ve mutlaka, ama mutlaka cesaretin önde geldiği bir geçmişi ve otuz üç yaşını düşünüyordu. Bütün imtiyazlarını ve rahatını iğrenerek nasıl fırlatıp attığını hatırlıyordu. Kendisini onca etkileyen, üç yüz yıllık bir olayı hatırlıyordu: 17. yüzyıldaki kara derili esirlerin ihtilâlini, bu esirlerin kurduğu “Palmares” cumhuriyetini, bu cumhuriyetin Portekizli sömürgecilerin saldırılarına elli yıl dayandığını yeniden düşünüyordu. Sonra, ülkesini saran baskıya karşı açtığı mücadeleyi, 17. yüzyılın kara derili esirlerini anarak kendi hareketine “Palmares” adını verişini hatırlıyordu.</p>
				<p class="normal">(Ve yirmi kadar güvenlik ajanı, ellerinde silâhları ve bombalarıyla, Karlos Lâmarka’nın altında dinlendiği ağacı sarıyordu. Ölüm çemberi daralıyor, daralıyordu. Ağır ağır, sessizce.)</p>
				<p class="normal">Karlos Lâmarka kendini düşünüyor ve herhalde, gülümsüyordu.</p>
				<p class="normal">Brezilya’nın üç büyük ihtilâlcisinden biri olduğu söyleniyordu: İlki, Karlos Marigella’ydı. 1969’un eylülünde vurulmuştu. İkincisi, Huakim Kamara Ferreira’ydı. 1970’in ekiminde öldürülmüştü. Karlos Lâmarka, günlerden 17 Eylül Cuma olduğunu, 1971 yılında bulunduklarım düşündü.</p>
				<p class="normal">Kendi türlerinden ihtilâlci olmak, gerçekten zor işti. Bir çeşit “Hazreti İsa” olmaktı. Evet, kahramanlığına kahramanlıktı –bunu düşmanlar bile reddetmiyordu– ama, zordu. Önce, her şeyi ve herkesi karşılarına almışlardı. Devrimci partileri bile. Fakat, parti mekanizmasının ağırlığı, “hesapları...” şu anda bile sıkıntı veriyordu Karlos Lâmarka’ya. Evet, belki gerçekte haklı olan onlardı ama, parti merkezlerinin karanlık odaları, uzun vâdeli planları Karlos Lâmarka’ya göre değildi. O, açıklığın, dağların bayırların, alabildiğine bir hürriyetin insanıydı. Sabırsızdı ve haklıydı. Ülkesi için, halkı için çok şey yapmıştı, buna inanıyordu. Zaman zaman ümitsizliğe kapılmıştı: “Bağır bağır bağırmış,” insanları “kurşun eritmeye çağırmıştı.” Fakat onu dinleyen, hep, “sağır kulaklar” olmuştu. Yok, kendini ve mücadelesini inkâr etmiyordu. Gerçekçi yolda olmasa bile, doktrine tam oturmasa bile, mücadelesi derin izler bırakmıştı. Kahraman olduğu bile söylenmişti. Adına türküler yakılmıştı.</p>
				<p class="normal">Karlos Lâmarka, etrafına bakındı. Arkadaşı ve yardımcısı Hoze Kampos Barretas yanı başındaydı. Yere çömelmiş, kendi dünyasına dalmıştı. Az ötede, sevgilisi İara İavelberg duruyordu. Ona gülümsüyordu. Kendisiyle her şeyi –ama her şeyi– paylaşan İara. Karlos Lâmarka aşkı düşündü ve herhalde, sevgilisine bakıp gülümsedi.</p>
				<p class="normal">(Yirmi güvenlik ajanının ölüm çemberi biraz daha daralmıştı. Ağır ağır, sessizce. Eller artık tetikteydi. Ve Karlos Lâmarka, aşkı düşünüyordu.)</p>
				<p class="normal">Ölüm, ihtilâlcinin can yoldaşıydı. Ekmek gibi, su ve hava gibi, sigara gibi alışılan, kanıksanan bir şey. İnsanları daha güzel yaşatma mücadelesinin hep ölümün eşiğinde sürdürülmesi, Karlos Lâmarka’ya garip bir çelişme olarak gelirdi. Yaşamayı ve insanları öylesine seviyordu, yaşamın her anına öylesine bilinçle ve saygıyla ve değerlendirerek sarılıyordu ki, ölümden korkuyordu. Aynı zamanda hiç korkmuyordu ölümden. Sonra, ölüme karşı umursamazlık nedenlerinin, ölüm korkusunu onda yaratan nedenlerle eş olduğunu görüyordu: Yaşamaya ve insanlara olan büyük tutkusundan ötürü ölümden korktuğunu, aynı anda ve aynı tutkudan ötürü ölümü hiç umursamadığını düşünüyordu.</p>
				<p class="normal">Ölmek, bir ihtilâlci için bile kolay değildi. Dile kolaydı, ölmek. İnsanın, en doğal, en gerçek, en büyük varlığını bir çift zar fırlatır gibi ortaya atması. Ne zaman ve nereden geleceğini bilmediği, ama çok yakında ve mutlaka gelecek olan ölüme dimdik bakması kolay değildi. Üstelik, kendini aldatmadan, birtakım mistik hayâllere kapılmadan, her şeyin o anda biteceğini bilerek, yaşamın olduğu gibi ölümün de bilincine vararak ölümü beklemek. Ölümün üzerine üzerine gitmek. Korkunç bir şeydi bu. Ve bir ihtilâlci için bile zordu.</p>
				<p class="normal">(Çember iyicene daralmıştı artık. Silâhlar omuzdaydı. Namlular kurşunları kusmak üzereydi. Beklenen sadece bir işaretti.)</p>
				<p class="normal">Brezilya’nın ıssız bir dağ başında hava sıcaktı. Ağustosböceklerinin ötüşü havanın sıcağını daha belirginleştiriyor, yaprak kıpırdamıyordu.</p>
				<p class="normal">Ağacın altında üç kişiydiler. Karlos Lâmarka, 17. yüzyıldaki kara derili esirlerin isyanını düşünüyordu. Ölümü ve yaşamı, aşkı düşünüyordu. Yardımcısı Barretas yere çömelmişti. Kendi dünyasına dalmıştı, İara İavelberg, Karlos Lâmarka’ya bakıyor, gülümsüyordu. </p>
				<p class="normal">Birdenbire yırtıldı dağ başının sessizliği. Ağustosböcekleri sustu. Silâhına davranan Hoze Kampos Barretas, kurşun yağmurunun altında ilk düşen oldu. Hemen arkasından Karlos Lâmarka vuruldu. Sırtüstü yıkıldı. Gözleri, tepelerindeki ağacın sık dallarına ve dallar arasından olanca gücüyle sızan güneşe takıldı. Kaldı.</p>
				<p class="normal">İara, ayaktaydı. Ona ateş etmemişlerdi. Kadın, diye düşünmüşlerdi. İara, sevgilisinin dönük gözlerine baktı. Ağaca, yaprağa, toprağa baktı. Elindeki tabancayı şakağına götürdü. Tetiği çekti.</p>
				<p class="normal">Ağacın altında üç kişiydiler. Uzanmış yatan üç cesettiler. Brezilya’nın ıssız bir dağ başında hava sıcaktı. Yaprak kıpırdamıyordu.</p>
				<p class="sagnormal">25 Ağustos 1971</p>
				</body>
</html>