<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_41">Cumhurbaşkanı, Rejim ve Halk</h2>
				<p class="normal">Seçimine bir ay kala, cumhurbaşkanlığı sorunu demokratik bir açıklığa hâlâ kavuşmamıştır. Çeşitli tahminler gene kapalı kapılar ardında yapılmaktadır. Birbirini tutmayan haberler yayılmakta, fısıltı gazetesi çalışmaktadır.</p>
				<p class="normal">Cumhuriyet’inin ellinci yıldönümüne yaklaşan Türkiye için, üzücü bir durumdur bu. Cumhuriyet’i oluşturan kurumların hâlâ sağlıklı bir görev bölümü yapamayışlarının, birbirine güvenmeyişlerinin, görev ve yetki belirsizliğinin örneğidir. Hele bu sorunlara kamuoyu önünde açıkça eğilinilmemesi, düşüncelerin genellikle çekinerek ve en fazlası ima yoluyla ortaya konması, demokrasinin zorunlu şartı “açıklığın” ortalarda gözükmemesi, ayrıca üzücüdür.</p>
				<p class="normal">Oysa, bir ülkede halk oyunun karşısına ister siyasal kişilikleriyle, ister kalemleriyle çıkanlar, açık ve kesin düşüncelerini ortaya koymakla yükümlüdür. Bu düşünce her zaman doğru çıkmayabilir, olayların gelişimi düşünce sahibini haklı kılmayabilir. Hattâ, aynı düşünce, sahibinin başına dert de açabilir. Ancak, bunlar, sessiz kalmanın gerekçeleri olamaz.</p>
				<p class="normal">Türkiye, olağan geçmesi gereken bir cumhurbaşkanlığı seçimine yaklaşmaktadır. Anayasamıza göre, cumhurbaşkanlığı nihayet bir şeref görevidir. Cumhuriyet’i kişiliğinde temsil yetkisidir. Ne var ki, günümüzün ortamında bu seçim neredeyse bir rejim sorununa dönüşmüştür. Cumhuriyet’i meydana getiren kurumların birbirinin yetki alanına geçmesi, böyle bir durumun beraberinde taşıdığı bütün sonuçlarla ve hem günümüz, hem de gelecek için söz konusudur.</p>
				<p class="normal">Ortada iki ayrı yol gözükmektedir. Yolların biri, Parlamento’nun kendi üyeleri arasından birini cumhurbaşkanlığına seçmesidir. Bu, Anayasa’nın ruhuna ve demokrasinin olağan işleyişine uygun düşen yoldur. Resmen açıklanmamakla beraber basında sık sık sözü edilen öteki yol ise, askeri görev taşıyan bir kişinin bu görevinden istifa etmesi, bu arada bir de kontenjan senatörünün istifası, sonra istifa etmiş bulunan askeri görev sahibinin cumhurbaşkanınca kontenjan senatörlüğüne atanması ve yeni cumhurbaşkanı seçilebilecek bir duruma böylece gelmesidir.<sup class="calibre3"><a class="footnote-link" href="ismail_split_125.html#footnote-100-8" id="footnote-100-8-backlink" name="footnote-100-8-backlink">[8]</a></sup></p>
				<p class="normal">Olağan bir seçimin bu biçimdeki olağanüstü özelliklere bürünmesi, kanaatimizce yanlıştır.</p>
				<p class="normal">Önce, Parlamento, yani, Cumhuriyet’in halkı doğrudan doğruya temsil etmeye yetkili en önemli organı, ikinci plana düşmüş olacaktır. Önemli seçmelerde bir çeşit vesayetin altına sokulacaktır.</p>
				<p class="normal">Cumhuriyet’in en yüksek mevkiini askeri görevini sürdürmekte olan kişilere ayırmak geleneği, orduyu doğrudan doğruya siyasetin, hattâ mevki mücadelesinin içine sokabilecektir. Cumhurbaşkanlığına hazırlık kademelerine yükselmek, haliyle, birtakım iç sürtüşmeleri ve tâvizleri gerektirecektir. Cumhurbaşkanının görev bitimine kendi görev süresini denk düşürme çabası, olağan sürelerin uzatılmasını ve bu amaçla sivil politikacılardan talepte bulunmak zorunluluğunu yaratabilecektir. Her yedi yıl sonunda bir çeşit “adaylık” durumunun doğması, gayet doğal olarak, insanları “destek” aramaya ve bu destekler karşısında sözler vermeye yöneltebilecektir. Bunların sonucu ise, askeri görevlerin giderek siyasetten etkilenmelerine ve siyaseti etkilemelerine yol açacaktır.</p>
				<p class="normal">Çağdaş devlet, bu sorunu çoktan çözümlemiştir. Çağdaş devlet anlayışında siville askerin yeri ve görevi kesin çizgiyle ayrılmış, bu görevlerin birbirine geçmesi sonucunda doğacak sakıncalar öğrenilmiştir. Bir eski askerin herhangi göreve ve sivil niteliğiyle gelmesi olağandır. Ancak, askerleri belirli sivil görevlere hazırlamak ve bunu bir çeşit gelenek haline getirmek olağandışıdır. Bunun sonucu, çeşitli olumsuz yönleri artık tartışma konusu bile yapılmayan bir devlet yönetim anlayışıdır. Bir siyasal rejimin askerileşmesinden fayda görmüş, ne ordu, ne de halk vardır.</p>
				<p class="normal">Türkiye’nin yeni cumhurbaşkanını olağan yollardan seçmek, kitabına uysa bile olağandışı usullere başvurmamak, her bakımdan yararlıdır.</p>
				<p class="normal">Demokrasinin doğal yasalarının işleyişine ayrıcalık getirilmesi, önümüzdeki yıllarda, hattâ günlerde çeşitli bunalımlar yaratabilecektir. En azından, askeri görevinden yeni istifa etmiş bir kişinin başkanlık seçimini Meclis’te kaybetmesi durumu, önlenmesi zor ve zararını halkın çekeceği sürtüşmelere yol açacaktır.</p>
				<p class="normal">Türkiye, hepimizindir. Bütün dünyanın çeşitli tarihsel tecrübelerden ders alarak kaçındığı bir görev karmaşıklığına Türkiye’nin düşmesine karşı çıkmak, hepimizin hakkıdır. Bizim için hak olan, bu karmaşıklığı iyi niyetle de olsa yaratmak durumundakiler için, görevdir.</p>
				<p class="sagnormal">Milliyet, 13 Şubat 1973</p>
				</body>
</html>