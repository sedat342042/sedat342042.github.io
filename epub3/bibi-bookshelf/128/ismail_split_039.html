<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_37">Oyunun Kuralları</h2>
				<p class="normal">Değişik sosyal ve ekonomik çıkarların siyaset platformundaki mücadelesi olan klâsik demokrasilerde ve çoğulcu toplumlarda, genel oy ve seçim bütün bir sistemin temelidir. Gerçekten, genel oy insanlık tarihinin en büyük devrimlerinden ve en eşitlikçi unsurlarından biridir.</p>
				<p class="normal">Ancak, genel oy etkeni tek başına demokrasiyi yaratmaya yetmeyeceği gibi; bir bütün olan demokrasi, sadece seçme hürriyetine indirgenemez. Klâsik demokrasinin bölünmez parçaları olan değişik hürriyetlerden, kurumlardan ve kurallardan en önemsiz gözüken birkaçı bile ortadan kalksa, gerçekte ortadan kalkan bütünüyle demokrasi olabilir.</p>
				<p class="normal">Seçme hakkının kutsallığı, bir seçmeyi mümkün kılan etkenlerin varlığına bağlıdır: Sosyal farklılaşma içindeki bir toplumda düşünsel ve siyasal farklılaşmaya sınırlar konursa, karar verme ve seçme sürecini mümkün kılan demokratik hürriyetler özünden kaybederse, seçmek, anlamını yitirmiş bir “demokrasinin” anlamsız hareketinden başka bir şey olamaz.</p>
				<p class="normal">Klâsik demokrasinin kuralları, dikkatle ve titizlikle konmuştur; kurallardan birkaçının çiğnenmesi, giderek sistemin temellerini çökertir: Kendi içinde birbirine bağımlı parçalardan kurulu bu sistemde, sade vatandaşın en basit demokratik haklarıyla toplumun en üst düzeyinde alınan kararlar arasında, demokrasiye bütün özünü ve gücünü veren bir bağ vardır.</p>
				<p class="normal">Ve demokrasi oyunu, kendi kuralları içinde oynanır.</p>
				<p class="normal">Kurallar çiğnenir, bağlar koparılırsa ne elimizde kalan demokrasidir, ne de yapılan seçme demokratiktir.</p>
				<p class="normal">Klâsik demokrasi, meşruiyetini kendi hürriyetçi özünden alır.</p>
				<p class="normal">Demokrasinin var oluş nedeni, geçerliği ve görevi, değişik sınıfların ve çıkarların iktidar mücadelesine, hürriyet ortamına ve hür seçime dayanan bir çerçeve getirmektir.</p>
				<p class="normal">Nitekim, demokrasiyi gerçekleştirmenin tarihsel kavgalarını verenler, hemen her zaman, iktidardaki güçlerle eşit ve hürriyetçi bir düzeyde karşılaşmak isteyen, yükselmekte olan, mevcut dengeleri kendi taraflarına çevirmek amacını güden kuvvetler, sınıflar olmuştur. İster aristokrasiye karşı mücadele eden burjuvazi, ister geniş halk yığınları olsun, demokrasiden bekledikleri tarihsel görev, çağın özellikleri çerçevesindeki hürriyetçi bir yapıyı, gelişen kuvvetlerin gelişmesine imkân tanıyan bir yapıyı kurmasıdır.</p>
				<p class="normal">Günümüzün dünyasında gelişen halk yığınları açısından demokrasiye tarihsel anlamını veren ve ona meşruiyetini kazandıran, demokrasinin hürriyetçi özü, gelişmelere elverişli yapısıdır.</p>
				<p class="normal">Bu hürriyetçi ve eşitlikçi yanından ötürüdür ki, demokrasiden dönen iktidarlar, hemen her zaman, demokrasiden yararlanan rakipleri karşısında ürken –ve bu dönüşü yapacak kadar güçlü olan– iktidarlardır. I. Dünya Savaşı sonrasının İtalya, Almanya ve İspanya’sı, günümüzün Endonezya, Brezilya ve Yunanistan’ı, çok sayıda örnekten sadece birkaç tanesidir.</p>
				<p class="normal">Hürriyet ortamının sınırlanması durumunda, klâsik demokrasinin kaybetmeye başladığı, kendi meşruiyetidir.</p>
				<p class="normal">Demokrasi, dönük ve değişmez bir kavram değildir. Demokrasi görecelidir (izafidir); bütün varlıklar ve kurumlar, toplumlar gibi, yaşayan ve gelişen bir kavramdır.</p>
				<p class="normal">Bu değişim süreci içinde, demokrasinin yeterliliğini belirleyen toplumdur; toplumun aldığı nitelikler, vardığı ekonomik ve sosyal aşamalar, yaşattığı özlemlerdir.</p>
				<p class="normal">Dünün toplumu için yeterli olan bir demokrasi biçimi, “bugünün” toplumu için yeterli değildir; bugün için yeterli gözüken, “yarın” yetersiz kalacaktır.</p>
				<p class="normal">Türkiye’den verilebilecek örnek çoktur: 1950 yıllarının demokrasisi, 1950 yıllarının Türkiye’sinde, işçi haklarını tanımaksızın görevini yapabilmiş, halk kitlelerinin gelişmesine büyük katkıda bulunabilmiştir. Oysa, grevsiz bir demokrasiyi, işçi haklarını kısıtlayan bir demokrasiyi günümüzde düşünmek bile imkânsızdır. Aynı şekilde, 1950’lerin sosyal farklılaşmaları kesin çizgiler almamış Türkiye’si, kısıtlı bir düşünce hürriyetini ve sosyoekonomik temellere inmeyen siyasal farklılaşmayı kabul edebilmiştir. Demokrasi, o haliyle bile, o günkü Türkiye’nin ihtiyaçlarını karşılamıştır.</p>
				<p class="normal">Ve Türk toplumu geliştikçe –çaresiz– demokrasi de gelişmiştir. Ekonomik büyümenin derinleştirdiği sınıfsal çizgilerin, yeni özlemlerin, öğrenmek, düşünmek, duyurmak, etkilemek, katılmak ihtiyaçlarının zorunlu kıldığı bir demokratik gelişme ülkemizde gerçekleşmiştir.</p>
				<p class="normal">Bu gelişme kaçınılmazdır: Demokrasi, aynen toplum gibi, sürekli ilerleyip kendi boyutlarını genişleten, asla gerilemeyen bir olgudur. Eğer demokrasi var olacaksa, çaresiz, gelişecektir.</p>
				<p class="sagnormal">Milliyet, 11 Temmuz 1972</p>
				</body>
</html>