<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="normal1" id="calibre_toc_5">Gençlerden Özür Dileriz</h2>
				<p class="normal">Gençlerden, kardeşlerimizden hep birlikte özür dileriz. Polisimizle, bilginimizle, sağcımız, solcumuz, devrimcimiz, karşıdevrimcimizle, yazarımız çizerimiz, politikacımız, sermayeli ve sermayesizimizle, hep birlikte özür dileriz.</p>
				<p class="normal">Sizi biz çok aldattık, çok kullandık. </p>
				<p class="normal">Bilgisizliğe dayanan bilgelerimizle, körler diyarının şaşısı olan aydınlarımızla, teoriden habersiz teorisyenlerimizle ve keramet sandığımız yanlışlarımızla gencecik kafalarınızı öylesine doldurduk, sizi öylesine şaşırttık ki...</p>
				<p class="normal">Kendi adamlığımızı sizin üzerinizde ispatlamaya kalktık.</p>
				<p class="normal">Hepimiz birlik olduk: Kendi gençlik hayâllerini gençleri ölüme göndermekte arayan idealistlerimiz; kendi aşağılık komplekslerinden gençleri kullanıp kurtulmak çabasındaki büyüklerimiz; kendilerini gizli iktidar sayan ağabeylerimiz, hep birlik olduk. Sizin sırtınızdan kendimizi adam ilân ettik. Siz öldünüz, adamlığımız arttı. Siz öldünüz, kişiliğimiz yüceldi. Sayenizde kendimizi adamdan saydırdık.</p>
				<p class="normal">Size hocalık ettik: Ölen sizdiniz, biz daha fazla ölün dedik. Çığrınızdan çıktınız, bravo, siz idealistsiniz, devrimcisiniz, devam, dedik.</p>
				<p class="normal">Açıkçası, kanınıza girdik. Sonra seyrine baktık. Ahkâm çıkardık.</p>
				<p class="normal">Ya biz, biz de neler yaptık. Biz ki sağcı kişileriz ve komünistlerin can düşmanıyız. Bir yanımıza engin büyüklerimizi, bir yanımıza onlardan geçinen mücahitleri aldık. Sizin üzerinize üzerinize saldırdık. Vatanı milleti sizlerden temizlerken, kendi günahlarımızdan temizlendik. Ve de varlıklarına göz diktiklerimizin varlığını koruduk. Size öyle saldırdık, öyle bunalttık ki, elinize silâhı biz verdik adetâ. Sonra üzerinizde atış talimi yaptık.</p>
				<p class="normal">Açıkçası, kanınıza girdik. Sonra seyrine baktık. Ahkâm çıkardık.</p>
				<p class="normal">Biz ki bu toplumun muteberiyiz, sizi öyle bir kullandık ki. Ve de kullanıyoruz ki... İşçilerden şikâyetimiz mi var, işte gençler, işte anarşi, yetiş ey kurtarıcı diyoruz. Ey kutsal otorite, ey kurtarıcı kuvvet, ey kurtarıcı nizam, gel, gel artık. Köylü toprağımıza mı giriyor, işte gençler, işte anarşi, vatan elden gidiyor! Bak bu gençlerin haline, bak bu dinamitlere. Gel artık kurtarıcı, demokrasi kim biz kimiz, gel, gel ki dinsin derdimiz.</p>
				<p class="normal">İşte böyle, gençlerimiz. Sizi adamakıllı kullanıyoruz. Açıkçası kanınıza girdik. Sonra seyrine baktık. Ahkâm çıkardık.</p>
				<p class="normal">Bu ülkenin namusu, malı ve canı bize emanettir. Biz bu toplumun polisiyiz ve de yolumuza çıkan gençleri iyicene benzetiriz.</p>
				<p class="normal">Sizin kolunuzdan tutup götüreceğimize, kafanızı kırıp sürükleriz. Copla vuracağımıza, göğsünüzü kurşunlarız. Sizin yurtlarınıza, ortaçağ talancısı gibi gireriz. Dolabınızı kırıp kitabınızı yırtar, kızlara saldırırız. Elimize düştüğünüzde, falakaya yatırırız. Sizi öylesine canınızdan bezdirttik, öylesine çıldırttık ki, elinize silâhı almaya adetâ biz mecbur ettik. Sonra da hakkınızdan geldik. Ama unutmayın, biz vazife kuluyuz. Dört-beş yüz liralık memuruz. Hem siz de çok yaktınız canımızı. Bizi zorla zıvanadan çıkardınız. Zorla üzerinize saldırttınız.</p>
				<p class="normal">Biz ki bu polisin sorumlusu, ülkenin iktidardaki yöneticileriyiz, gençlerden açıkça özür dileriz. Polisi üzerinize gönderen bizleriz. Ve de müseccel beceriksizleriz. Kaş yapayım derken göz çıkartan; sonunda hep gençleri harcatan; size saldıranları koruyan; sonra sizi mazeret olarak kullanan siyasileriz.</p>
				<p class="normal">Zaten zor meseleleri büsbütün zorlaştırdık. Olabilir işleri, olamaz kıldık. Açıkçası, kanınıza girdik. Sonra seyrine baktık. Ahkâm çıkardık.</p>
				<p class="normal">İşte böyle gençlik. Hepimiz el ele verdik. Sizi bu hale getirdik. Halkınıza karşı düşürdük. İdealizminizi saptırdık. Kafanızı yanlışlarımızla doldurduk. Üzerinize saldırdık. Birbirinize kırdırttık. Kızlarınızı yerlerde sürükledik. Erkeklerinizi dövdük. Kendi çirkinliğimizi sizde yansıttık. Olmayan aklımızla size akıl hocalığı ettik. İşkence usullerimizi üzerinizde denedik. Silâhları zorla elinize verdik. Sonra da, kendi çıkarlarımız için sizi kullandık. Ve de aldattık. Aldattık.</p>
				<p class="normal">Açıkçası, kanınıza girdik. Sonra seyrine baktık. Ahkâm çıkardık.</p>
				<p class="sagnormal">Milliyet, 21 Şubat 1971</p>
				</body>
</html>