<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_43">“Hadi Canım Sen de...”</h2>
				<p class="normal">Türkiye’ye Türkiye’deki şartlanmaların dışına çıkıp bakılabilirse, ortadaki görüntü kolay anlaşılır gibi değildir. Kimin neyi ve neden istediği, kimin neden ve nasıl yana olduğu, bir söz bulutunun ardında ve soylu kavramlar eşliğinde ve de kendi gölgesinden korkanların cesaret ortamında, saklanmıştır. Bir haber, dedikodu, yorum bolluğunun boğucu şartlandırması, insanların neredeyse yalanı doğru, kolayı zor, menfaati fedakârlık, korkuyu cesaret sanmasına yol açacaktır. Ve bu çerçevede, Türkiye, kendi hür (!) iradesiyle, devleti meydana getiren kurumların itibarını (!) koruyarak demokratik (!) bir cumhurbaşkanı seçimi yapacaktır...</p>
				<p class="normal">Önce, “itibar” üzerinde durmak gerekir. Çünkü, yapılmakta olan kurumların itibarını korumak değil, bilâkis yıpratmaktır. Bir Meclis, hem de kanunun ve anlayışın demokrasi dışı olanına zaman zaman örnekler vermiş bir Meclis, kendi içinden cumhurbaşkanını seçememekle mi itibar kazanacaktır? Parti liderleri kendi iradelerine hâkim olamayan geri zekalı okul çocukları gibi sıraya dizilip ders dinleyecek, bellediği dersi tekrarlayacak, sonra “demokrasinin ve memleketin yüksek menfaatleri için” buna katlandıklarını açıklayacak ve demokrasinin “vazgeçilmez unsurları” böyle mi itibar koruyacaktır?</p>
				<p class="normal">Bir devleti meydana getiren kurumlar eğer kendilerini ancak anayasanın dışına çıkarak koruyabilecekse, yüklenmiş oldukları sorumluluğu, sanki sorumluluğun ne olduğunu başından bilmiyorlarmış gibi şimdi fark ederek olağandışı güvenlik tedbirleri arayacaklarsa itibar korunmuş mu, yoksa kaybolmuş mu olacaktır?</p>
				<p class="normal">Ve bütün olup biteceklerden sonra insanlar birbirinin yüzüne bakacak, yazarlar yazı yazacak, siyasetçiler konuşacak, hep birlikte, “Oh ne iyi oldu, demokrasi kurtuldu” mu diyeceklerdir?</p>
				<p class="normal">Ve Türk halkının gözlerine baka baka aynı şeyleri tekrarlayacak, sonra o halkın kendilerine kandığını mı sanacaklardır?</p>
				<p class="normal">İsmet Paşa’nın ünlü bir deyişi, çaresiz, gelip takılmaktadır insanın aklına:</p>
				<p class="normal">Hadi canım sen de!.. </p>
				<p class="normal">Bir toplumda eğer etrafı kandırmaya ve olduğundan başka gözükmeye çalışan sadece birkaç kişi yahut birkaç zümre ise, o toplum bir şey kaybetmez.</p>
				<p class="normal">Ama eğer bir toplumun her gün söz söyleyip kamuoyu önüne çıkan kimseleri medeni cesaretin zerresinden yoksunsa, hepsi ellerini ovuşturup kuvvetli gözükene nasıl yaranırım ya da hiddetini çekmem hesabındaysa ve bu insanlar sürekli biçimde hem toplumu hem birbirini hem de halkı kandırmanın çabasındaysa, bir aldatmaca ve oyun sürüp gitmekteyse, o toplumun geleceği tehlikeye düşmüş demektir.</p>
				<p class="normal">Gerçekten, Türkiye’de halka söz söylemek imtiyazına sahip olan bizler, aynen kendilerinden “demokratik figüranlık” beklenen partiler, politikacılar gibi, harika bir sınav vermekteyiz şu günlerde. Fikir namusunun, cesaretin, yurtseverliğin böylesine az rastlanır. Görüşümüzü açıklarken bir santim öne çıkmak için, etrafı kollamayı ve başkasının hiç değilse iki santim ilerlemiş olmasını mutlak bir zorunluluk saymaktayız. Kendi hayâli korkularımız, kuvvetliye ters düşmemek dikkatimiz, dalkavukluğumuz ve de küçük çıkarlarımızla, örnek bir görev yapmaktayız. Daima kuvvetliden yana olmak, kimseyi kızdırmamak, çok kelime kullanıp hiçbir şey söylememek ve gölgemizden çekinmek gibi örnek bir meslek anlayışı içindeyiz.</p>
				<p class="normal">Demokrasiyi, Anayasa’yı, Türkiye’yi ve “itibarı” biz ne bilelim. Varsın büyüklerimiz düşünsün bunları; biz ne kadar doğru düşündüklerini yazıp görevimizi yaparız.</p>
				<p class="normal">Üstelik, ortada ne korkacak bir şey vardır, ne de oyunlara kanacak bir halk.</p>
				<p class="normal">Türkiye, kendi cumhurbaşkanını seçerken önüne iki tercih çıkmıştır:</p>
				<p class="normal">Tercihlerden ilki, Anayasanın hem sözüne hem de özüne uygun biçimde cumhurbaşkanını Meclislerin mevcut üyeleri arasından seçmektir.</p>
				<p class="normal">Tercihlerin ikincisi, Anayasa’nın sözü ve özü zorlanarak Meclislerin mevcut üyesi dışından bir kişinin, “kontenjan” senatörlüğünden birinin istifasıyla boşalacak yere önce atanması, sonra aday olması, sonra da cumhurbaşkanı seçilmesidir.</p>
				<p class="normal">Bu tercihlerden ikincisini savunmak nasıl mümkünse, Anayasa’nın sözüne de, özüne de uygun demokratik yolu da açık yüreklilikle, inançla ve cesaretle savunmak aynı şekilde mümkündür. Bizim burada sık sık tekrarladığımız gibi, bu yol, zaten kendinden çok şey kaybetmiş olan Anayasa ve demokrasinin çoğulcu özüne de, sivil karakterine de yakın olandır. Türkiye çoğunluğunun geleceğine ve gününe yardımcı olacak yoldur. Demokrasiye de, olağana da dönüşü kolaylaştıracak yoldur.</p>
				<p class="normal">Hem sonra, savunusu yapılan öyle büyük cesaret ve kahramanlık gerektiren bir şey de değildir. Sadece Anayasa’nın özüdür, rejimin sivil karakteridir, demokratik uygulamadır. Cumhurbaşkanlığının bir tayin müessesesi olmaması, seçim müessesesi olmasıdır.</p>
				<p class="normal">İnsanların kendi görüşlerini, hem de halkın mutluluğundan, demokrasiden, Anayasa’dan yana olduğuna inandıkları görüşlerini ortaya koyup savunurken bu ölçüde cesaretsiz ve kuşkulu olmalarını anlamak mümkün değildir. Nedir korkulmakta olan? Anayasa uyarınca Meclis içinden birini Türkiye Başkan seçerse ordunun hükümet darbesi yapacağı mı?</p>
				<p class="normal">Kendi adayı Başkan seçilmedi diye hükümet darbesini Latin Amerika orduları yapar.</p>
				<p class="normal">Türkiye Cumhuriyeti, Latin Amerika’nın sonradan bitme muz ve kanal cumhuriyetleri değildir. Bin yıllık medeniyet ve tecrübenin imbiğinden süzülmüş bilge Türk halkı, topraktan öğrenip kitapsız bilen Türk halkı, kolay bulunur bir halk değildir.</p>
				<p class="normal">Peki neden, kimden korkmaktayız? Anayasayı mı, demokratik kuralları mı, rejimin sivil özünü mü, halk kitlelerini mi savunmaktan korkuyoruz? Hattâ, bir bakıma savunmakta olduğumuz ordunun gerçek itibarı değildir de, nedir? Ordunun, politik ve ekonomik çıkarlara âlet edilmesine, ordunun halkın karşısına dikilmesine karşı değil midir bizim mücadelemiz?</p>
				<p class="normal">Gerçekten, neden ve kimden korkuyoruz? </p>
				<p class="normal">Eğer gene kendi küçük çıkarlarımız, kuşkularımız, dalkavukluğumuz, korkaklığımız, adamsendeciliğimiz ve küçüklüğümüz içinde mahsur kalacaksak ve gene ufak oyunların cüce kahramanları olacaksak; yazarına da, çizerine de, politikacısına, parti liderine, bilimadamına da yarın bilge Türk halkı mutlaka dönecek ve o ünlü deyişi tekrarlayacaktır:</p>
				<p class="normal">Hadi canım sen de!..</p>
				<p class="sagnormal">4 Mart 1973</p>
				</body>
</html>