<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_83">Olağanüstülük Kimin Sırtında?</h2>
				<p class="normal">Türkiye, gerçekten, “olağana” yönelmişe benzemektedir.</p>
				<p class="normal">Geçtiğimiz günlerin siyaset sahnesinde sözü en fazla edilen konu “olağana dönüş”tür. Parti liderlerinin görüşmelerinde ve günümüz sorumlularının konuşmalarında hep aynı tema işlenmektedir.</p>
				<p class="normal">Türkiye’nin bunalımlı bir yılı geçirdikten sonra neden “olağana” yöneldiğinin açıklamasını yapmak nispeten kolaysa da, “olağandan” neden çıkmış olduğunu belirtmek bugün için zordur. Türkiye’yi büyük bir dönüşümün eşiğine getirmiş olan şartların nasıl ve kimler tarafından hazırlandığı henüz karanlıktadır.</p>
				<p class="normal">Önümüzdeki yılların araştırmacıları, bu karanlığı herhalde aralayacaktır: Olağandan Türkiye’yi çıkaran dönüşümün öncesindeki karmaşık ortama Akdeniz’deki kuvvetler dengesinin ilişkisini; Türkiye’nin 1969 sonrasında izlediği “geçmişe oranla daha az bağımlı dış politikanın” hangi dış kuvvetlerin işine gelmediğini, araştırmacılar inceleyebilecektir. Büyük şehirlerdeki kargaşayla başlayan olaylar zincirinin ve olağandan çıkışın, sonuç olarak hangi iç ve dış kuvvetlere yansıdığını, yaratılan kargaşayla ondan faydalanacak olanların ilişkisini herhalde belgeleriyle ortaya koyacaklardır.</p>
				<p class="normal">Ve belki de, bu çakışmalar, günümüzde söylenen ve sanılandan tamamen karşıt yöndeki sonuçlara varacaklardır. Türkiye gerçekten bir “dışardan hazırlanmış komploya” kurban gitmişse, bu komplonun sahipleri de nihayet açık şekilde görülebilecektir.</p>
				<p class="normal">Türkiye’nin neden olağandan çıkmaya zorlanmış olduğu günümüzde kısmen sisler altındayken, olağana dönüşe bizi zorlayan şartlar daha açık şekilde görülebiliyor.</p>
				<p class="normal">Şu son yılın verdiği en önemli ders, Türkiye’deki sosyal ve siyasal gelişmeleri yavaşlatan bir “olağanüstü” yönetim tarzının sürekli ve kalıcı olamayacağıdır. Bir yıllık otoriter rejim deneyi, halktan kopuk ve bürokratik bir yönetimin hem Türkiye’nin gerçekleriyle, hem de Türkiye’nin kendi geleceği için seçmiş olduğu uluslar-arası yeriyle –Ortak Pazar’la– çelişmiştir.</p>
				<p class="normal">Ülkemizdeki sosyal gelişmeleri “durdurması” için otoriter düzene bel bağlayanlar bile, şu kısacık deneyde umduklarını bulamamışlardır. Türkiye’nin mevcut şartlarındaki bir “otoriter rejim,” tabiatıyla, halk sınıflarının taleplerini sınırlayan, kitlelerin ekonomik ve siyasal gelişimini yavaşlatan sonuçlar da yaratmıştır. Düzeni ve toplumu bulunduğu noktada dondurmak biçimindeki tarihsel ve evrensel görevine de koyulmuştur. Yaşanan anın imtiyazlılarını, gelişen ve bu imtiyazları tehdit eden kuvvetler karşısında güven altına almaya dönük sonuçlar da yaratmıştır. Fakat bu niteliklerinin yanı sıra öyle terslikler de göstermiştir ki, sırf maddi menfaatlerinin korunması için ondan medet umanların bile isteklerini tam olarak karşılamamış, karşılayamamıştır. Bir noktadan sonra, olağana dönüş, kendi çıkarları açısından olağanüstünü isteyenler için bile zorunluluk oluvermiş, “olağan,” bünyesinde taşıdığı bütün belirsizliklere rağmen tercih edilmiştir.</p>
				<p class="normal">Zira, Türkiye’nin ne alışkanlıkları, ne gerçekleri, ne ekonomist ve ne de halkının tarihsel eğilimleri, “olağanüstünün” kalıcılığına ve sürekliliğine elvermemiştir.</p>
				<p class="normal">Eğer beklenmedik bir iç yahut dış olay patlamazsa, Türkiye’nin artık “olağana” döneceğini söylemek, yanlış değildir.</p>
				<p class="normal">Meselenin uluslararası şartlar çerçevesindeki görünümü ise, ilginç bir çelişmeye işaret ediyor: Çelişme, dış siyaseti bakımından Türkiye’nin “geçmişte” yüklenmiş olduğu görevle, “gelecekteki” yeri arasında.</p>
				<p class="normal">Türkiye’nin “olağan” bir rejimden “olağanüstüne” ve tekrar “olağana” yönelmesi, bu çerçeveden ve kapitalist dünyadaki çıkar ayrılıklarından bağımsız düşünülemez.</p>
				<p class="normal">“Olağanüstü” bir rejimin Türkiye’si, soğuk savaşın bir aracı olmak ve gittikçe karışan Akdeniz ortamında bir tehdit unsuru olmak fonksiyonunu, belki daha kolay yüklenecektir.</p>
				<p class="normal">Ancak, aynı “olağanüstü” rejimin Türkiye’sini bu niteliğiyle ve Yunanistan’ı andıran özelliklerle “Ortak Pazar” üyesi olarak düşünmeye imkân yoktur. Ortak Pazar Topluluğu sadece ekonomik değil, aynı zamanda siyasal bir anlayışın ifadesidir. Ve topluluk yöneticilerinin ısrarla belirttikleri üzere, aralarında dikta rejimlerinin yeri yoktur.</p>
				<p class="normal">Türkiye, ya Ortak Pazar ve Avrupa ile bütünleşmeye yönelen, dolayısıyla, iç siyasetinde Kapitalist, Sosyal Demokrat ve Sosyalist tercihlere yer veren, dolayısıyla, demokratik bir ülke olacak ve bu niteliğiyle –1971 öncesinin ortaya koyduğu üzere– daha az bağımlı bir dış siyasete yönelecektir. Ya da, kendi geçmişinde örneklerini verdiği bir bağımlı dış siyasette direnecek, bu siyaseti mümkün kılan ve onun hem sebebi hem de sonucu olan bir otoriter rejimi, kalıcı ve sürekli biçimde yaşayacaktır. </p>
				<p class="normal">Hem otoriter rejimde direnip hem Ortak Pazar’a yönelmenin; ya da hem demokratik bir ülke olup hem de eski bağımlı dış politikayı izlemenin formülü, henüz Türkiye’de bulunmuş değildir.</p>
				<p class="sagnormal">18 Şubat 1972</p>
				</body>
</html>