<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_85">Gemi Limana Varacaktır</h2>
				<p class="normal">İnsanlık tarihindeki bütün çağların beraberlerinde getirdikleri özellikler vardır. Belirli bir çağı yaşayan toplum, kendi şartları ne dursa olsun, bütünüyle çağdışı kalamaz. Çağının etkilerinden kurtulamaz. Bazı toplumlar, tarih açısından çok kısa sayılan sürelerde çağdışı kalmaya çabalarsa da, tarihin akışı onları da beraberinde sürükler. Bu tür toplumlar, örneğin, devamlı olarak Doğu’ya doğru seyir eden bir geminin içinde bulunup da Batı’ya, yani geminin gerisine doğru koşan yolculara benzerler.</p>
				<p class="normal">Ortaçağ’ın özellikle Avrupa’ya getirdiği, görülmemiş bir bağnazlık ve taassup olmuştur. Dinsel ayırımlardan ötürü insanların kitle olarak işkenceye uğradığı, bilimin yasaklanıp, bilimadamlarının ezildiği bir çağdır bu. Engizisyon mahkemelerinin kurulduğu, dünyanın en büyük kitaplığının –Araplara ait olduğu gerekçesiyle– İspanyollar tarafından yakıldığı, karı-koca ilişkilerinin kilisenin emriyle bir ömür boyunca dört ya da beşle sınırlanıp yasaklandığı çağdır. Bu dönem Avrupa’sındaki karanlığı, feodalizmin eşliğindeki kara cüppeli kara papazlar temsil eder.</p>
				<p class="normal">16. ve 17. yüzyıllarda Avrupa değişmektedir. Asya’nın ışığı ve eski Yunan medeniyetlerinin bilgeliği, üretim araçlarındaki gelişmeye paralel olarak Avrupa’yı aydınlatmaktadır. Feodal yapılar sarsılmaya başlarken yeni bir düzenin ilk tohumları yeşermektedir. Kişinin gücü ve önemi atmakta, bireycilik bütün ekonomik ve sosyal düzenin özü olmaya hazırlanmaktadır.</p>
				<p class="normal">18. yüzyılda artık tekniğin egemenliği ilân edilmektedir. Sanayi ve bilim her alanda gelişmekte, yani bir dünya görüşü doğmaktadır. Ortaçağ’ın papazları ve karanlığı, değer yargıları çok gerilerde kalmıştır. Bir tarihçinin deyişiyle, bu dönem, kendi temel ölçüsünü “para” olarak ortaya koymuştur. Yüzyılın sonlarındaki Fransız İhtilâli, insanlığın en ileri atılımlarından birini gerçekleştirmiştir.</p>
				<p class="normal">19. yüzyıl, bir yandan şehirlilerin ve şehir sermayesinin kayıtsız şartsız iktidarına sahnedir. Yeni yönetim biçimleri yayılmaktadır. Bir yandan da işçilerin tarih sahnesine çıkışına, insanlığın gelişmesinde belirleyici etken olmaya namzetlik koyuşuna şahittir.</p>
				<p class="normal">Bütün yüzyıllar boyunca, dünyanın bu bölgesindeki toplumlar belirli bir doğrultuda ilerlemiştir. Avrupa’nın hemen hiçbir ülkesi bu gelişmenin tamamen dışında kalamamış; hele aksi yönde hiç ilerlememiştir. Tarihin görünmez eli, insanları bir araya kümeleyip belirli bir hedefe doğru yürütmüştür. Bu yürüyüşte toplumların tek tercih hakkı, yürüyüşün önlerinde ya da arkalarında bulunmaktır. Yürüyüşün dışında kalmak, asla değildir.</p>
				<p class="normal">20. yüzyılda, dünya küçülmüştür artık. Gelişmeler şimdi sadece bir kıta yahut bölgeyi değil, bütünüyle insanlığı etkilemekte, daha doğrusu, zaten var olan bu etki büyümektedir.</p>
				<p class="normal">Çağımızın büyük özelliği, tarihin birdenbire hızlanmış olmasıdır. Yürüyüş, bir yarış olmuştur adetâ. Bütün toplumların kendi güçleri oranında ve koşulları çerçevesinde katıldıkları bir yarış. Tarihin çizdiği hedef de artık görünmeye başlamış, tarihsel doğrultu kendini açık ve seçik olarak ortaya koymuştur: İnsanlık, sürekli biçimde daha geniş bir hürriyete, yarattığı değerleri daha eşit ölçülerle paylaşmaya yönelmiştir. Yaşanan her gün bir öncekinden daha hür, her an bir öncekinden daha eşitlikçidir.</p>
				<p class="normal">20. yüzyılın ilk yarısıyla ikinci yarısı arasındaki ürkütücü farklılık, bu doğrultunun ve hızın hiçbir şüpheye yer bırakmayacak belgesidir. 1950 öncesinde, Avrupa, Hitler’in, Mussolini’nin Avrupa’sıdır. Bulgaristan’da önce Tsankov’un, sonra General Georgiev’in diktatörlüğü vardır. Yunanistan’da General Pangalos’tan General Metaksas’a kadar uzanmaktadır aynı çizgi. Polonya’da, Hitler’le dostluklarını ülkelerini kaybetmekle ödeyecek olan “Albaylar Diktası” iktidardadır. Avusturya, diktatör Dollfuss’un, sonra diktatör Şusşnig’in emrindedir. İspanya Primo de Rivera’dan sonra Franko’nun altında ezilirken, Portekiz Salazar’ı tanımaktadır. Macaristan’da, Kont Bethlem ve General Gömbös’ten sonra Banker Imredy faşizmi temsil etmektedir. Romanya’da, Prens Karol’la başbakanı Papaz Miron Kristea dikta rejimini kurmaktadır. Yugoslavya’da Kral Aleksandr ve sonra Naib Paul İtalyan faşizmini kendisine örnek almaktadır. Estonya 1933’te parlamento ve partileri kapatarak faşizmi benimsemekte; Litvanya’da diktatör olan Ulmanis, kendisini tek şef “Vadonis” ilân etmektedir. Ve bu arada Türkiye tek parti diktatoryasını yaşamaktadır, vb.</p>
				<p class="normal">1950 sonrasında, on beşe yakın bu diktatörlüklerden on üçünün yerinde yeller esmektedir.</p>
				<p class="normal">1950 sonrasının tek özelliği bu değildir. Tarihin şaşmaz doğrultusu, eski sömürgeleri de birer birer bağımsızlıklarına kavuşturmaktadır. Esen yeni rüzgârlar, sömürgeciliğin hiç değilse bir şeklini ortadan kaldırmaktadır. Yeni sömürgeciliğe karşı verilecek yeni mücadelelerin tohumları atılmakta; Nasır’lar, Gandi’ler, yeni bir dünyanın öncüleri olmaktadır.</p>
				<p class="normal">1950 öncesinin yasakları, kalıplara boğulmuş düşünceleri, kişi özgürlüklerine konmuş sınırları teker teker çatlamaktadır artık. İnsanlık, alabildiğine bir hürriyeti, baskının her türünden, katı kalıpların her çeşidinden arınmış, pırıl pırıl bir hürriyeti tatmaktadır. Bir yandan daha eşit ve daha özgür bir dünya yaratırken, eşitlik ve özgürlüğü arttıracak yeni adımlar da atmaktadır.</p>
				<p class="normal">Bir yüzyılın sonuna yaklaştığımız şu senelerde, dünyanın bütün toplumları, istisnasız bütün toplumları, tarihin çizdiği doğrultuda ilerlemektedir. Aralarında tökezleyenler, geçici olarak duraklayanlar, yürüyüşü ancak büyük mücadelelerle sürdürenler de vardır. Fakat tümü, kaçınılmaz olarak, adetâ kendi iradelerinin dışında olarak, insanlığın gelişmesine ayak uydurmaktadır.</p>
				<p class="normal">İlerleyen geminin arkasına doğru koşan bir bölüm yolcu, ne kadar koşarlarsa koşsunlar, gemi ilerlemektedir. Onları da beraberinde taşıyarak, tarihin gösterdiği limana doğru yol almaktadır...</p>
				<p class="sagnormal">27 Mart 1971<br class="chapter"/>
				VIII
				</p></body>
</html>