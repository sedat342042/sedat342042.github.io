<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_42">Demokrasi Üzerine...</h2>
				<p class="normal">Demokrasi, kendi kuralları içinde oynanan bir oyundur. Bu siyasal rejimde belli başlı kurallar, çiğnenemez. Çiğnenen her kural, sistemi demokratik niteliğinden uzaklaştırır. Eğer rejimin kaybı sadece birkaç alandaysa, toplumun bu yanlışları zaman içinde düzeltmesi, sistemin kendi kendini tedavi etmesi mümkündür. Yok, eğer sistem hemen her alanda kuralların dışına çıkmışsa, kendi çözümünü kendi yaratamaz. İsim olarak “demokrasi” varsa da, bu, demokrasiden başka her şeye benzeyen bir garip rejim olur.</p>
				<p class="normal">1946’dan başlayarak sürekli bir gelişme göstermiştir bizim demokrasimiz. Toplumun yeni ihtiyaçlarına ve değişen kişiliğine zamanla ayak uydurabilmiştir. Biçim değiştirmiştir. Toplumsal gelişme karşısında, hiçbir zaman tutucu olmamıştır. Şehirleşen, nüfusunun yapısı değişen, tarlalardan fabrikalara doğru yönelen bir toplum, kendi yeni ihtiyaçlarına ve bu ihtiyaçların doğurduğu siyasal tavırlarla hareketliliğe, genel olarak, demokratik çerçeveyi uydurabilmiştir.</p>
				<p class="normal">1961 Anayasası’nın büyüklüğü, böyle bir gelişmeyi tanıması ve onun gerektirdiği esnek çerçeveyi çizmesidir. Ne var ki, bu Anayasa değiştirilmeye başlanalı beri, Türkiye demokratik özünden hem Anayasa olarak, hem de bir anlayış ve tavır olarak kaybetmeye başlamıştır.</p>
				<p class="normal">Anayasa’ya getirilen değişiklikler, önce, demokrasinin “çoğulcu” özüne, zarar vermiştir. Demokrasinin hoşgörü zorunluluğuna dayanan çoğulcu anlayışın yerini, belirli mihrakların vazedeceği mutlak “doğrular” uyarınca toplumun biçimlenmesini isteyen anlayış almıştır.</p>
				<p class="normal">Aynı değişiklikler silsilesi, çağdaş demokrasinin öncü niteliği olan “sivil” bir özden, belirli alanlarda bizim sistemimizi uzaklaştırmak eğilimindedir.</p>
				<p class="normal">Türkiye’de şu ya da bu parti yahut zümre kendi işine geldiğinde demokrasiye sarılmak, bir alanda “demokratik” kalırken, ötekinde demokrasiden uzaklaşmak isteyebilir. Ancak, Türkiye’nin büyük çoğunluğunun, demokratik özün her alanda korunmasında, saymakla bitmeyecek yararları vardır.</p>
				<p class="normal">Bizim kanımızca çeşitli yaralar almış olan demokrasi rejimi, şimdi çok önemli ve belki son bir deneyin eşiğindedir. Yaklaşan cumhurbaşkanını seçim tarzı, ya söz konusu özden uzaklaşma eğilimlerinin devamı olacaktır ya da demokratik uygulama bu alanda korunacaktır.</p>
				<p class="normal">Cumhurbaşkanlığı seçimi yaklaşırken, ilginç olan Adalet Partisi’nin tutumu ve bu tutum karşısında kamuoyunun aldığı tavırdır. Adalet Partisi, demokrasinin özünden uzaklaşma doğrultusunda ve rejimin sivil karakterini zedelemek yolunda ne kadar girişim olmuşsa, hepsini desteklemiş ve oylarıyla gerçekleştirmiştir. Şimdi, sıra cumhurbaşkanlığı konusuna geldiğinde, demokratik özün ve sistemin sivil karakterinin en büyük koruyucusu, aynı Adalet Partisi’dir.</p>
				<p class="normal">Gerçekten, örneğin, sivil yargı organlarının bazı yetkilerini askeri yargı organlarına (hattâ kimi askeri yargıcın karşı çıktığı bir biçimde) devretmek ap’nin yorumladığı gibi “demokratik” ise, cumhurbaşkanını da Meclis dışından seçmek aynı ölçüde “demokratik”tir...</p>
				<p class="normal">Adalet Partisi bunlardan ilkini destekleyip ikincisine karşı çıkarken, şimdi karşı çıktığı gelişmenin az önce desteklemiş olduklarının bir devamı özelliği taşıdığını, acaba görmekte midir?</p>
				<p class="normal">Meselenin neresinden bakılırsa bakılsın, ap, bir demokratik özün tâvizsiz ve prensip sahibi koruyucusu olmamıştır. Bu görevi, chp tek başına yüklenmiştir. ap, kendine zarar vermeyeceğini düşündüğü yerde, demokrasinin özünden uzaklaşmasına ve rejimin sivil karakteriyle çelişen girişimlere arka çıkmıştır. Sıra sadece bu demokratik özle değil, bizzat iktidarın paylaşımıyla da ilgili bir soruna geldiğinde ise, ap, demokrasinin güçlü savunucusu olmaktadır.</p>
				<p class="normal">Sırf ap kendine göre hesaplı davranıyor diye ona kızıp bir demokratik görevi gereğince yapmaktan kaçınmak, kamuoyunun düşebileceği en büyük yanlıştır. Demokrasiyi “şartlı” savunmak, Adalet Partisi’nde tenkit edileni bizzat tekrarlamak anlamındadır.</p>
				<p class="normal">Eğer burada söz konusu olan demokratik kuralların korunması ve rejimin özüne sahip çıkmasıysa, bütün demokratik güçlerin aynı doğrultuda hareket etmesi, olağandır, görevdir.</p>
				<p class="normal">Demokratik kurallardan daha fazla uzaklaşılmadan bir olağana ve seçim ortamına girilirse, rejimin ve Türkiye’nin bünyesi geçmiş kayıplarını kısa sürede giderebilir. Unutulmaması gereken, demokrasinin yukarıdan kararlarla biçimlendirilebilecek ve gönüllere uydurulabilecek bir şey olmadığıdır. Toplumun temellerindeki ihtiyaçlar ve maddi kuvvetlerdir, son değerlendirmede demokrasiye yeniden biçimini verecek olan.</p>
				<p class="normal">Mesele, zaten zor olanı daha zor yapmamaktır. Suni bir “cumhurbaşkanlığı” bunalımı yaratmamaktır. Türkiye Anayasası, cumhurbaşkanının nasıl ve kimden seçileceğini, hem kurallarıyla, hem de ruhuyla belirtmiştir.</p>
				<p class="normal">Söz konusu olan, demokrasinin kurallarına, Anayasa’nın ruhuna ve rejimin özüne sahip çıkmaktır. Türkiye halkının çıkarı, zaten kuralları zedelenmiş ve çoğulcu ve sivil özelliğinden kaybetmiş olan demokrasiyi büsbütün kural dışına zorlamakta değildir. Benzer çözümler demokrasiden çekinen kimi çıkar çevrelerinin özlemini karşılayabilir yahut bir kısım aydının zümresel tercihine ve beyin fantezisine denk düşebilir ama, halk çoğunluğunun geleceği, dün olduğu gibi bugün de demokraside saklıdır.</p>
				<p class="sagnormal">Milliyet, 20 Şubat 1973</p>
				</body>
</html>