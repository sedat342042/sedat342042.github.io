<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ismail</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_92">Basın ve Ciddiyet</h2>
				<p class="normal">Bir toplumun zor günlerinde bazı kurumlara ciddi sorumluluk düşer. Basın, bunlardan belki en önemlisidir. Zor günlerin aşılmasında en büyük yardımcı olacağı gibi, basın, II. Dünya Savaşı’nın ve işgalin Fransa’sındaki gibi, kendi halkına ihanetin örneği olarak da tarihe geçebilir.</p>
				<p class="normal">Olağanüstü özellikler taşıyan dönemlerde, yayın organları kamuoyunu yanıltmamak, hele insanlık dışı tahriklerden dikkatle kaçınmak zorundadır. Oysa, ülkemizde bunun aksine pek sık rastlanmaktadır. Bir çeşit “intikam” havasından kurtulamayan yayın organları, ülkeye yardımcı olmak şöyle dursun, ücretli bütün toplumun ileriki dönemlerde ödeyeceği yaralar bile açabilirler. Ve bunu yaparken, kendi isimlerine gölge düşürür, olumsuz bir rolü yüklenirler: Bir zamanlar sekiz sütuna verilen “kıyma makineleri” manşetlerinden geriye kalan, sadece, gazeteler adına utanç belgeleridir.</p>
				<p class="normal">Günümüzün kritik ortamında, aynı türden haberler ve suçlamalar aynı intikam havasında sürdürülmektedir.</p>
				<p class="normal">Önce, “sanık” ve “suçlu” sıfatları arasındaki farkı bir kısım yayın organları bir türlü öğrenmek zahmetine girmemekte yahut bilerek yanlış yazmaktadır.</p>
				<p class="normal">Bir insan suç iddiasıyla mahkemeye verildiğinde sadece “sanık” durumundadır. Adı üzerinde, suç işlemiş olduğu “sanılmaktadır.” Bu kimsenin suçlu olup olmadığı ise ancak mahkeme kararından sonra ortaya çıkacaktır. Böyle bir durumda, sanığı sürekli şekilde “suçlu” olarak tanıtmak, tanımlamak ve bunu yaymak, insanlık anlayışı şöyle dursun, doğrudan doğruya hukuka yapılmış bir çiğnemedir. Böyle bir davranışın kendi başına “suç teşkil etmesi,” tazminat davalarına yol açması bile söz konusudur.</p>
				<p class="normal">Gene çok rastlanan bir durum, çeşitli sanıkların yayın organlarında hakarete uğraması, hakaret niyetiyle küçük düşürülmeleridir. Bu tür yayınların ardında yatan hesap, şöyle gözükmektedir: Bir yandan sanıkları kamuoyu önünde suçlu durumuna sokmak, korunma ve cevap imkânından yoksun kişilere saldırmanın rahatlığında yazarak kamuoyunu etkilemek. Bir yandan da, söz konusu sanıkları yargılayan kişileri etki altında tutmak, onların kararlarına yön vermek.</p>
				<p class="normal">Korunma imkânından yoksun kimselere saldırmanın ne ölçüde “mertlik” olduğu ayrı bir meseledir. Bu tür davranışların ilerde ne gibi karşı tepkilere yol açabileceği, tepkileri daha şimdiden hazırlamakta olduğu da ayrı meseledir.</p>
				<p class="normal">Ancak günümüzde asıl önemli olan, mahkeme önüne getirilmiş davaların şimdi de başındaki yargıçlar (!) tarafından yargılanması, böylece, hukukun hiçe sayılmasıdır. Oysa, mahkemece ele alınmış bir dava henüz kesin sonuca bağlanmadan onun üzerinde yazı yazmak, yargıçları etkileyebilecek yayında bulunmak kesinlikle suçtur. Alınacak kararlara gölge düşürebileceği gibi, bu tür yayınları sürdürenleri ilerde bizzat sanık yerine oturtabilecek kadar ağır bir davranıştır.</p>
				<p class="normal">Günümüzdeki yayınların hukuken suç olmayan fakat “ahlâk” yönünden ve tarih önünde çok büyük sorumluluk taşıyan bir yanı da, gençliğe karşı takınılan tavırdır.</p>
				<p class="normal">Her olayı gençleri suçlamak amacıyla kullanmak, bir toplumun gençliğini küçük düşürmek ve her fırsatta gençliğe saldırmak, anlaşılması zor bir kompleksin garip sonucudur. Bir kısım yayın organları, her olayı gençliği suçlayacak şekilde yorumlamaktadır. Kendi davranışlarının genel çirkinliğini gençlerin kötülenmesiyle örtmeye çalışmaktadır.</p>
				<p class="normal">Gençlik düşmanlığı günümüzde olağanüstü boyutlara vardırılmıştır. Sürekli şartlanmalar sonucunda, toplum, neredeyse kendi günlük dertlerinin sorumlusunu bile gençliğin tümünde görecektir. Türkiye’nin geleceği bakımından gerçekten düşündürücü bir durumdur bu. En güzel yaşlarını sürekli bir moral baskısı ve düşmanlık havası altında geçiren kişiler yarın Türkiye’nin karar mevkilerine geldiğinde, ortaya ilginç sonuçlar çıkacaktır.</p>
				<p class="normal">Korunma imkânlarından yoksun kişileri basında suçlamak, basın ahlâkının çiğnenmesi değildir sadece. Haklarındaki iddialar ne olurca olsun, can pazarındaki insanlara yapılan insanlık dışı bir saldırıdır aynı zamanda.</p>
				<p class="normal">Fransa, işgal altında bulunduğu dönemin basınını nasıl “büyük ihanetlerin basını” diye günümüzde sergiliyorsa; on yıl öncesinin Türk gazetelerinde verilen kimi manşetler bize artık nasıl komik ve acıklı gözüküyorsa; günümüz basınının da ilerde aynı duruma düşmesi, hem de çok daha ağır sorumluluk altında düşmesidir söz konusu olan.</p>
				<p class="sagnormal">14 Ekim 1971</p>
				</body>
</html>