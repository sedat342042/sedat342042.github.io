<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sosyal</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h3 class="h2baslik" id="calibre_toc_51">IV<br class="chapter"/>Hangi Dengelerle?</h3>
				<p class="normal">Sosyal demokrasinin, bir mücadele ve uzlaşma sürecinde yer alan dengelerden oluştuğunu belirtmiştik. Denge kavramı, her düzeydeki iktidarın değişebilir ve paylaşılabilir olmasına bağlıdır; dengelerin bir özgürlük ve meşruiyet ortamında oluşmasını gerektirir.</p>
				<p class="normal">Bu çerçeve içinde, sosyal demokrasi, sosyal, ekonomik ve siyasal iktidarın paylaşımındaki bir tür toplusözleşme özelliğindedir. Sözleşmenin geçerliliği, sonucu belirleyecek güç dengelerinin özgürce oluşmasına ve sözleşmedeki tarafların niteliğine bağlıdır.</p>
				<p class="solbaslik">1. "Temsil Etmeyen" Temsilcilik</p>
				<p class="normal">Sosyal demokrat anlayışın mücadele/uzlaşma sürecindeki dengelerde "taraf" olabilmek, "kimin temsil edildiği ve ne ölçüde temsil edildiği" sorusuyla ilişkilidir.</p>
				<p class="normal">Sosyal demokrasinin mantığı, modeli ve ayrıcalığı, ücretli-maaşlı kitlelerin sosyolojik temsilciliğinin –lafta değil– fiiliyatta üstlenilmesine bağlıdır. Parti üyelerinin, kadrolarının ve yönetiminin, üstlenilen temsilcilikle uyumlu olarak, temsil edilen kitlelerden öncelikle oluşması gerekmektedir. Böyle bir "temsil" niteliğine Türkiye'nin sosyal demokrat iddialı hareketleri sahip olmamıştır.</p>
				<p class="normal">"Radikalizmin partilerine" özgü bir yapılanma içinde ve küçük-burjuvazinin sınıfsal temsilciliğiyle ve tezlerinin sahipliğiyle, sosyal demokrasinin, "siyasal/sosyal/ekonomik iktidarları paylaşım" sözleşmesinde ve "mücadele/uzlaşma" sürecinde taraf olunamaz; parti ister iktidarda ister muhalefette bulunsun, dengelere ağırlık konamaz; ciddi, etkili ve geçerli bir "muhatap" meydana getirilemez.</p>
				<p class="normal">Dolayısıyla, sosyal demokrasinin en önemli bileşkeni olan mücadele/uzlaşma sürecinde ve her düzeyde oluşması gereken güç dengelerinde, taraflardan birinin yeri boş kalmıştır.</p>
				<p class="solbaslik">2. Dengelerin Özgürce Oluşumu</p>
				<p class="normal">a) Sosyal demokrat bir modelin işlerlik kazanması, demokrasi geleneğinin meşruiyetçiliği ve yasaları çerçevesindeki özgürlüklerin varlığına bağlıdır.</p>
				<p class="normal">Sosyal demokrat partilere kimliğini kazandıran işçi-sendika-parti benzerliğinin sınırlandığı; dengeleri belirleyen mücadele/uzlaşma sürecinde sosyal demokratların hareket alanının daraltıldığı bir ortamda, sosyal demokrasinin gelişimi imkânsız değilse de hayli zordur. Sosyal demokrasinin Türkiye'deki açmazının önemli bir nedeni, sosyal demokrat partilerin bütün demokrasilerde sahip oldukları meşru hareket alanından bizim sosyal demokrat iddialı partilerimizin yoksun bulunmalarıdır.</p>
				<p class="normal">b) Nihayet, sosyal demokrasi, hem içinde yer aldığı toplumda hem de kendi dünyasında, belirli demokratik anlayışların varlığına muhtaçtır.</p>
				<p class="normal">Bunlardan ilki, demokrasiyi sadece bir siyaset sistemi olarak değil, bir hayat tarzı olarak, bütün özellikleriyle ve sorumluluklarıyla benimsemek, özümsemektir. Karşıt düşüncelere hoşgörüyle bakabilmek, onların meşruiyetine ve özgürlüğüne sahip çıkabilmektir. Demokrasi, karşıtların meşruiyeti rejimidir. Sosyal demokrasinin mücadele, uzlaşma, denge gibi kavramlarının bir anlam ve işlev taşıyabilmesi, bunların, yaygın bir demokrasi ortamında yer almış bulunmalarına bağlıdır.</p>
				<p class="normal">Türkiye'nin demokrasi alışkanlıklarında da, sosyal demokrat iddialı hareketlerin kendi içinde de, "karşıtların meşruiyetine" genelde ya da parti bünyesinde sahip çıkıldığı pek söylenemez. Türkiye, gelişmiş bir demokratik anlayışın henüz uzağında gözükmektedir.</p>
				<p class="ortayazi">***</p>
				<p class="normal">Peki, her biri sosyal demokrasinin Türkiye'de "olamayacağına" işaret eden, üstelik mantıklı ve tutarlı gözüken bu gerekçelerin sonucunda, sosyal demokrasinin olmazlığına karar kılıp, sosyal demokrasi niyetine bâzı belirsizliklerle mi Türkiye yetinecektir? Başka bir deyişle, Türk solunun siyaseti –hangi tanımı kendisine yakıştırırsa yakıştırsın– radikalizmin şu ya da bu seçeneği arasında sıkışıp kalmış mıdır?</p>
		
		</div>
		</body>
</html>