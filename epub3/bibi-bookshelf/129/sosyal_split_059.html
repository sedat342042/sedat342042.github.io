<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sosyal</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h3 class="h2baslik" id="calibre_toc_58">II<br class="chapter"/>Sosyal Demokrasinin Stratejisi</h3>
				<p class="normal">Önce, stratejinin birinci maddesi olması gereken noktayı belirtelim:</p>
				<p class="normal">Türkiye'de koşullar elverişsiz diye, demokratik alışkanlıklar yerleşmedi, çalışanlar kitlesinin kimliği oluşmadı, merkantilizm aşılamadı, sermaye sınıfı yeterince demokrat olamadı, sanayi gelişemedi diye, sosyal demokrasiden vazgeçilecek değildir. Bilâkis, bütün bu gerilikleri ortadan kaldıracak bir sürecin başlaması için, sosyal demokrasinin gelişmiş ortamına ulaşabilmek, onun şartlarını oluşturabilmek için, Türkiye'de sosyal demokrasinin (bu kitapta incelediğimiz gibi bir sosyal demokrasinin) hızla gündeme getirilmesi gerekir.</p>
				<p class="normal">Başka bir deyişle, sorun, önce şartların oluşmasını bekleyip sonra sosyal demokrat hareketin başlaması değildir; sosyal demokrat hareketin başlayarak, onun girişimleri ve katkısı ile, şartların değişmesidir.</p>
				<p class="solbaslik">1. Sosyal Demokrasinin İdeolojisi</p>
				<p class="normal">"Partisi yoksa, sosyal demokrasi de yoktur" şeklinde özetlenebilecek geçen bölüme, şimdi şu eki getirebiliriz: "İdeoloji yoksa, sosyal demokrat parti de yoktur..."</p>
				<p class="normal">Sosyal demokrat ideolojinin esnek bir nitelik taşıdığını, kalıplı ve köşeli olmadığını belirtmiştik. Bunu, sosyal demokrasinin, her ülkenin kendi pratiği içinde geliştirdiği ortak özelliklerden de kaynaklanmasına bağlamıştık.</p>
				<p class="normal">"Ortak paydalardan" ve ülkesine göre değişebilir değil, "değişmez" olan ilkelerden, sosyal demokrasinin ideolojisi oluşmaktadır.</p>
				<p class="normal">Bir sosyal demokrat hareketin önündeki ilk sorun, kendi ideolojik yaklaşımlarını belirlemek, temel doğrularını ortaya koymaktır. Burada, sosyal demokrasinin özelliği olan, mantığını kuran ve her ortamda geçerlilik taşıyan ideolojisiyle, her ülkenin kendine özgü yaklaşımını birlikte değerlendirmek gerekir.</p>
				<p class="normal">a) Sosyal demokrasinin "demokrasi" kavramı, onu başka akımlardan ayırt edici, ideolojik bir özelliktir:</p>
				<p class="normal">Sosyal demokrat anlayışın "demokrasi"si –bazı sol akımlardaki konumundan farklı olarak– "geçici bir aşama", "zorunluluk nedeniyle kabullenilmiş sistem", "amaca giden yolda gerekirse kullanılıp, gerekirse terk edilecek bir araç" değildir. Demokrasi, kendi başına bir amaç ve sürekli, kalıcı bir sistem olarak benimsenmiştir.</p>
				<p class="normal">Demokrasi konusundaki öteki ayırt edici tavır, çoğulcu demokrasinin sadece bireylerin değil, "sınıfların demokrasisi," ya da, başlıca failleri "sınıflar" olan bir demokrasi şeklinde benimsenmesidir. Bu ideolojik yaklaşım, sosyal demokrasiyi başka ideolojilerden ayıran iki özelliğini vurgulamaktadır:</p>
				<p class="normal">• Sosyal demokrasi, "sınıflarda çoğulculuk" anlayışını getirerek, önce kendi demokratlığını belirlemekte, yani karşıtı olduğu sınıfın varlığını, meşruiyetini, sürekliliğini benimsemektedir. Bu "sınıflar demokrasisi" anlayışıyla, "tek sınıflı demokrasi", "tek sınıfın egemenliğindeki demokrasi" ya da "sınıfsız demokrasi" kavramları reddedilmektedir. Böylece, başka sol yaklaşımlardan ayırt edici bir ideolojik yaklaşım ortaya konmaktadır.</p>
				<p class="normal">• Bu demokrasi anlayışı, demokrasiyi sadece bireyler düzeyindeki bir çoğulculuk değil, aynı zamanda ve öncelikle sosyal sınıflar arasında bir çoğulculuk şeklinde yorumlayarak, liberal ideolojilerden da farklı bir tavır getirmektedir.</p>
				<p class="normal">b) Demokrasi yaklaşımı, sosyal demokrasinin ideolojisindeki bir başka temel taşını, "karşıtların meşruiyetini" ortaya çıkarmaktadır. Sosyal demokrasi ancak sınıfların (çoğul olarak) varlığıyla gerçekleşebileceğinden, karşıt sosyal sınıfın demokratik varlığını ve sürekliliğini güvence altına almakla, sistem, aslında kendi geleceğini güvenceye almaktadır.</p>
				<p class="normal">c) Sosyal demokrasinin ideolojisinde (demokrasi kavramından sonra) ikinci belirleyici özellik, sosyal sınıf gerçeğinden kaynaklanan "öncelikler sıralamasıdır."</p>
				<p class="normal">Sosyal demokrat ideoloji, kendi mantığını sosyal sınıf olgusuyla temellendirmekte (liberalizmden farklılık); ancak, sınıfların birbirini yok etmemesini ve birlikte yaşamasını (Marksizmden farklılık) aynı mantığın varoluş nedeni olarak getirmektedir.</p>
				<p class="normal">Bu çerçeveyi kurduktan sonra, ideoloji, karşıt sınıfın dışlanmasına değil, kendi tercihinin önceliklerine göre sıralamaya yönelmektedir. Bu anlayışın ışığında, ücretlilerin, maaşlıların yararları önde gelmektedir.</p>
				<p class="normal">d) İdeolojinin belirleyici iki özelliği (demokrasi tercihi ve sınıf olgusu), öteki yaklaşımları ve onların uzantısındaki pratik sonuçları biçimlemektedir: Ekonominin, hem bir sınıfı maddi temellerinden yoksun kılarak gerçekte ortadan kaldıracak ölçüde sosyalleşmelere sahne yapılmaması, hem de, çalışan kitlenin öncelikleriyle yönlendirilmesi; mücadele/uzlaşma sürecinin benimsenmesi; evrimcilik özelliği; iktidarın, her düzeydeki özgür güç dengelerince belirlenmesi ve paylaşılabilir olması, vb.</p>
				<p class="solbaslik">2. Türk Sosyal Demokrasisi</p>
				<p class="normal">Sosyal demokrat stratejinin Türkiye'deki ilk gündem maddesini "sosyal demokrasiyi gerçekleştirmenin kararlılığı" diye yorumlamış; hemen arkasından, ideolojik yaklaşımın belirlenmesi gereğine işaret etmiştik.</p>
				<p class="normal">Sosyal demokrasinin ideolojisi, Türkiye'deki oluşumun bâzı yaklaşımlarına, taşıması ve taşımaması gereken özelliklere ışık tutmaktadır. Türkiye'nin kendine özgü sorunları ve geçmişteki sosyal demokrat iddialı deneyimlerin açmazları göz önünde tutularak şu noktalar (ideoloji açısından) dikkate alınabilir:</p>
				<p class="normal">a) Sosyal demokrasi, her şeyden önce, "demokrat" olabilmektedir. Türkiye'deki bir oluşum, kendi ideolojisinde demokrasiyi özümsemiş ve radikalizm alışkanlıklarının bıraktığı seçkinci (elitist) izlerden tümüyle kurtulmuş olmak durumundadır.</p>
				<p class="normal">Çoğulcu ve demokrat bir ideolojide, "siyasal ve sınıfsal düşmanlık" kavramı yoktur. Bir yandan düşmanlar açıklanıp savaş ilân ederek, bir yandan da sosyal demokrat olunamaz. Sermaye ve sermaye sınıfı, sosyal demokrasinin ideolojisinde "ortadan kalkması gereken bir tarihsel kategori" değildir. Toplumu meydana getiren ve sosyal demokrasinin ideolojisinde bir varoluş nedeni olan sınıflar dengesinin öteki bölümüdür.</p>
				<p class="normal">Kendi içine karşı ve kendi dışına karşı demokrat olmaksızın, Türkiye'de sosyal demokrasinin ideolojisi, yaklaşımları gerçekleştirilemez.</p>
				<p class="normal">b) Kendi kimliğini, mantığını ve varlığını sosyal sınıf olgusuna dayandırmamış, öncelik sıralamasını bu ölçüyle, açık ve seçik yapmamış bir sosyal demokrasi, ne Türkiye'de olabilir, ne de bir başka ülkede.</p>
				<p class="normal">Türkiye'deki oluşum, bu meseleyi ideoloji düzeyinde ve açık, anlaşılabilir biçimde çözmek zorundadır. İdeolojik kaypaklığın, "sınıf demeyelim, ürkütürüz" anlayışının, "... Biz hem onunlayız, hem ötekinleyiz, hem berikinleyiz" yaklaşımının sonucu, sosyal demokrasi iddialarını hiç istenmedik yerlere götürebilmiştir. Sınıf konusunda ve tercih sıralamasında adetâ bilinçle izlenmiş belirsizlik politikaları, "Müslüman'ın da, Hıristiyan'ın da, Musevi'nin de, putperestin de" birlikte doluştuğu hoşgörü tekkelerine sosyal demokrasiyi dönüştürmüştür.</p>
				<p class="normal">Sosyal demokrat strateji, kendi ideolojisini sosyal sınıflar konusunda açıkça belirleyemediğinden, demokrasinin çok uzağındaki sol anlayışlar da, demokrat olabilmenin çok uzağındaki sağ yaklaşımlar da sosyal demokrasi çerçevesinde görülebilmiştir.</p>
				<p class="normal">Sosyal sınıf deyimini telaffuz etmekten çekinerek sosyal demokrasi olmaz. Herkesten oy toplamak düşüncesiyle "genellemeler" yapılarak, hele Türkiye gibi kavram kargaşasının kural olduğu bir ülkede, sosyal demokrasi adına bir yere varılamaz. Ancak, yanlış anlamlara, yersiz komplekslere ve bundan kaynaklanan ölçüsüz tepkilere hareket yönlendirilmiş olur.</p>
				<p class="normal">Günümüz Türkiye'sinde sosyal demokrasinin gelişebilmesi, sınırları açık ve seçik çizilmiş, ideolojik berraklığa kavuşmuş, öncelik sıralamalarını çok anlaşılır şekilde yapabilmiş bir başlangıcı zorunlu kılmaktadır.</p>
				<p class="normal">c) Türk sosyal demokrasisi, sosyal demokrasinin temel yaklaşımlarını ciddiye almak durumundadır. Muhatabına göre, sosyal demokrasinin şu ya da bu yönünü ortaya çıkarmakla, ideolojik belirsizliklere sığınarak, işçiyle konuşurken sadece "eşitlikten," işverenle konuşurken sadece "uzlaşmadan" söz ederek, hiçbir yere varılmaz.</p>
				<p class="normal">Sosyal demokrasinin özünde mücadele/uzlaşma sürecinin bulunduğu, bunun bir ideolojik gerçek olduğu yeterince görülebilmiş değildir. Gene durumuna ve yerine göre, mücadele, "sakınılması gereken," uzlaşma, "utanılması gereken" bir olay gibi algılanabilmiştir. Oysa, "mücadelesiz" bir sosyal demokrasi olamayacağı gibi, "uzlaşmasız" bir sosyal demokrasi de düşünülemez. Rakiple uzlaşmak, (bazı sol yorumlardaki niteliğiyle) "küçültücü" davranış değildir; mücadelenin özgürlüğü önkoşuluna bağlanmak kaydıyla, uzlaşma, sosyal demokraside doğal ve anlaşılır bir olgudur.</p>
				<p class="normal">d) Türk sosyal demokrasisi, ideolojik yaklaşımına ve tercihlerine açıklık kazandırarak, bunları özümseyerek, hem inandırıcı olabilir, hem de, yolunu şaşırmaktan, yanılmaktan ve yanıltıcı olmaktan kendini sakınabilir.</p>
				<p class="normal">Türkiye'deki iddia, sosyal demokrat ideolojinin üç temel bileşkenini (demokrasi tercihi, sınıf olgusu, mücadele/uzlaşma süreci) özümseyerek, bu çalışmada incelediğimiz örneklerle uyumlu bir sosyal demokrasi oluşturabilir. Kendi partisini, ekonomisini ve politikalarını, sosyal öncelik sıralamayla uyumlu biçimde geliştirerek; karşıtının meşruiyetini benimseyerek; sosyal demokrat kimliğin temellerini kurabilir.</p>
				<p class="solbaslik">3. "Kimliğin" Tarihsel Kaynakları</p>
				<p class="normal">Sosyal demokrasi, temel ilkeleri her ortamda geçerli bir sistemdir. Ancak, bütün sistemler gibi, uygulanacağı çevrenin tarihsel kaynaklarıyla, özellikleriyle bağlarının kurulabildiği ölçüde gücü artacak, etkinliği büyüyecektir.</p>
				<p class="normal">Sosyal demokrasi, tarihsel gelişim sürecinde Türkiye'nin "verinin", "işlevinin", "amacının" neler olduğunu, insanlığa hangi katkıyı getirmek ve nasıl bir mesaj iletmek iddiasını taşıdığını, kendi açısından ve stratejik bir sorun olarak değerlendirmek durumundadır.</p>
				<p class="normal">a) Sosyal demokrat partiler, kendi toplumlarının ya da ortamlarının tarihsel geçmişiyle bağlar kurmakta, bu geçmişten dersler almakta, geçmişin, toplumlarında ve kendilerinde bıraktığı izleri dikkatle değerlendirmektedirler. Sosyal demokrasi, birdenbire ortaya çıkmış bir anlayış değildir. İnsanların tarih kadar yaşlı özlemlerinin, eğilimlerinin bir sonucudur. Bir tarih sürecinde ve çeşitli düzeylerde oluşmuş halkaların birbirine bağlanması, inanışların, geleneklerin etkisiyle, günümüzün toplumları, insanları var olabilmektedir.</p>
				<p class="normal">b) Türk sosyal demokrasisi, tarihsel simgelerini, "referanslarını," kendi özelliklerine tarih içinde kaynak olmuş eğilimleri, gelişimleri değerlendirerek, kendi tarihsel bağlarını, devamlılığını araştırmak durumundadır. Bu, elbette, yüzlerce yıl önce yaşamış insanlarda ya da olaylarda "sosyal demokratlık" sezmek anlamına değildir. Willy Brandt, Alman sosyal demokrasisinin "... hümanizmin, klasik felsefenin, Hıristiyan ahlâkının bir uzantısı" olduğunu söylerken, ya da Olof Palme, "... Avrupa sosyal demokrasileri aynı ortak tarihsel kültürün devamıdır" derken, herhalde Sokrates'in ya da Hazreti İsa'nın sosyal demokrat olduğunu kastetmemektedir. Bir sürekliliğin ifadesini ortaya koymaktadır.</p>
				<p class="normal">Türk sosyal demokrasisi, bizim tarihimizdeki çeşitli oluşumların, düşünürlerin ve devlet adamlarının, geleneklerin, amaçların, beklentilerin yansımasını da kendi kimliğinde bulabilir. Toplumların, bir günden ikincisine oluşamayacağını, bir tarihsel sürecin uzantısı olduğunu görebilir. Bunu değerlendirebilir.</p>
				<p class="normal">İslam adalet ve dayanışma geleneğinde, Anadolu felsefesinin insancıllığında, Fatih Sultan Mehmet'in hoşgörüsünde ve bilim saygısında, Genç Osman'ların, II. Mahmut'ların ilericiliğinde, Kuvay-ı Milliye'nin yurtseverliğinde ve cesaretinde, Atatürk'ün milliciliğinde ve bağımsızlığında, Türk sosyal demokrasisinin günümüzde taşıyacağı özelliklerden çoğunun tarihsel birikimini görmek mümkündür.</p>
				<p class="solbaslik">4. Açık ve Seçik Olmak Gereği</p>
				<p class="normal">Günümüzdeki sosyal demokrasinin stratejik bir tercihi, açıklık olmalıdır. İdeolojinin, ilkelerin, neyin yapılıp, neyin yapılmayacağının, kimden ve ne ölçüde yana olunduğunun hem önceden bilinmesi, hem de açıkça ortaya konmuş olması gerekir.</p>
				<p class="normal">İlkesizlik ve belirsizlik, sosyal demokrat nitelikli partilerin en büyük düşmanıdır. Sosyal demokrasinin partileri, "sağ"daki ve "sol"daki sınırlarını, herkesin kendine göre anlayacağı biçimde değil, herkesin aynı şekilde anlayacağı özelliklerle açıklamak durumundadır.</p>
				<p class="normal">Hele "sol"un köklü bir geleneğe sahip olmadığı ve kavram kargaşanın her düzeyde sürdüğü bir toplumda, belirsizliğin sakıncaları saymakla bitmeyecek kadar çoktur. Partinin seslendiği kamuoyu şöyle dursun, partinin kendi üyeleri bile kendi partilerini anlamaktan ve anlatmaktan âciz kalabilir. Kendi üzerine vazife olmayan bir solculuğun sloganlarına kendini kaptırmış sosyal demokratların, kendi üzerlerine vazife olan solculuğun çok gerisinde kalmalarına zaman zaman birçok ülke tanık olabilmiştir.</p>
				<p class="normal">Bernstein'ın ünlü "... sosyal demokrasi ne ise, öyle görülsün, nasıl görünüyorsa, öyle olsun" sözü, bütün sosyal demokratlara yönelik tarihsel bir uyarıdır...</p>
		
		</div>
		</body>
</html>