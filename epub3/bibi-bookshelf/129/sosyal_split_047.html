<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>sosyal</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<h3 class="h2baslik" id="calibre_toc_48">I<br class="chapter"/>Hangi Ekonomiyle?</h3>
				<p class="normal">Sosyal demokrasinin gelişmesinde ekonomik yapının çok yönlü bir etken olduğu, bütün örneklerde dikkati çekmektedir. Çalışanların kendine özgü "dünyasının" oluşumunda, "işçinin" ve "işverenin" belirli davranış biçimlerine yatkınlığında, mücadele/uzlaşma sürecinin koşullarında ve paylaşılacak gelirin niceliğinde, ekonomik yapının nitelikleri belirleyici önemdedir.</p>
				<p class="solbaslik">1. Sanayileşmenin Düzeyi</p>
				<p class="normal">Sosyal demokrasiyi gerçekleştirmiş partilerin yer aldığı bütün ülkeler, "gelişmiş sanayi toplumu" özelliğindedir. Sosyal demokrasi, bir bakıma, sanayileşmiş toplumların sistemidir.</p>
				<p class="normal">a) Sanayi, her şeyden önce, işçinin nicel ve nitel büyümesinin en önemli kaynağıdır. Sosyal demokrasinin geliştiği ülkeler, 1) toplam işgücü içinde sanayi işçisinin büyük ağırlık taşıması; 2) kent nüfusunun toplam nüfus içindeki yerinin çok büyük olması özelliklerine sahiptir.</p>
				<p class="normal">Batı Avrupa'da, sanayi sektöründe çalışanların (işçi ve hizmetli) toplam işgücüne oranı, ortalama yüzde 38'dir. (Örneğin İtalya yüzde 41, Fransa yüzde 47.) Dar anlamıyla sanayi işçisinin, yani makinenin, tezgâhın başında duran işçinin toplam işgücüne oranı da Batı Avrupa'da fevkalâde yüksektir. Aynı örnekleri verirsek, bu oran İtalya'da yüzde 38, Fransa'da yüzde 44'tür. İşgücünü meydana getiren öteki kesitlerin (köylü, memur, tüccar, esnaf, vb.) tek başına oransal ağırlığı, sanayi işçisiyle kıyaslanmayacak kadar gerilerdedir. (1983 oecd Survey)</p>
				<p class="normal">Türkiye'de ise, sanayi kesimindeki tüm çalışanların toplam işgücüne oranı ancak yüzde 17'ye ulaşmaktadır. Ülkemiz, sosyal demokrat partilerin geliştiği sanayi toplumu olmanın henüz çok uzağındadır.</p>
				<p class="normal">b) Sanayileşmenin bir sonucu olan kentleşme ve büyük kentler, sosyal demokrasinin doğal ortamını, desteğini ve oy depolarını oluşturmuştur. Sosyal demokrasi, kırsal kesimlerin değil, kentlilerin sistemidir. Nitekim, sosyal demokrat partilerin geçtiği ve iktidara ulaştığı bütün toplumlarda, kırsal nüfus yüzde 15-20 dolayındadır (1983'te yüzde 5-10 dolayında).</p>
				<p class="normal">Türkiye ise, hızlı denebilecek kentleşme sürecine rağmen nüfusunun yarısı köylerde yaşayan bir ülkedir. "Kentli" tanımına dahil edilenlerin bir önemli bölümü de, sosyolojik açıdan, köy irisi kasabaların nüfusudur.</p>
				<p class="normal">c) Sanayinin nitel özellikleri, gerek işverenin gerekse işçinin kişiliğini oluşturan önemli bir etkendir.</p>
				<p class="normal">• Batı Avrupa'nın sermaye sınıfı, "ağır sanayi" özellikleri taşıyan, "üretim araçları üreten" bir sanayi ortamından kaynaklanmıştır. Kendi ülkesinin içindeki ve dışındaki amansız bir rekabet karşısındadır. Bu zorunluluklar, onu "rasyonel" olmaya, "girişken"' ve "mücadeleci" olmaya yöneltmiştir. Bu sanayiye gücünü ve üstünlüğünü veren bir başka etken, büyük birimlerin ve büyük işletmelerin bu yapının önde gelen özelliği olmasıdır.</p>
				<p class="normal">• Türk sanayiinin genel yapısı ise, hem sermaye sahibini hem de işçiyi, sosyal demokrasinin öngördüğü "taraflar" olmaktan uzaklaştırıcı özelliktedir: Sanayi, genellikle küçük ve güçsüz birimlerin, önemli ölçüde dışa bağımlı ve içine kapanık bir ifadesi görünümündedir. Zorlanmadıkça, dış rekabete kendini açmanın isteksizliği içindedir. Bu özellikleriyle, kendi mevcut durumuyla yetinebilen, akılcılığa, verimliliğe ve rekabete zorlayıcı dürtülerden (saiklerden) hayli yoksun bir sanayi yapısı ve sermaye sınıfı genelde söz konusudur. Aşırı bir örnekle kıyaslarsak, 1900'ler İsveç'inde sosyal demokrasinin gelişimini kolaylaştırmış olan sermayenin daha önce söz ettiğimiz özellikleri hatırlanabilir: Teknolojik öncülük, ağır sanayi, akılcı yönetim biçimleri, dış rekabet arayışları, vb.</p>
				<p class="normal">Türk sanayiinin bir başka güçsüzlük nedeni, üretimin, olağan-üstü bölünmüşlüğüdür; çok küçük birimlerin fazlalığıdır: İstanbul Sanayi Odası'nın rakamlarıyla, Türkiye'de en gelişmiş sanayi bölgesi olan İstanbul'un toplam işyerlerinin üçte birinde "10'dan az," öteki üçte birinde "10-20" işçi çalışmaktadır. Türkiye geneli dikkate alındığında, "10'dan az" işçi çalıştıran "sanayi" birimlerinin, toplamın yarısına yaklaştığı hesap edilmektedir. Bu durum, birçok işkolunda verimliliğin ve üretkenliğin, akılcı sanayi organizasyonunun gereği olan büyük işletme gerçeğiyle çelişmektedir.</p>
				<p class="normal">• Sanayinin düzeyi ve niteliği, sosyal demokrasinin en önemli unsurunda, işçi hareketinin yapısal özelliklerinde yansımaktadır:</p>
				<p class="normal">Türk işçisinin yarısı, fabrikada değil, "imâlâthane" çapındaki işyerlerinde çalışmaktadır. Sekiz-on işçinin çalıştığı bir işyeri ise, işçinin toplumsal kimliğini, beraberlik ve dayanışma bilincini oluşturmaya yatkın değildir.</p>
				<p class="normal">Sosyal demokrasi, öncelikle kitlesel üretim çevrelerinin, kişisellikten çıkmış sanayi ilişkilerinin, bu çerçevede oluşup serpilen anlayışların dünyasına aittir. Bu dünya ise, Türkiye'de henüz zayıftır.</p>
				<p class="solbaslik">2. Sermaye Birikimi Açısından</p>
				<p class="normal">Sosyal demokrasinin geliştiği ülkelerin büyük bölümü, sermaye birikimini çoktan tamamlamıştır. Bunu, dünya konjonktürünün elverişli, emeğin korunaksız olduğu bir tarih kesitinde ve çoğu durumda dış sömürünün kolaylıklarından yararlanarak gerçekleştirmiştir.</p>
				<p class="normal">Türkiye'nin sermaye birikimi düzeyinin yetersizliği açıktır. Ayrıca, bu birikimi elverişli dış koşullardan, hattâ 18. ve 19. yüzyıl Batı'sının ölçüleriyle, kendi işçisinden kaynaklandırması da mümkün değildir.</p>
				<p class="normal">Oysa, sosyal demokrasinin özelliği, öncelikle "paylaşıma" dönük olmasıdır; belirli bir sermaye birikimi düzeyinde ortaya çıkmış olan zenginliği, çalışan kitlelerin yararları doğrultusunda kullanması ve bölüştürmesidir. Olof Palme ve Michel Rocard'ın altını çizdikleri gibi, sermayenin gelişimiyle yakından bağlantılı bir süreç içinde sosyal demokrasi kendi kazanımlarını gerçekleştirmiştir. Dış konjonktürün elverişli özelliklerinden yitirmesi ve sermaye rantabilitesinin düşmesi –Türkiye şöyle dursun– Batı'nın sanayi ülkelerindeki sosyal demokrat hareketleri ve iktidarları bile zorlamıştır.</p>
				<p class="normal">Türkiye'nin sermaye birikimi gelişmiş bir düzeyde değildir. Birikimin dış kaynakları çok sınırlı, iç kaynakları sınırlıdır. "Paylaştırılabilecek" olan yetersizdir. Bunlar, sosyal demokrasiyi kolaylaştırıcı değil, engelleyici faktörlerdir.</p>
				<p class="solbaslik">3. Ekonomik Gelişmenin Aşamaları</p>
				<p class="normal">Sosyal demokrasi, Batı ekonomilerinin tarihsel gelişme sürecinde belirli evrelerin tamamlanmasından sonraki bir aşamada ortaya çıkmıştır. Batı, önce merkantilizmi yaşamış, giderek liberalizme yönelmiştir. Liberalizmin gelişimi içinde ve ona bir tepki olarak, çalışan kitlelerin sosyal demokrasisi tarih sahnesine çıkmıştır.</p>
				<p class="normal">Aynı tarihsel çizgi içinde, maddi gerçekleri ve anlayışları bakımından Türk ekonomisi acaba hangi noktadadır? Henüz merkantilizmi aşabilmenin çabasında olduğunu söylemek yanlış değildir.</p>
				<p class="normal">Burada, dikkatten kaçmaması gereken nokta şudur: Sol nitelikli bir başka sistemi ekonominin herhangi bir aşamasında uygulamak söz konusu olabilir. Bir tarım toplumunun tek partili sosyalizmi uygulaması gibi (Vietnam, Nikaragua, Ethiopya, vb.). Sosyal demokrasinin öngördüğü mücadeleyi üstlenebilecek ve uzlaşmayı taşıyabilecek sınıfların varlığı ise, ancak ekonominin bir belirli aşamasının bu sınıflara kazandıracağı özelliklere büyük ölçüde bağımlıdır.</p>
		</div>
		<div class="calibre1" id="calibre_pb_48"/></body>
</html>