<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>cimri</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="baslik2" id="calibre_toc_14">SAHNE III</h2>

  <p class="ortabaslik">harpagon, la flèche</p>

  <p class="idebold1">harpagon</p>

  <p class="normal">Çık git buradan! Hemen! Lamı cimi yok! Hadi yallah! Çekil git evimden! Seni azılı eşkıya seni! Seni ip kaçkını seni!</p>

  <p class="idebold1">la flèche</p>

  <p class="normal">Böyle kötü, böyle Allahın belası herif görmedim ömrümde! Belki de şeytanın ta kendisi bu moruk, insan kılığına girmiş şeytan! Tövbe, tövbe!</p>

  <p class="idebold1">harpagon</p>

  <p class="normal">Ne geveliyorsun ağzının içinde?</p>

  <p class="idebold1">la flèche</p>

  <p class="normal">Niçin kovuyorsunuz beni?</p>

  <p class="idebold1">harpagon</p>

  <p class="normal">Bir de hesap mı vereceğim sana, haydut! Çık git diyorum, çabuk! Gebertirim yoksa seni!</p>

  <p class="idebold1">la flèche</p>

  <p class="normal">Ne yaptım ben size?</p>

  <p class="idebold1">harpagon</p>

  <p class="normal">Ne yaptınsa yaptın, def ol diyorum sana!</p>

  <p class="idebold1">la flèche</p>

  <p class="normal">Benim efendim, sizin oğlunuz, burada beklememi söyledi kendisini.</p>

  <p class="idebold1">harpagon</p>

  <p class="normal">Git sokakta bekle efendini! Kazık gibi dikilip durma evimde. Olanı biteni dikizlemek işin gücün, her şeyden bir çıkar sağlamak için. Her yaptığımı gözetleyen bir adamı istemiyorum karşımda bütün gün. Hafiye istemiyorum evimde! Kör olası gözlerin, dört yanımı kuşatmış, yiyecek sanki varımı yoğumu; çalınacak bir şey arıyorlar orada burada, sinsi sinsi.</p>

  <p class="idebold1">la flèche</p>

  <p class="normal">Ne çalınması, a efendim? Bir çöpünüzü çaldıracak göz var mı sizde? Her şeyinizi bir yere saklamış, gece gündüz nöbet bekliyorsunuz!</p>

  <p class="idebold1">harpagon</p>

  <p class="normal">İstediğim şeyi istediğim yere saklar, istediğim gibi nöbet beklerim. Şu pis hafiyeye bak hele, benim ne yaptığımla uğraşıyor.</p>

  <p class="ideitalik">(Kendi kendine)</p>

  <p class="normal">Sakın kokusunu almış olmasın bu herif altınlarımın!</p>

  <p class="ideitalik">(Yüksek sesle)</p>

  <p class="normal">Sen belki de gider, bu evde saklı para var dersin el âleme! Her şey umulur senden.</p>

  <p class="idebold1">la flèche</p>

  <p class="normal">Saklı para mı var bu evde?</p>

  <p class="idebold1">harpagon</p>

  <p class="normal">Yok, alçak herif, yok bu evde öyle şey!</p>

  <p class="ideitalik">(Kendi kendine)</p>

  <p class="normal">Kudurtacak bu adam beni!</p>

  <p class="ideitalik">(Yüksek sesle)</p>

  <p class="normal">Demek istiyorum ki sen bana kötülük olsun diye gider, saklı param olduğunu söylersin ona buna.</p>

  <p class="idebold1">la flèche</p>

  <p class="normal">Ha olmuş, ha olmamış, bize ne canım? Ne hayrı var bize sizin paranızın?</p>

  <p class="idebold1">harpagon</p>

  <p class="normal">Ukalaya bak hele! Koparırım şimdi senin o ukala kafanı!</p>

  <p class="ideitalik">(Tokat atmak ister)</p>

  <p class="normal">Def ol buradan, def ol!</p>

  <p class="idebold1">la flèche</p>

  <p class="normal">Nenizi aşırabilirim sizin?</p>

  <p class="idebold1">harpagon</p>

  <p class="normal">Dur, neler aşırdın bakalım! Bir arayalım!</p>

  <p class="idebold1">la flèche</p>

  <p class="normal">İnsan nenizi aşırabilir sizin?</p>

  <p class="idebold1">harpagon</p>

  <p class="normal">Gel hele, bir bakalım. Aç şu ellerini!</p>

  <p class="idebold1">la flèche</p>

  <p class="normal">Buyrun!</p>

  <p class="idebold1">harpagon</p>

  <p class="normal">Aç öteki elini de.</p>

  <p class="idebold1">la flèche</p>

  <p class="normal">Ötekini mi?</p>

  <p class="idebold1">harpagon</p>

  <p class="normal">Evet ya! Ötekini.</p>

  <p class="idebold1">la flèche</p>

  <p class="normal">Buyrun! İşte öteki!</p>

  <p class="idebold1">harpagon</p>

  <p class="ideitalik">(Pantolonunu göstererek)</p>

  <p class="normal">Şurada bir şey yok mu, şurada?</p>

  <p class="idebold1">la flèche</p>

  <p class="normal">Kendiniz bakın.</p>

  <p class="idebold1">harpagon</p>

  <p class="ideitalik">(Pantolonun dize yakın şişkin yerlerini yoklar)</p>

  <p class="normal">Bu bol pantolonlar tam hırsızlara göre: Çal çal içine doldur. Topunu asmalı böyle pantolon giyenlerin!</p>

  <p class="idebold1">la flèche</p>

  <p class="normal">Ah, işte böylesinin korktuğu başına gelmeli ki değsin. Ne seve seve çalardım bir şeyini bulsam!</p>

  <p class="idebold1">harpagon</p>

  <p class="normal">Ne dedin?</p>

  <p class="idebold1">la flèche</p>

  <p class="normal">Ne mi dedim?</p>

  <p class="idebold1">harpagon</p>

  <p class="normal">Kim neyi çalarmış?</p>

  <p class="idebold1">la flèche</p>

  <p class="normal">Bir şey çaldım mı diye bakılmadık yerim kalmayacak dedim.</p>

  <p class="idebold1">harpagon</p>

  <p class="ideitalik">(La Flèche’in ceplerini karıştırır)</p>

  <p class="normal">Bakarım ya, bakarım elbet.</p>

  <p class="idebold1">la flèche</p>

  <p class="normal">Bu cimrilerin topunun birden canı cehenneme!</p>

  <p class="idebold1">harpagon</p>

  <p class="normal">Kimin canı cehenneme dedin?</p>

  <p class="idebold1">la flèche</p>

  <p class="normal">Cimrilerin.</p>

  <p class="idebold1">harpagon</p>

  <p class="normal">Kimmiş o cimriler?</p>

  <p class="idebold1">la flèche</p>

  <p class="normal">Korkunç, aşağılık kişiler!</p>

  <p class="idebold1">harpagon</p>

  <p class="normal">Kimmiş onlar?</p>

  <p class="idebold1">la flèche</p>

  <p class="normal">Siz ne diye alınıyorsunuz canım?</p>

  <p class="idebold1">harpagon</p>

  <p class="normal">Ne diye alınırsam alınırım.</p>

  <p class="idebold1">la flèche</p>

  <p class="normal">Size mi söyledim sandınız?</p>

  <p class="idebold1">harpagon</p>

  <p class="normal">Ne sanırsam sanırım! Sen kime cimri diyorsun, onu söyle bana.</p>

  <p class="idebold1">la flèche</p>

  <p class="normal">Kime mi diyorum?.. Külahıma diyorum.</p>

  <p class="idebold1">harpagon</p>

  <p class="normal">Külahını ağzına tıkarım ben senin.</p>

  <p class="idebold1">la flèche</p>

  <p class="normal">Cimrilere beddua etmek de mi yok?</p>

  <p class="idebold1">harpagon</p>

  <p class="normal">Var, var; ama benim karşımda dırlanma yok, anladın mı? Yüzsüz herif! Kes sesini!</p>

  <p class="idebold1">la flèche</p>

  <p class="normal">Kimsenin adını almadım ki ağzıma.</p>

  <p class="idebold1">harpagon</p>

  <p class="normal">Kapat ağzını! Ben kapatırım yoksa!</p>

  <p class="idebold1">la flèche</p>

  <p class="normal">Kimin saklısı varsa o gocunsun!</p>

  <p class="idebold1">harpagon</p>

  <p class="normal">Tutacak mısın dilini?</p>

  <p class="idebold1">la flèche</p>

  <p class="normal">Tutacağım, ama zorla.</p>

  <p class="idebold1">harpagon</p>

  <p class="normal">Zorla ya! Elbette!</p>

  <p class="idebold1">la flèche</p>

  <p class="ideitalik">(Setresinde bir cep daha göstererek)</p>

  <p class="normal">İşte bir cep daha. Ona da bakın. Rahat ettiniz mi şimdi?</p>

  <p class="idebold1">harpagon</p>

  <p class="normal">Hadi, aratma kendini de ver.</p>

  <p class="idebold1">la flèche</p>

  <p class="normal">Neyi?</p>

  <p class="idebold1">harpagon</p>

  <p class="normal">Aldığın neyse onu.</p>

  <p class="idebold1">la flèche</p>

  <p class="normal">Hiçbir şeyinizi almadım ki!</p>

  <p class="idebold1">harpagon</p>

  <p class="normal">Hiçbir şeyimi…</p>

  <p class="idebold1">la flèche</p>

  <p class="normal">Hiçbir şeyinizi.</p>

  <p class="idebold1">harpagon</p>

  <p class="normal">Hadi uğurlar olsun öyleyse; cehennemin dibine kadar yolun var.</p>

  <p class="idebold1">la flèche</p>

  <p class="normal">Uğurlamanın bundan iyisi de can sağlığı!</p>

  <p class="idebold1">harpagon</p>

  <p class="normal">Çaldıkların gözüne dizine dursun inşallah! Bu kör olası uşak rahat nefes aldırmaz oldu bana! Topal köpeğin suratını gördüm mü bütün keyfim kaçıyor.</p>

  <div class="calibre2" id="calibre_pb_22"/>
</body>
</html>
