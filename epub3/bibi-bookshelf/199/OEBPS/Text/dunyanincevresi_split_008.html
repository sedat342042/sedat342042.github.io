<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dunyanincevresi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_7">&nbsp;<br class="chapter"/>
  BİRİNCİ BAŞLIK</h2>

  <p class="ortayazi"><span class="ideitalik">La Boudeuse'ün Nantes'tan yola çıkışı, Brest'e uğrayış; Brest'ten Montevideo'ya rota; Malvinas Adaları'nın İspanyollara devri amacıyla İspanyol firkateynleriyle buluşma.</span></p>

  <p class="normal">1764 yılının Şubat ayında Fransa, Malvinas<sup class="calibre3"><a href="../Text/dunyanincevresi_split_145.html#footnote-311-117" id="footnote-311-117-backlink">[117]</a></sup> Adaları'na yerleşimin önünü açmıştı. İspanya, bu adaların, Güney Amerika kıtasının bir parçası oldukları gerekçesiyle kendisine bırakılmasını talep etti. Kral tarafından bu hak teslim edildiğinden, oraya gidip yerleşimimizi İspanyollara devretme, ardından da Güney Denizi'ni dönenceler arasından aşarak Doğu Hintelleri'ne gitme emrini aldım. Bu sefer için on ikilik<sup class="calibre3"><a href="../Text/dunyanincevresi_split_146.html#footnote-311-118" id="footnote-311-118-backlink">[118]</a></sup> yirmi altı topu bulunan <span class="ideitalik">La Boudeuse</span> firkateyninin komutası bana verildi. Uzun seyrimiz sırasında ihtiyaç duyacağımız yiyecekleri getirmek ve sonra da seferimiz boyunca beni izlemekle görevlendirilen <span class="ideitalik">L'Étoile</span> adlı yük gemisi<sup class="calibre3"><a href="../Text/dunyanincevresi_split_147.html#footnote-311-119" id="footnote-311-119-backlink">[119]</a></sup> de Malvinas Adaları'nda bize katılacaktı. Bu yük gemisinin benimle buluşmasında çeşitli nedenlerle ortaya çıkan gecikme, benim seferimi sekiz ay kadar uzatmıştır.</p>

  <p class="normal">1766 yılının Kasım ayının ilk günlerinde Nantes'a gittim. Orada <span class="ideitalik">La Boudeuse</span>'ün inşaatı yeni bitmişti ve yardımcım Yüzbaşı Duclos Guyot geminin donatımını gerçekleştiriyordu. Ayın 5'inde, donatımı tamamlamak üzere Painbeuf'ten Mindin'e indik ve ayın 15'inde, La Plata Irmağı'na gitmek üzere bu körfezden yelken bastık. Orada, Ferrol'den 17 Ekim'de yola çıkan iki İspanyol firkateyni, <span class="ideitalik">La Esmeralda</span> ve <span class="ideitalik">La Liebre</span> ile buluşacaktım. Bu gemilerin komutanı, Katolik Majesteleri adına<sup class="calibre3"><a href="../Text/dunyanincevresi_split_148.html#footnote-311-120" id="footnote-311-120-backlink">[120]</a></sup> Malvinas Adaları'nı teslim almakla görevlendirilmişti.</p>

  <p class="normal">17'si sabahı batı-güneybatı ve kuzeybatı yönlerinden esen şiddetli bir fırtına yedik. Fırtına gece daha da şiddetlendi. Önceleri camadana vurulmuş haliyle rüzgâra karşı gemiyi yerinde tutmamızı sağlayan trinket yelkeninin alt yakası yırtılınca geceyi kuru direk<sup class="calibre3"><a href="../Text/dunyanincevresi_split_149.html#footnote-311-121" id="footnote-311-121-backlink">[121]</a></sup> ve alt serenler indirilmiş olarak geçirdik. 18'i sabahın dördünde pruva gabya çubuğu<sup class="calibre3"><a href="../Text/dunyanincevresi_split_150.html#footnote-311-122" id="footnote-311-122-backlink">[122]</a></sup> yarı boyundan kırıldı, grandi gabya çubuğu ise saat sekize kadar dayandı, sonra o da destemorasının<sup class="calibre3"><a href="../Text/dunyanincevresi_split_151.html#footnote-311-123" id="footnote-311-123-backlink">[123]</a></sup> içinden kırıldı ve grandi direğinin kaderini belirledi. Bu sonuncu olay yola devamı imkânsız hale getirdi. Brest'e dönme kararı verdim. 21 Kasım'da oraya vardık.</p>

  <p class="normal">Bu fırtına ve onun armada yol açtığı hasar sonunda, komuta ettiğim firkateynin durumu ve nitelikleri konusunda şu görüşlere vardım:</p>

  <p class="normal">1. Direklerimizin boyu, çıkacağımız türden bir yolculuk için fazlaydı.<sup class="calibre3"><a href="../Text/dunyanincevresi_split_152.html#footnote-311-124" id="footnote-311-124-backlink">[124]</a></sup></p>

  <p class="normal">2. Bordanın içe doğru aşırı voltası,<sup class="calibre3"><a href="../Text/dunyanincevresi_split_153.html#footnote-311-125" id="footnote-311-125-backlink">[125]</a></sup> çarmıkların ana direklerle oluşturduğu açıyı daralttığından, bu direkler yeterince desteklenmiyordu.</p>

  <p class="normal">3. Bu belirttiğim kusur, yüklediğimiz çok miktardaki yiyecek nedeniyle almak zorunda kaldığımız safranın niteliğinden ötürü daha da vahim sonuçlar doğuruyordu. İç omurganın iki yanına ve oldukça yakınına dağıtılmış kırk fıçı demir safra, tulumba kuyusunun hemen yanı başında on ikilik on iki top (sadece on dört top güverte üzerine bağlanmıştı) çok büyük bir ağırlık oluşturuyordu. Bu yük ağırlık merkezinin çok altında ve nerdeyse iç omurga üzerinde toplanmış bulunuyor ve biraz yalpa olduğunda direkleri tehlikeye sokuyordu.<sup class="calibre3"><a href="../Text/dunyanincevresi_split_154.html#footnote-311-126" id="footnote-311-126-backlink">[126]</a></sup></p>

  <p class="normal">Bu düşüncelerle, direklerimizin aşırı uzunluğunu azaltma ve on ikilik toplarımızı sekizlik toplarla değiştirme kararını verdim. Böylece yaklaşık yirmi fıçılık safra eksiltme dışında, hem ambardaki hem de güvertedeki topların değiştirilmesiyle sağlanan faydayı, firkateynin yetersiz eni zorunlu kılıyordu. Geminin on ikilik topları taşımak üzere inşa edilmiş firkateynlerin güverte genişliğine sahip olması için yaklaşık iki ayak daha gerekliydi.</p>

  <p class="normal">Bu değişikliklerin yapılması kabul edildi. Ama buna rağmen gemimin Horn Burnu'nu kuşatan denizlerde seyir için uygun olmadığı görüşünü muhafaza ediyordum. Fırtına sırasında geminin güverte üstünden su sızdırdığını fark etmiştim. Dolayısıyla peksimetlerimin bir bölümünün, fırtınalı havalarda kaçınılmaz olarak ambarlara sızacak suyun etkisi altında çürümesi tehlikesine karşı hazırlıklı olmalıydım. Giriştiğimiz bu yolculukta bu sakıncanın getirebileceği sonuçlara çare bulunamazdı. Bu yüzden, uzun kış geceleri Magellan Boğazı'ndan geçmemi engellerse eğer, <span class="ideitalik">La Boudeuse</span>'ü Yüzbaşı Şövalye Bournand komutasında Malvinas Adaları'ndan geri göndermek ve yola sadece <span class="ideitalik">L'Étoile</span> gemisiyle devam etmek için izin istedim. İzin verildi ve 4 Aralık'ta direklerimiz onarılmış, toplarımız değiştirilmiş, firkateynin üst güvertesi baştan aşağı kalafatlanmış olarak limandan çıktım ve koyda demirledim. Günü orada barut yüklemek ve çarmıkları germekle geçirdik.</p>

  <p class="normal">Ayın 5'inde öğle vakti Brest Koyu'ndan hareket ettik. Çok kuvvetli doğu rüzgârı ve alçalan deniz gemiyi apikoya<sup class="calibre3"><a href="../Text/dunyanincevresi_split_155.html#footnote-311-127" id="footnote-311-127-backlink">[127]</a></sup> getirmemi engellediği ve kıyıya fazla yaklaşmaktan endişelendiğim için halatı çapanın otuz kulaç berisinden kesmek zorunda kaldım. Kurmay heyetim on bir subay ve üç gönüllüden, mürettebat ise iki yüz üç gemici, deniz subayı, asker, miço ve hizmetçiden oluşuyordu. Nassau Sieghen Prensi, kraldan, bu sefere katılma iznini almıştı. Öğleden sonra saat dörtte Ouessant Adası'nın ortasını, pusulanın<sup class="calibre3"><a href="../Text/dunyanincevresi_split_156.html#footnote-311-128" id="footnote-311-128-backlink">[128]</a></sup> kuzey-kerte-kuzeydoğusunda, yaklaşık dört buçuk fersah mesafede gördüm. Rotamın başlangıç noktasını buna dayanarak, yolculuk boyunca kullandığım <span class="ideitalik">Neptune Française<sup class="calibre3"><a href="../Text/dunyanincevresi_split_157.html#footnote-311-129" id="footnote-311-129-backlink">[129]</a></sup></span> üzerinde tespit ettim.</p>

  <p class="normal">İlk günlerde oldukça düzenli bir biçimde kuzey-kuzeybatı, batı-güneybatı ve güneybatı yönlerinden esen fırtınaya yakın rüzgâr altında seyrettik. Ayın 14'ünde akşam saat yedide, rüzgâr doğu-güneydoğudan oldukça kuvvetli esiyordu ve deniz çok kabaydı, bir yalpa sırasında büyük serenin iskele ucu üç ayak kadar suya girdi; seren yüksek olduğu için bunu mümkün görmemiştik.<sup class="calibre3"><a href="../Text/dunyanincevresi_split_158.html#footnote-311-130" id="footnote-311-130-backlink">[130]</a></sup> Ayın 17'sinde öğleden sonra <span class="ideitalik">Selvagens Adaları</span>'nı, 18'inde <span class="ideitalik">La Palma Adası</span>'nı, 19'unda <span class="ideitalik">Hierro Adası</span>'nı gördük.<sup class="calibre3"><a href="../Text/dunyanincevresi_split_159.html#footnote-311-131" id="footnote-311-131-backlink">[131]</a></sup> Selvagens Adası, doğudan batıya yaklaşık bir fersah<sup class="calibre3"><a href="../Text/dunyanincevresi_split_160.html#footnote-311-132" id="footnote-311-132-backlink">[132]</a></sup> uzunluğunda küçük bir adadır; ortası alçaktır ama her iki uçta küçük birer yükselti görülür, batı kıyısının iki fersah açığında, kimileri su yüzeyinin üstünde kalan bir kayalar silsilesi uzanır; doğu kıyısında birkaç körkaya da vardır, ama bunlar çok açıkta değildir.</p>

  <p class="normal">Bu sığ kayaların görünmesi, rotamızda önemli bir hata olabileceği konusunda beni uyarmıştı; ama bunu, mevkileri kesinlikle belirlenmiş bulunan Kanarya Adaları'nı gördükten sonra değerlendirmeye karar verdim. Hierro Adası'nın görünmesi, bu düzeltme konusunda beklediğim kanıtı sağlamış oldu. Ayın 19'unda öğle vaktinde enlemi saptadım ve bulduğum değeri aynı saatte saptanmış Hierro Adası'nın kerterizi ile birlikte ele aldığımda, düşündüğümden dört derece yedi dakika daha doğuda olduğum ortaya çıktı. Finistère Burnu'ndan Kanarya Adaları'na gidişte bu hata sık yapılır ve ben bunu başka yolculuklarda da yaşamıştım: Cebelitarık Boğazı akıntısı yandan vurarak gemiyi hızla doğuya sürükler.</p>

  <p class="normal">Bunun yanı sıra Selvagens Adaları'nın Bay Bellin'in haritasında yanlış işaretlenmiş olduğunu da fark ettim. Nitekim ayın 17'sinde öğleden sonra bu adaları gördüğümüzde, aldığımız kerterizin bize verdiği boylam değeri, bizim bulunduğumuz konum tahminimizden üç derece on yedi dakika daha doğuyu gösteriyordu.<sup class="calibre3"><a href="../Text/dunyanincevresi_split_161.html#footnote-311-133" id="footnote-311-133-backlink">[133]</a></sup> Bununla birlikte aynı fark ayın 19'unda, boylamı astronomik gözlemlerle belirlenmiş Hierro Adası'ndan aldığımız kerterize dayanarak yaptığımız konum düzeltmesi sırasında dört derece yedi dakikaya çıkmıştı. Selvagens Adaları'nı görüşümüzle Hierro Adası'nı görüşümüz arasında geçen iki günlük sürede sakin rüzgâr altında seyrettik, rüzgâr kıç omuzluktan esiyordu. Böyle olunca, rotamızda pek az hata olmalıydı. Nitekim ayın 18'inde La Palma Adası'nı düzeltilmiş güneybatı-kerte-batıda gördük. Oysa Bay Bellin'e göre bizim güneybatımızda kalması gerekiyordu. Bu iki gözlemden yola çıkarak Bay Bellin'in Selvagens Adaları'nı gerçekte bulunduğu yerden yaklaşık otuz iki dakika daha batıya yerleştirdiği sonucuna vardım.</p>

  <p class="normal">Bu nedenle ayın 19'unda öğle vakti yeni bir hareket noktası tespit ettim. Ondan sonra La Plata Irmağı'na varıncaya kadar rotamızda hiçbir beklenmedik olayla karşılaşmadık. Bu rotada seyir, denizcileri ilgilendirebilecek sadece aşağıdaki gözlemlere yol açtı.</p>

  <p class="normal">1- 6 ve 7 Ocak 1767 tarihinde, 01° 40' ile 00° 38' Kuzey [enlemleri] arasında ve 28° boylamındayken<sup class="calibre3"><a href="../Text/dunyanincevresi_split_162.html#footnote-311-134" id="footnote-311-134-backlink">[134]</a></sup> çok sayıda kuş gördük; bu da bana, her ne kadar Bay Bellin bunu haritasında göstermiyorsa da, <span class="ideitalik">Penedo San-Pedro</span> kayalıklarını düşündürdü.<sup class="calibre3"><a href="../Text/dunyanincevresi_split_163.html#footnote-311-135" id="footnote-311-135-backlink">[135]</a></sup></p>

  <p class="normal">2- 8 Ocak günü öğleden sonra yirmi yedi, yirmi sekiz boylam dereceleri arasında hattı [ekvatoru] geçtik.</p>

  <p class="normal">3- 2 Ocak gününden beri, magnetik sapma gözlemleri yapamıyorduk. Onun için Williams Mountain ve Jacob Obson'un haritalarına dayanarak tahminde bulunuyordum. Ayın 11'i günbatımında üç derece on yedi dakika kuzeybatı yönünde sapma, 14'ü sabahı, azimut pusulasıyla tekrar on dakikalık bir sapma tespit ettik; o sırada on derece otuz dakika ya da kırk dakika güney enleminde ve Paris meridyenine göre yaklaşık otuz üç derece yirmi dakika batı noktasındaydık. Eğer benim boylam tahminim doğruysa, ki karaya ulaştıktan sonra bunu doğrulamış bulunuyorum, sapmanın olmadığı hattın, Mountain ve d'Obson'un<sup class="calibre3"><a href="../Text/dunyanincevresi_split_164.html#footnote-311-136" id="footnote-311-136-backlink">[136]</a></sup> gözlemlerinden bu yana biraz daha batıya kaymış olduğu kesindir; ayrıca bu hattın batıya doğru ilerleyişinin oldukça düzenli olduğu anlaşılmaktadır. Gerçekten, William Mountain ve Jacob d'Obson'un aynı enlemde kırk dört yıl arayla saptadıkları on iki on üç derecelik farktan sonra, ben aradan yirmi iki yıl geçtikten sonra altı dereceden biraz fazla bir fark buldum. Bu ilerlemenin bir dizi gözlemle izlenmesi gerekir. Mıknatıslı iğnenin hareketinde bu sapmaların uyduğu yasanın bulunması, denizde boylamın belirlenmesini sağlamak dışında bize belki bu değişmelerin nedenlerini, hatta manyetik kuvvetin esasını bile açıklayabilir.</p>

  <p class="normal">4- Ekvator çizgisinin kuzeyinde ve güneyinde neredeyse sürekli olarak oldukça büyük kuzey farkları gözledik, oysa güney farkları gözlemek daha olağandır.<sup class="calibre3"><a href="../Text/dunyanincevresi_split_165.html#footnote-311-137" id="footnote-311-137-backlink">[137]</a></sup> 18 Ocak günü öğleden sonra, güneybatı-kerte batıdan kuzeydoğu-kerte doğuya göz alabildiğine uzanan, yaklaşık iki kulaç genişliğinde, hafifçe kırmızılaşan beyaz renkte bir balık yumurtası katmanının üzerinden geçtiğimiz sırada bunun nedenini bulduğumuzu düşündük. Bu rastlantı, günlerden beri akıntıların kuzeydoğu-kerte-doğu yönünde olduğu konusunda bizi uyardı; çünkü bütün balıklar yumurtalarını kıyılara yakın yerlere bırakırlar, ama akıntılar onları oradan alıp açık denizdeki yataklarına sürükler. Yukarda sözünü ettiğim kuzey farklarını gözlerken, bunun batıya göre de farklar gerektirdiğini hiçbir zaman düşünmedim; dolayısıyla akşamında karayı gördüğümüz 29 Ocak günü öğle vaktinde, ben, karadan sadece on iki-on beş fersah açıkta olduğumuzu tahmin ediyordum. Bu bana aşağıdaki düşünceleri esinlendirdi.</p>

  <p class="normal">Çok sayıda denizci yıllardan beri haritalarda, özellikle de Bay Bellin'in haritasında, Brezilya kıyılarının fazla doğuda gösterildiğinden yakınmışlardır<sup class="calibre3"><a href="../Text/dunyanincevresi_split_166.html#footnote-311-138" id="footnote-311-138-backlink">[138]</a></sup> ve hâlâ da yakınmaktadırlar. Bunu ileri sürerken, Okyanus'u geçişlerinde, bu kıyıları sık sık, henüz daha seksen ya da yüz fersah açıkta olduklarını sandıkları sırada görmüş olmalarına dayandırmaktadırlar. Bu sularda birçok defa akıntıların kendilerini güneybatıya ittiğini fark ettiklerini eklemektedirler: sonuç olarak alınan yol tahminlerinin hatalı olabileceğini kabul etmek yerine, hatayı astronomik gözlemlerde ya da haritalarda aramayı tercih etmektedirler.</p>

  <p class="normal">Eğer mutlu bir talih, bize gözlediğimiz kuzey farklarını açıklayacak nedenleri göstermemiş olsaydı, benzer bir usavurmayla Rio de La Plata'ya geçişimiz sırasında tam tersi bir sonuca varabilirdik. Açıkça belli ki ayın 29'unda<sup class="calibre3"><a href="../Text/dunyanincevresi_split_167.html#footnote-311-139" id="footnote-311-139-backlink">[139]</a></sup> rastladığımız balık yumurtası katmanı bir akıntının etkisine girmişti ve kıyıdan uzaklığı bu akıntının günlerden beri devam ettiğini gösteriyordu. Demek ki bu akıntı, bizim rotamızdaki sürekli hataların nedeniydi. Denizcilerin bu sularda etkisi altında kaldıkları ve çoğunlukla kendilerini güneybatıya iten akıntılar bazen değişiyor ve ters bir yöne gidebiliyordu.</p>

  <p class="normal">İyice denetlenmiş bu gözleme dayanarak, rotamız yaklaşık olarak güneybatı olduğuna göre, onu enlem ölçümleriyle bağdaştırarak ve kerte düzeltmesi yapmadan mesafe konusundaki hatalarımızı düzeltme olanağını buldum. Neredeyse hesapladığım zamanda karayı görmüş olmamızı bu yönteme borçluyum. İçimizden, batıya doğru yollarını hep günlük tahminlere dayanarak ve öğle vakti gözlemiyle saptadıkları enlem düzeltmesiyle yetinerek hesaplayanların, bizim karayı görüşümüzden çok daha önce karaya ulaşmış olmaları gerekecekti. [Ulaşamayacaklarına göre] Buna dayanarak, Brezilya kıyısının Bay Bellin'in haritasında işaretlediği noktadan daha batıda olduğu sonucuna varabilirler miydi?</p>

  <p class="normal">Öyle görünüyor ki, bu yörede akıntılar değişmekte ve kimi zaman kuzey batıya, çoğunlukla da güneydoğuya yönelmektedir. Kıyının çizgisine bakmak, akıntının bu iki yönden birini izleyeceğini kanıtlamaya yeter; hangisinin egemen olduğunu da enlem gözlemlerindeki kuzey ya da güney farklarından çıkarmak her zaman kolaydır. Denizcilerin yakındıkları bu sık gerçekleşen hataları işte bu akıntılara bağlamak gerekir ve sanıyorum ki Bay Bellin, haritasında, Brezilya kıyılarını tam oldukları yere yerleştirmiştir. Kaldı ki Rio de Janeiro'nun boylamı, 1751 yılında orada bir araya gelen Bay Godin ve Rahip La Caille tarafından belirlenmiştir; öte yandan Pernambuco ve Buenos Aires'te de boylamlar saptanmıştır. Bu üç nokta belirlenmiş olunca Amerika'nın güney kıyılarının sekiz ile otuz beşinci güney enlemleri arasında kalan bölümünün boylam derecelerinde önemli bir hata beklenmemelidir; zaten deney bize bunu kanıtlamıştır.</p>

  <p class="normal">27 Ocak gününden beri deniz dibini bulabiliyorduk ve 29'u akşamı karayı gördük ama tam olarak seçemedik, çünkü güneş batmak üzereydi ve o kıyı pek alçaktı. Gece karanlık, yağmurlu ve gök gürültülüydü. Geceyi camadana vurulmuş gabya yelkenleriyle ve geminin yönünü açık denize çevirerek, hareketsiz geçirdik. 30'unda günün ilk ışıkları bize <span class="ideitalik">Maldonados Dağları</span>'nı gösterdi. O zaman önceki akşam gördüğümüz toprakların <span class="ideitalik">Lobos Adası</span> olduğunu anlamamız güç olmadı. Bununla birlikte varış enlemimiz otuz beş derece on altı dakika yirmi saniye olduğundan biz onu, Bay Bellin'in otuz beş derece on beş dakika enlemine yerleştirdiği <span class="ideitalik">Santa-Maria Burnu</span> sanmıştık. Oysa onun doğru enlemi otuz dört derece elli beş dakikadır. Bu konum yanlışlığını bir tehlike yarattığı için belirtiyorum. Otuz beş derece on beş dakika güney enleminde seyreden bir gemi, Santa-Maria Burnu'na doğru yol aldığını sanırken, hiçbir kara görmeden <span class="ideitalik">İngilizler Sığlığı</span>'na düşebilir. Gerçi iskandil ona tehlikenin yaklaştığını haber verecektir. Sığlığın yakınlarında su derinliği altı yedi kulaca iner. <span class="ideitalik">San Antonio Burnu</span>'nun uzantısı niteliğindeki <span class="ideitalik">Fransızlar Sığlığı</span> ise daha tehlikelidir: onun kuzey ucuna varmak üzereyken deniz derinliği hâlâ on iki, on dört kulaç kadardır.</p>

  <p class="normal">Maldonados Dağları, Rio de La Plata'ya girdikten sonra kuzey kıyıda görünen ilk yüksek topraklardır ve Montevideo'ya kadar da başkaca yükseklik yoktur. Bu dağların doğusunda çok alçak bir sahilde bir demirleme yeri vardır. Burası bir adacıkla kısmen kapanmış bir koydur. İspanyolların Maldonados'ta garnizonu da bulunan küçük bir kasabası vardır. Yakınlarında, birkaç yıldan beri, pek zengin olmayan bir altın madeni işletilir; orada oldukça saydam taşlar da bulunur. İki fersah içerde, halkı tamamen firari Portekizlilerden oluşan, yeni kurulmuş ve <span class="ideitalik">Pueblo Nuevo</span> adı verilmiş bir kent vardır.</p>

  <p class="normal">Ayın 31'inde sabah saat on birde <span class="ideitalik">Montevideo Körfezi</span>'nde dört kulaç derinliğindeki suda demirledik, dip yumuşak ve siyah çamurdu. 30'u 31'e bağlayan geceyi <span class="ideitalik">Flores Adası</span>'nın dört ya da beş fersah doğusunda, aynı türden bir dip üzerinde dokuz kulaç suda demirli geçirmiştik. Malvinas Adaları'nı teslim alacak olan iki İspanyol firkateyni bir aydan beri bu körfezdeydi. Komutanları Albay Don Felipe Ruis Puente, oraya vali atanmıştı. İspanyollara devredeceğim yerleşimin terk edilişi sırasında alınması gereken tedbirleri genel vali ile görüşmek üzere, birlikte Buenos Aires'e gittik. Orada çok fazla kalmadık, 16 Şubat'ta tekrar Montevideo'ya dönmüş bulunuyordum.</p>

  <p class="normal">Nassau Prensi bu yolculukta benimle birlikteydi. Pruvadan alınan rüzgâr altında uskuna<sup class="calibre3"><a href="../Text/dunyanincevresi_split_168.html#footnote-311-140" id="footnote-311-140-backlink">[140]</a></sup> ile geri dönmek mümkün olmadığından Buenos Aires'in karşısında, <span class="ideitalik">Colonia del Sacramento</span>'nun biraz yukarısında karaya çıkıp, karadan döndük. Ancak göz kararı ile yol alınan o uçsuz bucaksız ovaları, ırmakların sığlıklarından geçecek biçimde ilerleyerek, önümüz sıra otuz kırk at sürüp, bindiğimiz at yorulduğunda onlardan birini kementle durdurup ona binerek, neredeyse sadece çiğ etle beslenerek, ve geceleri deri çadırlarda, çevrede dolanan kaplanların ulumalarıyla uykumuz her an kesilerek aştık. Santa Lucia Irmağı'nı geçiş biçimimizi hayatım boyunca unutmayacağım. Bu çok derin ırmağın genişliği, Seine Nehri'nin Les Invalides önündeki genişliğinden fazladır ve ondan daha hızlı akar. Sizi dar ve uzun, ve bordalarından biri diğerinin yarısı kadar daha yüksek bir kayığa bindiriyorlar. Ardından iki atı suya girmeye zorluyor, birini iskele öbürünü sancak tarafına koşuyorlar ve kayığın sahibi, tamamen çıplak –doğrusu bilgece, ama yüzme bilmeyenlere pek güven vermeyecek bir tedbir– elinden geldiği kadar, eğer güçleri yeterse sizi yüzerek karşıya geçirecek atların kafalarını suyun yüzeyinde tutmaya çalışıyor.</p>

  <p class="normal">Don Ruis bizden birkaç gün sonra Montevideo'ya ulaştı. Aynı gün biri odun ve taze yiyecek, diğeri peksimet ve un yüklü iki uskuna da buraya vardı; Brest'ten buraya kadar tükettiklerimizin yerine onları gemilerimize yükledik. Montevideo'da kaldığımız sürece gemiyi kalafatlamak, [Atlantik'i] geçiş sırasında kullandığımız yelken takımını onarmak, fıçıları suyla doldurmakla uğraştık. İşaretleşmede kullanmak üzere yerlerinde bıraktığımız dördü dışında toplarımızı da ambara indirdik, böylece gemiye daha çok sayıda hayvan almak mümkün oldu.<sup class="calibre3"><a href="../Text/dunyanincevresi_split_169.html#footnote-311-141" id="footnote-311-141-backlink">[141]</a></sup> İspanyol firkateynleri de hazır olduklarından Rio de La Plata'dan çıkmaya karar verdik.</p>
</body>
</html>
