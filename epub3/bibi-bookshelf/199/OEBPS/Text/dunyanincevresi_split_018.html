<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dunyanincevresi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_16">&nbsp;<br class="chapter"/>
  BİRİNCİ BAŞLIK</h2>

  <p class="ortayazi"><span class="ideitalik">Magellan Boğazı'ndan çıkıştan, Taiti<sup class="calibre3"><a href="../Text/dunyanincevresi_split_246.html#footnote-311-218" id="footnote-311-218-backlink">[218]</a></sup> Adası'na varışa kadar seyir; bunu önceleyen keşifler.</span></p>

  <p class="normal">Batı Denizi'ne çıkışımızdan başlayarak birkaç gün güneybatı, batı ve kuzeybatı yönleri arasında değişen rüzgârlardan sonra, hemen güney ve güney-güneydoğu rüzgârlarını bulduk. Bu rüzgârlara bu kadar çabuk ulaşacağımı beklemiyordum; batı rüzgârları aslında 30'lu derecelere kadar sürer ve benim amacım, astronomi gözlemleri yapmayı denemek üzere Juan Fernandez Adası'na gitmekti. Böylelikle, değişik denizciler tarafından genişliği farklı boyutlarda değerlendirilen bu muazzam okyanusu geçmek için güvenilir bir başlangıç noktası belirlemek istiyordum. Güney ve güneydoğu rüzgârlarıyla çabucak buluşunca, yolumu uzatacak bu duraktan vazgeçtim.</p>

  <p class="normal">İlk günlerde rotamı, hem rüzgârda kalmak hem de haritalarda doğrultusu kesin biçimde çizilmemiş kıyıdan uzaklaşmak için mümkün olduğunca batıya çevirdim. Ama rüzgârlar hep batıdan estiği için, eğer Jorje Juan ve Don Antonio de Ulloa'nın<sup class="calibre3"><a href="../Text/dunyanincevresi_split_247.html#footnote-311-219" id="footnote-311-219-backlink">[219]</a></sup> haritaları doğru çizilmiş olsaydı karayı görürdük. Yüksek liyakatli ve dolayısıyla görüşlerine önem vermek gereken bu İspanyol subaylar, Güney Amerika'nın eski haritalarını düzeltmişlerdir; Corse Burnu'ndan Chiloé'ye kadar kıyıyı kuzeydoğu-güneybatı yönünde yerleştirirler ve bunu herhalde doğru saydıkları bazı tahminlere dayandırmaktadırlar. Neyse ki bir düzeltme daha var; çünkü Boğaz'dan çıktıktan sonra, güneybatı, batı ve kuzeybatı arasında sürekli değişen rüzgârlar altında kuzeye çıkmak isteyen denizciler için bu durum pek teselli verici sayılmaz. Narborough Şövalyesi, 1699 yılında Magellan Boğazı'ndan çıktıktan sonra, <span class="ideitalik">Baldivia Irmağı</span>'na kadar bütün koylara ve yarıklara gire çıka kıyıyı izler; ve Deseado Burnu'ndan Baldivia'ya kadar rotanın kuzey-5° doğu olduğunu belirtir. İşte bu, Don Jorje ve Don Antonio'nun tahminlere dayalı çıkarsamasından çok daha güvenilirdir. Kaldı ki, eğer o çıkarsama doğru olsaydı, söylediğim gibi izlemiş olduğumuz rota bizi karaya vurdururdu.</p>

  <p class="normal">Pasifik Denizi'ne girdiğimizde <span class="ideitalik">L'Étoile</span>'in komutanıyla denizde daha geniş bir yüzeyi keşfetmek amacıyla, hava durumunun birbirimizi gözden kaybetmemize yol açmadığı ölçüde her sabah güney yönünde benden uzaklaşması, akşamları tekrar bir araya gelmemiz ve o zaman bizim sularımızda yaklaşık yarım fersah uzaklıkta bulunması konusunda anlaştık. Böylelikle, eğer <span class="ideitalik">La Boudeuse</span> geceleyin herhangi ani bir tehlikeyle karşılaşırsa, <span class="ideitalik">L'Étoile</span> koşulların gerektireceği yardımı sağlamak üzere manevra yapabilecekti. Bu seyir emri, bütün yolculuk boyunca yerine getirildi.</p>

  <p class="normal">30 Ocak [1768] günü tayfalardan biri denize düştü; çabalarımız sonuç vermedi ve onu kurtaramadık: fırtınaya yakın rüzgâr vardı ve deniz çok kabaydı.</p>

  <p class="normal">Rotamı, İngiliz korsanı David'in<sup class="calibre3"><a href="../Text/dunyanincevresi_split_248.html#footnote-311-220" id="footnote-311-220-backlink">[220]</a></sup> 1686 yılında, 27. ve 28. paraleller arasında bulduğu ve 1722'de Hollandalı Roggeveen'in sonuç almaksızın aradığı karayı bulacak biçimde yönlendirdim. Araştırmayı 17 Şubat gününe kadar sürdürdüm. Bay Bellin'in haritasına göre ayın 14'ünde bu toprağın üzerinden geçmiş olmam gerekiyordu.<sup class="calibre3"><a href="../Text/dunyanincevresi_split_403.html#footnote-800-24" id="footnote-800-24-backlink">[*24]</a></sup> Enlemi kesin biçimde kaydedilmediği için Paskalya Adası'nı<sup class="calibre3"><a href="../Text/dunyanincevresi_split_249.html#footnote-311-221" id="footnote-311-221-backlink">[221]</a></sup> daha fazla aramak istemedim. Birçok coğrafyacı bu adayı, 27. ve 28. güney paralelleri arasına yerleştirmekte anlaşıyorlar; sadece Bay Buache<sup class="calibre3"><a href="../Text/dunyanincevresi_split_250.html#footnote-311-222" id="footnote-311-222-backlink">[222]</a></sup> onu 31. paralele yerleştiriyor. Ama ayın 14'ünde 27° 7' olarak ölçülmüş enlem ile 104° 12' olarak tahmin edilmiş boylamdayken <span class="ideitalik">équerret</span>'lere pek benzeyen iki kuş gördük; bu tür, genellikle karadan altmış ya da seksen fersahtan daha uzağa gitmez; ayrıca gemilerin karinalarına yapışan o yeşil ot öbeklerinden de bir tane gördük ve bunlar beni ayın 17'sine kadar aynı rotayı izlemeye sevk etti. Kaldı ki ben David'in anlatısına göre, görmüş olduğunu söylediği karanın, Şili kıyılarının iki yüz fersah açığındaki <span class="ideitalik">San-Ambrosio</span> ve <span class="ideitalik">San-Felix</span> adaları olduğunu düşünüyorum.<sup class="calibre3"><a href="../Text/dunyanincevresi_split_251.html#footnote-311-223" id="footnote-311-223-backlink">[223]</a></sup></p>

  <p class="normal">Ayın 23'ünden 3 Mart'a kadar, kimi zaman sakin kimi zaman yağışla birlikte güneybatıdan kuzeybatıya sürekli değişen rüzgârlar altında seyrettik; her gün öğleden ya biraz önce ya biraz sonra gök gürültülü sağanak iniyordu. Doğu-güneydoğu arasından esen ve yıl boyunca devam ettiği söylenen alize rüzgârlarının düzenliliği ve yelkenle seyre elverişliliği bakımından diğer bütün denizlerden daha ünlü bu okyanusta, dönence üzerinde, bu garip bulutlanma nereden üstümüze geliyor? Bu soruyu tekrar tekrar kendi kendimize sorduk.</p>

  <p class="normal">Şubat ayı içinde, Bay Verron, boylamımızı belirlemek üzere bana dört gözlem sonucu iletti. Ayın 6'sında öğle vakti iletilen birincisi, benim Paris meridyeninin 91° 19' batısında bulunduğumuz yolundaki tahminimden sadece 31' farklıydı; ben daha batıdaydım. Ayın 11'inde öğle vaktine indirgenmiş ikinci gözlemler benim 98° 19' olarak tahmin ettiğim boylamdan 37' 45" farklıydı ve ben daha doğuda kalmıştım. Ayın 22'sinde boylamımı 111° 30' olarak tahmin ediyorken, öğle vaktinde indirgenmiş üçüncü gözlemlere göre ben 42' 30" daha batıdaydım; ayın 27'sinde benim tahminimle yapılan gözlemler arasındaki fark batı yönünde 1° 25' idi. İşte o sırada denizde sükûnet anlarıyla ters rüzgârlar birbirini izliyordu. 45° paraleline gelinceye kadar termometre donma düzeyinin üzerinde 5 ila 8 derece arasında oynuyordu; sonrasında giderek yükseldi ve 27. ve 24. paraleller arasında seyrederken 17° ila 19° arasında değişiyordu.</p>

  <p class="normal">Boğaz'dan çıkar çıkmaz firkateynde neredeyse salgın niteliğinde boğaz ağrıları başladı. Bunu Magellan Boğazı'nın buzlu sularının etkisine bağladıkları için, her gün, su fıçısına yarım litre<sup class="calibre3"><a href="../Text/dunyanincevresi_split_252.html#footnote-311-224" id="footnote-311-224-backlink">[224]</a></sup> sirke ve korlaştırılmış bilyeler koydurdum. Neyse ki bu boğaz ağrıları en basit ilaçlar karşısında gerilediler ve Şubat ayının sonunda hasta yatağında henüz kimse yoktu. Sadece dört gemicimiz iskorbüt belirtileri gösteriyordu. O sıralarda çok bol miktarda bonit<sup class="calibre3"><a href="../Text/dunyanincevresi_split_253.html#footnote-311-225" id="footnote-311-225-backlink">[225]</a></sup> ve büyükkulak<sup class="calibre3"><a href="../Text/dunyanincevresi_split_254.html#footnote-311-226" id="footnote-311-226-backlink">[226]</a></sup> tuttuk; sekiz-on gün boyunca, her iki geminin mürettebatına birer öğün verecek kadar yakaladık.<sup class="calibre3"><a href="../Text/dunyanincevresi_split_255.html#footnote-311-227" id="footnote-311-227-backlink">[227]</a></sup></p>

  <p class="normal">Mart ayı boyunca, Bay Bellin'in haritasında <span class="ideitalik">Quiros Adaları</span> adıyla işaretlenmiş ilk adaların ve karaların bulunduğu paralel üzerinde yol aldık. Ayın 21'inde yakaladığımız bir ton balığının midesinden henüz hazmedilmemiş birkaç küçük balık çıktı; bunlar kıyılardan hiçbir zaman uzaklaşmayan türdendi. Bu bir karanın yakınında olduğumuzun işaretiydi. Nitekim ayın 22'sinde sabah saat altıda, güney-güneydoğu 5° doğuda dört adacık ve batımızda dört fersah uzakta bir küçük adayı aynı anda gördük. Dört adacığa <span class="ideitalik">Les Quatre Facardins</span> adını verdim;<sup class="calibre3"><a href="../Text/dunyanincevresi_split_256.html#footnote-311-228" id="footnote-311-228-backlink">[228]</a></sup> ve fazla rüzgâr üstünde olduklarından önümüzdeki küçük adaya doğru yol aldım. Ona yaklaştıkça, çok düz bir kumsalla çevrili olduğunu, iç taraflarının bütünüyle yoğun ağaçlardan oluşan bir koruyla kaplı bulunduğunu, korunun içinde de verimli hindistancevizi ağaçlarının yükseldiğini gördük. Kuzeyinde ve güneyinde dalgalar oldukça açıkta çatlıyordu ve bütün doğu kıyısını döven büyük dalgalar, adaya o taraftan çıkmayı engelliyordu. Ama yeşillik gözlerimizi kamaştırıyor ve çiçeklerle bezenmiş çimenler üstünde hindistancevizi ağaçları her yöne meyvelerini ve gölgelerini sunuyordu; kıyıda uçuşan binlerce kuş sanki orada balığın bolluğunu ilân etmekteydi; karaya çıkmaya hevesleniyorduk. Batı kıyısından yaklaşmanın daha kolay olacağını düşündük ve yaklaşık iki mil mesafeden kıyıyı izledik. Her yerde dalganın aynı şiddetle çatladığını gördük; dalgayı kıracak ve sığınak oluşturacak tek bir girinti, tek bir denizkulağı yoktu. Böylece, gemileri kesin biçimde hasara uğratmayı göze almadan, karaya çıkabilme umudumuzu tamamen kaybetmiş, tam yeniden rotamıza dönüyorduk ki, deniz kıyısında iki üç adamın koştuğunu haber verdiler. Böylesine küçük bir adanın meskûn olabileceğini hiç düşünemezdik, onun için benim ilk aklıma gelen bunların herhalde kazazede birkaç Avrupalı olabilecekleriydi. Derhal, onları kurtarmak için her şeyi yapmaya hazır olarak, gemileri <span class="ideitalik">eğlendirme</span> emrini verdim. Adamlar korunun içine girmişlerdi, biraz sonra on beş yirmi kişi olarak tekrar göründüler ve hızla ilerlediler; çıplaktılar, ellerinde çok uzun mızraklar vardı, gemilerin karşısında tehditkâr biçimde onları salladılar; bu gösteriden sonra ağaçların arasına çekildiler; dürbünle baktığımızda orada kulübeler gördük. Bu adamlar bize bronz tenli ve çok iri göründüler. Buraya nasıl ulaştıklarını, diğer insanların oluşturduğu zincirle nasıl bir bağları olduğunu ve çapı bir fersahtan fazla olmayan bir adada çoğalarak ne olacaklarını kim bana söyleyebilir? Bu adaya <span class="ideitalik">Mızrakçılar Adası<sup class="calibre3"><a href="../Text/dunyanincevresi_split_257.html#footnote-311-229" id="footnote-311-229-backlink">[229]</a></sup></span> adını koydum. Bu adadan bir fersahtan daha az bir mesafedeyken, <span class="ideitalik">L'Étoile</span>'e iskandil etme işareti verdim; 200 kulaç savlo salmasına rağmen dibi bulamadı.</p>

  <p class="normal">O günden sonra, çevreleri böylesine tehlikeli alçak adalara birdenbire rastlama endişesiyle geceleri yelken küçülttük. Ayın 22'sini 23'e bağlayan gece hava, kuvvetli rüzgârlar, yağmur ve gök gürültüsüyle boraya dönünce, bir süre rüzgârı bordadan almak zorunda kaldık. Gün doğarken, bize göre kuzeydoğu-kerte-kuzeyden kuzey-kuzeybatıya doğru uzanan bir kara gördük. Üzerine doğru gittik ve saat sekizde, doğu ucunun yaklaşık üç fersah uzağındaydık. O sırada her ne kadar bir tür pus egemen idiyse de, çok alçak ve ağaçlarla kaplı görünen bu kıyı boyunca dalgaların çatladığını fark ettik. Bu nedenle, daha açık bir havada, karaya daha az rizikoyla yaklaşmayı denemek üzere tekrar açıldık; bu da saat on civarında mümkün oldu. Adanın bir fersah açığına varınca, karaya çıkmaya elverişli bir yer bulmak amacıyla kıyı boyunca seyretmeye başladık; 120 kulaçlık bir savloyla dibi bulamıyorduk. Üzerinde dalgaların şiddetle çatladığı bir sığlık bütün kıyı boyunca uzanıyordu; kısa bir süre içinde bu adanın aslında, kuzeydoğuda birleşen ve güneydoğudaki uçları arasında bir açıklık bırakan çok dar iki dilden meydana geldiğini gördük. Adanın ortası böylelikle, bir ucundan diğer ucuna, güneydoğu-kuzeybatı yönünde on iki-on üç fersah uzunluğunda bir denizdir; öyle ki kara, çok uzun bir tür at nalı biçimindedir, bunun açık tarafı güneydoğudadır.</p>

  <p class="normal">İki dil biçimindeki kara o kadar dardı ki, kuzeydekinin ötesinde denizi görebiliyorduk. Bu diller sadece kumullardan oluşmuş gibi görünüyorlardı; kumullar arasında ağaç ve yeşillikten yoksun alçak topraklar bulunuyordu. Daha yüksek kumullarda hindistancevizi ağaçlarıyla daha küçük ve çok gür başka ağaçlar görülüyordu. Öğleden sonra, işte bu adanın kucakladığı o gölde, kimi yelkenle kimi de paga<sup class="calibre3"><a href="../Text/dunyanincevresi_split_258.html#footnote-311-230" id="footnote-311-230-backlink">[230]</a></sup> ile seyreden piroglar gördük. Onları yöneten yabanıllar çıplaktı. Akşam kıyıda dağınık halde çok sayıda adalı gördük. Onların da ellerinde, birinci adada bizi tehdit edenlerin ellerindekine benzer mızraklar vardı; henüz filikalarımızın karaya yanaşabileceği bir yer bulamamıştık. Deniz her yerde aynı yoğunlukta köpükleniyordu. Gece araştırmamıza ara verdik; gabya yelkenleriyle volta seyrine geçtik; 24'ü sabahı karaya çıkış için bir yer bulamadığımızdan, biçiminden ötürü <span class="ideitalik">Arp Adası<sup class="calibre3"><a href="../Text/dunyanincevresi_split_259.html#footnote-311-231" id="footnote-311-231-backlink">[231]</a></sup></span> adını verdiğim bu ulaşılmaz adadan vazgeçip yolumuza devam ettik. Böylesine olağandışı bu kara, şu anda doğmakta mıydı, yok olmakta mı? Nasıl meskûn hale gelmişti? Orada yaşayanlar bize yapılı ve orantılı görünmüşlerdi. Bir kasırganın her an sulara gömebileceği bu kum şeritleri üzerinde korkmadan yaşıyorlarsa, onların cesaretine hayranlık duyarım.</p>

  <p class="normal">Aynı gün akşam saat beşte, yedi sekiz fersah uzaklıkta yeni bir kara gördük; bir yandan konumunun belirsizliği, bir yandan da ani rüzgâr darbeleri ve boranla karışık düzensiz hava ve karanlık, bizi geceyi bu karanın açığında geçirmeye zorladı. Ayın 25'inde, güneydoğudan kuzeybatıya doğru yaklaşık yirmi dört mil boyunca uzanan ve gene çok alçak bir ada olduğu anlaşılan karaya yaklaştık. Ayın 27'sine kadar, kısmen sular altında kalmış alçak adalar arasında seyre devam ettik ve bunlardan dördünü daha inceledik; hepsi aynı türdeydi, hiçbirine yaklaşmak mümkün değildi ve onları gezerek zaman kaybetmemize değmezdi. Bizim on bir tanesini gördüğümüz, ama muhtemelen sayıları daha fazla olan bu adalar topluluğuna <span class="ideitalik">Tehlikeli Takımada<sup class="calibre3"><a href="../Text/dunyanincevresi_split_260.html#footnote-311-232" id="footnote-311-232-backlink">[232]</a></sup></span> adını verdim. Bu alçak karalar arasında, kör kayalar ve resiflerle dolu bu sularda seyir fevkalade tehlikelidir, özellikle geceleri en ciddi önlemleri almak iyi olur.</p>

  <p class="normal">Bu tehlikeli sulardan çıkmak amacıyla rotamı tekrar güneye çevirme kararı verdim. Gerçekten ayın 28'inden itibaren artık kara görmez olduk. Batı-kuzeybatı yönünde yayılmış bulunan ve Amiral Roggeveen'in de 1722 yılında on beşinci paralel dolaylarında içlerine girdiği bu adalar zincirinin güneydekilerini ilk kez 1606 yılında Quiros keşfetmiş ve buraya <span class="ideitalik">Labirent</span> adını vermiştir. Coğrafyacılarımızın, bu adaların devamı olarak, Quiros tarafından görüldüğünü söyledikleri ve yetmiş fersah boyunca uzandığını belirttikleri bir kıyı çizerken neye dayandıklarını doğrusu bilemiyorum. Bu denizcinin seyir defterinden çıkarsanabilecek tek şey, Peru'dan ayrılışından sonra çıktığı ilk kara parçasının sekiz fersahtan daha geniş olduğudur. Ama burasını büyük bir kıyı gibi sunmaktan çok, orada yerleşik yabanılların kendisine, yolu üzerinde büyük karaların bulunduğunu anlattıklarını söyler. Eğer burada gerçekten büyük bir kara bulunsaydı ona rastlamadan geçemezdik çünkü şu ana kadar ulaşmış olduğumuz en küçük enlem derecesi 17° 40' olmuştur; bu Quiros'un bu kıyıda saptadığı enlemdir; ama burasını bir büyük kara parçası olarak sunmak coğrafyacıların pek hoşuna gitmiştir.</p>

  <p class="normal">Neredeyse su altında kalmış bunca toprağı, bunca alçak adayı, yakınlarında bir kıtanın varlığını akla getirmeden düşünmek zordur, kabul ediyorum! Ama coğrafya olgulara dayalı bir bilimdir; hiç kimse çalışma odasında, ancak sonradan denizcilerin uğrayacakları felaketler sonucunda düzeltilebilecek hataları göze almadan, sadece sistem düşüncesine<sup class="calibre3"><a href="../Text/dunyanincevresi_split_261.html#footnote-311-233" id="footnote-311-233-backlink">[233]</a></sup> dayanarak bir şeyler ileri süremez.</p>

  <p class="normal">Bay Verron, Mart ayında bana üç boylam gözlemi iletti. Bunlardan, Bay Haldey'nin<sup class="calibre3"><a href="../Text/dunyanincevresi_split_262.html#footnote-311-234" id="footnote-311-234-backlink">[234]</a></sup> oktantıyla yapılmış birinciler, ayın 3'ünde öğle vakti itibariyle benim tahminimden sadece 21' 30" farklıydı; benim tahmini boylamım gözlenen boylamdan daha batıdaydı. Megametreyle yapılmış ve ayın 10'unda öğle vaktine indirgenmiş ikinci gözlemler benim tahminimden önemli ölçüde farklıydı; tahmin ettiğim boylam gözlenmiş boylamdan 3° 6' daha batıdaydı; tersine ayın 27'sinde oktantla yapılmış üçüncü gözlemler, benim tahminimle 39' 15"lik bir farkla uyuşmaktaydı ve ben daha doğudaydım. Magellan Boğazı'ndan çıkışımdan beri, rotamın başlangıç noktası üzerinde hiçbir düzeltme yapmaksızın ve gözlemlerden de yararlanmaksızın, aynı boylamı<sup class="calibre3"><a href="../Text/dunyanincevresi_split_263.html#footnote-311-235" id="footnote-311-235-backlink">[235]</a></sup> izlediğim gözden kaçmayacaktır.</p>

  <p class="normal">O ay termometre, karaların arasında seyrederken bile hep 19 ila 20° arasındaydı. Ay sonunda, beş gün süreyle, neredeyse aralıksız birbirini izleyen rüzgâr darbeleri ve borayla birlikte batı rüzgârı aldık. Yağmur hiç durmuyordu; o sırada sekiz-on gemicide iskorbüt ortaya çıktı. Nem, bu hastalığın en etkin nedenlerinden biridir. Bu hastalara her gün yarım litre, <span class="ideitalik">faciot</span> tozundan üretilmiş limonata veriliyordu; bütün yolculuk boyunca o tozdan çok yararlandık. Ben de 3 Mart'tan itibaren Bay Poissonnier'nin <span class="ideitalik">cucurbite</span>'ini<sup class="calibre3"><a href="../Text/dunyanincevresi_split_264.html#footnote-311-236" id="footnote-311-236-backlink">[236]</a></sup> kullanmaya başladım ve <span class="ideitalik">Yeni Britanya</span>'ya kadar böylece tuzdan arındırılmış suyu çorbada, et ve baklagillerin pişirilmesinde kullandık. Bize sağladığı ek su, bu uzun deniz geçişi sırasında çok yarar sağladı. Ateşi akşam saat beşte yakıyor, sabahın beşinde altısında söndürüyorduk ve her gece bir fıçıdan fazla su arıtmış oluyorduk. Kaldı ki tatlı suyu idareli kullanmak amacıyla ekmek hamurunu her zaman tuzlu suyla yoğuruyorduk.</p>

  <p class="normal">2 Nisan [1768] günü sabah saat onda, kuzey-kuzeydoğuda, tek gibi duran yüksek ve çok sarp bir dağ gördük; ona <span class="ideitalik">Le Boudoir<sup class="calibre3"><a href="../Text/dunyanincevresi_split_265.html#footnote-311-237" id="footnote-311-237-backlink">[237]</a></sup></span> ya da <span class="ideitalik">La Boudeuse Sivritepesi</span> adını verdim. Onu açınsamak için kuzey yönünde ilerlemekteyken, batı-kerte-kuzeybatıda bir başka kara daha gördük; bunun ötekinden daha alçak olmayan kıyısı bize belirleyemediğimiz bir büyüklükte göründü. Acilen bize odun ve taze gıdalar sağlayacak bir konaklama ihtiyacı içindeydik; bu karalarda onları bulacağımıza seviniyorduk. Gündüz neredeyse sakindi. Akşama doğru rüzgâr çıktı ve sabah saat ikiye kadar kıyıya doğru seyrettik, sonra üç saat açıkta bekledik. Bulutların ardında Güneş, puslu bir havada yükseldi ve ancak sabah saat dokuzda karayı tekrar görebildik; güney ucu batı-kerte-kuzeybatımızda kalıyordu; <span class="ideitalik">La Boudeuse</span>'ün zirvesi ise artık ancak direklerin yüksekliklerinden görülebiliyordu. Rüzgârlar kuzey ile kuzey-kuzeybatı arasından esiyordu; adadan doğru esen rüzgârla karaya varmak için alaborina seyirde kaldık. Yaklaştığımızda, kuzey ucunun ötesinde, daha da kuzeyde, bir başka uzak kara daha gördük ama bunun birinci adayla bir mi, yoksa ikinci bir ada mı olduğunu kestiremedik.</p>

  <p class="normal">Ayın 3'ünü 4'üne bağlayan gece kuzeye çıkmak amacıyla volta seyrine geçtik. Kıyının her yanında parladığını sevinçle gördüğümüz ışıklar bize bu adanın meskûn olduğunu bildirdi. Ayın 4'ünde şafak sökerken, birbirinden ayrı iki parça gibi görünen karanın,<sup class="calibre3"><a href="../Text/dunyanincevresi_split_266.html#footnote-311-238" id="footnote-311-238-backlink">[238]</a></sup> daha alçak bir karayla bağlı olduğunu anladık; bu alçak kısım bir yay biçiminde kıvrılıyor ve kuzeydoğuya açık bir körfez oluşturuyordu. Bu körfezden doğru esen rüzgâra karşı tam yelkenle karaya doğru yol alırken, açıklardan gelip kıyıya doğru giden ve hem yelken hem de pagalarını kullanan bir pirog gördük. Pruvamızdan geçti ve ilerde, adanın her tarafından bize doğru gelen birçok başka pirogla buluştu. Kayıklardan, içinde on iki çıplak adamın bulunduğu biri, diğer kayıklardan önde gidiyordu; bize muz ağacı dalları sallıyorlardı ve yaptıkları hareketlerden bunun burada zeytin dalı yerine geçtiği anlaşılıyordu. Sezebildiğimiz bütün dostluk işaretleriyle onlara karşılık verdik; onun üzerine gemiye aborda oldular ve içlerinden biri, tel tel kabartılmış muazzam saçlarıyla dikkat çeken biri, barış dalının yanı sıra bize bir küçük domuz ve bir hevenk de muz armağan etti. Hediyelerini kabul ettik, onları sarkıttığımız bir ipe bağladı; biz de ona takkeler ve mendiller verdik ve bu ilk armağanlar, bu halkla ittifakımızın güvencesi oldular.</p>

  <p class="normal">Kısa sürede değişik büyüklüklerde ve her biri denge çubuklarıyla donatılmış yüzden fazla yerli kayığı iki geminin çevresini sardı. Hindistancevizi, muz ve ülkenin diğer meyveleriyle yüklüydüler. Bize pek lezzetli gelen bu meyvelerin her türlü ufak tefek nesneyle değişimi büyük bir iyi niyet içinde ve adalılardan hiçbiri gemiye çıkmak istemeksizin gerçekleşti. Ya onların piroglarına inmek ya da değişilecek nesneleri uzaktan göstermek gerekiyordu; anlaşma sağlanınca onlara ipe bağlı bir sepet ya da ağdan bir torba sarkıtılıyordu; içine onlar kendi mallarını, biz de bizimkileri koyuyorduk; almadan önce ya da sonra veriliyor ya da alınıyor olması fark etmiyordu; bu değişim onların karakterleri hakkında bizi bilgilendirecek biçimde iyi niyet içinde gerçekleşti. Zaten piroglarında hiçbir türde tek bir silah görmedik; bu ilk karşılaşma sırasında aralarında kadın da yoktu. Gecenin yaklaşması açılmamızı gerektirinceye kadar piroglar gemilere aborda etmiş olarak kaldı, sonra hepsi uzaklaştılar.</p>

  <p class="normal">Geceleyin, karadan hiçbir şekilde üç fersahtan fazla açılmadan kuzeye yönelmeye gayret ettik. Bütün kıyı, gece yarısına kadar, bir önceki gece olduğu gibi, birbirlerinden pek uzak olmayan küçük ateşlerle ışıl ışıldı: bunların amaçlı bir ışıklandırma olduğu sanılabilirdi, biz de her iki gemiden ateşlenen birçok fişekle eşlik ettik.<sup class="calibre3"><a href="../Text/dunyanincevresi_split_267.html#footnote-311-239" id="footnote-311-239-backlink">[239]</a></sup></p>

  <p class="normal">Ayın 5'i, adadan esen rüzgâr yönünde yol almak amacıyla orsa seyri ve bir demirleme yeri bulmak için her iki gemiden iskandil atmakla geçti. Bir amfitiyatro biçimindeki bu yüksek kıyıların görünümü manzaraların en güzelini sunmaktaydı. Dağlar çok yüksek olsa da, kayaçlar hiçbir yerde kurak çıplaklıklarını göstermiyordu: her yer ağaçlarla örtülüydü. Adanın güney bölümünün iç taraflarında, dağların yüksekliğine ulaşan ve zirvesine kadar ağaçlarla kaplı bir sivritepe keşfettiğimizde gözlerimize inanamadık. Çapı otuz <span class="ideitalik">tuaz</span>dan fazla değildi ve yükseldikçe daralıyordu; uzaktan bakıldığında, maharetli bir elin yaprak dizileriyle donattığı muazzam büyüklükte bir piramit sanılabilirdi. Daha alçak topraklar korular ve çayırlara bölünmüştü ve deniz kenarında yüksek tepelerin altında, bütün kıyı boyunca, ağaçlı ve düz bir toprak şeridi uzanıyordu. İşte orada, muz ve hindistancevizi ağaçlarıyla, meyve yüklü başka ağaçların arasında adalıların evleri görünüyordu.</p>

  <p class="normal">Kıyı boyunca ilerlerken, dağların doruklarından gelen sularını köpürterek denize döken görkemli bir çağlayan gözümüze çarptı. Hemen dibinde bir köy kurulmuştu ve kıyıda herhangi bir sualtı kayalığı yokmuş gibi görünüyordu. Hepimiz, bu güzel yerin yakınına demir atma arzusundaydık; gemilerden durmaksızın iskandil atılıyordu, filikalarımız da kıyıya kadar iskandil etmeyi sürdürüyordu; ama burada sadece kayalık bir düzlük bulabildik ve başka yerde bir demir yeri aramak zorunda kaldık.</p>

  <p class="normal">Gün doğar doğmaz piroglar gene geminin etrafını sarmıştı ve gün boyunca değiş tokuş devam etti. Hatta yeni ticaret dalları bile ortaya çıktı; önceki gün getirilen türden meyveler ve işte, tavuk, güvercin gibi birkaç başka taze ürün dışında, adalılar bize her türlü balıkçılık aleti, taştan yapılma ay biçiminde kesiciler, garip dokumalar, deniz kabukları vb. getirmişlerdi. Bunlara karşılık demir ve sarkma küpeler istiyorlardı. Değişim, bir gün önce olduğu gibi gene doğruluk içinde gerçekleşti; bu kez ayrıca piroglarda neredeyse çıplak birkaç güzel kadın da gelmişti. Adalılardan biri <span class="ideitalik">L'Étoile</span>'e çıktı ve hiçbir endişe belirtisi göstermeden geceyi gemide geçirdi.</p>

  <p class="normal">Biz geceyi volta seyrine devam ederek geçirdik ve ayın 6'sı sabahı, adanın kuzey ucuna varmıştık. Orada yeni bir ada daha gördük, ama iki ada arasındaki geçidi kapatır durumdaki birçok sualtı kayalığının varlığı, beni geri dönüp ilk gördüğümüz körfezde demirleme yeri aramaya sevk etti. Önümüzde ve kara tarafında iskandil atan filikalarımız, körfezin kuzey kıyısının tamamının çeyrek fersah açıktan geçen ve deniz alçaldığında görünen bir resifle kuşatılmış olduğunu bildirdiler. Bununla birlikte körfezin kuzey ucunun bir fersah uzağında, resif arasında en fazla iki gomina genişliğinde bir açıklık bulunduğunu saptadılar; bu geçitte 30-35 kulaç su bulunuyordu; iç taraftaysa derinliği 9 ila 30 kulaç arasında değişen oldukça geniş bir koy vardı. Bu koy güneyinde bir resifle sınırlanmıştı, bu resif kıyıdan başlıyor ve açıkta kıyıyı kuşatan resifle birleşiyordu. Filikalarımız her yerde dibin kum olduğunu belirlemişler ve tatlı su almak için elverişli birçok dere görmüşlerdi. Kuzey taraftaki resif üzerinde üç adacık bulunuyordu.</p>

  <p class="normal">Bu bilgiler üzerine koyda demirleme kararını aldım ve hemen koya girmek üzere harekete geçtik. Girerken resifin ucunu sancağa aldık ve girer girmez birinci demirimizi 34 kulaç suda fundo ettik, dip kül rengi kum, kabuklar ve çakıldan oluşuyordu; hemen sonra bir tonoz demirini kuzeybatı yönünde atmak üzere uzattık. <span class="ideitalik">L'Étoile</span> rüzgâr üstünde önümüzden geçip bir gomina kuzeyde demirledi. Çifte demire bağlanınca hemen büyük serenleri ve gabya çubuklarını indirdik.</p>

  <p class="normal">Biz karaya yaklaştıkça, adalılar gemilerin çevresinde toplandılar. Gemilerin çevresinde biriken piroglar o kadar fazlaydı ki, kalabalık ve gürültü arasında gemileri palamarlamakta büyük güçlük çektik. Herkes <span class="ideitalik">tayo</span> diye bağırarak –bu sözcük <span class="ideitalik">dost</span> anlamına geliyordu– ve bize binlerce dostluk gösterisi içinde geliyordu; hepsi çivi ve sarkıtma küpeler istiyordu. Piroglar, yüz güzelliği bakımından Avrupalıların birçoğundan geri kalmayacak kadınlarla doluydu; vücut güzelliği açısındansa bütün Avrupalılarla başarıyla yarışabilirlerdi. Bu perilerin büyük çoğunluğu çıplaktı, çünkü onlara eşlik eden erkekler ve yaşlı kadınlar, genelde sarındıkları peştamalları çıkarttırmışlardı. Önce piroglarından bize biraz cilve yaptılar; o cilvelerde, saflıklarına rağmen biraz sıkılganlık da seziliyordu; bunun nedeni, ya doğanın her yerde cinselliği saf bir çekingenlikle güzelleştirmiş olması ya da henüz altın çağın açık yürekliliğinin egemen olduğu yerlerde bile kadınların en çok arzuladıkları şeyi istemez görünmeleriydi. Daha basit ya da daha özgür olan erkekler ise kısa süre sonra açıkça kendilerini ifade ettiler. Bizi, bir kadın seçmeye ve ona karada eşlik etmeye özendiriyorlardı; ve belli belirsiz işaretlerle onlarla nasıl tanışacağımızı açıklıyorlardı. Sorarım: böylesine bir görüntü karşısında, altı aydan beri hiç kadın görmemiş dört yüz denizci ve genç Fransızı iş başında nasıl tutabilirsiniz? Alabildiğimiz bütün önlemlere rağmen genç bir kız gemiye çıktı; kıç kasaraya geldi ve orada bocurgatın üstüne gelen ambar kapaklarından birine yerleşti, bu kapak bocurgatı çevirenlere hava gitmesi için açılmıştı. Venüs'ün Frigyalı Çoban'a görünmesi gibi genç kız, sanki dikkatsizce, vücudunu örten peştamalı üzerinden düşürerek kendini herkese gösterdi. İlahi bir görünümü vardı. Gemiciler ve askerler ambar kapağına yaklaşmak için yarışıyorlardı ve bocurgat hiçbir zaman o günkü gibi şevkle çevrilmemiştir.</p>

  <p class="normal">Çabalarımız gene de büyülenmiş bu adamları zaptedebilmemize yetti; insanın kendi kendini tutabilmeyi başarması da daha kolay değildi. Tek bir Fransız, benim aşçım, bütün yasaklara rağmen kaçabilmenin bir yolunu bulmuştu; bir süre sonra diriden çok bir ölü gibi geri geldi. Seçtiği güzelle birlikte karaya adımını atar atmaz çevresi bir sürü Yerliyle çevrilmişti; bunlar elbiselerini bir anda soymuşlar ve onu tepeden tırnağa çırılçıplak bırakmışlardı. Büyük bir uğultu içinde vücudunun her yanını inceleyen bu halkın haykırışlarının nereye varacağını bilmeden, bin defa öleceğini sanmıştı. Onu iyice inceledikten sonra giysilerini geri vermişler, aldıkları her şeyi tekrar ceplerine koymuşlar ve kızı ona yaklaştırarak, kendisini onunla birlikte karaya çıkartan arzularını doyurması için itivermişlerdi. Ama boşuna. Adalıların zavallı aşçıyı gemiye geri getirmeleri gerekmişti; gemide bana, ona ne ceza verirsem vereyim, karada yaşadığı korkuyu yaşamayacağını söyledi.</p>
</body>
</html>
