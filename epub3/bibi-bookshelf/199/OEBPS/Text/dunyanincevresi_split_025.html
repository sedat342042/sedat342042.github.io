<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dunyanincevresi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_23">&nbsp;<br class="chapter"/>
  SEKİZİNCİ BAŞLIK</h2>

  <p class="ortayazi"><span class="ideitalik">Batavia'da konaklama ve Moluklar'a ilişkin ayrıntılar.</span></p>

  <p class="normal">Burada genellikle doğu musonlarının bitişiyle başlayan hastalık mevsimi ve yağışlı batı musonlarının yaklaşması, bizi Batavia'da mümkün olduğu kadar az kalmaya zorluyordu. Ama bir an önce oradan ayrılmak için sabırsızlanıyor olsak da, gereksinimlerimizin karşılanabilmesi için belli bir süreye ihtiyaç vardı. Orada, hazırını bulamadığımız peksimetin pişirtilmesi, bizi hesapladığımızdan daha uzun süre kalmaya zorladı. Varışımızda körfezde Hollanda Kumpanya'sının on üç, on dört gemisi demirliydi; bunlardan biri amiral forsunu taşıyordu. Bu, burada bırakılmış eski bir gemidir; körfezin düzenini sağlar ve bütün ticaret gemilerinin selamına karşılık verir. Bu amiral gemisinin bir filikası, Hollandaca yazılmış bilmem hangi belgeyle gemime geldiğinde, ben, daha önceden varışımızı genel valiye<sup class="calibre3"><a href="../Text/dunyanincevresi_split_353.html#footnote-311-325" id="footnote-311-325-backlink">[325]</a></sup> bildirmek üzere bir subayımı göndermiştim. Gelen filikada hiçbir subay yoktu ve filikanın herhalde subay görevi yapan reisi kim olduğumuzu sordu ve benim imzamı taşıyan bir beyanname talep etti. Kendisine, gelişimi haber vermek üzere karaya bir adam gönderdiğimi söyleyip başımdan savdım. Kısa bir süre sonra tekrar geldi ve ilk talebinde ısrar etti; kendisini ikinci kez aynı yanıtla geri gönderdim. Bir daha gözükmedi. Genel valiye gönderdiğim subay ancak akşam saat dokuzda döndü. Kırda olduğu için Ekselanslarını görememişti, kendisini <span class="ideitalik">sabandar<sup class="calibre3"><a href="../Text/dunyanincevresi_split_354.html#footnote-311-326" id="footnote-311-326-backlink">[326]</a></sup></span> ya da yabancılar sorumlusuna götürmüşler ama o ancak ertesi gün için randevu vermiş ve eğer ben karaya çıkarsam beni genel valiye götüreceğini bildirmişti.</p>

  <p class="normal">Bu ülkede ziyaretler erken saatte yapılıyor; aşırı sıcaklık bunu zorunlu kılıyor. Sabandar Bay Vanderluys'un eşliğinde sabah altıda yola çıktık ve Batavia'nın üç fersah uzağındaki sayfiye evlerinden birinde, Doğu Hintelleri genel valisi Bay Vander Para'yı görmeye gittik. Sade ve kibar bir insanla karşılaştık, bizi çok iyi karşıladı ve ihtiyacımız olabilecek her türlü yardıma hazır olduğunu bildirdi. Moluk Adaları'na uğramış olmamıza ne şaşırmış ne de kızmış göründü; hatta Boëro'daki Kumpanya temsilcisinin bize karşı iyi tutumunu memnunlukla karşıladı. Hastalarımı, Kumpanya'nın hastanesine yatırmamı kabul etti ve hemen onların hastaneye kabul edilmesi emrini ulaştırdı. Kralın gemileri için gerekli malzemeler konusunda da taleplerimizi, onları sağlamakla yükümlü olacak sabandara iletmemiz konusunda anlaştık. Görevinin kendisine verdiği ayrıcalık hem bizden hem de bize malzeme sağlayacaklardan kazanmaktı. Her konuda anlaşmaya varıldıktan sonra genel vali, bayrağı selamlayıp selamlamayacağımı sordu; kendisine, kaleden ve aynı sayıda top atışıyla karşılık verilecekse selamlayacağımı söyledim. Talebimin haklı olduğunu söyledi ve kaleye gereken emri verdi. Gemiye döner dönmez on beş pare top atışıyla selamladım, kentten de aynı sayıda top atışı yapıldı.</p>

  <p class="normal">Her iki geminin sayıları yirmi sekizi bulan hastalarını hemen karaya indirdim; birkaçı hala iskorbütün etkisindeydi, daha fazla sayıdaki diğerleri kanamalı hastalardı. Öte yandan sabandara verilecek ihtiyaçlar dizelgesini de hazırlayıp, gereken peksimet, şarap, un, taze et ve sebze miktarını belirlemek için çalıştık; kendisinden bir de Kumpanya'nın mavnalarıyla bize su sağlamasını rica ettim. Ayrıca, orada kalışımız boyunca kentte yaşamayı da düşündük. <span class="ideitalik">Iner logment</span> adını verdikleri büyük ve güzel bir eve yerleştik, orada günde iki <span class="ideitalik">risdale</span><sup class="calibre3"><a href="../Text/dunyanincevresi_split_355.html#footnote-311-327" id="footnote-311-327-backlink">[327]</a></sup> karşılığında -bizim paramızla bir <span class="ideitalik">pistol-</span> yemek ve yatak sağlanabiliyor; hizmetçiler bu fiyata dahil değil. Bu ev Kumpanya'nın mülkü ama onu bir kişiye kiralıyor, o kişi de bu yolla oraya gelen bütün yabancıları barındırma ayrıcalığına sahip oluyor. Ama savaş gemileri bu kuralla bağlı değiller; bu nedenle <span class="ideitalik">L'Étoile</span>'in kurmay heyeti kentteki bir eve pansiyoner olarak yerleşti. Ayrıca birçok araba kiraladık; bu büyük kentte, özellikle çok daha güzel olan yakın çevresini de gezmek isterseniz arabasız olmaz. Bu kiralık arabalar iki kişiliktir ve iki at tarafından çekilir; her gün için fiyatı on franktan biraz fazladır.</p>

  <p class="normal">Varışımızın üçüncü gününde genel valiye, heyet halinde törensel bir ziyarette bulunduk; sabandar bu konuda kendisini daha önceden bilgilendirmişti. Bizi, <span class="ideitalik">Jacatra</span> adlı bir başka sayfiye evinde kabul etti; bu evin Batavia'ya uzaklığı, ilk gün gittiğim evin uzaklığının üçte biri kadardı. Oraya giden yolu ancak Paris'in en güzel bulvarlarıyla kıyaslayabilirim, bunun için de o bulvarları, akarsu kanallarıyla süslemem gerekir. Gene sabandar tarafından bize tanıtılan diğer kişilere de nezaket ziyaretlerinde bulunmamız gerekti; örneğin genel müdür, mahkeme başkanı ve bahriye başkanı bunlar arasındaydı. Bay Vanderluys bize bahriye başkanı konusunda bir şey söylemediğinden en son onu görmeye gittik.</p>

  <p class="normal">Bu kişi <span class="ideitalik">scopen hagen</span> unvanını taşıyor. Her ne kadar bu subay Kumpanya'nın hizmetinde sadece tuğamiral rütbesine sahipse de, kendisi aslında <span class="ideitalik">stathouder</span>'in yüce gönüllüğü sayesinde Birleşik Eyaletler tümamiralidir. Bu prens böylece, servetini kaybettikten sonra yıllarca hizmet ettiği Birleşik Eyaletler donanmasındaki görevini bırakıp, burada şu anda yürüttüğü görevi üstlenmek zorunda kalan nitelikli bir insanı ödüllendirmek istemiştir.</p>

  <p class="normal">Bahriye başkanı Yüksek Niyabet Kurulu'nun üyesidir, kurulun toplantılarına katılır ve bahriye ile ilgili konularda oy hakkı vardır; ayrıca <span class="ideitalik">edel-heer</span>'lerin bütün ayrıcalıklarından yararlanır. Geniş bir makamı vardır, boğazına düşkündür ve kentin dışındaki güzel evinde, denizde geçirdiği zor günlerin acısını çıkarır.</p>

  <p class="normal">Burada kaldığımız sürece, Batavia'nın önde gelenleri günlerimizin güzel geçmesi için gayret gösterdiler. Kentte ve kırda büyük yemek davetleri, konserler, hoş gezintiler, hemen hepsi bizim için yepyeni yüzlerce nesnenin yarattığı çeşitlilik, yeryüzünün en zengin ticaret ambarlarına bir göz atış; bundan da ilginci, her ne kadar gelenekleri, alışkanlıkları, dinleri değişik olsa da tek bir toplum meydana getiren halkların görüntüsü; burada her şey gözler için bir bayram yaratıyor, denizciyi bilgilendiriyor, hatta düşünürü ilgilendiriyordu. Burada ayrıca çok iyi olduğu söylenen bir tiyatro da var; biz ancak pek güzel görünen salonuna bakarak değerlendirebilirdik: dilini anlamadığımız için sadece bir defa gitmekle yetindik. Buna karşılık, her ne kadar orada konuşulanları daha iyi anlayamasak da Çin tiyatrosuyla daha fazla ilgilendik; belki her gün seyretmek çok keyifli olmayabilir ama her türünden bir tane görmek gerekir. Bir tiyatroda sergilenen büyük oyunların dışında, Çin mahallesindeki her kavşakta bir sahne kurulu, bu sahnelerde her akşam küçük oyunlar ya da pantomim gösterileri sunuluyor. Roma halkı <span class="ideitalik">ekmek ve gösteri</span> meraklısıydı; Çinlilere gereken ise ticaret ve güldürmecedir. Tanrı beni, onların kadın ve erkek oyuncularının, her zaman bazı sazlar eşliğindeki gösterişli okuyuşlarından korusun! Bu zorunlu bir <span class="ideitalik">recitativo<sup class="calibre3"><a href="../Text/dunyanincevresi_split_356.html#footnote-311-328" id="footnote-311-328-backlink">[328]</a></sup></span> silsilesidir, ve ancak yaptıkları jestler bundan daha gülünç olabilir. Kaldı ki erkek oyunculardan söz etmekle yanlış yapıyorum; çünkü erkek rolünü üstlenenler de kadındır. Üstüne üstlük –ve herkes bundan istediği sonucu çıkarabilir– Çin tiyatrosunda döşeme tahtalarına indirilen bitmez tükenmez sopa darbelerinin, İtalyan tiyatrosunda ve bizim Nicolet'de<sup class="calibre3"><a href="../Text/dunyanincevresi_split_357.html#footnote-311-329" id="footnote-311-329-backlink">[329]</a></sup> olduğu kadar sevildiğini gördüm.</p>

  <p class="normal">Batavia'nın çevresinde gezmekten de hiç bıkmadık. Her Avrupalı, hatta bunlardan en büyük başkentlere alışık olanlar bile, bu kent çevresinin görkemi karşısında şaşkınlığa düşer. Orada olağanüstü güzellikte ve bütün Hollanda ülkesinde görülen o zevk ve temizlik içinde, özenle bakılan bahçeler ve evler vardır. Buraların zenginlik ve güzellik yönünden Fransa'da bizim en büyük kentlerimizi aştığını ve Paris civarının ihtişamına yaklaştığını söylemekten çekinmeyeceğim. Bir Batavialının Musalar için yaptırttığı anıtı da unutmamalıyım. Batavia'nın başpapazı Bay Mohr milyonları olan bir zengin, ama sahip olduğu bilgi ve bilimlere merakı nedeniyle daha da saygıdeğer bu kişi, evlerinden birinin bahçesinde, her kral hanedanının onur duyacağı bir rasathane inşa ettirmiştir. Henüz yeni bitmiş bu yapı ona büyük paralara mal olmuştur. Daha ilginci, bizzat kendisinin gözlemler yapmakta oluşudur. Avrupa'dan, en ince gözlemler için gereken her türde en iyi araçları getirtmiştir ve onlardan yararlanabilecek durumdadır. Urania'nın<sup class="calibre3"><a href="../Text/dunyanincevresi_split_358.html#footnote-311-330" id="footnote-311-330-backlink">[330]</a></sup> hiç kuşkusuz en zengin evladı olan bu gökbilimci, Bay Verron ile tanışmaktan mutluluk duydu. Onun, gecelerini kendi gözlemevinde geçirmesini istedi; ne yazık ki amaçları bakımından elverişli bir gece bile olmadı. Bay Mohr, Venüs'ün son geçişini gözlemiş ve gözlemlerini Harlem Akademisi'ne sunmuştur; bunlar Batavia'nın boylamının kesin biçimde saptanmasına yarayacaktır.</p>

  <p class="normal">Ne kadar güzel olsa da, bu kent, çevresinin yarattığı beklentiyi karşılamaktan uzaktır. Büyük yapılar azdır, ama yolları iyi çizilmiştir; evler rahat ve güzeldir; sokaklar geniştir ve birçoğu, kenarları iyi kaplanmış ve yanlarında ağaçların dizili olduğu bir kanalla süslüdür; kanal temizlik ve kolaylıklar için yararlıdır. Bu kanalların, Avrupalıların Batavia'da yaşamasını zorlaştıran sağlıksız bir nemlilik yarattığı doğrudur. Bu iklimin sakıncalarının bir bölümünü de içme sularının kötülüğüne bağlıyorlar; o nedenle zenginler sadece, büyük masraflarla Hollanda'dan getirdikleri <span class="ideitalik">Selse</span> suyunu içerler. Yollar taş döşeli değildir, ama iki yanlarında yontma taş ya da tuğladan yapılmış geniş ve güzel kaldırımlar vardır ve Hollandalıların titizliği bu kaldırımların bakımı konusunda hiçbir yakınmaya yer bırakmaz. Burada Batavia'yı ayrıntılarıyla betimleme iddiasında değilim, kaldı ki bu konu çok defa işlenmiştir. Bu ünlü kent konusunda bir fikir edinmek için, Hollanda'nın güzel kentleri tarzında kurulduğunu bilmek yeterlidir; tek fark, yer sarsıntıları nedeniyle burada evlerin çok yükseltilmemeleri, tek katlı inşa edilmeleridir. Çinlilerin kent dışında yer alan mahallesini, onları denetleyen kolluk gücünü, geleneklerini ve şimdiye kadar tekrar tekrar yazılmış söylenmiş onca ayrıntıyı da anlatacak değilim.</p>

  <p class="normal">Batavia'da süregiden zengin ve gösterişli yaşam insanı etkilemektedir; hemen bütün evlerin döşenişindeki zevk ve ihtişam, içinde yaşayanların varsıllığını kanıtlar. Ama bize söylenenlere göre birçok yönden Batavia artık eskisi gibi değildir. Birkaç yıldan beri Kumpanya, kişilerin kendi hesaplarına Hintelleri içinde ticaret yapmasını yasaklamıştır; oysa bu onlar için muazzam bir zenginlik kaynağıydı. Kumpanya'nın bu yeni kuralını yargılıyor değilim; bu yasaklamadan nasıl bir çıkar sağladığını da bilmiyorum. Bildiğim sadece, onun hesabına çalışan kişilerin hâlâ, bin beş yüz, üç bin, en çok altı bin lira ücretli görevlerde bulunurken, buradan otuz, kırk, yüz hatta iki yüz bin lira kazanmanın sırrını yakalamış olduklarıdır. Oysa Batavia'nın hemen bütün sakinleri Kumpanya'nın memurudur. Ama şu da bir gerçek ki, bugün gerek kent, gerekse çevresindeki kır evlerinin fiyatı, eski değerlerine göre üçte iki oranında daha yüksektir. Ne olursa olsun Batavia bir yandan sözünü ettiğimiz sırlar nedeniyle, bir yandan da burada servet sahibi olanların servetlerini Avrupa'ya aktarmalarındaki güçlük nedeniyle, her zaman biraz daha çok ya da biraz daha az, zengin kalacaktır. Birikimlerin buradan Avrupa'ya gönderilmesi ancak bu işlem için yüzde sekiz iskonto uygulayan Kumpanya aracılığıyla mümkündür; ama her seferinde bireylerin her birinden pek küçük bir tutar kabul etmektedir. Kaldı ki bu birikimler kaçak olarak da gönderilemezler, burada dolaşımda olan gümüş sikkeler, Avrupa'da değerinin yüzde yirmi sekizini kaybetmektedir. Kumpanya, özel bir para niteliğindeki Hintelleri parasını darp ettirmek için Cava İmparatoru'ndan yararlanmaktadır.</p>

  <p class="normal">Dünyanın hiçbir yerinde toplumsal sınıflar birbirlerinden buradaki kadar kesin biçimde ayrıştırılmamıştır; herkesin bir mevkii vardır ve birtakım simgeler bunları değişmez bir biçimde belirtir, protokol kuralları burada hiçbir yerde olmadığı kadar katıdır. Yüksek Niyabet Kurulu, Adalet Kurulu, ruhban sınıfı, Kumpanya görevlileri, Kumpanya'nın bahriye subayları ve askerler, işte sınıfların sıradüzeni budur.</p>

  <p class="normal">Yüksek Niyabet Kurulu, genel valinin başkanlığı altında, <span class="ideitalik">edel-heer</span> unvanını taşıyan Hintelleri meclis üyeleri, Adalet Kurulu Başkanı ve <span class="ideitalik">scopen hagen</span>'den oluşur. Kurul, haftada iki defa kalede toplanır. Hintelleri meclis üyelerinin bugünkü sayısı on altıdır, ama onların hepsi Batavia'da bulunmazlar. Kimilerinin Ümit Burnu'nda, Seylan'da, Koromandel Kıyıları'nda, Cava'nın doğu kesiminde, Makassar'da ve Amboine'da önemli yönetsel görevleri vardır ve oralarda yaşarlar. Bu <span class="ideitalik">edel-heer</span>'lerin ayrıcalığı, iki atla çekilen arabalarını altın varakla süsleyebilmektir. Özel arabalara ise ancak tek at koşulabilir. Ayrıca <span class="ideitalik">edel-heer</span>'in arabası geçerken diğer bütün at arabalarının durması gerekir ve arabalardaki kadın ve erkekler ayağa kalkmak zorundadırlar. Bu ayrıcalığın dışında sadece genel valinin arabasında altı at koşuludur ve her zaman bir atlı muhafız birliği ya da işte en azından bu birliğin subayları ve birkaç haberci ona eşlik eder; o geçerken kadınlar ve erkekler arabalarından inmek zorundadır ve sadece <span class="ideitalik">edel-heer</span>'lerin arabaları onun konağının merdivenlerine kadar yaklaşabilir. Sarayın iltifatına mazhar olanlar sadece onlardır. Aralarından yeterince akıllı birkaçının özellikle bizimle birlikteyken bu görkemli ayrıcalıklarla alay ettiklerine tanık oldum.</p>

  <p class="normal">Adalet Kurulu bağımsızdır ve temyiz imkânı olmaksızın hem medeni hem de ceza hukuku davalarına bakar. Yirmi yıl önce bir Seylan valisini ölüme mahkûm etmişti. O <span class="ideitalik">edel-heer</span>, korkunç boyutlara ulaşan zimmet suçundan hüküm giymişti ve cezası Batavia'da, kalenin önündeki meydanda infaz edildi. Hintelleri genel valisinin, <span class="ideitalik">edel-heer</span>'lerin ve Adalet Kurulu üyelerinin ataması Avrupa'dan yapılır. Diğer görevler için genel vali ve Yüksek Niyabet Meclisi öneride bulunur ve yaptıkları seçim Hollanda'da her zaman onaylanır. Ama askeri mevkiler için nihai atamayı genel vali yapar. Yönetim görevlerinden sonra, gelir açısından en önemli ve en iyi görevlerden biri kırsal bölge komiserliğidir. Bu görevli, Cava Adası'nda Kumpanya'nın sahip olduğu her şeyi, o arada değişik yerel hükümdarların mülkleri ve davranışları dahil her şeyi denetler; ayrıca Kumpanya'nın kulları durumundaki Cavalılar üzerinde mutlak kolluk yetkisini kullanır. Bu kolluk çok acımasızdır ve hafif suçlar bile ağır işkencelerle cezalandırılır. Cavalıların karşılaştıkları barbarca işkenceler karşısında gösterdikleri dayanma gücü inanılmaz ölçüdedir; ama idam edilirken üzerlerinde beyaz bir paçalı don bırakılmalı ve özellikle kafaları kesilmemelidir. Eğer onlara bu konuda anlayış gösterilmezse Kumpanya'nın otoritesi bile tehlikeye girebilir; Cavalılar böyle bir durumda başkaldırırlar. Bunun nedeni basittir: onların dini inancına göre, eğer öbür dünyaya başları kesik ve beyaz donsuz giderlerse orada iyi karşılanmayacaklardır; despotluğun kendileri üzerindeki egemenliğinin sadece bu dünya ile sınırlı olduğunu düşünme cesaretini gösterirler.</p>

  <p class="normal">İşin güzel, gelirin doyurucu olduğu, çok isteklisi olan bir başka görev <span class="ideitalik">sabandarlık</span> ya da yabancılar nazırlığıdır. Bunlar iki kişidir: biri Hıristiyanlar, diğeri çok tanrılı dinlere bağlı olanlar içindir. Birincisi Avrupalı yabancılarla ilgili tüm konulardan sorumludur. İkincisi ise Çinliler dâhil Hintelleri'den değişik uluslarının işlerine bakar. Batavia'nın bütün iç ticareti bu insanların elindedir, sayıları günümüzde yüz binden fazladır. Bu büyük kentin pazarında birkaç yıldan beri görülen bolluk onların çalışma ve gayretlerinin sonucudur. Kumpanya hizmetinde var olan görevlerin geri kalanı şunlardır: yardımcı, muhasebeci, tacir yardımcısı, tacir, baştacir, vali. Bütün bu sivil rütbelerin bir üniforması vardır ve askeri rütbeler bunlarla belli bir denklik içindedir. Örneğin binbaşı baştacir, yüzbaşı ise tacir yardımcısı mevkiindedir, ama askerler meslek değiştirmeksizin yönetim mevkilerinden birine atanamazlar. Bir ticaret kumpanyasında, askerlerin hiçbir etkisi olmaması çok doğaldır. Burada onlara ancak parayla tutulmuş askerler gibi bakılır ve kaldı ki bu kişilerin sadece yabancılar oluşu bu bakışın doğruluğunu kanıtlamaktadır.</p>

  <p class="normal">Cava Adası'nın önemlice bir bölümü doğrudan Kumpanya'nın mülküdür. Batavia'nın doğusunda kalan bütün kuzey kıyı ona aittir. Seneler önce, Madura Adası'nın hükümdarı başkaldırınca orasını da mülküne katmıştır ve hükümdarın oğlu bugün babasının kral olduğu o adanın valisidir. Aynı şekilde Kumpanya <span class="ideitalik">Balimbaum<sup class="calibre3"><a href="../Text/dunyanincevresi_split_359.html#footnote-311-331" id="footnote-311-331-backlink">[331]</a></sup></span> Kralı'nın isyanından yararlanarak Cava Adası'nın doğu ucundaki bu güzel ilin de sahibi olmuştur. İmparatorla kardeş olan bu prens, tacirlere boyun eğmekten utanç duyarak ve söylentilere bakılırsa, kendisine silah ve barut sağlayan, hatta bir de kale inşa eden İngilizlerin de yardımıyla boyunduruktan kurtulmak istemişti. Kumpanya bu isyanı bastırmak için iki buçuk yıl ve çok büyük paralar harcamıştır ve bu savaş, bizim Batavia'ya varışımızdan sadece iki ay önce sona ermiş bulunuyordu. Hollandalılar ilkin bir muharebeyi kaybetmişlerdir; ama sonra ikincisinde Yerli prens ailesiyle birlikte tutsak edilip Batavia kalesine kapatılmış ve birkaç gün sonra orada ölmüştür. Oğlu ve talihsiz ailesinden geri kalanlar ilk gemiye bindirilip Ümit Burnu'na gönderilmek üzereydiler, hayatlarının geri kalanını orada <span class="ideitalik">Roben Adası</span>'nda geçireceklerdi.</p>

  <p class="normal">Cava Adası'nın geri kalan bölümü birçok krallığa bölünmüştür. Cava İmparatoru adanın güneyinde yaşar ve sıradüzenin en önünde yer alır, ondan sonra <span class="ideitalik">Mataran<sup class="calibre3"><a href="../Text/dunyanincevresi_split_360.html#footnote-311-332" id="footnote-311-332-backlink">[332]</a></sup></span> Sultanı ve <span class="ideitalik">Bantam<sup class="calibre3"><a href="../Text/dunyanincevresi_split_361.html#footnote-311-333" id="footnote-311-333-backlink">[333]</a></sup></span> Kralı gelir. <span class="ideitalik">Tseribon<sup class="calibre3"><a href="../Text/dunyanincevresi_split_362.html#footnote-311-334" id="footnote-311-334-backlink">[334]</a></sup></span>, Kumpanya'ya bağımlı üç kral tarafından yönetilir. Eğreti tahtlarına çıkabilmek için diğer hükümdarların da Kumpanya'nın onayına ihtiyaçları vardır. Bütün bu kralların nezdinde, onlardan sorumlu bir Avrupalı muhafız birliği vardır. Kumpanya ayrıca İmparatorun hüküm sürdüğü topraklarda surlarla korunan dört ticaret merkezine sahiptir. Başkaca, Sultanlıkta bir, Bentam'da dört ve Tseribon'da da iki merkezi vardır. Bu hükümdarlar, ürettiklerini, Kumpanya'ya onun belirlediği fiyatlardan satmak zorundadırlar. Kumpanya onlardan pirinç, şeker, kahve, kalay ve arak<sup class="calibre3"><a href="../Text/dunyanincevresi_split_363.html#footnote-311-335" id="footnote-311-335-backlink">[335]</a></sup> alır; onlara sadece Cavalıların çok tükettikleri ve satışı büyük kâr bırakan afyon satar.</p>

  <p class="normal">Batavia, Moluk Adaları'nın tüm ürünlerinin depolandığı yerdir. Baharat üretiminin tamamı buraya getirilir; her yıl Avrupa'da ihtiyaç duyulan miktarı gemilere yüklenir, geri kalanıysa yakılır. Hollanda Hintelleri Kumpanyası zenginliğini, hatta diyebilirim ki varlığını sadece buna borçludur; bu ticaret onun yapmak zorunda kaldığı muazzam harcamalara ve memurlarının bu harcamalar kadar önemli çalıp çırpmalarına katlanmasına olanak verir. Bu nedenle Kumpanya, bu ticaretin yanı sıra bir de Seylan'la yaptığı ticarete büyük önem verir. Bilmediğim Seylan hakkında bir şey söyleyecek değilim. Kumpanya orada maddi yönden yıkıcı fakat ticaret merkezlerinin tahrip edildiği Pers Körfezi'ndeki savaşa kıyasla daha başarılı bir savaş kazanmıştır. Şimdi biz, Kralın gemileri içinde Moluklar'a girebilmiş neredeyse yegâne gemiler olduğumuzdan; bir yandan uzaklığı, öte yandan Hollandalıların oraya ilişkin bilgileri diğer uluslardan sakınmaları nedeniyle dünyanın pek bilinmeyen bu önemli yöresinin bugünkü durumu konusunda bazı bilgiler sunmama izin verilsin.</p>

  <p class="normal">Evvelce <span class="ideitalik">Moluk Adaları</span> adıyla anılanlar sadece, neredeyse ekvator çizgisinin üzerinde, 15' güney enlemi ile 50' kuzey enlemi arasında, Gilolo Adası'nın batı kıyıları boyunca sıralanmış küçük adalardı; bunların en önemlileri <span class="ideitalik">Ternate, Tidor, Mothier</span> ya da <span class="ideitalik">Mothir, Machinan</span> ve <span class="ideitalik">Bachian</span> adalarıdır. Sonra zamanla, bu ad baharat üreten bütün adalara yaygınlaştırıldı. <span class="ideitalik">Banda</span>, <span class="ideitalik">Amboine</span>, <span class="ideitalik">Seram</span>, <span class="ideitalik">Bouro</span> ve onlara komşu bütün adalara Moluklar denildi; hatta kimileri, <span class="ideitalik">Bouton</span> ve <span class="ideitalik">Selebes</span> adalarını da berikilerin arasına katmak istediyse de başarılı olamadı. Günümüzde Hollandalılar bu yerleri <span class="ideitalik">Doğu Ülkesi</span> adıyla anmakta ve her birine çok sayıda ticaret merkezinin bağlı bulunduğu dört ana yönetim bölgesine ayırmaktadırlar; bölgeler ise Batavia Yüksek Niyabeti'nin denetimindedir. Bu dört yönetim bölgesi şunlardır: <span class="ideitalik">Amboine, Banda, Ternate</span> ve <span class="ideitalik">Macassar</span>.</p>

  <p class="normal">Bir <span class="ideitalik">edel-heer</span>'in vali olduğu Amboine'a altı ticaret merkezi bağlıdır; bunlar Amboine Adası'nda <span class="ideitalik">Hila</span> ve <span class="ideitalik">Larique</span>, ki bunlardan birinin yöneticisi tacir, diğeri tacir yardımcısı rütbesindedir; Amboine'ın batısında <span class="ideitalik">Manipa</span> ve <span class="ideitalik">Boëro</span> adaları, bunlardan birincisinde sadece basit bir muhasebeci, ikincisindeyse bize iyiliği dokunan tacir yardımcısı Hendrick Ouman görev yapar; Amboine'ın yaklaşık doğu-güneydoğusundaki <span class="ideitalik">Haroeko</span> adlı küçük adada ise bir tacir yardımcısı görevlidir. Nihayet gene Amboine'ın güneydoğusunda ve on beş fersah uzağındaki <span class="ideitalik">Saparoea Adası</span>'nda<sup class="calibre3"><a href="../Text/dunyanincevresi_split_364.html#footnote-311-336" id="footnote-311-336-backlink">[336]</a></sup> da bir tacir bulunur; bir çavuş ile on beş askerin görevlendirildiği küçük <span class="ideitalik">Neeslaw Adası</span> da ona bağlıdır. Saparoea Adası'nda, bir kayalığın üzerine inşa edilmiş bir kale ve güzel bir koyda iyi bir demirleme yeri vardır. Bu ada ve Neeslaw bir gemiyi dolduracak kadar karanfil sağlayabilir. Amboine yönetimin gücü bir yüzbaşı, bir teğmen ve beş asteğmen yönetimindeki yüz elli askerden oluşmaktadır. Bunların dışında iki topçu subayı bir de mühendis bulunur.</p>

  <p class="normal"><span class="ideitalik">Banda</span> yönetim bölgesi, savunma tesisleri ve orada bulunan garnizon açısından daha önemlidir; asker mevcudu üç yüzdür. Bunlara bir birinci yüzbaşı, bir ikinci yüzbaşı, iki teğmen, dört asteğmen ve bir topçu subayı komuta eder. Bu ve Amboine garnizonuyla diğer yönetim merkezlerindeki garnizonlar, kendi bölgelerindeki ikincil merkezlerde de asker görevlendirirler. Banda'ya giriş, orasını bilmeyenler için çok güçtür. Üzerinde bir kalenin yer aldığı <span class="ideitalik">Gunongapi Dağı</span>'na iyice yakın seyretmek, ama iskelede kalan kayalık bir sığlığa dikkat etmek gerekir. Geçidin uzunluğu bir milden fazla değildir ve dip bulunmaz. Sonrasında sığlığın yanından geçerek, <span class="ideitalik">London Kalesi</span>'nin altındaki, beş altı geminin demirleyebileceği demir yerinde 8-10 kulaç suda demir atılabilir.</p>

  <p class="normal">Banda yönetimine üç merkez bağlıdır: <span class="ideitalik">Ouriën</span>'de bir muhasebeci vardır; <span class="ideitalik">Wayer</span>'de bir tacir yardımcısı görev yapar; bir de Banda'ya komşu ve müskad cevizi ağaçlarıyla kaplı <span class="ideitalik">Pulo Ry en Rhun Adası</span> vardır. Oraya komuta eden bir baştacirdir. Bu adada bir kale vardır; sadece hafif tekneler, kaleye yaklaşmayı engelleyen bir sığlıkta kalmak şartıyla demirleyebilir. Hatta kaleyi ancak yelkenler açıkken topa tutmak mümkündür, çünkü sığlığın hemen berisinde dip bulunmaz. Öte yandan adada tatlı su da yoktur; garnizon gereksindiği suyu Banda'dan getirtmek zorundadır. Sanırım <span class="ideitalik">Arrow Adası</span> da bu yönetim çevresine dahildir. O adada bir çavuş ve on beş askerin bulunduğu bir ticaret merkezi vardır ve Kumpanya oradan inci tedarik eder. Timor ve Solor için durum farklıdır; bunlar her ne kadar Banda'ya komşuysalar da doğrudan Batavia'ya bağlıdır. Bu adalarda santalağacı elde edilir. Portekizlilerin Timor'da bir merkez muhafaza edebilmiş olmaları oldukça ilginçtir, ama daha da ilginci oradan pek bir şey elde edememeleridir.</p>

  <p class="normal"><span class="ideitalik">Ternate</span>'ye bağlı dört ticaret merkezi vardır: <span class="ideitalik">Gorontalo, Manado, Limbotto ve Xullabessie</span>. İlk ikisinin yöneticileri tacir yardımcısı rütbesindedir; diğer ikisi ise sadece muhasebecidir. Bunlara da çavuşlar tarafından yönetilen çok sayıda küçük merkez bağlıdır. Ternate yönetim çevresinde iki yüz elli asker görevlidir; bunlara bir yüzbaşı, bir teğmen, dokuz asteğmen ve bir de topçu subayı komuta eder.</p>

  <p class="normal">Bir <span class="ideitalik">edel-heer</span>'in başında bulunduğu Selebes Adası'ndaki Makassar yönetim bölgesinde dört ticaret merkezi vardır: <span class="ideitalik">Boelacomba en Bonthain</span> ve <span class="ideitalik">Bima</span>'da iki tacir yardımcısı görev yapar; <span class="ideitalik">Saleyer</span> ve <span class="ideitalik">Maros</span>'taysa yöneticiler muhasebeci rütbesindedir. Makassar ya da <span class="ideitalik">Jonpandam,</span> Moluk Adaları'nda en güçlü garnizonun bulunduğu yerdir; ama ülkenin yerlileri gene de Hollandalıları özenle ticaret merkezlerinin sınırları içinde tutarlar. Garnizon üç yüz kişilik bir kuvvetten oluşur, başlarında bir birinci yüzbaşı, bir ikinci yüzbaşı, iki teğmen, yedi asteğmen, bir tane de topçu subayı vardır. Bu yönetim çevresinin sınırları içinde baharat üretilmez, meğer ki Button'da da üretilmiyor olsun; ben bunu doğrulayabilmiş değilim. Bu yönetim bölgesinin varlık nedeni, Moluk Adaları'nın en önemli mevkilerinden biri durumundaki geçidi denetlemek, öte yandan <span class="ideitalik">Selebes</span> ve <span class="ideitalik">Borneo</span> ile yararlı bir ticarete girişebilmektir. Bu iki büyük ada Hollandalılara demir, kumaş; Avrupa ya da Hindistan'ın diğer ürünleri karşılığında altın, ipek, pamuk, değerli ağaçlar ve hatta elmas sağlar.</p>

  <p class="normal">Moluk Adaları'nda Hollandalılar tarafından işgal edilmiş çeşitli ticaret merkezlerinin bu dökümü, belki pek küçük ayrıntılar dışında doğrudur. Orada kurdukları düzen, o sıralarda Kumpanya'yı yönetenlerin ileri görüşlülüğünün kanıtıdır. İspanyolları ve Portekizlileri oradan kovabilmeleri, en zekice hesapların, cesaretin ve sabrın ortak meyvesidir; bu başarının hemen ardından, baharat ticareti üzerinde bir tekel kurmak için diğer bütün Avrupalıları oradan uzaklaştırmış olmanın yetmeyeceğini kavramışlardır. Bu adaların sayısı, sıkı denetimi neredeyse olanaksız kılıyordu; öte yandan adalıların Çin'le, Filipinler'le, Makassar'la kaçak ticaretlerini ve oralarda dolanan diğer gemilerin bu yöndeki girişimlerini engellemek de daha kolay değildi. Kumpanya için bir başka korkulacak husus, fidanların çalınarak başka bir yerde bu ağaçların yetiştirilebilmesiydi. Onun için, sadece küçük ve koruması kolay birkaç ada dışındaki bütün adalarda baharat ağaçlarını mümkün olduğu ölçüde yok etmeyi seçti; ondan sonra her şey artık bu değerli yerlerde tahkimat yapmaya kalıyordu. Bu ürünlerden gelir elde eden yerel hükümdarlara, gelir kaynaklarının böylece yok edilmesine rıza göstermeleri için de maaş bağlamak gerekti. İşte Hollanda Kumpanya'sının Ternate Kralı'na ve bazı başka Moluk prenslerine her yıl ödediği yirmi bin <span class="ideitalik">risdale</span> tazminatın nedeni budur. Bu hükümdarlardan bazıları topraklarında bu ağaçların yakılmasına razı olmadıklarında eğer Kumpanya'nın gücü yetiyor idiyse onlara rağmen yakmış; ya da her yıl yapraklar henüz yeşilken satın alma yoluna gitmiştir; böylece üç yıl arka arkaya ağaçların yeşil yaprakları soyulunca, ağaçlar ölecekti; Yerliler bunu herhalde bilmiyorlardı.</p>

  <p class="normal">Bu yolla tarçın sadece Seylan'da üretilir olmuş, Banda Adaları 'ndaysa yalnızca müskad yetiştirilmesine olanak verilmiştir; Amboine ve ona bitişik Uleaster'de de karanfil yetiştirilmiştir. Buna karşılık Banda'da karanfil, Amboine'da da müskad üretimine izin verilmemiştir. Bu merkezlerde dünyanın toplam tüketiminden fazlası üretilir. Hollandalıların Moluk Adaları'ndaki diğer merkezlerinin görevi, başka ulusların yöreye yerleşmelerini engellemek, baharat ağaçlarını arayıp bulup yakmak için sürekli çaba göstermek ve sadece yetiştirilmesine izin verdikleri adalarda üretimin sürmesini gözetmektir. Ayrıca bu bölgede çalışan bütün gemici ve mühendisler, oradan ayrılırken sahip oldukları bütün harita ve planları iade etmek ve ellerinde başka bir belge bulunmadığına dair yemin etmek zorundadırlar. Kısa bir süre önce bir Batavialı, Moluk Adaları'nın haritasını bir İngilize gösterdiği için kırbaçlanmış, ardından derisine mahkûm dövmesi işlenerek neredeyse ıssız bir adaya bırakılmıştı.</p>

  <p class="normal">Baharat hasadı Aralık ayında başlar, yüklenecek gemiler Ocak ayı içinde Amboine ve Banda'ya varır ve Nisan ya da Mayıs ayında oradan Batavia'ya yola çıkar. Her yıl ayrıca bir gemi de Ternate'ye gider, bu seferler muson mevsimine göre gerçekleştirilir. Ayrıca on iki ya on dört toplu birkaç <span class="ideitalik">seno</span> da bu sularda seyreder.</p>

  <p class="normal">Amboine ve Banda valileri, her yıl Eylül'ün ortalarına doğru, kendi illerinin oranke'lerini, yani Yerli reislerini bir araya getirirler. İlkin onlara şölenler verir ve günlerce süren eğlenceler düzenler, sonra da hep birlikte <span class="ideitalik">coracores</span> adı verilen büyük gemilere binerek, illerini teftiş etmek ve gereksiz baharat fidanlarını yok etmek üzere yola çıkarlar. Her bir ticaret merkezinin yöneticisi, valinin bu toplantılarına katılmak ve sonra, genel olarak Ekim sonu ya da Kasım başlarında biten bu teftiş sırasında ona eşlik etmek zorundadır; teftişten dönüş yeniden düzenlenen eğlencelerle kutlanır. Biz Boëro'dayken Bay Ouman, adasındaki oranke'lerle birlikte Amboine'a gitme hazırlıkları içindeydi.</p>

  <p class="normal">Hollandalılar şu sırada bol karanfil üreten Seram Adası halkıyla savaştadır. Bu adalılar ağaçlarının yok edilmesine karşı koymaktadırlar ve Kumpanya'yı o adadaki bütün büyük ticaret merkezlerinden kovmuşlardır; Kumpanya'nın elinde sadece adanın kuzey tarafındaki küçük <span class="ideitalik">Savaï</span> kalmıştır ve orada bir çavuş ve on beş er görev yapar. Seramlıların elinde ateşli silahlar ve barut vardır ve her biri, ulusal dillerinin yanı sıra Malay dilini de iyi konuşur. Papular da Kumpanya ve ona bağlı boylarla savaş halindedir. Taş mancınıklarıyla silahlı ve iki yüz kişi taşıyan gemileri olduğu görülmüştür. Adalarının en büyüklerinden <span class="ideitalik">Salviati</span>'nin kralı, vasalı olduğu Ternate kralına bağlılığını bildirmeye giderken Hollandalılarca yakalanmıştır ve şimdi onların elinde tutsaktır.</p>

  <p class="normal">İşte bu aktardığımız plandan daha bilgece ne olabilir? Tekelci bir ticaret ağı sistemi kurmak ve sürdürebilmek için bunlardan daha yararlı başka hangi önlemler alınabilir? Bu sayede Kumpanya uzun yıllardan beri bunun meyvelerini toplamaktadır; kendisini bir tacirler topluluğundan çok, güçlü bir cumhuriyete benzer kılan ihtişamı da bu düzene borçludur. Ne var ki, gerçi ben yanılıyor olabilirim ama bu kârlı ticaretin öldürücü darbeler alacağı zaman pek uzak gibi görünmüyor. Şunu söyleyecek cesaretim var: bu tekeli kırmak için istemek yeterlidir. Hollandalıların bunu savunabilmelerinin en önemli nedeni, Avrupa'nın geri kalan uluslarının bu adaların gerçek durumu hakkındaki bilgisizliği ve Hesperides Kızlarının bahçesini örten gizemli sistir. Ama öte yandan insan gücünün üstesinden gelemeyeceği güçlükler de, bilgeliğinin çare bulamayacağı engeller de yok değildir. Hollandalılar Amboine'da ya da Banda'da etkileyici bir tahkimat gerçekleştirebilir, oralara kalabalık garnizonlar yerleştirebilir; ama birkaç yıl içinde neredeyse düzenli aralıklarla yaşanan yer sarsıntıları bütün bu yapıları yerle bir eder ve iklimin berbatlığı her yıl oraya gönderilen askerin, gemicinin, işçinin üçte ikisini götürür. İşte bunlar çare bulunmaz dertlerdir. Üç yıl önce tahrip olan Banda Kalesi yeniden inşa edilmiştir; Amboine'dakiyse henüz öylece durmaktadır. Ayrıca Kumpanya bazı adalarda, bilinen baharat ağaçlarının bir bölümünü yok etmeyi başarmıştır; ama bilmediği adalar da, bildiği ama kendilerini Kumpanya'ya karşı koruyan adalar da vardır.</p>

  <p class="normal">Günümüzde İngilizler, Moluk Adaları dolaylarında çok dolaşmaktadırlar ve bu herhalde amaçsız değildir. Yıllar önce, <span class="ideitalik">Bancoul</span> 'dan denize açılan küçük tekneler, geçitleri açınsamak ve bu zorlu seyir konusunda bilgi edinmek üzere buralara gelmişlerdi. Butonluların bize kısa bir süre önce o boğazdan üç İngiliz gemisinin geçtiğini anlattıklarını belirtmiştim; Balimbuan'ın talihsiz kralına yardım ettiklerini de söylemiştim. Seramlıların silah ve barutu onlardan sağladıkları hemen hemen kesindir; hatta İngilizler, onlar için bir kale bile inşa etmişlerdir. Yüzbaşı Le Clerc, o kaleyi tahrip ettiğini ve içinde iki top bulduğunu bize söylemişti. 1764 yılında yirmi altı toplu <span class="ideitalik">Kinsberg</span> firkateynine komuta eden Bay Watson, Savaï'nin önüne gelmiş, silah tehdidiyle kendisini demirleme yerine götürecek bir kılavuz almış, ve bu korunmasız ticaret merkezinde onur kırıcı davranışlarda bulunmuştur. Papuların ülkesinde de bilemediğim bir girişimde bulunmuş ama başarılı olamamıştır. Şalupası o Yerliler tarafından ele geçirilmiş ve içindeki bütün Avrupalılar, o arada şalupaya komuta eden bahriye muhafızı milord Sandwic, direklere bağlanmış, sünnet edilmiş ve sonra işkenceyle öldürülmüşlerdir.</p>

  <p class="normal">İngilizler, öyle görünüyor ki girişimlerini Hollanda Kumpanyası 'ndan gizlemiyorlar. Dört yıl önce Papuların adalarından, <span class="ideitalik">Soloc</span> ya da <span class="ideitalik">Tafara</span> adlı birinde bir merkez kurmuşlardı. Onu kuran Bay Dalrimple oranın ilk valisi oldu; ama İngilizler orayı sadece üç yıl ellerinde tuttular. Kısa bir süre önce de terk ettiler ve Bay Dalrimple 1768 yılında Kaptan Dodwell yönetimindeki <span class="ideitalik">Patty</span> gemisiyle Batavia'ya geçti, sonra da Bancoul'a gitti. <span class="ideitalik">Patty</span> orada körfezde battı. Bu merkez, kuş yuvaları,<sup class="calibre3"><a href="../Text/dunyanincevresi_split_365.html#footnote-311-337" id="footnote-311-337-backlink">[337]</a></sup> sedef, fildişi, inci, Çinlilerin çok kullandığı bir tür yapışkan ya da köpük olan <span class="ideitalik">tripans</span> ya da <span class="ideitalik">swalops</span> temin eder. Beni şaşırtan, yüklerini Batavia'da satmış olmalarıdır; bu bilgiyi onu satın alan tacirden edindim. Aynı kişi bana İngilizlerin o merkez kanalıyla baharat da sağladıklarını kesinledi; acaba Seramlılardan temin ediyor olabilirler mi? Bu merkezi neden terkettiler? Bunu bilemiyorum. Yeterli miktarda baharat ağacı fidanı temin ettikten ve onları Hindistan'daki sömürgelerinde ekip yetiştirdikten sonra, başarılı olduklarına güvenerek, hem giderleri fazla, hem de bir devleti rahatsız edecek, diğerlerine de yol gösterecek bir merkezi kapatmayı yeğlemiş olabilirler.</p>

  <p class="normal">Batavia'da, yolculuğumuz sırasında birçok defa izine rastladığımız gemilere ilişkin ilk bilgileri de aldık. Bay Wallas, 1768 yılının Ocak ayında oraya varmış ve hemen ayrılmıştı. Magellan Boğazı'ndan çıkıştan az sonra istemeyerek önderinden ayrı düşen Bay Carteret ise daha uzun süren ve sanırım çok daha maceralı bir yolculuk yapmıştı. Aynı yıl Mart ayının sonunda, neredeyse mürettebatının tamamını yitirmiş ve gemisi perişan durumda Macassar'a ulaşmıştı. Hollandalılar onu Jompandam'da istememişler ve Bontain 'e göndermişler, kaybettiği adamlarının yerine gemisine Yerli halktan adamlar almasına zorlukla izin vermişlerdi; Selebes Adası'nda iki ay kaldıktan sonra, 3 Haziran tarihinde Batavia'ya ulaşmış ve orada gemisini kalafatlatmış ve ancak 15 Eylül günü, demek ki bizim oraya varışımızdan sadece on iki gün önce ayrılmıştı. Bay Carteret, burada, yolculuğu hakkında pek az bilgi vermiş; ama gene de, Saint-Georges adını verdiği bir geçitte Yerlilerle kapıştığının bilinmesine yetecek kadar konuşmuş. O Yerlilerin adamlarından birçoğunun o arada ikinci kaptanın yaralanmasına neden olan oklarını göstermiş; ikinci kaptan, Batavia'dan ayrılırken hâlâ iyileşmemişmiş.</p>

  <p class="normal">Henüz Batavia'ya varışımızın sekizinci ya da onuncu günü dolmadan hastalıklar başladı. Görünürde tam sağlıklı durumdan mezara ulaşmak için üç gün yetiyordu. Aramızdan birçoğu şiddetli ateşle seyreden bir hastalığa yakalandı ve hastanedeki hastalarımız da iyileşemiyordu. Gereksinimlerimizin teminini elimden geldiğince çabuklaştırdım, ama bizim sabandar da hastalanmıştı ve hiçbir şey yapamıyordu, o nedenle işimiz güçleşti ve yavaşladı. Ancak 16 Ekim günü oradan ayrılabilecek duruma geldim ve limanın dışına çıkıp orada demirlemek üzere hareket ettim; <span class="ideitalik">L'Étoile</span>'in peksimetleri ancak o gün hazır olacaktı. Gece vakti onları yükleyebildi ve rüzgâr olanak verdiğinde gelip bizim yakınımızda demirledi. Benim gemimdeki neredeyse bütün subaylar ya hastaydılar ya da hastalanmak üzereydiler. Mürettebat arasında dizanteri vakaları hiç azalmamıştı ve Batavia'da uzun süre kalmak, hiç şüphem yok, bütün yolculuk boyunca verdiğimizden fazla kayba neden olabilirdi. Bizim Taitilimiz, gördüklerinin yarattığı heyecan içinde uzunca bir süre bu kötü iklimin etkisini hissetmese de son günlerde o da hastalandı ve ilaçlarını Paris'te doğmuş birinin uysallığıyla almış olsa da, hastalığı çok uzun sürdü; o nedenle şimdi Batavia'dan söz ederken onu hep <span class="ideitalik">enua mate</span>, öldüren ülke diye adlandırıyor.<sup class="calibre3"><a href="../Text/dunyanincevresi_split_366.html#footnote-311-338" id="footnote-311-338-backlink">[338]</a></sup></p>
</body>
</html>
