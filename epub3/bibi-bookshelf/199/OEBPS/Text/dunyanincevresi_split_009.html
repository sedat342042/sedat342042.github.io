<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dunyanincevresi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik2" id="calibre_toc_8">&nbsp;<br class="chapter"/>
  İKİNCİ BAŞLIK</h2>

  <p class="ortayazi"><span class="ideitalik">Rio de la Plata kıyısındaki İspanyol yerleşimleri konusunda ayrıntılar.</span></p>

  <p class="normal"><span class="ideitalik">Rio de la Plata</span> ya da <span class="ideitalik">Gümüş Irmak</span>, kaynağından denize kavuştuğu noktaya kadar hep aynı adı taşımaz. On altı derece otuz dakika güney enlemi dolayındaki <span class="ideitalik">Xaragès Gölü</span>'nden, <span class="ideitalik">Paraguay</span> adıyla çıktığı söyleniyor ve bu adı, topraklarında aktığı çok geniş ülkeye veriyor. Yirmi yedi derece dolayında <span class="ideitalik">Parana Irmağı</span> ile birleşiyor ve onun sularıyla birlikte adını da alıyor. Ardından dosdoğru güneye, otuz dört dereceye kadar iniyor ve orada <span class="ideitalik">Uruguay</span> ile birleşiyor, sonra la Plata adıyla doğuya yöneliyor ve denize kavuşuncaya kadar bu adı koruyor.</p>

  <p class="normal">Bu büyük ırmağın kökenini Xaragès Gölü'ne bağlayan Cizvit coğrafyacılar yanılmışlardı; sonra başka yazarlar da bu yanlışı sürdürdüler. O zamandan bu yana boşuna aranılan bu gölün aslında bir uydurma olduğu bugün anlaşılmıştır. Valdelirias Markisi ve Don Georgio Menezès, biri İspanya diğeri Portekiz tarafından, bu yörelerde iki gücün sahip olduğu toprakların sınırlarını belirlemekle görevlendirilmişlerdir; 1751'den 1755'e kadar birçok İspanyol ve Portekiz subayı Amerika'nın bu bölümünün bütününü dolaşmışlardır. İspanyolların bir bölümü Paraguay Irmağı'ndan kaynağa doğru ilerlemişler ve bu yoldan Xaragès Gölü'ne varmayı düşünmüşlerdir. Portekizlilerse Brezilya içlerinde on iki derece güney enlemindeki Mato Grosso'daki yerleşimlerinden yola çıkmışlar ve aynı Cizvit haritalarının gene Xaragès Gölü'ne döküldüğünü belirttikleri <span class="ideitalik">Cauru</span> adı verilen bir ırmak üzerinde ilerlemişlerdir. Bu iki heyet Paraguay Irmağı üzerinde yaklaşık on dört derece güney enleminde, hiçbir göle rastlamaksızın karşılaştıklarında çok şaşırmışlardır. Böylece göl sanılanın aslında, yılın bir mevsiminde ırmağın taşması sonucu su altında kalan alçak ve geniş topraklar olduğu anlaşılmıştır. Paraguay Irmağı ya da Rio de la Plata'nın kaynağı, beş ve altıncı güney enlemleri arasında, hemen hemen iki denize eşit uzaklıktaki dağlardadır; aynı dağlardan, daha sonra sularını <span class="ideitalik">Amazon</span>'a boşaltacak <span class="ideitalik">Madera Irmağı</span> da kaynaklanır. Parana ve Uruguay, ikisi de Brezilya'da doğarlar: Uruguay, Santo-Vincente yüzbaşılığından,<sup class="calibre3"><a href="../Text/dunyanincevresi_split_170.html#footnote-311-142" id="footnote-311-142-backlink">[142]</a></sup> Parana ise Atlantik Okyanusu'nun kıyılarında, Rio de Janeiro'nun doğu-kuzeydoğusundaki dağlardan doğar, önce batıya doğru akar sonra da güneye yönelir.</p>

  <p class="normal">Rio de la Plata'nın keşfi, İspanyolların bu keşif sırasında karşılaştıkları engeller ve orada kurdukları ilk yerleşim yerlerine ilişkin bilgi, Rahip Prévost'un eserinde bulunabilir. O eserde Diaz de Solis'in 1515 yılında bu nehre ilk defa girişi ve ona 1526'ya kadar geçerli olacak adı, kendi adını verişi anlatılmaktadır. Bu ad Sébastien Cabot [Sebastiano Caboto] tarafından, yerlilerden topladığı gümüş nedeniyle Rio de la Plata ya da <span class="ideitalik">Gümüş Irmağı</span> adı verilinceye kadar korunacaktır. Caboto, <span class="ideitalik">Rio Tercero</span> kıyısında, Paraguay ve Uruguay ırmaklarının birleştiği noktanın otuz fersah yukarısında <span class="ideitalik">Santo-Spiritu Kalesi</span>'ni kurmuş, ama bu yerleşim, neredeyse kurulur kurulmaz yıkılmıştır. Daha sonra 1535 yılında, imparatorun<sup class="calibre3"><a href="../Text/dunyanincevresi_split_171.html#footnote-311-143" id="footnote-311-143-backlink">[143]</a></sup> büyük sâkisi<sup class="calibre3"><a href="../Text/dunyanincevresi_split_172.html#footnote-311-144" id="footnote-311-144-backlink">[144]</a></sup> Don Pedro de Mendoza, Rio de la Plata'ya gönderilir. Irmağın sağ kıyısında, Uruguay Irmağı ile birleştiği yerin birkaç fersah berisinde, elverişsiz koşullarda <span class="ideitalik">Buenos Aires</span>'in temellerini atar; ama gerçekleştirdiği sefer birbirini izleyen ve hatta ölümünden sonra bile sürecek felaketlerle doludur. Buenos Aires'in sakinleri, yerlilerin saldırıları ve açlığın tehdidi altında orayı terke mecbur olur ve Asuncion'a çekilirler. Mendoza'nın maiyetindeki İspanyollar tarafından ırmağın batı kıyısında ve denize kavuştuğu noktadan üç yüz fersah içerde kurulmuş ve bugün Paraguay'ın başkenti olan bu kent kısa zamanda genişlemiştir. Nihayet Paraguay valisi Pedro Ortiz de Zarate, 1580 yılında Buenos Aires'i, talihsiz Mendoza'nın evvelce kurduğu yerde yeniden inşa eder, konağını da oraya kurar. Burası Avrupa'dan gelen gemilerin ambarı olur, ardından bütün o illerin başkenti, bir piskoposluk ve genel valinin makamı olacaktır.</p>

  <p class="normal">Buenos Aires, otuz dört derece otuz beş dakika güney enleminde yer alır; boylamı, Paris meridyenine göre altmış bir derece beş dakika batıdır. Bu boylam P. Feuillée'nin astronomik gözlemleriyle belirlenmiştir. Düzenli bir biçimde kurulmuş bu kent, nüfusunun – beyazlar, zenciler ve melezler – yirmi bini geçmediğine bakılırsa, olması gerekenden çok daha geniştir. Bu yaygınlığın nedeni evlerin biçimidir: Eğer manastırlar, kamu binaları ve beş altı özel konut ayrık tutulursa, bütün diğer yapılar çok alçaktır ve sadece zemin kattan ibarettir. Ayrıca her birinin geniş avluları ve hemen hepsinin bahçesi vardır. Hükümet binalarını içeren kale ırmağın kıyısındadır ve ana meydanın cephelerinden birini oluşturur. Onun karşısında Belediye Sarayı bulunur. Katedral ve Piskoposluk da, her gün pazar kurulan bu meydana bakar.</p>

  <p class="normal">Buenos Aires'te liman yoktur, hatta gemilerin yanaşmasını kolaylaştıracak bir iskele bile yoktur. Gemiler kente üç fersahtan fazla yaklaşamazlar. Oradan yüklerini uskunalara aktarırlar. Uskunalar <span class="ideitalik">Rio Chuelo</span> adı verilen küçük bir çaya girer; yükler oradan at arabalarıyla çeyrek fersah uzaklıktaki kente taşınır. Kalafatlanması gereken ya da Buenos Aires'ten yük alacak gemilerse, bu kentin dokuz on fersah doğu-güneydoğusunda limana benzer bir yere, <span class="ideitalik">Encenada de Baragan</span>'a giderler.</p>

  <p class="normal">Buenos Aires'te, her iki cinsi de kabul eden çok sayıda dini cemaat vardır. Yıl boyunca tören alayları ve şenlik fişekleriyle kutlanan aziz yortuları birbirini izler. Dini törenler bir temaşa niteliğine bürünür. Keşişler, kentin önde gelen hanımlarını, Kutsal Bakire'nin ve [tarikat] kurucularının <span class="ideitalik">kâhya</span>'sı tayin ederler. Bu görev onlara kiliseyi süsleme, heykeli giydirme ve tarikatın kisvelerini giyme hakkını verir. Aziz Fransuva ya da Aziz Domeniko kiliselerinde, her yaştan kadının, bu kurucu azizlerin giysileriyle ayinlere katılmasını izlemek, bir yabancı için oldukça ilginçtir.</p>

  <p class="normal">Cizvitler, kadınların dini bağlılıklarını kutsama amacıyla, bu öncekilere kıyasla daha da zorlu bir yol gösteriyorlardı. <span class="ideitalik">La Casa de los exercicios de las mugeres</span>, yani kadınlar için alıştırma evi adı verilen, manastırlarına bitişik bir evleri vardı. Kadınlar ve kızlar, kocalarının ya da ana-babalarının onayını almaksızın, burada on iki günlük bir inzivaya çekilirler ve böylece kutsanırlardı. Burada masrafları tarikat tarafından karşılanarak doyurulur ve barındırılırlardı. Bu kutsal mekâna hiçbir erkek, eğer Aziz İgnacio'nun kisvesini giymiyorsa, sokulmazdı; kadın hizmetçiler bile hanımlarına eşlik edemezdi. Burada uygulanan alıştırmalar, içe dönük düşünme, dua, din bilgileri, günah çıkarma ve kırbaçlanmaydı. Bize, kilisede, üzerinde hâlâ kan izleri bulunan duvarları gösterdiler ve kanların, bu Mecdellilerin<sup class="calibre3"><a href="../Text/dunyanincevresi_split_173.html#footnote-311-145" id="footnote-311-145-backlink">[145]</a></sup> pişmanlık duyarak ellerine aldıkları kırbaçlardan saçıldığını anlattılar.</p>

  <p class="normal">Bunun dışında, dinin gözünde bütün insanlar burada kardeş ve aynı renktedirler. Köleler için kutsal törenler yapılır, Domeniko tarikatı üyeleri onlar için bir zenci kolu kurmuşlardır. Kendi kiliseleri, kendi ayinleri, kendi yortuları ve oldukça düzgün cenaze törenleri vardır; bütün bunlara karşılık yapılan harcama, dini kabul etmiş her zenci için sadece dört realdir. Zenciler Palermolu Aziz Benuva ile Kutsal Bakire'yi koruyucu kabul ederler; bunun nedeni belki de <span class="ideitalik">Eski Ahit</span>'teki şu sözlerdir: <span class="ideitalik">nigra sum, sed formosa filiae Jerusalem</span>.<sup class="calibre3"><a href="../Text/dunyanincevresi_split_174.html#footnote-311-146" id="footnote-311-146-backlink">[146]</a></sup> Yortu günü iki kral seçerler, bunlardan biri İspanya kralını diğeri Portekiz kralını temsil eder; her kral bir de kraliçe seçer. Silahlı ve iyi giyimli iki ordu, kralların peşinde bir alay oluştururlar. Bu alay ıstavroz, bayraklar ve çalgılarla yürür. Şarkılar söylenir, dans edilir, iki alay arasında savaşırmış gibi yapılır ve dualar okunur. Yortu törenleri sabahtan akşama kadar devam eder ve seyretmesi oldukça keyiflidir.</p>

  <p class="normal">Buenos Aires'in çevresi ekilidir. Kentte yaşayanların hemen hepsinin <span class="ideitalik">quintas</span> adı verilen kır evleri vardır. Çevrelerinde, yaşam için gerekli bütün besinler bolca üretilir. Ya İspanya'dan getirilen ya da Buenos Aires'in iki yüz fersah uzağındaki Mendoza bağlarında yapılan şarap hariç. Ekili topraklar çok ilerilere gitmez; kentten sadece üç fersah kadar uzaklaşınca, uçsuz bucaksız kırlara varılır; buraları, orada yaşayan sayılamayacak kadar çok atlara ve öküzlere terk edilmiştir. Kırlarda ilerlerken işte tek tük kulübelere rastlanır; bu kulübeler o toprakları yaşanabilir kılmak için değil, daha çok o arazinin ve daha da önemlisi üzerindeki hayvanların kime ait olduğunu göstermek için inşa edilmiştir. Bu toprakları aşan yolcuların konaklayabileceği hiçbir yer yoktur, bu ülkede uzun yolculuklarda kullanılan arabaların içinde uyurlar. At sırtında yolculuk edenlerse, ki onlara kolayına gidenler denilir, çoğu zaman çayırların ortasında kamp kurarak geceyi açıkta geçirirler.</p>

  <p class="normal">Ülkenin bütünü tekdüzedir, dağ yoktur, meyve ağaçları dışında ağaç bulunmaz. Oysa en güzel iklimde en uygun sıcaklıkta yer alıyor, eğer işlenebilseydi her türlü ürün bakımından yeryüzünün en varsıl ülkelerinden biri olurdu. Ekilen az miktarda buğday ve mısır, Fransa'da bizim en iyi topraklarımızın verdiğinden fazlasını verir. Doğanın bu çağrısına rağmen hemen her yer boştur; evlerin çevreleri de, en uzak topraklar da. Eğer tesadüfen toprağı işleyen bir iki kişiye rastlarsanız onlar da zenci kölelerdir. Ayrıca atlar ve hayvanlar o kadar çoktur ki, arabaları çeken öküzleri güdenler bile at üzerindedirler; yörenin sakinleri ya da yolcuları acıktıklarında bir sığır keserler, yiyebilecekleri kadarını alır, gerisini orta yerde bırakırlar, artanlar yaban köpeklere ve kaplanlara yem olur. Bu ülkedeki tek tehlikeli hayvan kaplandır.</p>

  <p class="normal">Köpekler Avrupa'dan getirilmişlerdir; kırda kendilerini kolayca doyurabilmeleri nedeniyle yerleşim yerlerinden uzaklaşmışlar ve sonsuz çoğalmışlardır. Eğer açlık onları zorlarsa, birlikte bir boğaya, hatta bir atlıya saldırmak üzere sık sık bir araya gelirler. Sadece ırmak kıyılarında bulunan ağaçlık yerler dışında kaplanlar çok sayıda değildir. Bu yörelerde yaşayanların kementten yararlanmaktaki becerisi bilinir; kaplanın boynuna kement geçirmekten korkmayan İspanyolların varlığı da şüphe götürmez. Kesin olan bir başka husus da aralarından birçoğunun bu tehlikeli hayvanlara yem olmalarıdır. Montevideo'da bir tür kedi-kaplan gördüm, oldukça uzun tüyleri kurşuni-beyazdı. Bacakları üzerinde pek alçaktır, ama boyu beş ayağa varabilir: tehlikeli ama çok nadirdir.</p>

  <p class="normal">Buenos Aires'te ve Montevideo'da ahşap pahalıdır. Çevrede sadece, olsa olsa yakmaya yarayacak çalı çırpı niteliğinde ağaç bulunur. Evlerin yapı kafesleri, ırmakta seyreden teknelerin inşası ve onarımı için gerekli ahşap Paraguay'dan sallarla taşınır. Aslında yukarı bölgeden en büyük gemilerin inşası için elverişli ahşabı sağlamak kolay olurdu. Bunlar, en iyi ağaçların bulunduğu <span class="ideitalik">Montegrande</span>'den, <span class="ideitalik">Ybicui</span> <span class="ideitalik">Irmağı</span> yoluyla sal biçiminde bağlanmış kütükler halinde Uruguay Irmağı'na indirilebilir; onun üzerindeki <span class="ideitalik">Salto Chico</span>'dan da özel olarak bu amaçla inşa edilmiş teknelerle, Rio de la Plata üzerinde kurulacak tersanelere taşınabilirdi.</p>

  <p class="normal">Amerika'nın, Rio de la Plata'nın kuzey ve güneyinde kalan bölgelerinde yaşayan Yerliler, İspanyolların <span class="ideitalik">Indios bravos</span> adını verdikleri ırktandır. Orta boyludurlar, çirkindirler ve hemen hepsi uyuza yakalanmıştır. Renkleri çok koyudur, gövdelerini sürekli ovdukları yağlar onları daha da kara gösterir. İçine sarındıkları ve topuklarına kadar inen, karaca postlarından yapılmış bol bir harmani dışında giysileri yoktur. Post parçaları çok iyi terbiye edilmiş ve kürkü içe gelecek şekilde birleştirilmiştir; dışları da çeşitli renklere boyanmıştır. Reislerinin ayırıcı işareti, alınlarına sardıkları deri bir şerittir; taç biçiminde oyulmuş ve bakır levhalarla süslenmiştir. Silahları yay ve oktur; ayrıca ilmikli tuzak ve misket kullanırlar.<sup class="calibre3"><a href="../Text/dunyanincevresi_split_382.html#footnote-800-3" id="footnote-800-3-backlink">[*3]</a></sup> Bu yerlilerin yaşamı at üstünde geçer, en azından İspanyol yerleşimlerinin yakınında, sürekli oturdukları evleri yoktur. Kimi zaman kadınlarıyla beraber, hayat-suyu satın almak için buraya gelirler ve sarhoşluktan sızıncaya kadar içmeyi sürdürürler. Kuvvetli içkilerden edinmek için silah, hayvan postları, at satarlar; her şeyi elden çıkarttıktan sonra da, yerleşim yerinin civarında rastladıkları ilk atları kapıp uzaklaşırlar. Kimi zaman iki üç yüz kişilik kuvvetler oluşturup, İspanyollara ait topraklardaki hayvanları kaçırır ya da yolcu kervanlarına saldırırlar. Yağmalarlar, katlederler ve tutsak alırlar. Bu kötülüklere çare bulunmaz: onlara rastlamanın bile güç olduğu böylesine büyük ve işlenmemiş topraklarda, göçer bir kavim nasıl yola getirilebilir? Ayrıca bu Yerliler cesurdur, savaşçıdır; bir tek İspanyol'un bin Amerikalıyı kaçırttığı günler geride kalmıştır.</p>

  <p class="normal">Irmağın kuzeyinde birkaç yıldan beri bir haydutlar çetesi oluşmuştur; bu çete, eğer hemen onları yok etme amacıyla gerekli tedbirler alınmazsa, İspanyollar için daha da tehlikeli olabilir. Adaletten kaçmış birkaç suçlu Maldonados'un kuzeyine çekilmişlerdi; bazı firariler de onlara katıldı. Sayıları yavaş yavaş arttı, yerlilerden kadın aldılar ve sadece yağmacılıkla hayatını sürdüren bir ırk başlattılar. İspanyol mülklerinden hayvan çalıp, onları Brezilya sınırına götürüyor ve orada Paulist'lere<sup class="calibre3"><a href="../Text/dunyanincevresi_split_383.html#footnote-800-4" id="footnote-800-4-backlink">[*4]</a></sup> verip karşılığında silah ve giysi alıyorlardı. Ellerine düşen yolcuların vay haline. Bugün sayılarının 600'ü aştığı söyleniyor. İlk yerleştikleri noktayı terk edip, daha uzaklara, kuzeybatıya çekildiler.</p>

  <p class="normal">La Plata Eyaleti'nin genel valisi, belirttiğimiz gibi, Buenos Aires'te oturur. Denizle ilgili olanlar dışında bütün konularda Peru kral naibine bağımlıdır; ama uzaklık nedeniyle bu bağımlılık fiilen yok gibidir. Sadece Potosi madenlerinden çıkarmak zorunda olduğu gümüş konusunda ona hesap verir. Bu gümüş artık, o yıl Potosi'de bir darphane kurulduğu için boynuzlu sikkeye<sup class="calibre3"><a href="../Text/dunyanincevresi_split_175.html#footnote-311-147" id="footnote-311-147-backlink">[147]</a></sup> dönüşmeyecektir. Tucuman ve Paraguay özel yönetimlerinin başlıca kentleri <span class="ideitalik">Santa-Fe</span>, <span class="ideitalik">Corientes</span>, <span class="ideitalik">Salto</span>, <span class="ideitalik">Tujus</span>, <span class="ideitalik">Cordoba</span>, <span class="ideitalik">Mendoza</span> ve <span class="ideitalik">Asuncion</span>'dur. Bu yönetimler ve ünlü Cizvit görev heyetleri de, La Plata genel valisine bağlıdır. Kısaca bu geniş eyalet, Amazon Irmağı'ndan Magellan Boğazı'na kadar, Cordilleralar'ın doğusundaki bütün İspanyol topraklarını kapsar. Aslında Buenos Aires'in güneyinde başka hiçbir yerleşim yeri yoktur; İspanyolları o yöreye gitmeye zorlayan sadece tuz gereksinimidir. Her yıl bu amaçla iki yüz arabalık bir kervan üç yüz adamla birlikte Buenos Aires'ten yola çıkar; yaklaşık kırk derece dolayında denize yakın göllerde kendiliğinden oluşan tuzu yükleyecektir. Evvelce İspanyollar tuzu uskunalarla San Julian Körfezi<span class="idebold">'</span>nden getirirlerdi.</p>

  <p class="normal">Paraguay'daki Cizvit görev heyetlerinden söz etmeyi, koşulların bizi Rio de la Plata'da yapmaya zorladığı ikinci yolculuğa bırakıyorum; o zaman, tanık olduğumuz Cizvitlerin sürülmesi olayını naklederken ayrıntılara girmenin sırası gelecek.</p>

  <p class="normal">La Plata Eyaleti'nde ticaret, İspanyol Amerikası'nın en az zengin olanıdır; bu eyalet ne altın ne de gümüş üretir ve nüfusu da topraklarının barındırdığı o zenginlikleri çekip alacak kadar kalabalık değildir. Buenos Aires'te ticaret on yıl önce bugünkünden çok daha fazlaydı: <span class="ideitalik">malların</span> <span class="ideitalik">içerde dolaşımı</span> denen uygulama, yani Avrupa'dan gelen malların Buenos Aires topraklarından Peru ve Şili'ye karadan ulaştırılması yasaklandığından beri ticaret çok azalmıştır; öyle ki bu iki eyalet arasında ticareti yapılan mallar bugün sadece pamuk, katır ve <span class="ideitalik">mate<sup class="calibre3"><a href="../Text/dunyanincevresi_split_176.html#footnote-311-148" id="footnote-311-148-backlink">[148]</a></sup></span> ya da Paraguay otudur. Lima tüccarlarının parası ve gücü, şimdi Buenos Aires tüccarlarının karşı çıktığı bu kararnamenin yayınlanmasına yol açmıştır. Bu konudaki dava Madrid'de sürmektedir, ne zaman ve ne yönde bir hükme varılacağı bilinmemektedir. Bununla birlikte Buenos Aires zengindir. Ben, sicilli bir geminin<sup class="calibre3"><a href="../Text/dunyanincevresi_split_177.html#footnote-311-149" id="footnote-311-149-backlink">[149]</a></sup> oradan bir milyon kuruşla yola çıktığını gördüm; eğer bu memleketin bütün halkı ürettikleri derileri Avrupa'ya satabilselerdi, sadece bu ticaret bile onları refaha kavuştururdu. Son savaştan önce, ırmağın sol kıyısında neredeyse Buenos Aires'in tam karşısında Portekizlilerin sahip oldukları Colonia del Sacramento ile arasında çok kaçakçılık yapılırdı. Ama bu merkez, İspanyolların onu çevirdikleri yapılarla öylesine sıkıştırılmıştır ki, kaçakçılık yetkililerin göz yumması durumu dışında artık mümkün değildir. Orada yaşayan Portekizliler bütün ihtiyaçlarını deniz yoluyla Brezilya'dan sağlamaktadır. İspanyollar için Avrupa'da İngilizlere karşı Cebelitarık neyse, burada Portekizliler karşısında bu mevzi aynı şeydir.</p>

  <p class="normal">Kırk yıl önce kurulmuş olan Montevideo kenti, ırmağın denize döküldüğü noktanın otuz fersah gerisinde, güney kıyısındadır ve bir yarımada üzerinde kuruludur; bu yarımada yaklaşık iki fersah derinliğinde ve ağzı bir fersah genişliğinde bir koyu, doğu rüzgârından korur. Koyun batı ucunda oldukça yüksek, tek başına bir dağ vardır. Bu dağ kentin yerini uzaktan belirlemeye yarar ve ona adını vermiştir. Kenti çevreleyen diğer topraklar çok düşük rakımlıdır. Ova tarafı bir kaleyle korunur. Deniz tarafını ve demirleme yerini koruyan birçok batarya vardır. Hatta bunlardan biri, koyun diplerinde, <span class="ideitalik">Fransızlar Adası</span> denilen çok küçük bir adaya yerleştirilmiştir. Montevideo demirleme yeri, her ne kadar orada zaman zaman korkunç sağanaklarla gelen, <span class="ideitalik">pamperos</span> adı verilen ani ve şiddetli güneybatı rüzgârı fırtınaları olsa da güvenlidir. Koyun hiçbir yeri çok derin değildir; çok yumuşak bir çamur dip üzerinde üç, dört, beş kulaç suda demir atılır. En büyük ticaret gemileri bazen bu çamur dibe oturur ve karinaları hiçbir zarar görmeksizin kendilerine bir yatak oluştururlar; ama ince gemiler, orada kolayca bükülür ve parçalanırlar. Orada gelgit zamanı düzenli değildir: esen rüzgâra göre su alçalır ya da yükselir. O koyun doğu ucunun birkaç yüz metre açığında uzanan bir kayalar zincirine dikkat etmek gerekir; dalgalar orada kırılır. Yörenin insanları oraya <span class="ideitalik">At Arabaları Burnu</span> adını verirler.</p>

  <p class="normal">Montevideo'da, eyalet genel valisinin astı durumunda bulunan ayrı bir vali görev yapar. Bu kenti çevreleyen topraklar neredeyse hiç işlenmemiştir ve buralarda ne buğday ne de mısır üretilir. Gemiler için gerekli unu, peksimeti ve diğer gereksinimleri Buenos Aires'ten getirtmek gerekir. Gerek kentteki gerekse onun çevresindeki evlerin bahçelerinde hemen hiçbir sebze üretilmez; sadece kavun, kabak, incir, şeftali, elma ve çok miktarda ayva bulunur. Hayvanlar, ülkenin diğer yörelerinde olduğu kadar çoktur; bu da havasının güzelliğine eklenince, Montevideo'da konaklamayı mürettebat açısından çok yararlı hale getirir; sadece mürettebatın firarına karşı önlem almak gerekir. Karaya adımını atar atmaz gemicinin aklını çelen ilk düşünce, burada neredeyse hiç çalışmadan yaşandığı izlenimidir; bu da onu firara özendirir. Gerçekten, mutlu bir iklimde, işsiz güçsüz sakin günlerde yaşayıp gitmekle, denizcilik mesleğinde, sürekli çabalarla dolu bir yaşamın ağırlığı altında giderek çökmek ve yoksul bir yaşlılığın acılarını çabuklaştırmak arasında bir karşılaştırmaya nasıl direnebilirsiniz?</p>
</body>
</html>
