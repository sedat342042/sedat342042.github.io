<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>BÖLÜM DÖRT</h1>

  <h2 class="sigil_not_in_toc">Savaş Zamanı Hadiseleri</h2>

  <p class="girintisiz">Sadece bir galaksinin var olduğuna yönelik inanç, basmakalıp bir inançtı; pek çok galaksi vardı aslında. Geniş bir alana yayılmış, güçlü akli yetilere ve sezgilere sahip her tür yaşam formu —ve buna ek olarak, akli yetileri tartışma götürmekle birlikte yıldızlararası seyahat etmekten geri kalmayan birkaç yaratık sınıfı daha— ve bazen her müstakil tür bile, sırf kendi hakimiyeti altında tutacağı bir galaksi edinme eğilimindeydi. Gezginler —doğup yetiştiği yaşam çevresinin ötesindeki bölgelere uzanma iradesi ve de cüreti gösteren bu cins varlıkların tümünü kapsayan bir geçiş kategorisine verilen isimdi bu— hepsi de birbirinden farklı seyahat sistemlerine ev sahipliği yapan kocaman ve tamamen üç boyutlu ama büyük ölçüde boş bir kentin sakinleriydi adeta. Halkın çoğu yürüyerek yolculuk etmekten memnundu ve bu ağır tempolu seyahat şeklini aralarında belirgin bir mesafe bırakılarak tasarlanmış sessiz ve terk edilmiş sokaklar, ıssız parklar, bomboş arsalar ve geçmişten günümüze halen varlığını sürdürebilmiş çorak toprak kesitlerinden oluşan sınırsız bir arazi ile şimdiye dek hiç haritası çıkarılmamış patikalar, kaldırımlar, sokak araları, basamaklar, merdivenler, daracık yanyollar ve de pasajlardan oluşan koca bir şebeke üzerinde icra ediyorlardı. Yolculukları sırasında hemen hiç kimseyle karşılaşmazlardı ve varmak istedikleri yere ulaşınca, ayrıldıkları yer ister bir yıldızın fotosferi,<a id="k13" href="../Text/dipnotlar.xhtml#a13"><sup>[13]</sup></a> ister kahverengi bir cüce güneşin yüzeyi, ister bir kuyrukluyıldız bulutu, isterse yıldızlar arasındaki boşlukta unutulup gitmiş bir bölge olsun, yeni geldikleri bu yerin ona çok benzediğini görürlerdi. Bu türden olanlara verilen genel isim, Yavaşlar’dı.</p>

  <p>Hızlılar ise bambaşkaydı. Çoğunlukla öyle veya böyle kayalık yüzeye sahip gezegenlerde gelişen bu türün temsilcileri, çok daha yüksek bir tempoda yaşar ve büyük zahmetler pahasına da olsa bir yerden diğerine ilerlemekten asla tatmin olmazdı. Kullanılabilir bir solucan deliği şebekesi oluşturuluncaya dek böyle yapmaya zorlanmış olmaları bile başlı başına kötü bir durumdu. Solucan deliklerine giriş sağlayan geçitler —tıpkı bir kentin yeraltı istasyonları gibi— farklı türlerden kişilerin bir araya geldiği ve bir dereceye kadar kaynaştığı solucan deliği sisteminin sıkışma noktalarıydı, ne var ki, kişinin bir geçit civarında veya bir solucan deliği içinde ancak kısıtlı bir süre geçirebiliyor oluşu göz önüne alındığında, ilk bakışta gayet etkin bir derinliğe sahipmiş gibi görünen bu birbirine bağlanma süreci, çok çeşitli yaşam çizgilerine sahip türler arasındaki nihai bağlantısızlık açısından pek de bir farka yol açmıyor, sistem kullanıcılarının gerek bir araya gelmeden önce gerekse ayrıldıktan sonra, genellikle diğerlerininkinin hepsinden son derece farklı olan, kendilerine has rahat yaşam koşullarını karşılar nitelikte yerlere kümelendiği gözleniyordu.</p>

  <p>Pek çokları Cincturia’yı Yerküre’ye has hayvanların eşdeğeri kabul ediyordu: Kuşlar, köpekler, kediler, sıçanlar ve bakteriler. Gerçi bunlar da şehirde yaşıyordu ama ona karşı herhangi bir şekilde sorumlu veya ona büsbütün bağımlı olmayıp, onun işleyişiyle bazen büyük bazense nispeten küçük ölçülerde zıtlaşırlardı.</p>

  <p>Diğerleri’ni —ağır tanecik<a id="k14" href="../Text/dipnotlar.xhtml#a14"><sup>[14]</sup></a> içermeyen Yarı Gölgeler, 13 Boyutlular ve seyelanları mesken tutmuş Quantarchlar— özetle tanımlamak, zeminin, şehrin üzerine inşa edildiği iskelet ile onun temellerinin ve havanın bile hepsi de başka başka özelliklere sahip yaşantılara ev sahipliği yaptığını keşfetmekten çok da farklı değildi.</p>

  <p>Mercatoria —ki tamamen olmamakla birlikte büyük ölçüde, galaksinin mevcut toplumu içinde oksijen soluyarak yaşamını sürdüren türlerden oluşuyordu— da canlılardan oluşan tüm diğer gruplar gibi kendi galaksisine yerleşmişti ve kimi zaman ciddi anlamda farklılıklar göstermelerine rağmen bütün bu galaksiler her biri adeta diğerlerinin içine işleyerek, bir yandan diğerlerince çevrelenirken kendisi de onların çevresini sararak ve paha biçilmez değerdeki solucan deliği şebekelerinin ara sıra ortaya çıkan şu kolaylıkla yok edilebilme zaafının yarattığı tehdit haricinde başka galaksilerin etkisi altında hemen hemen hiç kalmaksızın ve hiçbirini de etki altında bırakmaksızın, yan yana varlığını sürdürme mücadelesi veriyordu.</p>

  <p>Peki ya biz? Ah, bizim durumumuz kablo döşemesindeki hayaletlerden farksızdı.</p>

  <p class="orta1"><b>•</b></p>

  <p class="girintisiz">Kaynak ekipmanlarını, karbonla dokunmuş sırt çantalarını ve ağır mı ağır zamk fırlatıcılarını paketleyerek, Dretnotun ana pervanelerinden birinin dev bıçakları üzerinde sürünüyordu Köle-çocuklar. Motorların adeta nabız gibi atarak yükselen uğultusu ve her yanını pelerin misali kaplamış olan kahverengi sis dalgasını yarıp geçen geminin bir an olsun kesilmeksizin sürüp giden tahrik sesi, pervanelerin arkasında oluşan hava cereyanına kapılan gaz kütlesini ve geminin o devasa gövdesini ağır sanayi yapılarına özgü mekanik seslerin vızıltılar saçarak şekillenen ve bir yükselip bir alçalan o sonsuz ahengiyle dolduruyordu.</p>

  <p>Fassin ile albay, dev motorların oluşturduğu daireye tepeden bakan üstü açık bir rampada dikilmiş, yeniyetme Ahali çocuklarından oluşan iki takımın hiç durmadan çırpınan eğri bıçakların en uç kesimine ulaşmak üzere kocaman pervane bıçakları üzerinde emekleyerek gıdım gıdım ilerleyişini seyrediyordu.</p>

  <p>Geminin sancak tarafının en dış kısmındaki pervaneye ÇiğBulutu kökünden kopma bir parça çarpmıştı bir süre önce. Söz konusu kök yukarıdaki bulutların arasından, muhtemelen onlarca kilometre yükseklikte her geçen gün daha da çürüyerek süzülmekte olan ölmeye yüz tutmuş bir ÇiğBulutu’ndan kopup düşmüş olsa gerekti. Eni on kilometreye, yüksekliği ise bunun beş ya da altı katına dek erişebilen muazzam ve köpüklü bitkilerdi ÇiğBulutları. Gaz-devlerinde görülmeye alışılan tüm bitki türleri gibi onlar da büyük ölçüde gazdan meydana geliyordu... Aceleyle yol alan bir Ahali mensubunun sıradan bir bulut kümesinin değil de koca bir bitkinin ortasından geçmekte olduğunu fark edemeyip bitkinin saçaklarından birini yarıvermesi hiç de beklenmedik bir olay sayılmazdı doğrusu. Bir insanın gözüne ise aşırı derecede uzamış bir mantar ile bir fırtına bulutunkine eşit cüsseye ulaşmış bir denizanası arasında bir boyuta sahip devasa bir haç gibi görünürlerdi. Ahali topluluklarının yaşadığı hemen her yerde eşzamanlı olarak hazır ve nazır bulunabilen ve ortak bir atadan türedikleri için beraber sınıflandırılan bir organizmalar grubunun birer ferdi olan bu bitkiler, çeşitli atmosfer yüzeyleri arasındaki ısı farklılıklarını sömürmek için aşağı doğru sarkan kalın ve görece katı köklerinden faydalanarak Ahali’ye ait gaz-devlerinin atmosferinde biriken su yoğunlaşmasını emiyorlardı.</p>

  <p>Yaşam döngülerinin son safhasına yaklaştıklarında bulutların üst sınırının soğuğuna ve daha da yüksekteki pus katmanlarına yönelirlerdi ve onlar böyle yaptıkça gövdelerinin çeşitli yerlerinden parçalar koparak aşağı düşerdi. Dretnot hareket kabiliyetini borçlu olduğu itme kuvvetine kaynaklık eden merkezi tahrik birimleriyle temas etme tehlikesi yaratacak biçimde havada süzülen/düşen/yükselen unsurları bertaraf etmesi için destek silahlarıyla donatılmıştı, ama bu defaki kök parçası bahsi geçen pervane ile ona en yakın muhafız bataryanın arasına doğru kaymış ve çiğnenip posası çıkarılarak gerisingeri dışarı tükürülmesine kadar geçen kısacık sürede otuz metre uzunluğundaki pervanelerde kargaşaya sebep olmuştu. Bozulan düzeneği tamir etmek için pervane bıçaklarının dibinden ucuna dek tırmanma görevi de çocuk-kölelere düşmüştü tabii. Çatallaşmış bir nehir ağzının kolları kadar ince ve narin uzuvlarıyla bir yandan halen dönmekte olan bıçaklara sıkıca asılmış vaziyette her ileri hamlede yeni bir metal gürültüsü çıkararak mesafe kat etmeye çabalarken bir yandan da çeşitli tamir alet edevatını taşımak durumunda olan çocukların işi gerçekten zordu. Yarış kayığını andıran araçlara binmiş bazı Ahali subayları ise yüksek sesle emir üstüne emir yağdırıp tehditler ve küfürler savurarak çocukların bulunduğu hattın az açığında uçuyordu.</p>

  <p>“Şu lanet pervaneyi ne diye tamamen durdurmuyorlar ki?” diye bağırdı albay, açık alandaki onca gürültü arasında Fassin’e sesini duyurma kaygısıyla. Kenarına sımsıkı tutunup aşağı doğru sünmüş bir halde olan biteni gözledikleri platform, uzunluğu iki kilometreyi biraz aşan, eni ise alabandadan alabandaya dört yüz metreyi bulan bir elips biçimindeki dev geminin soğan görünümlü burnuna geminin toplam uzunluğunun beşte dördü kadar bir mesafe uzaklıkta yer alıyordu. Dretnotun dev boyuttaki yirmi dört motor takımı çelik direklerden, kablolardan, boru biçimli destek silahlarından ve hatları kabaca küresel olarak tanımlanabilecek motor kabuklarından oluşan muazzam bir yaka gibi, en arkaya yakın bir noktadan dışa doğru çıkıntı yapıyordu. Şiddetli bir rüzgâr Hatherence’ın uzay elbisesi ile Fassin’in ok başı biçimli küçük mekiğinin çevresinde uluyarak savruluyordu.</p>

  <p>“Anlaşılan o ki, öyle yapmaları halinde geminin hızını büyük ölçüde yitirmesinden çekiniyorlar!” diye bağırarak karşılık verdi ona Fassin.</p>

  <p>Dretnotun kaptanı köle-çocuklara çok fazla kayıp vermeden tamir işlemini tamamlama fırsatı yaratmak için sancak tarafının en dış kısmındaki pervanenin motor takımının gücünü dörtte bir seviyeye düşürmüştü. Bunun etkisiyle geminin itme gücüne yansıyan ve haliyle izlenen rotayı da saptıran eğrilik ise kıç tarafına, motorların hemen gerisinde kalan kısma kurulmuş sekiz köşeli bir kuyruk kanadı düzeneğinin üzerinde yükselen devasa dümenler yoluyla yapılan yerinde müdahaleler ile telafi ediliyordu.</p>

  <p>Bulutların arasında oluşan anlık bir açıklıkta, birkaç kilometre mesafeden kendilerine refakat etmekte olan bir kruvazörün siluetini seçer gibi oldu Fassin. Diğer Dretnotlar ile onlara eşlik eden küçük mekiklerin ördüğü perde yüz kilometre genişliğe ve otuz kilometre derinliğe sahip bir cephe halinde etraflarına yayılmıştı. Pervanelerden birinin ucuna varmış olan köle-çocuklardan biri kayıp da tutunduğu yerden boşa çıkmış olacak ki, gittikçe uzaklaşıp silikleşen bir dehşet çığlığı eşliğinde havada girdaplar çizerek boşluğa doğru düşen çocuk, gövdenin dış kısmındaki destek silahlarından birinin iç kenarına çarptı. Çığlık aniden kesilmiş, çocuğun gevşekçe sallanan vücudu pervanelerin meydana getirdiği ortak akıntıya kapılıp geri püskürtülmüş, bunu yaparken kuyruk kanadına dolanıp yeni bir karmaşaya sebebiyet vermekten kıl payı kurtulmuştu. Bir an sonra, dev boyuttaki dikey kanatlardan birinin ardında gözden kayboldu. Tekrar açığa çıktığında, bir yandan yavaşça dönmeyi sürdüren cesedin kendisini hızla sarmalayan puslu bulut kümelerinin bağrına doğru çoktan inişe geçtiği görüldü. Yarış kayığı üzerindeki Ahali sürücülerinin biri bile dönüp de ona ikinci bir kez bakmaya tenezzül etmemişti. Geriye kalan düzinelerce köle-çocuğun ise koskoca bıçaklar üzerinde milim milim ilerlemeye devam etmekten başka yapabileceği bir şey yoktu.</p>

  <p>Albaya doğru döndü Fassin. “Ahh, işte bu hiç olmadı.”</p>

  <p>Savaş bölgesine doğru ağır aksak ilerlemeyi sürdürüyorlardı.</p>

  <p class="girintisiz1">Bir TünelAracı —düzeltmek gerekirse, Y’sul’un beraberinde götürmekte ısrar ettiği sayısız yükü ve yedek giysilerle dolu valizleri ve bunlara ek olarak bizzat Sholish’i taşıyarak ne derece faydalı olduğunu kanıtlayan ikincisi de sayılırsa, iki TünelAracı— onları Y’sul’un evinden alıp Merkezi İstasyon’a götürmüştü. Orada Sıfır Bölgesi sınırına —yani gezegenin ekvator hattına— ve yirmi bin kilometre ötedeki A Kemeri’ne doğru uzun soluklu bir yolculuğa çıkmış olan doksan küsur araçtan kurulu bir konvoya katılmışlardı. Yolculuğun büyük kısmını, verdiği son parti sonrası içine düştüğü akşamdan kalmalığı halen üzerinden atamamış olmaktan yakınarak geçirmişti Y’sul.</p>

  <p>“On milyar yıldan bu yana şu anki halinizle yaşamınızı sürdürmekte olduğunuzu iddia ediyorsunuz da <i>akşamdan kalmalığa</i> karşı etkin bir tedavi yöntemi geliştirmeyi halen başaramadınız mı yani?” diye sordu Hatherence, gizlemeye gerek görmediği bir kuşkuyla.</p>

  <p>Mutfaktaki görevlilerin bir oerileithe yemeğinin tam kimyasal bileşimini çözümlemesini bekleyerek, restoran vagonlarından birinde süzülüyorlardı.</p>

  <p>Ahali toplumunda güneş gözlüğü niyetine kullanılan saydam surat örtüsünün altında iyiden iyiye boğuklaşmış bir sesle karşılık verdi ona Y’sul: “Çile çekmek sürecin bir parçası sayıldığı gibi, bunu dile getirmek de öyledir. Unutmamalı ki, kişinin beraberindeki dostlara sevecenlikle yaklaşıp onları oldukları gibi kabullenmesi de aynı kapsamda ele alınır.”</p>

  <p>Şüpheyle baktı ona albay. “Oysa ben sizin acı hissetmediğinizi sanıyordum, yanılıyor muyum?”</p>

  <p>“Fiziksel acıları hissetmediğim doğru. Bizim gibilerin hissettiği, dünyanın hiç de bir gece önce göründüğü gibi mükemmel olmadığının ve kişinin kendisini başkaları nezdinde ahmak yerine koymuş olabileceğinin bilincine varmaktan kaynaklanan, ruhsal bir acıdır. Bu örnekleri çeşitlendirmek mümkün. Sizin gibi küçük bir Ahali mensubunun bunu anlamasını beklemiyorum tabii.”</p>

  <p>Ekvator hizasındaki Kemer’in sıcaklıktan adeta kaynayan o darmadağın kuzey sınırlarında, orta karar bir irtifada hızla hareket eden bir küre kent olan Nuersotse’ye varınca konvoydan koptular. Otuz kilometreyi zorlukla bulan çapından dolayı Ahali’nin alışılageldik şehir yapılanması ışığında nüfus yoğunluğunun son derece kabarık oluşuyla dikkat çeken bir yerleşim yeri olan Nuersotse’nin daha ziyade güç ve manevra yeteneği göz önüne alınarak inşa edildiği anlaşılıyordu. Bir Kuşak Sınırı Tekeri’nin o civara doğru her savruluşunda, yüksek hıza sahip nakil araçları neredeyse her saat konvoylar halinde şehirden ayrılıyordu.</p>

  <p>Cüsseleriyle nefesleri kesen iki gaz-devi kuşağının birbiriyle çakıştığı sınır bölgesinde, görkemli gövdesi karşıt yönde dönmekte olan gaz akıntılarının etkisiyle yalpalayarak her iki tarafa da birer kilometre kadar girmiş vaziyette hep aynı rota üzerinde dönüp duran, bir uçtan diğerine iki bin kilometreye erişen bir uzunluğa ve boğum boğum bir gövdeye sahip muazzam bir yapı olan Bir Numaralı Nuersotsia-Guephuthen Kuşak Sınırı Tekeri’nin üzerinden geçtiler. Gezegenleri sarmalayacak boyuttaki BulutTüneli şebekeleri hariç tutulursa, Kuşak Sınırı Tekerleri çoğu gaz-devinin sahip olduğu hareketli yapılar arasında en büyükleriydi. Bir gezegen kuşağı sınırları içindeki diğer her şeyden farksız olarak saatte birkaç yüz kilometre gibi önemsiz bir hızla o gezegenin çevresini dönmekle yetiniyordu bu tekerler. Ahali’den biri için fazlasıyla durağan bir tempoydu bu.</p>

  <p>Temas halinde oldukları kuşakların birinden diğerine nispeten yüksek güvenlik içinde ve asgari düzeyde sarsıntı geçirerek yolcu ve malzeme taşınmasına olanak tanımalarına bir de sahip oldukları asimetrik tahrik milleri yardımıyla şaşılacak kadar çok miktarda elektrik üretebilme avantajı eklenince, Kuşak Sınırı Tekerleri’nin kelimenin tam anlamıyla döndüğünü söylemek hiç de abartı sayılmazdı. Bahsi geçen bu tahrik milleri alt kenarları mide bulandırıcı ve zihinlere durgunluk veren bir hızla yırtınırcasına dönmek üzere donatılmış yüzlerce metre genişliğinde mikrodalga yansıtıcılarla bezeli kocaman birer yarıküre şeklindeki üst ve alt göbeklerden dışarı fırlıyor, bu yansıtıcıların gönderdiği güç ışınlarını toplayan en az onlar kadar heybetli sabit yansıtıcılardan kurulu dış çember ise bu enerjiyi rıhtıma çekilmiş bekleyen hayli yüklü akümülatör taşıyıcılarına aktarıyordu.</p>

  <p>Fassin ile albay oraya ulaştığında, Teker ve şehir her ikisi de olabildiğince çabuk bir şekilde o güzergâhtan uzaklaştırılmaya çalışılmış olmasına rağmen sınır bölgelerde gezinen ufak çaplı bir fırtınanın dış periferine kapılmış bulunuyordu. Şiddetli girdaplarla boğuşmaya alışık olduğu her halinden belli olan bir nakil gemisi onları BulutTüneli istasyonundan Teker’e doğru hızla taşırken, motorların uğultusu, rüzgârın çığlığı, dolu tanesi halinde tepelerine yağan amonyağın şakırtısı ve dört bir yanda çakan şimşeklerin göz kamaştıran parıltısı arasında manyetik alanlardan geçtikleri sırada Y’sul’un bagajı ile teçhizatı içindeki bazı parçalardan şiddetli çatırtılar kopup kıvılcımlar saçılıyor, koskoca gezegenin kendisinden Fassin’in dişlerine varıncaya dek her şey adeta zangırdıyordu.</p>

  <p>Teker’in iç çevresine sıkışmış olan dev santrifüjün merkezkaç etkisine doğru savruldukları şu anda, alan/kemer sınırını aştıkları süreçte maruz kaldıkları, dalgalar halinde gelen o çılgın sıçramalar hesaba katıldığında bile, içeride geçirdikleri süre bunun yanında neredeyse sakin kalıyordu.</p>

  <p>Guephuthe’yi Nuersotse’yi vurduğundan da beter vuruyordu fırtına. Şehrin dış ekvator çemberi hızla döndükçe en dış semtlerden bazısı ve diğerlerine oranla daha bakımsız bırakılmış bölgeler bir şarapnel girdabı içinde parça pürçük oluyor, sanki soyulup atılıyordu. Onları taşıyan nakil aracı enkazın yanından sıyrılıp geçmek için havada zikzaklar çizip sıçrayarak bir süre ilerledikten sonra ilk bakışta şiddetli rüzgârın etkisiyle dalgalanan dev bir denizşakayığını andıracak şekilde saçak gibi açılmış kablo tellerinin işaret ettiği kent sınırının biraz açığında yer alan, üzerinde sıra sıra TünelAracı’nın beklediği bir avluya çevirdi yönünü.</p>

  <p>Bunu A Kemeri’nin kilometrelerce uzunluktaki sahası üzerinde yapılan bir diğer BulutTüneli yolculuğu, Kuzey Tropik Yaylalar’ı geride bırakış, 2 Numaralı Bölge’ye geçebilmek üzere bir başka Teker’e naklediliş —neyse ki bu seferki öncekine nazaran daha sakin ve olaysızdı— ve nihayet, Bölge’nin orta çizgisini aşıp kendilerini hepsi de dosdoğru savaş alanına götürülmekte olan insan, teçhizat ve ikmal malzemesi ile tıka basa doldurulmuş araçlar ve kervanlardan oluşan sivilden çok askeri bir trafiğin ortasında bulmaları izledi.</p>

  <p>Savaş alanının tam sınırında yer alan Tolimundami’ye varınca Y’sul’un yüksek yerlerde sayısız tanıdığı olan, tüm sistemlere yayılmış ve de tüm türlerce tanınıp kabul edilmiş ölçülemez derecede yüksek ve içsel gerçeklikte bir şan ve itibara sahip, başka başka ırkları temsil eden bu birbirinden meşhur iki saygın misafir —evet canım, aynen bu gördüğünüz ikisi— ile beraber, tam ayrıntısını bu beyler gibi askeri kuvvetlerin yetkisi bu denli tartışılmaz ve sır saklama konusundaki basireti bu denli şüphe götürmez ama bununla birlikte söz konusu misyonun taşıdığı kritik değeri ve bunun hiçbir engele tabi tutulmaksızın özgürce geçmelerine izin verilmesine yönelik onlara kazandırdığı aleni hakları sırf iyi niyete ve en temel adalet ilkelerine dayanarak bütünüyle idrak etme yetisine sahip olduğundan kuşku duymadığı ve ortaya koyacakları işbirliğinin hemen akabinde aklın almayacağı kadar kabarık bir itibar puanı yığınıyla ödüllendirilecek olmasından dolayı akıllarının karışıp da bundan kötü bir mana çıkarmayacağına güvendiği mensuplarına dahi ifşa etme serbestisine ne yazık ki haiz olmadığı, akla hayale sığabilecek en büyüğünden bir önem ve hassasiyet arz eden bir meseleye ilişkin çıkmış oldukları araştırma seferinin —hayır hayır düzeltiyorum, kutsal görevin!— rakipsiz önceliği ve son derece aşikâr olan resmiyeti üzerine, önleyici saldırıda bulunma niyetiyle bilhassa abartılmış bir öfkeyle sıraladığı gerekçelere kulak asmayıp oyuna gelmeyen askeri polis tarafından konvoydan atıldılar...</p>

  <p>TünelTomurcuğu içinde öylece bekleşerek, araç konvoyunun hareket edip uzaklaşışını izlediler. Bu esnada Sholish ise daha yeni boşaltılmış olan bagajların etrafa saçılan ve oraya buraya düşen parçalarını toparlamak üzere bir o yana bir bu yana koşturmakla meşguldü.</p>

  <p>Fassin ve Hatherence öfkeli bakışlarını Y’sul’dan bir türlü alamıyordu.</p>

  <p>Yolun tozunu üzerinden silkeleyip elbisesine çekidüzen vermeyi nihayet bitiren Y’sul ise biraz geç de olsa onların bu müşterek bakışının farkına varmış olsa gerek ki kendisini savunmak istercesine “İşimizi görecek bir kuzenim var!” diye atıldı.</p>

  <p>Bahsini ettiği kuzen, KemerGezginleri’ne bağlı 487 numaralı “Gürleyen Fırtına” donanmasının bir parçası olan <i>Fırtınabiçici</i> adlı otuz kuleli Dretnotta görevli bir mühendis subayıydı. Geçmişin sisi içinde unutulup gitmişken içten içe mahcubiyet duyduğu halde dışarıya karşı cesur bir surat takınmaya çalışarak çıkagelip kendisinden yardım dilenen kuzeni Y’sul’a, gemisinin kaptanına karşı ona ve beraberindeki yabancılara kefil olmak ve bu sayede onlara, her ne kadar sırf bu bile ancak sözümona sadece yük taşımacılığına ayrılmış olan ve şeklen kubbe misali kıvrılarak yükselen bir deniz kabuğunu andıran bir mekiğin içinde bir yandan Y’sul’un içinde seyahat ettikleri manyetik tüpün kazandığı ivmenin akşamdan kalmalık halininkilerle benzeştirdiği sarsıcı etkilerine ve yola çıkmalarının öncesindeki gece dostları tarafından günü gelince savaş alanında kullanması için kendisine verilmiş olan tüm hediyeler ile son anda sipariş verip hazırlatmış olduğu yepyeni muharebe giysilerinin büyük kısmı da dahil olmak üzere valizlerinin pek çoğunu geride bırakmak durumunda bırakılmasına dair şikayetlerine katlanmak zorunda kalınıp bulutların üst sınırı boyunca yol alınarak ve hatta bir süreliğine uzaya çıkılarak (fakat mekiğin penceresi bir yana, dışarıyı izleme imkanı sunacak bir ekran bile bulunmadığı için etraftaki manzara seyredilemeden) Yüksek Tolimundarni’den Lopscotte’ye (yine Kuzen Bindiche ve onun görünüşe göre sağlayabileceği faydaların sonu olmayan askeri bağlantıları tarafından, Y’sul’u nefretle andığı bir amcanın değersiz dölüne <i>Fırtınabiçici</i>’nin heybetli kondansatörlerinin enerji biriktirişini aratmayacak şekilde bağışlamak durumunda kaldığı bir yığın itibar puanının ardı sıra kedere boğma pahasına örtbas edilen) gerçekleşen hızlı ve bir o kadar gözlerden uzak bir uçuş yoluyla hayata geçirilebildiyse de sonuçta savaş alanına girebilme olanağı yaratmak suretiyle geçtiği ve asla unutulmayacağından şüphe duymadığı kocaman kıyak dolayısıyla yüklü miktarda itibar puanı edinmek, uzunca bir zamandan bu yana kuzenine karşı kökleri aile içi ilişkilerde yatan bir garez besleyen Kuzen Bindiche’yi doğal olarak hayli memnun etmişti.</p>

  <p class="girintisiz1">Pervanelerin arkasında oluşan hava cereyanı beraberinde adeta ulumalar ve dehşetengiz çığlıklar taşıyarak kahin ile albayın bulunduğu yerden geçiyordu. Köle-çocukların sürdürmeye gayret ettiği tamir çalışmasındaydı hâlâ gözleri. Dev pervane bıçaklarının ucuna kümelenmiş olan Ahali gençlerinin şu durumunu tavana tutturulmuş bir serinletme fanına azimle asılan bir sinek sürüsününkine benzetti Fassin.</p>

  <p>Ahali çocukları öteden beri genellikle yabani koşullarda ve sevgiden tamamen yoksun olarak sürdürürdü varlığını. Bu sürece tanıklık eden insanlar için yetişkin Ahali mensuplarının hemcinslerine aralıksız eziyet eden sapıklardan farksız olduğu ve Ahali çocuklarının mahkûm edildikleri şartlardan kaynaklı bu vahşet ortamından kurtarılması gerektiği hissine kapılmamak son derece güçtü.</p>

  <p>Az önceki olayın üstünden henüz çok bir zaman geçmemişken, Fassin’in gözleri önünde dev boyuttaki bıçakların birinden bir çocuk daha keder dolu tiz bir çığlık eşliğinde aşağı düştü. Üstelik talihsizliğe uğrayan bu son çocuk destek silahlarını ıskalamış ve yüksek gerilim akımıyla yüklü bir sabit kabloya çarpıp neredeyse ikiye bölünmüştü.</p>

  <p>Yarış kayığının üzerinde olayı takip etmekte olan Ahali mensuplarından biri pervane rüzgârının içine daldı ve dengesini korumak için vasıtasıyla adeta boğuşarak, çocuğun kemikleri paramparça olmuş o narin bedeniyle aynı hizaya geldi. Üzerindeki kaynak ekipmanını bir çekişte çıkarıp alırken cesedin aşağıdaki boşluğa savrulmasına aldırış etmemişti bile. Köle-çocuğun cansız bedeni, dalından kopmuş bir yaprak gibi sessizce süzülerek, sisin içinde yitip gitti.</p>

  <p>Kendi çocuklarını umursamadığını neşeyle doğruluyordu Ahali. İtiraf etmek gerekirse, dişiliğe geçiş yapıp hamile kalmak da pek umurlarında değildi, sırf beklenti bu yönde olduğu, kendilerine bol itibar puanı kazandırdığı ve kişiye üstlenmiş olunan görevi bir şekilde tamamladığı hissi verdiği için yapıyorlardı bunu. Süreci bir sonraki adıma taşımak, doğumun getirdiği onca zahmet yetmezmiş gibi <i>bir de</i> sonrasında çocukların bakımını üstlenmek gülünç bir fikirden öteye gidemiyordu onların gözünde. Sonuçta onlar, <i>kendi</i> gençliklerinde evden kovulmaya ve vahşice ortalıkta dolaşmak durumunda bırakılmaya katlanabilmiş ve kendileri için ölümcül tehlike arz eden planlı programlı av partilerinden, yaşça onlardan büyük olan ergenlerden kurulu çetelerin sataşmalarından ve yalnız başına iz sürmeyi yeğleyen uzman avcıların amansız takibinden sağ çıkmayı başarmıştı, bir sonraki nesil niçin aynını yapamasındı ki? Küçük hergelelerin ileride neresinden baksan milyarlarca yıl yaşama şansı vardı. Şunun şurasında bir yüzyıl boyunca elemeden geçirilip ayıklansalar ne çıkardı ki?</p>

  <p><i>Fırtınabiçici</i>’nin hasara uğrayan pervanesini tamir etme işinde kullanılan köle-çocuklar Ahali içinde pek çoklarınca hiç kuşkusuz son derce şanslı görülürdü. Şu an burada, onları avlamak üzere kimsenin peşlerine takılmadığı, gereği gibi karınlarını doyurabildikleri ve kendilerini nispeten güven içinde hissettikleri bu çalışma ortamında değil de sevimsiz ve/veya tehlikeli işlerde çalıştırılmak üzere hapsedilmiş olmaları da mümkündü ne de olsa.</p>

  <p>Başını uzatıp onları süzen Fassin içlerinden kaçının yetişkin olacak yaşa gelene dek sağ kalabileceğini sordu kendine. Çatallanarak denize dökülen bir nehir ağzını andıran şekilleriyle bu sıska ve titrek gençler bundan milyarlarca yıl sonra kendi türünün en yaşlıları arasında gösterilen ve çevresinde sarsılmaz bir saygı uyandırmış bilgeler haline gelebilecek miydi acaba? İşin garip tarafı, tabii ki, başkaları onların bunu başaracağına her nasılsa inandığında bile onların buna inanmaya bir türlü yanaşmamasıydı. Ahali gençleri, içlerindeki en yeniyetme yumurcağa kadar, doğruluğu sınanma aşamasındaki bir varsayım veya sade bir tartışma konusu olarak ortaya atıldığında bile, gün gelip de kendilerini avlayan, katleden, yakalayıp esir eden ve koskoca gemilerindeki onca berbat işi yapmaya zorlayan çifte disk vücutlu şu devasa, gaddar, korku verici yaratıklardan biri haline dönüşeceğine bir an olsun inanmayı kesinlikle, kesinlikle ama <i>kesinlikle</i> reddediyordu.</p>

  <p>— Kahin Taak?</p>

  <p>— Efendim, Albay?</p>

  <p>Aralarında geçen konuşmaları olabildiğince gizli tutmak için kutuplaştırılmış ışığa başvurarak, yakın-iletişim yöntemini yeniden ele almışlardı. Bulundukları yere çıkmalarını albay teklif etmişti. Bu işin ucunun özel bir mesele görüşmeye çıkıp çıkmayacağını merak ediyordu Fassin. Makas köprüsünün çevresinde oluşan pervane rüzgârının sebep olduğu tiz gıcırtının ve hemen arkada koro halinde bağrışan motor takımlarından yükselen sağır edici gürültünün ortasında, araya hiçbir iletişim cihazı sokmaksızın olağan yolla konuşmaya kalkmanın hiç de sağlıklı sonuç doyurmayacağı kanısına varmıştı Fassin.</p>

  <p>— Bana biraz zaman tanımanızı isteyecektim.</p>

  <p>— Neden bahsettiğinizi anlayamadım.</p>

  <p>— Aramaya çıktığımız şu şeyden bahsediyorum. Bu araştırmanın doğal birer gereği olan, tıpkı şu an yaptığımıza benzer fısıltı sinyaliyle konuşmak gibisinden özel durumlar da cabası...</p>

  <p>— Daha açık konuşun lütfen, Albay, dedikten sonra, hanımefendi diye ekledi.</p>

  <p>— Üçüncü Öfke’de verdiğiniz brifing sırasında bize bahsetmiş olduğunuz şeylere kendiniz de samimi olarak inanıyor musunuz? diye sordu Hatherence. — Hani şu sadece sizin, Ganscerel’in, Yurnvic’in ve bendenizin hazır bulunduğu bilgilendirme toplantısından söz ediyorum: Orada bize söylediğiniz şeylerin tümüyle doğru olma ihtimali gerçekten var mı sizce?</p>

  <p>Dişi oerileithenin Uzun Geçiş, galaksileri birbirine bağlayan şu efsanevi ‘delik’ ve malum liste üzerine yapmış olduğu konuşmaya değindiğini daha yeni idrak etmişti Fassin. — Bunun ne önemi var? diye sordu.</p>

  <p>— Neye inandığımız her zaman önemlidir.</p>

  <p>İster istemez gülümsedi bu defa Fassin. — Size bir şey sormak istiyorum... mahsuru yoksa tabii?</p>

  <p>— Akabinde benim soruma geri dönmek şartıyla, buyurun sorun.</p>

  <p>— ‘Gerçek’ denen olgunun varlığına inanır mısınız?</p>

  <p>— Büyük harflerle yazılmış haliyle mi?</p>

  <p>— Dahası, alıntı yapıldığını belirten, tırnak içine alınmış haliyle.</p>

  <p>— Evet, tabii ki inanının!</p>

  <p>Dine, yani Şeriflik’in, Cessoria’nın ve bir bakıma Mercatoria’nın da perde arkasında yatan inanca haddini bilmez çevrelerce verilen isimdi Gerçek. Gerçek yaşam gibi algılanan şeyin —dindarların taraflı yaklaşımı sonucu lafın gelişi kesinliğe bağlanan bazı istatistiksel veriler ışığında— aslında çok daha ötelerde saklı olan daha büyük ve daha kuşatıcı bir gerçeklik içindeki olağanüstü bir sayısal alt tabaka üzerinde vuku bulan bir canlandırmadan ibaret olduğu yönündeki inançtan kaynaklanıyordu. Hatırlanabilen en eski dönemlerden bu yana çoğu insanın ve tüm uygarlıkların aklını öyle veya böyle kurcalamış bir fikirdi bu. (Buna gösterilebilecek tek istisna, Ahali’nin sıradışı örneğiydi; onlar öyle olduğunu iddia ediyordu en azından. Bazı diğer kesimlerce her şeyden önce bir uygarlık olarak dahi kabul edilmemelerinin de ayrı bir tartışma konusu olduğu belirtilmeden geçilmemeli.) Ne var ki, herkes —daha doğrusu, belli ki görünürde herkes— çabucak veya aradan belli bir zaman geçtikten sonra, fark yaratmayan bir farklılığın aslında çok da kafa takılacak bir farklılık teşkil etmediği ve bundan dolayı da, kişinin yaşamına (veya yaşamıymış gibi görünen şeye) olduğu gibi devam edebileceği fikrine ulaşıyordu.</p>

  <p>Gerçek ise bunun farklılık yaratacak bir farklılığa dönüştürülebileceğini öne sürerek olayı bir sonraki aşamaya taşıyordu. Asıl ihtiyaç duyulan şey, kitlelerin gerçekte koca bir canlandırmanın birer aktörü olduklarına kalpten inanması, onu ruhlarının derinliklerinde duyumsaması, akıllarında ondan başka fikre yer vermemesiydi. Bu yaklaşımı ayrıntısıyla irdeleyip benimsemek, düşünceleri arasında en öncelikli yeri her daim ona vermek ve bu inancı açıkça ifade edip birbirleriyle paylaşmak üzere icap eden tüm törensel yükümlülükleri yerine getirip kendilerince yakışık alan ciddiyeti takınarak zaman zaman bir araya toplanmak zorundaydılar. Bununla da kalmayıp, öğretilerini yaymalı, mümkün olan herkesi kendi görüşlerini benimsemeye teşvik etmeliydiler, çünkü —ki bu aynı zamanda işin odak noktasıydı da— canlandırmada rol alan kişilerin yeterli bir kısmı bunun bir canlandırma olduğunu kabullenir duruma geldiğinde, canlandırma onu hazırlayıp kuranların gözündeki değerini bir anda yitirecek ve tüm bu yapı olduğu gibi çökecekti.</p>

  <p>Herkesin geniş çaplı bir deneyde birer denek rolü oynadığı varsayılırsa, deneye tabi tutulanların gerçeği tahmin edebilmesi, onun değerinin ortadan kalkması anlamına gelirdi. Birer oyuncak işlevi gördükleri farz edilirse, bunu tahmin etmeleri de, benzer şekilde, onaylanmaları, hatta —belki de— ödüllendirilmeleri gerektiği anlamı taşırdı. Bir şekilde sınava tabi tutuluyor olsalar, varılan bu nokta sınavı başarıyla verdiler ve peşi sıra ödül de getirmesi muhtemel olumlu bir sonuca ulaştılar demekti. Yok eğer içinde yaşamak durumunda oldukları dünyanın sınırlarını aşıp yasak bölgeye girmekten dolayı cezalandırılıyor idiyseler, gelinen bu aşama affa uğrayıp haklarının iade edilmesi için yeterli gerekçe teşkil ediyor olmalıydı.</p>

  <p>Gidişata dur demek için canlandırmada rol alan nüfusun kaçta kaçına ihtiyaç duyulduğunu bilmeye imkan yoktu (bu oran yüzde elli olabileceği gibi, bunun oldukça altında kalan veya çok daha üzerine çıkan bir oran da kendini gösterebilirdi) ama feyze varmış olanların sayısı artmaya devam ettiği sürece evren bu tezahüre giderek yaklaşacaktı ve işte o zaman, farkındalığın vuku bulması an meselesi haline gelecekti.</p>

  <p>Dinlerin geldiği son nokta, inançların büründüğü nihai şekil ve inanç disiplinlerinin ulaştığı son düzey olduğu iddiasında bir nebze haklıydı Gerçek. Tüm diğer inançları kuşatan, hepsini uygun bir bağlama yerleştiren, hepsinin sorumluluğunu üstlenen ve hepsini kucaklayan oydu sonuçta. Onun dışındakilerin hepsi, canlandırmanın kendi tabiatı içinde yer yer boy gösteren basit birer olağanüstülük olarak algılanıp eninde sonunda terk edilebilirlerdi. Aynısı bir anlamda Gerçek için de geçerliydi, fakat bu ortak payda denklem dışı bırakıldığında, diğerlerinin aksine onun halen söyleyebilecek bir şeyleri olduğu görülüyordu.</p>

  <p>Diğerlerinin yapamadığı bir şey daha yapıp bir dereceye kadar evrensellik iddiasında da bulunabiliyordu Gerçek. Tüm diğer büyük dinler ya onları ilkin ortaya atmış olan ve geçmişinde köklerinin aranıp bulunabileceği türe —hatta çoğunlukla bunun bünyesindeki bir altkümeye— özgü kalmış, ya da bilinçli olarak birbirinden tamamen farklı köklere sahip olup da yeterince benzer noktası bulunan bir grup dinden yola çıkarak amalgamlar ve sentezler geliştirmişti.</p>

  <p>İçeriğinde herhangi bir mucize (veya en azından kanıtlanabilir herhangi bir mucize) barındırdığı iddiasında bulunmayan ve peygamber gibisinden çok mühim olduğuna inanılan herhangi bir bireyin ürünü olmayan Gerçek (ne de olsa tamamen kendiliğinden gelişen süreçler izleyerek farklı medeniyetlerden oluşan bir çeşitlilik içinde pek çok defa türemeyi bilmişti), bilimsellik sonrası ortaya çıkan ve galaksilerüstü bir geçerlik edinen ilk reel dindi... Egemen bir irade tarafından gönülsüz bir tebaaya dayatılma lüzumu doğmaksızın hazmedilebilen ilk dindi en azından. Gerçek, onu tabiatı gereği dine uzak duranların gözünde çekici kılabilecek türden bir sav ileri sürerek gerçekte bir din olmadığını bile iddia edebilecek durumdaydı. Dinden ziyade bir felsefe, hatta sarsılmaz katılığa sahip istatistiki bir olasılığı dayanak alan bilimsel bir faraziye şeklinde kabul edilebilirdi.</p>

  <p>Mercatoria doğrudan bu sade ve yalın inanç sistemini benimseme yoluna gitmiş ve onu kendi işine gelecek biçimde düzenleyerek fiilen son Çağ’ın devlet dini haline getirmişti.</p>

  <p>— Ya siz, Fassin, inanmıyor musunuz? Bu defaki mesajını sesine biraz da keder katarak yollamıştı albay.</p>

  <p>— Bu savın içerdiği düşünsel kuvveti takdir ettiğimi söyleyebilirim.</p>

  <p>— Peki aklınızda ona her zaman yer vermiyor musunuz?</p>

  <p>— Hayır. Üzgünüm.</p>

  <p>— Üzülmenizi gerektirecek bir şey yok. Bunu hepimizin zor bulduğu zamanlar olur. Belki de ileride bu konu üzerine daha etraflıca konuşabiliriz.</p>

  <p>— Korkarım bunu yapmamız gerekecek.</p>

  <p>— Artık asıl soruma dönebiliriz öyleyse.</p>

  <p>— Bütün bunlara inanıp inanmadığım sorusuna mı?</p>

  <p>— Doğru bildiniz.</p>

  <p>Hep birlikte gürüldeyen motor kalabalığı, çılgınca dönen pervane bıçakları ve diğer tüm destek birimleriyle hemen aşağılarında uzanan gemiye bir süre göz gezdirdi Fassin. Uzun Geçiş: Galaksiler arasında seyahat edilerek geçirilen otuz milyon yıl.</p>

  <p>— Ahali tarafından inşa edilmiş herhangi bir şeyin bu denli uzun sürmesi öngörülen bir yolculuğu gerçekleştirebileceği fikri, görünürdeki iyimser saflığın geri planında yoğun bir gerginlik saklıyor olsa gerek, diye itiraf etti.</p>

  <p>— İlk yolculuğun bundan çok daha hızlı gerçekleştiği varsayımının da hayal ürünü olma bakımından ondan aşağı kalır yanı yok.</p>

  <p>Ah evet, hayal ürünü olduğu neredeyse kesinlik kazanmış, galaksilerarası ulaşımın temel direği sayılan şu görkemli ‘deliğe’ gelmişti işte konu yine.</p>

  <p>— Bu konuda sizinle tartışmaya niyetim yok, Albay. Yine de, tüm bunların koca bir saçmalıktan ibaret olmasının gayet kuvvetli bir ihtimal teşkil ettiğini belirtmeden edemeyeceğim; gelgelelim araştırmakta olduğumuz özel husus etrafındaki esrar perdesi halen aralanmış değil.</p>

  <p>— Hiç de olası görünmediği halde bizi yalnız bırakmıyor gibi.</p>

  <p>— Tekrar ediyorum, yerinizde olsam bu husus üzerinde tartışmaya girmezdim. Sonuçta sizin bir albay olduğunuz, benimse şunun şurasında sadece şeref payesi olarak binbaşılığa layık görüldüğüm gerçeği dışında bir şey kalmıyor elimize ve emir emirdir.</p>

  <p>— Kişinin kendisine verilmiş olan emirleri yerine getirme konusunda göstereceği gayret, yine aynı kişinin onların ne derece başarıyla yerine getirilebileceğine olan inancı altında şekillenecektir.</p>

  <p>— Bu noktada sizinle tamamen hemfikirim. Gelin görün ki nereye varmak istediğinizi hâlâ anlamadım.</p>

  <p>— Şimdilik sadece ön ayarlamaları yapıyorum, Binbaşı.</p>

  <p>— Bu işe kendimi ne derece adamış olduğumu mu ölçüyorsunuz? Bu uğurda... Yani emelimizin odağındaki şeyi elde etmek uğruna hayatımı feda edip etmeyeceğimi mi anlamaya çalışıyorsunuz?</p>

  <p>— Onun gibi bir şey.</p>

  <p>— Sanırım kişilik olarak ikimiz de kuşkucu sınıfa giriyoruz, Albay. Ve bana öyle geliyor ki benim kuşkuculuğum sizinkine baskın çıkar. Aynı zamanda, görevimizi yerine getirme konusunda da taviz vermediğimiz ilkeler var. Belki de bu hususta siz bana baskın çıkıyorsunuzdur. Bu açıklamam sizi tatmin etti mi?</p>

  <p>— Şikayetim yok doğrusu.</p>

  <p>— Benim de.</p>

  <p>— Bu sabah Ocula’dan bir ileti aldım.</p>

  <p>— Gerçekten mi?</p>

  <p><i>Ve her halükârda bana her şeyi tüm ayrıntısıyla anlatacak mıydın, yoksa şu son atışmamız sırasında görevimizle ilgili daha kuşkucu davranmış olsaydım bunu benden gizler miydin? Belki de bayıla bayıla kullandığın şu ‘ayarlama’ tabiriyle bundan böyle benimle her şeyi paylaşmayacağını ima ettin, kimbilir?</i></p>

  <p>— Evet. Aldığımız emirlerin aynen geçerli olduğu belirtiliyor. Üçüncü Öfke ayının baskına uğramasıyla eşzamanlı olarak sistemin geneline yönelik birkaç saldırı daha gerçekleşmiş. Bunları daha düşük şiddette saldırılar izlemiş. Nasqueron çevresindeki uydu haberleşme sistemi acil durum dolayısıyla tamir edilmeye başlanmış. Bu esnada, uydulardan kaynaklanan işlev boşluğunu telafi etmek ve buna ek olarak, ikimizin güvenliğini temin etmek, yeri geldi mi ana kuvvet içinden bize destek yollamak ve görevimiz sonlanınca ya da acil bir durum söz konusu olunca bizi buradan alıp kaçırmak üzere gezegenin üzerine bir Navarchy donanması konuşlandırılmış.</p>

  <p>Yorum yapmadan önce bir an düşündü Fassin.</p>

  <p>— Benim klanımdan, Bantrabal Klanı’ndan hiç haber var mı?</p>

  <p>— Maalesef yok. Üçüncü Öfke üzerinde veya çevresinde bulunan herkesin öldürüldüğü haberi teyit edildi sadece. Korkarım ki Başteknisyen Hervil Apsile’nin de ölüler arasında olduğu sanılıyor. Nakil gemisinin izine rastlanmadığı gibi, tüm çabalara rağmen onunla irtibata da geçilememiş. Ocula orada katledilmiş olan tüm merhum kâhinler ve destek personeli için başsağlığı dileklerini size iletmemi benden rica etti, ki buna benimkileri de eklediğimi söylemem yersiz olur herhalde.</p>

  <p>— Teşekkür ederim, çok incesiniz.</p>

  <p>Albayın buna karşılık gösterişli bir edayla başını eğip onu selamladığını görür gibi oldu Fassin, fakat bu, onları tokatlarcasına çevrelerinde hızla dönmekte olan pervane rüzgârından kaynaklanan bir göz yanılsaması da olabilirdi.</p>

  <p>Köle-çocuklar o gün başka kayba uğramadı. Yaptıkları tamir de işe yaramış görünüyordu. Onarım işlemlerini tamamlayamadıkları bölümlerde bile hasarlı pervane bıçakları daha az titreşiyor ve işin geri kalanını kolaylaştırıyordu.</p>

  <p>— Bütün bunları yapmak üzere Nasqueron’a kaç gemi yollamış olabilirler acaba? <i>Tek başına o küçük gemi ve</i> minik <i>bir diskten farksız iki uyduyla bu işi başarmış olmaları mümkün mü ki?</i></p>

  <p>— Bu konuya değinmediler.</p>

  <p>Hiçbir yorumda bulunmadı Fassin.</p>

  <p>Gerçek’in içine işlemiş olan inançlardan birinde talihsiz sonuçlar doğurması muhtemel birtakım koşullardan üstü kapalı bahsediliyordu. Bunlardan biri, canlandırma sona erdiğinde canlandırmada rol oynamış olan herkesin varlığının tamamen son bulabileceği yönündeydi. Canlandırma kapatılabilir, bundan dolayı da, onun mayasında rol oynayan herkes ölebilirdi. Ödüllendirilme, serbest bırakılma, daha büyük, daha iyi ve daha eğlenceli bir dış dünyaya dönme gibi dertler de böylelikle ortadan kalkmış olurdu: Kısacası, kitlesel bir yok oluş yaşanırdı.</p>

  <p>Öte yandan, (görünürde) gerçek dünyada, Gerçek’in kendi yaptığı kıyımları onayladığına, kitle katliamlarını ve soykırımlarını bunu açıkça ifade etmeden teşvik ettiğine ilişkin imalarda bulunduğu yönünde bir sav da gündemdeydi. Olay mantık çerçevesinde değerlendirildiğinde, samimi inanca sahip olanların oranını artırmanın bir yolu dini yaymak, başkalarını inandırmak ve saf değiştirmelerini sağlamaksa, bir diğer yolu da Gerçek’i kabul etmeyi kesinlikle reddeden inatçıların sayısını azaltmaktı... Gerekirse onları öldürmek suretiyle. Herkesi kapsayacak bir bilince ve kurtuluşa ulaşma düğümünün çözülme noktası bir kuşkucunun inanmaya başladığı an değil de doğru yolu bulmamakta ısrar eden bir kâfirin son nefesini verdiği andı belki de.</p>

  <p><i>Fırtınabiçici</i> görüşü kısıtlayan kesif bir bulut duvarının karanlığına daldı. Bir anda yakılıp geminin her yanını aydınlatan ışıklar destek birimleri ve Ahali’nin yarış kayıkları üzerinde yansımalara neden oluyordu. Çok geçmeden görüşleri iyiden iyiye engellendi ve pervanelerin arkasında oluşan hava cereyanı ile motorların tekdüze uğultusunun bir araya gelmesiyle ortaya çıkan o kahredici ve delirtici ahenksizlik ses sinyali yoluyla haberleşmeyi bile neredeyse imkânsız hale getirdi. Gemi yoğunlaşan karanlığın derinliklerine doğru ilerledikçe, kendilerini şiddeti giderek artan bir metan gazı yağmurunun ortasında buldular.</p>

  <p>— Sanırım artık içeri girme vakti geldi, dedi albay.</p>

  <p>—Amin.</p>

  <p class="orta1"><b>* * *</b></p>

  <p class="girintisiz">Ertesi güne atış talimiyle başladılar, <i>Fırtınabiçici</i>’nin silahları ile mürettebatının sıcak çatışmaya hazır halde tutulması amaçlanıyordu anlaşılan. Y’sul, Hatherence ve Fassin’in bu hedef talimini geminin ön kısmında bulunan ve Dretnotun zırh kaplı burnundan elmas biçimli küçük bir kabarcık gibi dışarı fırlamış geçici bir yapı olan bir gözlem kubbesinin içinden izlemesine izin verilmişti. Bu mekânı içlerinden birçoğu <i>Fırtınabiçici</i>’nin daha yeni sona ermiş olan uzun barış süreci boyunca nezaket ziyaretinde bulunduğu çeşitli şehirlerde yöneticilik yapan ve olup biteni seyretmek için büyük bir hevesle oraya kümelenmiş bulunan birkaç düzine siville paylaşıyorlardı. Üniforma giydirilmiş evcil-çocuklar üzerine yiyecekler ve kafa yapıcı ilaçlar serpiştirilmiş tepsiler taşıyarak VIP konukların arasında süzülüyordu.</p>

  <p>Tam o anda, <i>Fırtınabiçici</i> hiddetli bir sarsıntı geçirdi ve bunu muazzam bir patlama sesi takip etti. Göğün bulundukları yerin altında ve gerisinde kalan kısmı, baş tarafta hedefe gittikçe yaklaşan mermilerin zorlukla seçilebilen karanlık noktaları olduğu halde önleri sıra ilerleyen tarak şekilli ince ve kıvrımlı gaz çizgileriyle düzinelerce izle dolmuştu. Her bir oyuktaki koltuğa yerleştirilmiş olan ekranlar —daha doğrusu, bunlar arasında halen çalışır durumda olanlar— mavi hedefin büyütülmüş bir görüntüsünü yansıtıyordu; çukur gövdesi mermilerce delik deşik edilen gemi şiddetle sarsılırken, üzerinde açılan delikler hemen akabinde kapanıp gözden kaybolmadan önce bir anlığına da olsa görülebiliyordu.</p>

  <p>Geneli sıkılmış bir havada ekranı takip eden Ahali mensuplarının bazısından düzensiz bir bağrışma yükseldiyse de, bu coşku evcil-çocuk garsonlardan hizmet beklendiğini gösteren parmak şıklatmalar arasında silinip gitmekte gecikmedi.</p>

  <p>“Şimdiye dek size sormak aklıma gelmedi,” dedi Hatherence, kömürle beslenen bir pipodan tüten duman buklelerini homurtular eşliğinde savuşturma uğraşındaki Y’sul’a doğru eğilerek. “Bu savaş ne yüzünden çıkmıştı acaba?”</p>

  <p>Olduğu yerde yalpalayarak arkasını dönen Y’sul’un albaya daha iyi odaklanabilmek için dış duyu bölgelerini uygun konuma getirmek ister bir hali vardı. “Ne yüzünden mi çıkmıştı?” diye tekrarladı, kafası karışmış bir bakışla. Pipoya tutturulmuş olan çubuk son kaynağını da tüketmiş olacak ki, gür bir ‘poff’ sesi eşliğinde patladı. “Şey, ee... İnsanlardan, daha doğrusu, bu defaki örneğe bakacak olursak, sizin de göreceğiniz gibi, Ahali’den meydana gelen iki... ee... karşıt grubun, şey, dövüşmeye karar vermesi yüzünden. Dövüşmek! Evet, şu ya da bu mesele üzerine çıkan bir anlaşmazlıktır çoğunlukla bunun gerekçesi ve... ve bunu yapmak için silahlara başvurulur, ta ki taraflardan biri veya diğeri... Ha bu arada, bu işlerde genellikle iki taraf olduğunu belirtmiş miydim? Savaş söz konusu oldu mu ilk akla gelen, en bilindik rakam budur sanırım. İşi yürütebilmek için gereken asgari üye sayısı gibi bir şey işte. Gelgelelim...”</p>

  <p>“Benim öğrenmek istediğim şey savaş denen olgunun tanımı değildi, Y’sul.”</p>

  <p>“Değil miydi? İyi o halde. Sanırım sizin de kendinize özgü savaşlarınız vardır. Görünüşe göre herkesin olduğu gibi.”</p>

  <p>“Asıl sormak istediğim şey, bu seferkinde üzerinde anlaşmazlık çıkan konunun ne olduğu. Bu savaşın patlak verme sebebi nedir?”</p>

  <p>“Sebep mi?” diye sordu Y’sul; iyiden iyiye afallamıştı şimdi. Gemi bir kez daha zangırdayıp bu defa her iki yandan ateşlenen yeni bir bomba salvosu uzaktaki hedefe doğru ok gibi fırlarken, oyuk koltuğunun içinde olabildiğince geriye yaslandı. “Şey,” diye bocaladı bir an, uzaktan bakılınca birer noktayı andıran mermilerin gazdan kuyruklarını arkalarına takmış halde dans edercesine ilerleyişine gözü takılıp dikkati dağılarak. “Şey, bunun bir sebebi olduğuna eminim...” Kendi kendine mırıldanmaya başladı sonra. Bir yandan piposunu emip derin bir iç çekerek arkasına yaslanırken, Y’sul’dan şimdilik alabileceği bilginin tümünü aldığının ve daha fazla çırpınmanın boşuna olacağının farkına vardı Hatherence.</p>

  <p>— Resmi Ahali Savaşları devasa bir ölçekte cereyan eden düellolar gibidir, diye açıklamaya girişti Fassin. Bunun üzerine, yavaş hareketlerle ona doğru döndü albay. — Normal şartlarda, zevklerin ve estetik tercihlerin bir şekilde çakışmasından kaynaklanan anlaşmazlıklardır bunlar. Gezegen planlaması diye bilinen şu mesele üzerine kopmuş bir tartışmanın son safhasını teşkil ederler genelde.</p>

  <p>— Gezegen planlaması mı?</p>

  <p>— Bunun en yaygın örneğine, bir gezegenin sahip olması gereken kemerler ile bölgelerin sayısı üzerine tartışma patlak verdiğinde rastlanır. Bu tür durumlarda, genellikle Tekler ve Çiftler karşıt tarafları oluşturur.</p>

  <p>— <i>Gezegen</i> planlaması mı? diye tekrarladı albay, ne söylendiğini ilk seferinde tam anlayamamış gibi. — Gaz-devlerinin, şey, planlandığı aklıma gelmezdi doğrusu.</p>

  <p>— Ahali bir gezegenin sahip olduğu kemer sayısını değiştirebileceğini iddia ediyor, yeterince uzun bir süre tanınırsa tabii. Onların bunu yaptığını gözlemlemiş güvenilir bir kaynak şu âna kadar ortaya çıkmadı, ama bu, onları ısrarla aynı iddiada bulunmaktan alıkoymuyor. Her neyse, asıl önemli olan, işin yapılıp yapılmaması değil, taşıdığı ilkenin niteliği. Nasıl bir dünyada yaşamak istiyoruz? Cevaplanması gereken asıl soru işte bu.</p>

  <p>— Teklerden yana mıyız, Çiftlerden mi?</p>

  <p>— Kesinlikle. Resmi Savaş da bunu çözüme kavuşturmanın aracından başka bir şey değil.</p>

  <p>Bir salvo daha. Gemi bu defa kelimenin tam anlamıyla sallanmış, izleyen bomba çatırtısı köle-çocuklardan bazısının korkuyla çığlık atmasına neden olmuştu. <i>Fırtınabiçici</i>’nin her yanından tarak biçimli gaz izleri saçılıyor, adeta örgüyle örülmüş bir uzay sahasınca meydana getirilen koni şekilli bir tünel önleri sıra uzanıyordu.</p>

  <p>— Bir yarış esnasında hangi GazTeknesi’ne belli bir flamayı taşıma izni verileceği üzerine bile savaş çıktığı oluyor.</p>

  <p>— Sırf bunun için savaş mı çıkarıyorlar yani? Hatherence’ın sesi, yapmacıksız bir dehşete kapıldığını ele veriyordu. — Bu herifler uzlaşma komisyonu diye bir şeyden bahsedildiğini hiç duymamış mı yahu?</p>

  <p>— Ah, onların da uzlaşma komisyonları, meclisleri ve anlaşmazlıkları çözmede başvurulmak üzere tasarlanmış prosedürleri var elbet. Hem de <i>sayılamayacak kadar çok.</i> Ama Ahali’yi kendileri aleyhinde öne sürülmüş bir fikirle aralarında uzlaşı noktası bulmaya teşvik etmek, öncesinde buna uyacaklarına dair yaşamları üzerine yemin vermiş olduğu zamanlar bile, ne bu dünyada ne de bir başkasında kolay bir iştir. Yani sizin de tahmin edeceğiniz gibi, sürtüşmelerin önüne geçilemiyor. Resmi Savaşlar, başka uygarlıklarda hukuki anlaşmazlıklara çözüm aranan son merci olan Yüksek Divan gibisinden mahkemelerin Ahali versiyonundan başka bir şey değil aslında. Bununla birlikte, onların bilindik anlamda askeri kuvvetler bulundurmadığını da akıldan çıkarmamak gerek. İki savaş arasında geçen sakin süreçlerde Dretnotların ve diğer askeri gemiler ile teçhizatın bakımını gönüllü kişiler ve dernek veya cemiyet gibi kuruluşlar üstleniyor. Resmi Savaş ilan edildiğinde bile, gerçekte olan şey, söz konusu cemiyetlerin yeni bireylerin kaydolmasıyla büyümesinden ibaret. Bu dernekler ikimiz gibilerin yerli yerinde askeri kurumlarda arayacağı özelliklere sahip olsa da, yasal dayanağın her türlüsünden yoksunlar.</p>

  <p>Sanki kısa süre önce olup olabilecek en tüyler ürpertici şeyle karşılaşmış gibi, gözle görülür bir titreme almıştı albayı. — Ne çarpık bir durum.</p>

  <p>— Onlara sorsanız, gayet iyi işleyen bir düzen.</p>

  <p>— ‘Düzen’ terimi, diye mesaj yolladı Hatherence, — buna benzer pek çok alışıldık sözcük gibi, Ahali’yle ilgili durumlardan bahsedildiğinde farklı anlamlar yüklenilmesini gerektiriyor gibi. Bu acayip uzlaşmazlıklardan kimin haklı çıktığına nasıl karar veriyorlar peki?</p>

  <p>— Kimi zaman düz hesapla ölü sayımına gidiliyor, kimi zamansa ortadan kaldırılan ya da sakat bırakılan Dretnot adedi karşılaştırılıyor. Daha sık başvurulan bir çözüm yolu ise, üzerinde önceden mutabık kalınmış zarif bir zarafet eşiği belirlenmesi.</p>

  <p>— Zarafet eşiği de nedir?</p>

  <p>— Hatherence, diye girdi söze Fassin, ona dönerek, — Ahali yaşantısıyla ilgili <i>herhangi</i> bir araştırma yaptığınız oldu mu hiç? Demek istediğim, onca zaman zarfında...</p>

  <p>— Yaptığım araştırmalar sırasında bu kavrama değinildiğine rastladığım oldu, ama o sıra bunu gerçeğe uzak bulduğum için üzerinde durmadım. Bu tür bir meselenin çözümü bakımından önem taşıyor olabilir mi sahiden?</p>

  <p>— Hem de fazlasıyla.</p>

  <p>— Hangi yarış teknesinin ne renk flama taşıyacağı hususunun savaş çıkarmadan çözülmesine yönelik geçerli bir uzlaşma yöntemi geliştirmekten bile acizken bunun sonucunda çıkan savaşı <i>zarafet</i> gibi bulanık bir kavrama dayanarak sonlandırma konusunda memnuniyetle fikir birliğine varabiliyorlar yani, öyle mi?</p>

  <p>— Bu konuda tartışmaya girme gereği duymuyorlar bile. Hatta bu fikir birliğine varma yolunda kullanacakları bir işlemler dizisi, bir algoritma bile icat etmişler.</p>

  <p>Bir diğer muazzam sarsıntı sonucu <i>Fırtınabiçici’den</i> ağır bir çanınkine benzer müthiş bir gürültü çıktı. Birbirinden ayrılmadan hareket eden incecik izler gökyüzünün karşılarına düşen kısmını bir defa daha örgü misali sarmıştı.</p>

  <p>— Algoritma mı dediniz? diye sordu albay.</p>

  <p>— Burada zarafet sözcüğüyle betimlenmek istenen şey, bir algoritma aslında.</p>

  <p>Ekranlarda mavi bir ışıkla temsil edilen hedefin, gövdesine çarpan bir avuç bombanın yarattığı etkiyle sarsıldığını izlediler. Havaya üflediği mor renkli duman halkalarını ön uzuvlarından biri yardımıyla dağıtmaya çalışan Y’sul’a kaçamak bir bakış attı Hatherence.</p>

  <p>— Ve tüm bu süreci birkaç dernek yürütüyor, dedi sonra, daha ziyade kendi kendine. — Hevesli birtakım gönüllülerin oluşturduğu dernekler.</p>

  <p>— Aynen öyle.</p>

  <p>— <i>Dernekler,</i> ha?</p>

  <p>— Büyük dernekler, Hatherence.</p>

  <p>— Savaş teknolojilerinin bu denli berbat duruma düşmesinin ardında yatan neden bu demek, dedi oerileithe dişisi, cevap bekleyen bir edayla.</p>

  <p>— Çok mu berbat sizce?</p>

  <p>— Fassin, diyerek söze başlayan albayın sesine eğlendiğini gösteren bir tını yerleşmişti şimdi, — bu toplum yeniden iyonlaşma diye bildiğimiz dönemin bir hafta sonrasından bu yana var olduğunu ve geride kalan zamanın büyük kısmında bu Dretnot dediğiniz şeylerden inşa ettiğini öne sürüyor, gel gör ki deminden beri ateş ettiğimiz şu hedef sadece on-on iki kilometre ötede ve her salvo otuz altı mermi...</p>

  <p>— Otuz üç. Taretlerden biri kullanılamaz durumda.</p>

  <p>— Neyse işte... Sonuçta, olduğu yerde hareketsiz duran şu hedefi bile her iki veya üç seferde bir ancak vurabiliyorlar. Bana sorarsanız bu tek kelimeyle acınası bir durum.</p>

  <p>— Her işte bazı kurallar, gözetilmesi gereken bazı esaslar var.</p>

  <p>— Gülünç denecek kadar etkisiz bataryalar kullanmakta diretmek gibi mi?</p>

  <p>— Bir bakıma öyle. Güdümlü füze yok, tüm toplar ve nişan alma sistemleri eskiden kalma şablonlar üzerine tesis edilmiş, Dretnotlar için jet motorları hazırlanmamış, füzelere roket türbini yerleştirilmemiş, hedefi zerrelere indirgeyecek silah veya ışın silahı yok.</p>

  <p>— Eski çağlarda tabanca kullanılarak yapılan düellolar gibi yani.</p>

  <p>— Yavaş yavaş anlamaya başlıyorsunuz.</p>

  <p>— Ve bunu, dış düşmanlar tarafından işgal edilmeleri olasılığına karşı hazırlıklı olmalarını sağlamaya yönelik askeri bir önlem mi kabul ediyorlar?</p>

  <p>— Eh, öyle de denebilir, diye onayladı Fassin. — Kullandıkları teknolojiye bir kez bizzat tanık olunca bu sav çürümeye başlayıp içi boş bir hal alıyor, değil mi? Bir yerlere gizleyip her ihtimale karşı hazır beklettikleri, yıldızları bile un ufak edebilecek çapta silahları olduğu iddiasında bulunmaktan da geri kalmıyorlar tabii, silahların bu özelliğinin nakledilebilir olduğunu da belirtiyorlar üstelik, ama...</p>

  <p>— Şimdiye dek onları gören olmadı diyeceksiniz herhalde.</p>

  <p>— Aşağı yukarı.</p>

  <p>Geminin bordasının bir yüzündeki taretler içinde işler durumda olanların hep birden ateşlendiğine yorulan muazzam gürültü, <i>Fırtınabiçici</i>’nin büyük boyuttaki gemilere karşı etkinliğiyle tanınan füzelerini avının üzerine nihayet püskürttüğü anlamına geliyordu. Koca geminin her yanından tiz çığlıklar —ki bunları duyunca köle- çocuklar bir kez daha yaygarayı basmış, hatta bazısı elindeki tepsiyi düşürmüştü— eşliğinde dışarı fırlayan on bir adet minik ve ince füze, uzaktan bakılınca narin birer tüyü andıracak şekilde titreşen jet egzozlarının dumanı altında öfkeyle homurdanan bir canavar misali derin sesler çıkararak beklemekte olan mavi hedefe doğru dengesizce savrulmuş birer ok gibi yol almaya başladı. Füzelerden ikisi birbirine çok yakın mesafede ilerliyordu; her ikisi de yanıbaşında yol almakta olan şeyin vurmak üzere fırlatıldığı hedef olup olmadığını keşfetmek ister gibiydi, bu yüzden de çılgın bir itkiye kapılmışçasına rotayı aniden birbirlerine çevirdiler ve ilk denemede ıskaladıktan sonra havada nefesleri kesen bir çift örgü çizerek dönüp bir defa daha dosdoğru birbirlerinin üzerine yöneldiler ve bu kez kafa kafaya çarpışmayı başarıp gökyüzünde mütevazı bir ateş topu meydana getirecek biçimde moleküllere ayrıldılar. Gözlem locasında oturdukları yerden olan biteni saniyesi saniyesine izlemekte olan Ahali mensuplarının bazısı bu gelişmeyi —biraz kendinden geçmiş, biraz da alaycı bir tavırla— coşku içinde bağrışarak karşılamıştı.</p>

  <p>Üçüncü bir füze ise kendisine çok yakın bir noktada gerçekleşen bu patlamayı yukarı doğru bir sıçramada bulunup gerisingeri <i>Fırtınabiçici</i>’ye yönelmesi için kendisine verilmiş bir işaret olarak alglamıştı adeta. Bu hamleyi ilk fark edenlerden Y’sul’un verebildiği tek tepki “Eyvah” demek oldu.</p>

  <p>Düz ve durağan bir rota tutturmuşa benzeyen füze, ilkin ekranda küçücük bir nokta gibi görünürken saniyeler geçtikçe hızla büyüyerek Dretnotun burun kısmına kilitlenmiş gibi şaşmaz bir seyirle onlara yaklaşıyordu.</p>

  <p>“Bana onu uzaktan patlatacak bir mekanizmaları <i>olmadığını</i> söylemeyeceksiniz umarım!” dedi Hatherence, telaşla Fassin’den yana dönerek.</p>

  <p>Bir an için birbirini süzen bazı Ahali mensupları hemen ardından <i>Fırtınabiçici</i>’nin zırhla kaplı burun kısmına açılan giriş tüpüne doğru atılmışlar, göz açıp kapayıncaya dek kapının dibinde kargaşa meydana getirip girişi tıkamışlardı. Benzer şekilde, panik içinde kaçmaya yeltenen köle-çocuklar ise ya daha atik davranıp herkesten önce tüpe girmeyi başarmış ya da canhıraş çığlıklar atmalarına aldırış edilmeksizin kabaca kenara itilmişti.</p>

  <p>Tüm bunlar olurken, gökyüzünde onlara yaklaşmakta olan nokta giderek büyüyordu.</p>

  <p>“Ona kendi kendini imha etme emri veremezler mi?” dedi albay, bir yandan yavaşça gerileyerek. Albayın uzay elbisesi içinde bir yerlerden sızlanmaya benzer ince bir ses yükseliyordu. Öte yandan, girişin çevresine yığıldıkları yerde bağrışıp küfretmekte olan Ahali mensupları öyle bir düğümlenmişti ki, yerlerinden pek de oynayabileceğe benzemiyorlardı. Ümitsiz bir yavaşlıkla da olsa nihayet dönmeye başladı <i>Fırtınabiçici.</i></p>

  <p>“Onu ortadan kaldırmaları teorik olarak mümkün,” dedi Fassin huzursuzca, çıkışın önüne yerinden bir türlü kımıldatılamayacak şekilde yığılıp böylelikle tek kaçış yolunu tıkayanların meydana getirdiği arbedeyi seyrederek. “Ayrıca yakın menzilli avcı silahları da var.” Tam o sırada, korkudan kendini kaybetmiş bir diğer köle-çocuğun kapının dibindeki itiş kakışın içinden yukarı savrulup dehşetengiz çığlıklar atarak yükselişine ve bir an sonra tavana çarparak gemi yön değiştirdiğinden bu yana hafifçe yana yatmakta olan güverteye gerisingeri yığılışma tanık oldular.</p>

  <p>Görüntüsü büyükçe bir nokta olmaktan çıkan füzenin şekli açıkça seçilebiliyordu artık. <i>Fırtınabiçici</i> ise onun yolu üzerinden kaçılma kaygısıyla ızdırap verici bir yavaşlıkla dönmeyi sürdürüyordu. Ardı sıra kül rengi bir egzoz izi bırakarak havayı yırtıp geçercesine onlara doğru ilerlemeye devam etti füze. Oyuk koltuğundan bir hışım kalkan Hatherence gözlem kubbesinin bulundukları noktaya çok da uzak olmayan şeffaf yüzeyli burnuna yanaşıp dışarı baktı.</p>

  <p>— Geri çekilin, Binbaşı, oldu baktıktan sonra gönderebildiği tek mesaj. Çünkü bir an sonra, tepelerine ve biraz gerilerine denk düşen bir noktadan her yanı kökünden sarsan korkunç derecede şiddetli bir gürültü yükselmiş, parmak kadar düzgün izlerden oluşan bir ağ geminin burnunun ucundaki gaz kütlesini doldurmuş ve ilk etapta bölünen füzenin parçaları hemen akabinde ayrı ayrı patlamaya başlamıştı. Az gerilerindeki bir noktadan aralıksız ateş etmeyi sürdüren önleyici avcı silahının duman ve alev yumağına dönüşen füze enkazından kopup taklalar atarak <i>Fırtınabiçici’</i>ye doğru savrulmaya devam eden büyükçe parçalar üzerinde birkaç isabet kaydetmeyi başarması, söz konusu parçaların gözlem kubbesine çarpıp yüzeyi delince görece düşük hasara yol açmasını ve sadece hafif yaralanmalara sebep olmasını sağlamıştı.</p>

  <p class="girintisiz1">Ağır ağır hareket eden girdapların gezegen boyutunda bir dilin şiddetli ve de şehvetli yalamaları gibi sürtünüp geçtiği, sayısız mil ve kuleden oluşan, yarı terk edilmiş bir görünüme sahip, uzun zamandır kimseden rağbet görmediği anlaşılan, bir zamanlar gözde bir FırtınaMerkezi’yken artık herhangi birinin herhangi bir şekilde ilgisini çekmekten çok uzak hale gelmiş, bir savaş alanına yakın bir konumda bulunsa kendisi için bolca itibar puanı toplaması kayda değer bir iş dahi sayılmayacakken o savaş alanlarından birinin tam orta yerine denk gelmesinden dolayı bu hedefin yakınından bile geçme ümidi kalmamış ve özetle, tüm bunlara sebep teşkil edecek şekilde atmosferin alt tabakalarındaki kalın ve karanlık gaz kütlelerinin arasına sürüklenmiş bir Harap şehir olan Munueyn’e dek onları götürmeyi başardı Dretnot. Sonrasında, kanatlı bir fırkateyn onları Dretnottan alarak içinde en ufak sesin kulak çınlatıcı yankılara neden olduğu, vaktiyle şehrin her daim yoğun bir koşturmacanın sahnelendiği İstasyonLimanı olarak hizmet vermiş devasa bir salona taşıdı ve yerel pilotlar ile kiralık gemi sahiplerinin coşku dolu tezahüratları arasında, seferden dönen kahramanlar, hatta eskiçağ tanrıları gibi yere indirdi. İtibar puanları eksiye düşmüş olanlara yönelik bir konukevi buldular kendilerine.</p>

  <p>Öyle ki, orada konaklamaları için onlara para ödeniyordu.</p>

  <p>“Efendim!” diye seslendi Sholish efendisine, ricalarını sıralamak üzere yanlarına üşüşen kalabalığın arasından sıyrılıp çıkmak için aşağıdaki küçük avludan havalanırken. “Savaş zamanı alınması icap edebilecek seyahat ve geçiş izinlerini temin etmede büyük fayda sağlayabilecek aile bağlantılarına sahip, lekesiz şöhreti ve de saygınlığıyla tanınan misafirperver bir işletmeci hepsi de çok iyi durumda, çalışır vaziyette ve onay vermeniz durumunda buraya ulaşmalarının üzerinden yarım saat bile geçmeden harekete hazır hale gelecek birbirinden gösterişli ve de kusursuz gemilerden oluşan yarım düzinenin yarısı kadar bir donanmayı emrinize verme teklifini değerlendirmeniz ricasında bulunuyor.”</p>

  <p>“Peki söyler misin, şimdiden fazla uzun sürdüğü hissine kapıldığım ömrümün törpüsü, bu tam olarak ne kadar zaman alırmış?”</p>

  <p>“Bir gün, efendim. En fazla iki. Kendisi bu konuda bize teminat veriyor.”</p>

  <p>“Kabul edilemez bir durum bu! Hem de bütünüyle ve de sapına kadar!” diyerek görüşünü bildirdi Y’sul, sunulmuş olan teklifi tek bir omuz silkmede gündemden kaldırarak. Kentin en merkezi meydanına valinin çaresizliğinin salgıladığı kokunun bile alınabileceği ölçüde yakın bir konumda bulunan Bucolia Lokali’nin çiçeklerle bezeli terasındaki bir oyuk koltuğun içine kuluçkaya yatar gibi yerleşmişti. Kendisine uzatılmış olan ilaç rulosunu derin derin içine çektikten sonra nefesini geri dışarı verirken “Sıradaki!” dedi bir yandan.</p>

  <p>Y’sul’un bu hali karşısında, ona yakın bir noktada havada süzülmekte olan Fassin ve albay birbirlerine baktılar. Sonra Hatherence arkadaşına biraz daha yaklaşıp başladı sinyal yoluyla konuşmaya.</p>

  <p>— Biz ayrılıp gitsek de olur, sadece siz ve ben.</p>

  <p>— Tek başımıza mı?</p>

  <p>— Her ikimiz de kendi kendine yetebilen tipleriz, üstelik güzel vakit geçirmeyi de biliyoruz.</p>

  <p>— Öyle düşünüyorsunuz demek?</p>

  <p>Albay adamın ok başı biçimli gaz mekiğini tepeden tırnağa gözden geçirirken bakışlarını gizleme gereği duymuyordu. — Aynen öyle düşünüyorum.</p>

  <p><i>Bana kalırsa, bu işin alacağı vaziyeti biz henüz Üçüncü Öfke’den yola çıkmamışken planlamıştın ve işin bu noktaya geleceğini adın gibi biliyordun,</i> diye düşündü Fassin.</p>

  <p>— Yani çarçabuk uzaklaşıp bulutların içinde izimizi kaybettirelim diyorsunuz, sadece siz ve ben.</p>

  <p>— Tam üstüne bastınız.</p>

  <p>— Ama bir sorun var.</p>

  <p>— Sahi mi, neymiş o?</p>

  <p>— Aslına bakarsanız, bir değil, iki sorun var. Birincisi, sürüp gitmekte olan bir savaşın ortasındayız ve bu halimizle birer savaş başlığına benzetilmemiz işten değil.</p>

  <p>— Savaş başlığı mı? Ama sesötesi hıza bile ulaşamayız ki biz!</p>

  <p>— Resmi Savaş’ın geçerli olduğu bir ortamda savaş başlıklarının seyahat hızını sınırlandıran kurallar vardır. Oysa biz dış görünüş ve hareket hızı itibarıyla tıpatıp savaş başlığına benziyoruz.</p>

  <p>— Hmm. Peki ya hızımızı biraz düşürürsek?</p>

  <p>— Düşük hızla yolculuk eden savaş başlıkları oluruz.</p>

  <p>—Ya daha da düşürürsek?</p>

  <p>— O zaman da seyir halindeki mayınları andırırız. Gerisini siz sormadan söyleyeyim isterseniz; bundan da yavaş yolculuk etmemiz halinde, alışılageldik cinsten bir çift tekkatmanlı yüzen mayın sanırlar bizi.</p>

  <p>— Derin bir iç geçiren Hatherence bir an olduğu yerde yukarı aşağı sallandı. — İkinci bir sorundan bahsetmiştiniz.</p>

  <p>— Yanımızda Y’sul olmazsa birilerini bizimle konuşmaya ikna etmemiz çok güç.</p>

  <p>— Keza o yanımızdayken birinin bir çift söz söylemeye fırsat bulması da bir o kadar güç.</p>

  <p>— Ne var ki, buna katlanmak durumundayız.</p>

  <p>Kendi nakil araçlarına ihtiyaçları vardı. Daha da önemlisi, savaş alanına serbestçe girmesine izin verilecek bir nakil aracına ihtiyaçları vardı. Valseir’in eski yerleşkesinden geriye her ne kaldıysa, yuvarlanarak veya havada süzülerek varılması oldukça fazla zaman alacak uzaklıktaydı BulutTüneli şebekesine. Durumu düze çıkaracak bir girişimde bulunmaya nihayet razı gelen Y’sul —ne de olsa, şu ilginç yabancılara refakat ettiği seferi boyunca kendisine yardımda bulunacaklara itibar puanı kazandırmasının kaçınılmaz olacağı vurgusundan hareketle, ekvator hattı üzerindeki büyük kentlerde bulunan tanıdıklarını devreye sokması pek zor olmasa gerekti— bunu izleyen süreçte kendisine yardım etmek için öne atılanların sayısının son derece kabarık olmasından dolayı hareket edemez hale gelmiş ve görünüşe göre adeta basireti bağlanarak, aklını toplayıp da somut bir adım atamaz duruma sürüklenmişti. Reddedilemez cömertlikte bir teklifi tam kabul edecek gibi göründüğü sırada ufukta daha da cazip ve bir kez daha durum değerlendirmesi yapmayı gerektiren bir başkası beliriyordu.</p>

  <p>En sonunda, iki gün süren gel-gitlerin ardından sabrı tükenen Hatherence, Y’sul tarafından daha yeni reddedilmiş olanlardan biraz daha iyi şartlar dahilinde kendi gemisini kiraladı.</p>

  <p>Lokal’deki odalarında ona sitemlerini sundu Y’sul. “Burada müzakereleri ben yürütürüm!” diye yırtınırcasına bağırdı.</p>

  <p>“Evet,” diye onayladı onu albay. “Hem de kendinizi gereğinden fazla kaptırarak.”</p>

  <p>En nihayet bir uzlaşmaya varıldı. Albay gemiyi kiraladığı kişiye kendisinin böyle bir sözleşmeyi imzalamaya yasal olarak muktedir olmadığını itiraf edince şaşırıp kalan gemi sahibi karşı çıkmak için henüz nefesini toplayamamışken Y’sul tamamen aynı şartlar üzerinden sözleşmeyi kendi imzaladı. Aynı gün, dünyanın öbür ucundaki Pihirumime’de seremonik olarak düzenlenen açılış galası ve Resmi Düello ile, savaşın da resmen başladığı ilan edilmiş oluyordu. Bunu izleyen gün, kesin olarak bilinmemekle beraber muhtemelen akla durgunluk verecek yaştaki, matkabın ucundaki vida misali dönen burnuyla uzay boşluğunu adeta kırıp geçerek ilerleyen cinsten yüz metre uzunluğa ve çift gövdeye sahip <i>Poaflias</i> adlı gemi ile —açılmak istedikleriyle aynı yatay yöne doğru savrulan, aşağı meyilli bir sonraki türbülansa kendilerini bırakarak— enginlere yelken açtılar. Kaptan dışında sadece beş kişilik bir mürettebat taşıyan gemi hantal yapısından dolayı biraz ağır kalsa da —Ahali’ye has askeri mantıksızlığın sisleri içinde kaybolup gitmiş bir sebepten ötürü— resmi kayıtlarda hâlâ hiçbir tarafa bağlı olmayıp hükümet izniyle korsanlık yapan bir izci gemisi diye geçmesi dolayısıyla savaş alanında kimse tarafından durdurulmaksızın seyretme hakkı edinmiş oluyordu ve buna dayanarak, müzakereler henüz başlamamışken taraflardan birinin ateş açması halinde girişilecek bir çatışma haricinde hiçbir koşul altında alıkonmadan yoluna devam etmesi beklenebilirdi.</p>

  <p>Kendisini Yetişkin kategorisine sokacak yaşa daha yeni adım atmış hevesli bir genç olan kaptanları Slyne halen büyük ölçüde Taze sayılırdı ve daha ziyade bir Genç gibi hareket ediyordu. <i>Poaflias</i>’ın kaptanlığı babasının ölümü üzerine bir nevi ona miras kalmıştı. Ahali’nin sıkı sıkıya sarıldığı Müşterek Miras anlayışına göre, içlerinden biri öldüğünde, üzerinde birikmiş hakları olduğunu adilane şekilde iddia edebildikleri her tür özel mülkün yüzde ellisi kime gitmesini isterlerse ona gider, kalan yüzde elli ise bağlı bulundukları ve de bu hükme varan yargı mercii neyse artık, ona kalırdı. İki gövdesi olan <i>Poaflias</i>’ın gövdelerinden yalnızca birinin tam mülkiyetinin Slyne’ye ait olması da bundandı işte. Diğer yarısı Munueyn kentine aitti ve kent idaresi onu Sleyn’e kiralayarak kendisine itibar puanı topluyordu. Slyne’nin gemiyle ilgili yapabileceği şeyler ne kadar aza indirgenirse, gemi ve mürettebat üzerindeki kontrolü de o kadar azalıyordu, ta ki şehir mantığa hiç de aykırı düşmeyecek şekilde geminin tümü üzerinde mülkiyet hakkı ileri sürene dek; bundan sonra, Slyne yine de görevinde kalmak isterse şehir idaresinin kendisinden gemiyle alakalı yapmasını bekleyeceği şeyleri öyle veya böyle yerine getirmek durumundaydı. Diğer yandan, tamamen kendi himayesi altında düzenlenmiş olan bu araştırma seferi onun geminin bütünü üzerinde mülkiyet hakkı kazanmasını temin edecek raddeye gelene dek uzunca zaman geçeceğe benziyordu.</p>

  <p>“Tek bir gövdeye hapsolmamızın nedeni bu mu yani?” diye sordu Hatherence kaptana. Aralarındaki bu konuşma, geminin hırpalanmış bir görünüme sahip olan burnunun üzerine doğru çürümeye yüztutmuş bir lif ve kâğıt filizlenmesi gibi fışkıran ön güvertede geçiyordu. Güvertenin hemen ön kısmında bir zıpkın silahı bulunduğunu fark eden Y’sul bir dahaki sefere umut vaat eden bir hasımla karşılaştıklarında bu silahla deneme atışları yapmaya davet etti arkadaşlarını. Hele ki o an geçmekte oldukları, Munueyn’e iki günlük mesafedeki bu bölge aranıp da bulunamayacak bir av sahası teşkil ediyordu... Gelgelelim o âna dek zıpkınlanmaya değecek bir av gören olmamıştı içlerinde.</p>

  <p>“Tam üstüne bastınız!” diyerek Hatherence’ın sorusuna cevap veren Slyne güverte üzerinde bir aşağı bir yukarı sallanıyordu. “Diğer gövdeyi ne denli az kullanırsam şehre de o denli az borçlanmış olurum!” Bir tür halat donanımına asılı vaziyette diğerlerinin tepesinde süzülmekte olan Kaptan Slyne böylelikle daha iyi bir görüş alanı ediniyor ve hem gözcülük hem de hedef saptayıcılık görevlerini bizzat yerine getirmiş oluyordu. Loş bir kızıllığa bürünmüş gaz kütlesi içinde makul bir hızla ilerlemekteydiler. Bir anlık dalgınlıkla halat düzeneğini bırakacak olsa, pervanelerin arkasında oluşan hava cereyanının Slyne’yi geminin kıç tarafına dek savurması işten değildi. Burada makul bir hızdan kasıt, Dretnot <i>Fırtınabiçi</i>’nin seyir halindeyken ulaştığı süratin çeyreğinden daha azıydı, ama bu kesimdeki gaz kütlesi daha kalındı ve bu da, pervanelerin yol açtığı hava akımının gücünü katbekat artırıyordu.</p>

  <p>“Orada bir şey var!” diye bağırdı Slyne, genel anlamda yukarıyı ve de sancak tarafını işaret ederek.</p>

  <p>Tüm başlar aynı anda o yöne çevrilmişti.</p>

  <p>“Hayır, hayır! Yanılmışım,” dedi hemen ardından Slyne, neşeli bir ifadeyle. “Kusura bakmayın.”</p>

  <p>İçlerinde tek gözlüsü de bulunan çeşit çeşit dürbün, bir yükseklikölçer, benzerlerine ancak müzelerde rastlanabilecek bir telsiz, çizik içinde kalmış bir yağmur siperliği, antika sayılacak kadar eski olduğu halde pırıltısını koruyan kılıf içine sokulup belde taşınabilecek tipte bir top ve bir radyasyon pusulası gibi, çoğunluğu hiçbir işe yaramayan fi tarihinden kalma gemicilik alet edevatıyla donanmış şu haliyle, üstlendiği kaptanlık rolünü fazlasıyla ciddiye alıyor gibiydi Slyne. Üzerindeki giysiler ve vücudunu yarı yarıya kaplamış olan zırh yepyeni görünmekle beraber çok eski dönemleri çağrıştıran bir tasarıma sahipti. Göbeğine sardığı dört kemerin her birine birini bağladığı evcil dölütleri yanından hiç ayırmıyordu.</p>

  <p>Dölüt, Ahali gençleri arasında çocukluk aşamasına geçecek kadar bile gelişim göstermesine izin verilmemiş olanlara verilen genel isimdi. En yaygın varlık sebepleri, dişiliğe geçiş yapmış Ahali mensupları arasında nispeten sabırsız kişiliğe sahip olanların yeni büründükleri cinsiyetin gerektirdiği doğal süreci tamamlamaya tahammül edemeyerek yol yakınken düşük yapmayı seçmesiydi. Bu da geriye, ideal birer evcil hayvan yerine geçecek dölütler bırakıyordu. Her Ahali mensubu neredeyse ana rahmine düşme aşamasından itibaren kendi kendine hayatta kalabilme yetisine sahip olsa da, fikirsel gelişimleri buna paralel bir seyir izlemiyor, haliyle de, ileriki süreçte kendilerini tamamen savunmasız hissettiklerinde etraflarında onları koruyup gözetecek hiç kimse bulamıyorlardı.</p>

  <p>Slyne’nin hemen hemen hiçbir işlevi olmadan öylece sallanan soluk renkli uzuvları ile minik ve tombul birer vatozu andıran dördüzleri —onları gerçekten de bizzat doğurup doğurmadığını sorgulamanın hiç yakışık almayacağını belirtmeye gerek yoktur herhalde— bir yandan kendilerini kemerlere bağlamakta kullanılan zincirlere dolanarak hiç durmadan kâh hamilerine kâh birbirlerine tosluyordu. Her ne kadar bu manzara insan ırkından olan biri üzerinde ister istemez hafiften ürkünç bir etki yaratsa da, dölütlerin tarihöncesi çağlarda Dünya gezegeninde bilinen anlamıyla papağanın şu günkü karşılığı olduğuna dair sonradan sonradan belirginleşen bunaltıcı bir hisse kapılmaktan kendini alamadı Fassin.</p>

  <p>“Bu kez gerçekten de bir şey gördüm!” diye haykırdı Slyne, bu defa sancak tarafının aşağısını göstererek. Küçük siyah bir cisim birkaç yüz metre ötede gaz kütlesinin kızıl derinliklerinden yukarı doğru yükseliyordu.</p>

  <p>“Şimdi hakladım onu!” diye bağırdı Y’sul, silah platformunun dengede durmasını sağlayan ağırlığa onu az kalsın öte yana devirecek şekilde toslayarak. Gelgelelim, platform güverte üzerinde onun zıpkın silahını yeterli rahatlıkla kullanabilmesine olanak tanıyacak bir yüksekliğe çıkmıştı şimdi.</p>

  <p>“Bu bir tchoufer tohumu!” diye heyecanla belirtti Sholish. “O şey bir tchoufer ağacının tohumu, efendim!”</p>

  <p>“Bekleyin biraz, Y’sul,” dedi Fassin, onun hizasına gelmek için güverteden havaya yükselerek. “İzin verin gidip bir bakayım.” Küçük gaz mekiğinin motorunu ateşleyip hızlanarak <i>Poaflias</i>’tan uzaklaştı ve havada geniş bir kavis çizdikten sonra halen yavaş hareketlerle yükselmekte olan daire şekilli siyah cisme doğru inişe geçti.</p>

  <p>“Yoldan çekil!” diye çığırdı Y’sul bu kendini bilmez âdemoğlunun arkasından. Y’sul’un nişancılıktaki ustalık seviyesine daha önce tanıklık etmiş olan Fassin biraz da bundan dolayı kavisli bir seyir izlemeyi tercih etmişti.</p>

  <p>“Sakın ateş etmeyin, olmaz mı?” diye bağırarak karşılık verdi ona Fassin.</p>

  <p>Bu cevap karşısında omuz silkmekle yetinen Y’sul silahın nişangâhını küçük siyah daireye çevirip kollarının ucundaki kıvrık uzantıları tetiğe sıkıca kenetledi.</p>

  <p>Asılı olduğu halat donanımını kullanarak öne doğru sürüklendi Slyne. Dölütlerinden ikisi onun bedenine sımsıkı sarılmış, tortop olup hareketsiz kalmıştı. Başını kaldırıp bakan Slyne zorlukla duyulan bir cık-cık-cık çektikten sonra tek gözlü dürbününü fırfırlı yakasının alıcıların en yoğun olduğu kısmına kaldırarak giderek yükselmekte olan siyah küreyi incelemeye koyuldu. “Ah, aslına bakarsanız bu...” diye açıklamaya tam başlıyordu ki...</p>

  <p>...aniden yükselen Hatherence silah platformunun yanında bitiverdi. “Y’sul! Dur!”</p>

  <p>Oysa “<i>Ha-ha!</i>” diye gülen Y’sul tetiği çekip zıpkını fırlatmıştı bile. Üzerine yerleştirilmiş olduğu kaide şiddetle sarsılırken silah müthiş bir gürültü eşliğinde adeta yerinden sıçradı, zıpkına monte edilmiş olan ikiz roket motorları hızla ileri atılarak güvenli bir açıklığa ulaşınca infilak etti ve silahın ana haznesine yerleştirilmiş olan siyah renkli ince bir çubuk tiz bir ıslık sesi çıkarıp kendisini kısıtlayan boğumları çözmek isteyen bir kırbaç gibi şaklayarak platformun hemen altında bulunan bir bölmeden dışarı uğradı. Zıpkın siyah cismin birkaç saniye sonra ulaşacağı noktaya doğru gaz kitlesini yarıp geçerek ilerliyordu artık. “Hmm,” dedi Y’sul, hafiften şaşırmış bir sesle. “Şimdiye kadarki en iyi atışlarımdan bi—”</p>

  <p>Slyne’nin “Bu bir mayın!” diye bağırmasıyla irkilen Y’sul lafını tamamlamaya fırsat bulamamıştı.</p>

  <p>Sholish’in olaya tepkisi ise dehşetengiz bir çığlık koyvermekten ibaretti.</p>

  <p>— Fassin, çabuk uzaklaş o şeyden! diye mesaj gönderdi Hatherence, bariz bir telaşla.</p>

  <p>Uyarıyı alan küçük gaz mekiği kaçmak üzere hemen o anda yönünü geri çevirmeye girişirken, hızını artırmasıyla birlikte çılgınca dönmeye başlayan pervaneleri havayı bulandırıyordu.</p>

  <p>“Ne? Nasıl yani?” oldu Y’sul’un tek söyleyebildiği.</p>

  <p>Slyne ise üzerinde taşıdığı topu kılıfından çıkarıp doğrudan doğruya zıpkına nişan aldı. Henüz tek bir atışa imza atmışken silah tutukluk yapmasa çok daha iyi olacaktı tabii.</p>

  <p>“Nükleer bir mayın olabilir mi?” diye sordu albay, bunu bağırarak söylediğinin farkına varmaksızın. Albayın uzay elbisesinden yine o ince, ağlamaklı inilti yükseliyordu şimdi.</p>

  <p>“Kesinlikle!” dedi Slyne dört bir yana tükürük saçarak. Yeniden çalışır ümidiyle topunu hırsla çırptıktan sonra okkalı bir küfür basarak telsize sarıldı. “Motorlar! Tam güç geri!” Çaresizlik içinde tekrar tekrar çırptı bodur topunu. “Lanet olası <i>talimatnameler!”</i></p>

  <p>Hatherence olayın dehşetiyle hızla kenara kaçılırken, önce siyah küreye doğru şaşmaz bir rotayla inmekte olan zıpkına, ardından silah platformuna baktı Y’sul. “Sholish!” diye ciyakladı sonra. “Tut şunun ucunu!”</p>

  <p>Silahın altındaki bölmeden çekilip dışarı sarkmış olan karanlık kablo yığınına doğru atılan Sholish onun bir ucunu yakalamasıyla beraber filika küpeştelerine doğru savrulup oradaki payandaya çarparak halatlara dolanmış bir vaziyette aniden durdu, demeye kalmadan pervanelerin ardında oluşan hava cereyanı onu güvertenin bulundukları yerin arkasına denk düşen kısmına dek geri fırlattı. Kendisini kısıtlamakta olan kordondan tamamen kurtulmak, dosdoğru mayının üzerine ilerlemekte olan zıpkının hızını daha da artırmıştı. <i>PoafIias</i>’tan ayrılmış olan Hatherence ise güvenli olduğunu düşündüğü bir mesafeye dek açılma gayretindeydi. Fassin’in bir yandan dönerek gittikçe süratlenmekte olan ok başı biçimli gaz mekiği ise mayına geminin olduğundan halen daha yakındı.</p>

  <p>Y’sul “Ah, kahr—” diye söyleniyordu ki kızıl renkte göz kamaştırıcı bir parıltı sanki çevrelerindeki gaz tabakasını bütünüyle yalayıp geçti.</p>

  <p><i>Öldüğümüzün resmidir,</i> diye düşünmeye ancak zaman bulabilmişti Fassin.</p>

  <p>Pembeli beyazlı tonlarda için için yanan çizgilerden oluşan dar bir yelpaze Albay Hatherence’ın uzay elbisesini ve zıpkının tümünü kapsayacak şekilde bir an için etrafa yayıldı ve zıpkın muazzam bir patlamayı izleyen ısı ve ışık yumağı içinde ortadan kayboldu. İnfilakın meydana geldiği noktadan dışa doğru dairesel bir şekilde yayıldığı görülen şok dalgası mayını da sarsmış...</p>

  <p>...bu sarsıntı esnasında bir anlığına durup adeta düşünen mayın, sonrasında hafifçe yukarı meylederek yoluna kaldığı yerden devam etmişti. Şok dalgasının etkisiyle hem üzerindekiler hem de geminin kendisi şiddetle zangırdadı. Titreşimi Fassin de hissetmişti. Bunun üzerine, yavaşlayıp geri döndü.</p>

  <p>Slyne’nin vermiş olduğu son emir doğrultusunda hız kesiyordu <i>Poaflias.</i> Pervanelerin akıntısı zayıflamış olmakla beraber Sholish’in ezilip büzülmüş olan kabuğunu halen karanlık bir kablo yığınına dolanık vaziyette güverteden havalandırmaya yetmişti.</p>

  <p>Ona bakakalmıştı Y’sul. “Sholish?” dedi, kendisinin bile güçlükle duyabildiği bir sesle.</p>

  <p class="girintisiz1">“Gezgin diye anılan türlerin zaman kavramı üzerine fikirleri başka hiçbir şey üzerinde olmadığı kadar farklılık gösterir. Biz Ahali mensupları ise, tabiatımızdan kaynaklanan beceri sayesinde, kronoduyulardan yayılan ışık tayflarını onları büyük ölçüde sarmalayacak şekilde, gücümüz yettiğince kuşatırız. Hızlı sınıfa dahil edilebilecek makineleri bu kapsamın dışında tutuyorum tabii.” Bu cümleyi tereddütten kaynaklanan kısa bir duraklama izledi. “Onlardan hâlâ iğreniyorsunuz sanırım, doğru mu?”</p>

  <p>“Evet, hem de fazlasıyla!” diye belirtti albay.</p>

  <p>“Olumlu sonuçlar doğuracak bir hor görme sayılır bu,” dedi Fassin.</p>

  <p>“Hmm. Bizden çok farklı olduklarını kabul etmek lazım tabii. Yine de, doğal evrim süreci sınırları içinde ele alındığında bile, zamanı algılama oranlarındaki çeşitlilik bazılarına göre türler ve alttürler arasındaki en belirgin ayrışmayı ifade ediyor.”</p>

  <p>Bu konuşmayı yapan kişi, Jundriance adında çok yaşlı bir Bilge’ydi. Ahali toplumunda geçerli olan kıdemlerle ilgili terimler dizini, çocukluktan başlayıp bunun en az iki milyar yıl sonrasına (genellikle çok daha sonrasına) tekabül eden asıl Çocukluk evresi ile son bulan yirmi dokuz ayrı sınıfa bölünmüştü. İkisi arasında sırasıyla nispeten kısa soluklu Ergenlik ve Gençlik evreleri, kendi içinde üç alt döneme ayrılan ve oldukça uzun süren Yetişkinlik evresi, onu izleyen dört alt döneme ayrılmış Ustalık evresi, üç alt döneme daha ayrılan Olgunluk evresi ve nihayet, Ahali mensubu o yaşa (asgari bir milyon iki yüz elli bin yıl) ulaşmayı başarabilmişse ve kendi üstleri tarafından buna layık görülmüşse, başlangıcının ardından Yetişkinlik, Olgunluk ve Cuspian evrelerinin tüm alt dönemlerini tekrarlayan Bilgelik evresi geliyordu. Bu sıralama uyarınca, teknik anlamda Bilgelik’in zirvesindeydi Jundriance. Kırk üç milyon yaşına geldiği şu günlerde —koyu bir renge bürünen kabuğuna bir yandan Ahali’ye özgü orta yaş belirtilerinden olan puslu bir tabaka yerleşirken— cüssesinin çapı çekile çekile ancak altı metreye dek gerileyebilmiş, uzuvlarından pek çoğunu uzun zaman önce kaybetmiş, öldüğü varsayılan Cuspian-choal Valseir’den geriye kalan kütüphanenin sorumluluğunu üstlenerek vaktiyle yine merhumun oturduğu evde münzevi bir hayata çekilmişti.</p>

  <p>Evden görünen manzara, evin bir zamanlar kocaman soğuk bir güneşin etrafında dönüp duran miniminnacık bir gezegen misali akıntısına kapılıp sürüklendiği büyük fırtınanın geride bıraktığı son yankıları temsil eden dikey şekilli büyük ve durgun bir silindir içine hapsolmuş derinlemesine uzayıp giden kimi kahverengi kimiyse mor renkli gazdan örtülerin oluşturduğu puslu bir silsileden ibaret olup, normal zaman akışının geçerli olduğu hareketsiz ve durağan bir ortamı yansıtıyordu. Ev ile yanıbaşındaki kütüphanenin oluşturduğu blok ise genel görünüm itibarıyla yapının bir araya toplanması olanaksız görülen halkalı gezegenlerden müteşekkil olduğu intibaı uyanmasına yol açacak şekilde pek çoğunun ortasından ekvator çizgisi geçen her biri yetmiş metre civarında bir çapa sahip otuz iki küreden meydana geliyordu. Atmosferin gazdan ziyade sıvı özelliği göstermeye başladığı bölgenin birkaç kilometre yukarısında uzanan karanlık ve sıcak derinliklerin bağrındaki kalın ve sakin gaz tabakasının içine gittikçe daha fazla gömülerek, havada bir baloncuk gibi uçuşuyordu ev.</p>

  <p>“Onun evi burasıydı demek?” diye sormuştu albay, onu <i>PoafIias</i>’ın güvertesinden ilk gördükleri vakit.</p>

  <p>Bu terk edilmiş BulutTüneli’nin evin bir zamanlar üzerine demir atmış olduğu kısmının yerini keşfetmek üzere sesduyuları ve manyetik alıcıları yardımıyla etrafı tarayan Fassin tüm çabasına rağmen onu yakınlarda bir yerde bulamamıştı. <i>Poaflias</i>’ın çizelgelerini ve grafiklerini çoktan gözden geçirmişti. BulutTüneli’nin o alabildiğine uzayıp giden şekline sanal haritalarda artık yer verilmiyor oluşu, onun çok uzaklara sürüklendiğinin —ki bu pek olası değildi— veya derinliklere düştüğünün göstergesiydi.</p>

  <p>“Evet,” demişti kâhin. “Öyle gibi.”</p>

  <p><i>Poaflias</i>’ı gerisingeri çevirip Munueyn’e dönmeleri gerekmişti. Ağır şekilde yaralanmış olan Sholish hastaneye kaldırılmış, cerrahlar onun hayatta kalmasına yüzde elli ihtimal vermişti. Dediklerine göre onun için en ideal tedavi yöntemi, izleyen birkaç yüz gün süresince uyuşturucu komasında tutulmaktı. Bunun dışında yapabilecekleri bir şey yoktu şu an için.</p>

  <p>Y’sul sakat kalan uşağının yerini almaya can atacak ister Genç olsun ister Ergen sayısız gönüllü bulmuştu bulmasına, ama hepsini geri çevirmişti... Bir iki gün sonra yeniden yola koyulduklarında çevresinde bağırıp hakaret edecek kimseyi bulamayınca pişmanlık duyacağı bir karar olmuştu bu.</p>

  <p>Karşılarına çıkan gemilerin ve mayınların arz ettiği tehditlerden kendilerini sakınıp nihayet onuncu günün sonunda yolculuğun sonuna gelmişlerdi. Nuern ve Livilido adlarında, ikisi de titizlikle süslenmiş olmakla beraber üzerlerinde kötü duran akademik giysilere bürünmüş, Olgunluk evresindeki iri kıyım bir çift uşak hizmet ediyordu Bilge Jundriance’a. Diğer yandan, onlar da kendi hizmetkârlarına sahip olacak kadar kıdem sahibiydiler; altız oldukları zannedilecek kadar birbirine benzeyen ağzı fazlaca sıkı yarım düzine yetişkindi bahsi geçen bu son grup. Hızla sağa sola kaçışma konusunda üstlerine yoktu ama otistik denecek ölçüde utangaçtılar da.</p>

  <p>İleri yaştaki bu iki uşağın daha kıdemlisi olan Nuern —kendisinin bir basamak astı olan Livilido’nun rütbesi suhrl iken Nuern mouean rütbesini taşıyordu— onları karşılayıp kendilerine tahsis edilmiş olan odaları gösterdikten sonra efendisinin o sıra biricik kütüphanesiyle ilgili halen yapılmayı bekleyen işlerin listesini hazırlamakla meşgul olduğunu belirtti... Y’sul’un daha önce dikkat çekmiş olduğu üzere, Valseir’in başına gelen talihsiz olaydan bu yana kütüphaneyi oluşturan parçaların büyük kısmı oraya buraya dağıtılıp heba olmuştu. Geriye kalan bir avuç eseri yağmalamak üzere âlimlerin bu çevreye akın etmesinin önüne geçen yegâne etken, evin görece uzak konumuydu. Ne var ki,Jundriance o sıra yavaş zaman akışına geçmiş bulunuyordu ve onunla konuşmak istemeleri halinde kendi düşünce hızlarını onunkiyle uyum gösterecek bir oranda ağırlaştırmaları gerekiyordu. Fassin ile albay bunu yapmayı kabul etti. Y’sul ise böyle bir şeye asla razı gelmeyeceğini, hatta bu teklifin tek bir kelimesini dahi duymaya tahammül edemeyeceğini söyleyerek <i>Poaflias</i>’a yelken açma komutu verdi ve avlanmaya değecek bir şey olup olmadığını kontrol etmek üzere civar bölgeleri keşfe çıktı.</p>

  <p>“Sizin görevinizin başımızı beklemek olduğunu sanıyordum,” diye hatırlatmada bulundu ona albay.</p>

  <p>“Görev mi?” dedi Y’sul, bu sözcüğü ilk kez duyuyormuş gibi.</p>

  <p>Jundriance’ye okuma ekranına yansıtılan bir mesaj yoluyla ziyaretçileri olduğu haber verildiğinde halen en azından yarım günlük bir süreleri vardı. Eğer onları huzuruna hemen kabul ederse karanlık çökmeden buradan ayrılabileceklerdi. Aksi halde uzunca bir süre oraya çakılıp kalacaklar demekti...</p>

  <p>“Albay,” demişti Fassin, “yaşam hızımızı bir süreliğine düşürmemiz gerekecek. O esnada bırakalım Y’sul bu yakınlarda dilediğince takılsın...” Konuşmanın bu noktasında, sözlerinin altını çizmek için bakışlarını Y’sul’a çevirmişti Fassin, “Sonuçta, kimbilir kaç zaman aylakça dolanıp durmaktan başka yapabileceği bir şey yok buralarda.”</p>

  <p>— Kesin başını belaya sokar.</p>

  <p>— Muhtemelen. Öyleyse, eve yakınken mi belayı bulmak daha iyi, uzakken mi?</p>

  <p>Gürlemeyi andıran bir sesle kendi kendine söylenen Hatherence ardından Y’sul’a dönüp şöyle dedi: “Devam etmekte olan bir savaşın ortasında olduğumuzu size hatırlatmak isterim.”</p>

  <p>“Haber ağlarını daha yeni inceledim!” diye itiraz etti Y’sul. “Çarpışmaların yaşandığı alanlar buraya kilometrelerce uzaklıkta!”</p>

  <p>“Doğru mu söylüyorsunuz?” diye heyecanla araya girdi Nuern. “Savaş başladı mı yani? Efendimiz bu evde hiçbir iletişim aracı kullanılmasına izin vermiyor. O yüzden de, dışarıda olup bitenle ilgili en ufak haber alamıyoruz.”</p>

  <p>“Savaş başlayalı neredeyse on iki gün oluyor, dostum,” diyerek durumu açıklamaya girişti Y’sul. “Geride kalan şuncacık süre içinde kendimizi savaşın en yoğun yaşandığı bölgelerde bulduk bile. Buraya gelirken yol üzerinde bir akıllı mayının kurbanı olmaktan kıl payı kurtulduk. Bu olay sırasında uşağım kendini sakatladı, belki de bu yüzden ölecek.”</p>

  <p>“Akıllı mayına mı rastladınız? Bu yakınlarda mı hem de?”</p>

  <p>“Endişelenmekte haklısın, dostum,” dedi Y’sul vakur bir tavırla. “Bu civarda böyle askeri gereçlerin varlığı gemimi sizin çevrenizde devriyeye çıkarmak istememin bir diğer —aslına bakarsan, gerçek— nedeni.”</p>

  <p>“Üstelik uşağınız yaralandı, öyle mi? Ne korkunç bir durum.”</p>

  <p>“Biliyorum. Savaşın kendisi korkunç bir şeydir zaten. Onun dışında, çatışmalara sahne olan yerlerde şu âna dek kayda değer bir ölüm yaşanmadı. Her iki taraftan da hizmet dışı bırakılan Dretnotlar oldu. Kimin kazanmaya daha yakın olduğunu söylemek için henüz çok erken. Ama merak etmeyin, gelinen son aşamayı sizin için öğrenmeye çalışacağım.”</p>

  <p>“Teşekkürler.”</p>

  <p>“Bir şey değil.”</p>

  <p>— Bir şey diyeyim mi, haklıymışsınız, diye fısıldayarak sinyal gönderdi Fassin’e Hatherence, tanık olduğu bu konuşma üzerine. — Bırakalım bir an önce gitsin.</p>

  <p>— Halen yavaş yaşam akışındayken uzay elbisenin içinden gemiye mesaj gönderebiliyor musunuz?</p>

  <p>— Evet.</p>

  <p>— Etkilendim doğrusu.</p>

  <p>“Yakınlarda mı olacaksınız?” diye sormuştu Fassin Y’sul’a. “<i>Poaflias</i>’la çok açılmak gibi bir niyetiniz olmadığını umarım.”</p>

  <p>“Tabii ki yok! Sizi temin ederim! Ve burada gördüğünüz iki arkadaşımıza benim yokluğumda size her tür nezaketi göstermelerini tembihleyeceğim!”</p>

  <p>Huzura hemen kabul edilecekleri haberini almışlardı. Bunun üzerine, kendilerine yolu gösteren Nuern’in peşi sıra dış kısımdaki kütüphane bölmelerinden birine çıktılar. Kütüphanenin elmas bir yaprağı andıran çatısı dosdoğru yukarı, ateş kırmızısının karanlık bir tonundaki gökyüzüne bakıyordu. Az çok dairesel bir şekle sahip olan odanın merkezine yakın bir noktadaki bir oyuk-koltuğa yüzü okuma ekranına dönük halde yerleşti Jundriance. Etrafları, bazısı bir insanın uzanabileceği genişliğe gelene dek adeta ikiye katlanmış kadar aralık, bazılarıysa bir insan çocuğunun parmağını sığdırmak için uğraş vermesini gerektirecek kadar dar olan sıra sıra kitap rafıyla dolu duvarlarla çevriliydi. Bunların çoğuna çeşitli kitaplar dizilmişti. Hem duvarların arasına hem de zemin ile yukarıdaki bir dizi tavan desteği arasına gerilmiş, atlıkarınca misali üç yüz altmış derece dönebilen kitap hazneleri bundan başka yüzlerce farklı türde muhafaza aygıtı ve de sistemi barındırıyordu: içten içe parıldayan sanalkristaller, sanalparçalar, pikosarmallar ve buna benzer daha bir düzine anlaşılması güç zamazingo.</p>

  <p>Yoğun atmosfer tabakası içinde süzülerek Jundriance’nin yerleştiği koltuğun yanına vardılar. Nuern’in diğer koltukları havada savurup yerine yerleştirmesiyle birlikte ikisi aynı koltuğa kenetlenmiş, ne var ki, bunu yaparken Hatherence Fassin’i kendisiyle Bilge arasına almaya özellikle dikkat etmişti. Jundriance’in hareketlerinde ise, beklendiği üzere, onların farkına vardığını gösteren en ufak bir belirti okunmuyordu.</p>

  <p>Ardından, yavaşlamışlardı. Bu işi başarmak Fassin’e Hatherence’a olduğundan çok daha kolay gelmişti. Ne de olsa aynı şeyi yüzyıllardır yapıyordu o; albay ise bünyesini yavaşlatmaya yönelik teknik eğitim almış olsa da gerçek hayatta bunu uygulamaya koymasını gerektirecek bir durumla o güne dek hiç karşılaşmamıştı. içine sürüklendikleri bu deneyimin, en azından yaşam hızlarını Bilge’ninkiyle aynı seviyeye indirip istikrarlı bir seyre oturtmalarına kadarki safhasında, kendisi açısından son derece sarsıcı ve yıpratıcı geçeceğine şüphesi yoktu.</p>

  <p>Gün çabucak kararmış, onu izleyen gece ise sanki bir saatten daha kısa sürmüştü. Fassin tüm dikkatini sakince sürdürmekte olduğu kendi yavaşlama sürecine vermiş görünse de, albayın koltuğunda huzursuzca kıpırdandığının ve oturuş şeklini ikide bir değiştirdiğinin farkındaydı. Zamanla, Bilge Jundriance’te bir hareketlenme başgösterdi. Hızlı yaşam hesabıyla ertesi sabah olduğunda, okuma ekranında gerçekten de bir değişiklik meydana geldiği görülüyordu; sayfayı çevirmişti. O gün hızla geçip giderken onu takip eden gece daha da hızlı tükenmişti. Jundriance’nin hızını artıra artıra onlarla buluşup görüşmesini mümkün kılacak bir orta noktaya ulaşması —zira kendisini ziyarete geldiklerinde bunun çok çok daha altında bir yavaşlık seviyesinde bulunuyordu— beklenen altmış dörtte birlik bir indirgeme oranına erişmelerine dek bu süreç böylece sürüp gidecekti.</p>

  <p>Yolu neredeyse yarılamışlardı ki küçük gaz mekiğinin içinde hafifçe çınlayan bir sinyal sesi bir fısıltı mesajı iletti Fassin’e. — Her şey yolunda mı, Binbaşı?</p>

  <p>— Evet. Neden sordunuz?</p>

  <p>— Az önce ekran okuyucusunu sorguladım. Gerçek yaşam hızında çalışıyordu, ta ki <i>Poaflias</i> gelinceye dek.</p>

  <p>— Bundan emin misiniz?</p>

  <p>— Hem de tamamen.</p>

  <p>— Gerçekten çok ilginç.</p>

  <p>Nihayet hedefledikleri noktaya varmışlar, kendi yaşam hızlarını Bilge’ninkiyle uyum gösterecek bir seviyeye indirgemeyi başarmışlardı. Odanın geçirgen yüzeyli tavanından yansıyan turuncu-mor tonlardaki gökyüzü bir aydınlanıp bir kararırken, normalde kısacık olan günler başları üzerinden ağır, çok ağır bir hızla gelip geçen bir titreşime dönüştü. Bu hızdayken bile upuzun ve kocaman gaz katmanları hiç hareket etmeksizin başları üzerinde asılı duruyor gibiydi. Geçmiş araştırmalarından biri sırasında ilk kez yaşam hızını düşürmesi gerektiğinden bu yana iyiden iyiye aşina hale geldiği o duygu, ruhunu yitirdiği hissine kapılmasına yol açan o rahatsızlık verici algı, dışarıda, yukarıda ve geride yaşam çok daha büyük bir hızla akıp giderken içerideki zamanda kısılıp kalmaya dair tuhaf bir hapsedilmişlik duyusu, Fassin’in benliğine bir kez daha doluyordu şimdi.</p>

  <p>Okuma ekranını kapayan Jundriance onları saygıyla selamladı. Fassin ona Valseir’in akıbetiyle ilgili sorular sormak istediyse de konu her nasılsa yaşam hızı meselesine gelip takılmışa benziyordu.</p>

  <p>“Hızlılar’a acımadan edemiyorum,” dedi Bilge. “Bir bakıma, evrenin düzenine uyum sağlayamıyor gibiler. Yıldızlar arasındaki mesafeler, bunların birinden diğerine seyahat etmek için harcanan süre... Hele bir de yolculuk galaksiler arasında gerçekleşiyorsa, gereken süre daha da artacaktır tabii.”</p>

  <p>Görüşmenin bu aşamasını tarafların huşu içinde bekleştiği bir duraksama izledi. “Pek tabii,” dedi sonra Fassin, oluşan boşluğu doldurma gayretiyle. <i>Bize olta mı atıyorsun yoksa, kurnaz ihtiyar?</i> diyordu içinden bir yandan.</p>

  <p>“Makineler. Onların çok daha beter olduğunu belirtmeme gerek yok sanırım. Ne dayanılmaz olsa gerek, bu denli hızlı yaşamak.”</p>

  <p>“Eh, içlerinden çoğu artık yaşamadığına göre, bu artık sorun teşkil etmiyor, hürmetli Bilge,” diye hatırlatma gereği duydu Fassin.</p>

  <p>“Olması gereken buydu belki de.”</p>

  <p>“Saygıdeğer Bilge, Valseir’in ölümüyle ilgili bize aktarabileceğiniz başka bir bilgi var mı?”</p>

  <p>“Olay esnasında ben orada değildim. Ben de sizin bildiğiniz kadarını biliyorum.”</p>

  <p>“Siz onunla birbirinize... çok yakın mıydınız?” diye sordu Fas sin.</p>

  <p>“Yakın mı dediniz? Hayır, öyle olduğumuzu söyleyemem. Geçmişte kimi metinlerin kökenini keşfetme ve içeriklerinin doğruluğunu kanıtlama gibi konular üzerine haberleşip uzaktan görüş alışverişinde bulunduğumuz ve devamlı değilse bile, zaman zaman işin bilimsel derinliği ve metinlerin taşıdığı anlamın çözülmesi gibi hususlarda anlaşmazlığa düşüp tartıştığımız oldu. Ama tüm bu süre zarfında kendisiyle bir kez olsun yüz yüze karşılaşmadık. Bu durumda, yakın olduğumuzu söylemek zor, sizce de öyle değil mi?”</p>

  <p>“Öyle sanırım. Sizi buraya sürükleyip geride kalan eserlere sahip çıkmaya itenin ne olduğunu merak etmiştim sadece, hepsi bu.”</p>

  <p>“Ah, beni buraya sürükleyen şey onun kütüphanesini yakından inceleme şansına erişme arzusundan başka bir şey değildi. Hoşuma giden, ilgimi çeken parçaları çekip almak... Hiç tereddüt etmeden buraya gelmemi sağlayan başlıca itki buydu işte. Valseir’in hizmetkârları burayı terk ederken bazı eserleri de beraberlerinde götürmüş, sonrasında buraya uğrayan başka kimseler ise —çoğunlukla bu işe gönül vermiş âlimler veya kendisine âlim diyen özentiler— işlerine yarayacağını düşündükleri parçaları sorgusuz sualsiz almış, ama burada halen yeterince eser var ve görünüşe göre en bilindik edebiyat hazineleri yağmalanmış olsa da, burada keşfedilmeyi bekleyen daha nice saklı değer olabilir. Bu olasılığı inkâr etmek affedilmez bir ihmalkârlık olurdu.”</p>

  <p>“Anlıyorum. Peki ya Valseir’in kütüphanesi? Bildiğim kadarıyla oradaki eserlerin fihristini çıkarmayı sürdürüyorsunuz.”</p>

  <p>Bir duraklama daha. “Sürdürüyorum, evet.” Yaşının ne denli ileri olduğu sırf kabuğunun zamanla büründüğü koyu tondan bile anlaşılabilen bu ihtiyar Bilge’nin bakışları az önce kapamış olduğu okuma ekranının karanlığına dalıp gitmişti şimdi. “Hmm,” dedi neden sonra. Başını ağır ağır Fassin’den yana çevirerek devam etti konuşmasına. “Bir düşünelim. Burada kullanmış olduğunuz ‘sürdürmek’ fiilinin taşıdığı anlama biraz daha açıklık getirir misiniz?”</p>

  <p>“Sizin devam ettirdiğiniz fihristleme işlemini bizzat Valseir başlatmıştı, yoksa yanılıyor muyum?”</p>

  <p>“Bu tür konularda hep ketum davranmıştır. Onu tanıdığınıza göre bu özelliğini gayet iyi biliyor olmalısınız.”</p>

  <p>— Bir hafif-haberleşme kaçağı algılıyorum, şeklinde mesaj gönderdi Hatherence o anda.</p>

  <p>— Şimdi söyleyeceğim şeyin peşi sıra bir boşalma geleceğini sezerseniz haber verin:</p>

  <p>“Aynı zamanda çok da üşengeçti. Hapuerele, Valseir’in kütüphanesindeki eserleri listeleme işini tamamlamasının Tüm Fırtınalar Yat Yarışları Kupası’nı kazanmasına oranla çok daha zayıf ihtimal olduğunu söylerdi her zaman.”</p>

  <p>Bir başka dursaksama izlemişti bu cümleyi. “Doğru. Bizim Hapuerele öyle söylerdi hep.”</p>

  <p>— Sızıntı. Hapuerele artık yaşamıyor mu dersiniz?</p>

  <p>— Yaşıyor, ama onu başka bir yerde araması icap etti. Öyle yapmamalıydı halbuki.</p>

  <p>“Kütüphanenin bazı bölümlerine kendim şöyle bir göz atmak isterdim. Umarım sizin için mahsuru yoktur. Emin olun rahatınızı kaçıracak bir şey yapmayacağım.”</p>

  <p>“Ah, şimdi anlıyorum. Ağzı sıkı davranacağınıza söz veriyorsanız, neden olmasın? Aradığınız özel bir şey var mı, Bay Taak?”</p>

  <p>“Evet. Ya sizin?”</p>

  <p>“Benim peşinde olduğum tek şey, aydınlanmak. Peki sizin ne aradığınızı sorabilir miyim?”</p>

  <p>“Sizinkiyle tamamen aynı.”</p>

  <p>Bu cevap karşısında bir süre sessiz kaldı yaşlı Ahali mensubu. Gerçek zaman hesabıyla ölçülse, tekrar ağzını açtığında koca bir saatin geride kaldığı görülürdü. “İlginizi çekebileceğini düşündüğüm bir şey var sanırım. Zahmet olmazsa yaşam hızınızı biraz daha düşürebilir misiniz? Mevcut hızımızın size büsbütün yavaş geldiğini biliyorum, ama inanın bu şartlar altında devam etmek kendimi çok yormamı gerektirecek ki bu hiç de arzuladığım bir şey değil.”</p>

  <p>“Nasıl isterseniz,” dedi Fassin Jundriance’ye.</p>

  <p>— Bu durumda sizinle burada ayrılmamız gerekecek, Binbaşı.</p>

  <p>— Size imreniyorum doğrusu. Fazla uzatmamaya çalışacağım.</p>

  <p>— Bol şans, şeklinde geldi Hatherence’ın son mesajı.</p>

  <p>“O halde ben size veda etmek durumundayım, efendim,” dedi albay Bilge’ye.</p>

  <p>“Sizinle tanışmaktan mutluluk duydum, Rahip Albay,” karşılığını verdi Jundriance. “Madem öyle,” diye devam etti sonra, yeniden Fassin’e dönerek. “Şimdi bir bakalım... Şu anki hızımızın yarısına inmemiz, Kâhin Taak, kendimi daha iyi hissetmeme yeter sanırım. Ama çeyreğine inersek çok daha memnun kalırım.”</p>

  <p>“Öyleyse ilk etapta yarı seviyeye insek size uyar mı?”</p>

  <p class="girintisiz1">Geri dönmesi üç gün almıştı. Hatherence’ı bir diğer kütüphane bloğunun içeriğini incelerken buldu. Kusursuza yakın bir küre biçimindeki bu penceresiz odayı tavanın merkezinden aşağı yansıyan loş bir ışık çemberi ve her bir kitap rafına işlenmiş olup hayaletimsi bir yeşille içten içe yanan biyo-şeritler yoluyla sağlanan ek bir parlaklık aydınlatıyordu. Odanın çeşitli bölümlerini işaret eden kocaman birer yelkovanı andıran daha bir sürü raf kümesi, sanki bunlar birer kaburga kemiğiymiş de şu an dev bir yaratığın bedeninin içindeymişler gibisinden canlı bir hava katıyordu mekâna. Raflardaki yeşil ışık dilimlerinin yansıması, kütüphanenin orta kısmına yakın bir noktadaki sıkışık kitap raflarının dibinde süzülmekte olan albayın uzay giysisine vuruyordu.</p>

  <p>“Bu kadar çabuk mu döndünüz, Binbaşı?” dedi Hatherence, incecik bir sanalkristali birçok benzeriyle dolu bir rafa geri bırakırken. Yüksek sesle bunları söylerken bir yandan da sadece Fassin’in duyabileceği şekilde mesaj göndermişti: — Dostumuzun elinin altında ilgi uyandıracak bir şeye rastlamadınız mı yoksa?</p>

  <p>“Bilge Jundriance bana üzerinde kafa yormayı gerektiren öyle çok bilgi verdi ki normal yaşam hızına dönüp sakin kafayla değerlendirme yapmamın daha uygun olacağı sonucuna vardım,” diyerek onu yanıtlayan Fassin hemen ardından onun az önceki mesajına mesajla karşılık verdi: — Yaşlı düzenbaz bana hiçbir halt koklatmadı; bizi geciktirmeye çalışmaktan başka bir gayesi yok esasında.</p>

  <p>“Eh, siz görüşme halindeyken ben de boş durmayıp bazı incelemelerde bulundum.”</p>

  <p>“İşimize yarayabilecek bir şey buldunuz mu bari?” diye sordu adam, havada süzülerek albayın yanına giderken.</p>

  <p>— Kısa süre öncesine kadar burada daha pek çok Ahali mensubunun yaşadığını gösteren işaretler tespit ettim. Hatta olsa olsa birkaç gün öncesine kadar. “Evdeki bilgisayar sistemine göre, burada bir yerlerde kütüphaneyle ilgili çıkarılmış tüm fihristlerin bir fihristi var. Aslına bakılacak olursa bunun gibi birden çok fihrist gizli olsa gerek buralarda.”</p>

  <p>“Fihristlerin fihristi mi?” dedi Fassin şaşkınlıkla. — Başka Ahali mensupları, öyle mi?</p>

  <p>“Valseir’in derlemeyi başardığı ilk fihrist, sonrasında tek tek incelemeye başlayacağı tekil çalışmaların gruplandığı listeleri kapsıyormuş.” — Sayıları ona on ikiye kadar çıkıyor. Bunun yanı sıra, Livilido ile Nuern’in gerçekte dışarıya karşı resmettikleri kişilerden çok daha fazlası olduğu, veya en azından, dışarıya karşı resmettikleri kişiler olmadığı izlenimine kapıldım.</p>

  <p>“Tüm bilgileri içeren tek bir fihrist meydana getirmek çok mu basit kaçardı dersiniz?” diyen Fassin hemen akabinde mesaj yoluyla ekledi: — Bana da sıradan birer uşak gibi gelmediler hiç. Peki, bahsi geçen onca liste nerede saklanıyor olabilir?</p>

  <p>— Buradan götürülmüş olduklarından şüpheleniyorum. Belli bir sistem dahilinde yürütülecek bir araştırmada anahtar işlevi göreceklerinin düşünülmüş olması kuvvetle muhtemel, şeklinde cevap gönderen albay sonra yüksek sesle şöyle dedi: “Bana öyle geliyor ki izlenmesi gereken en doğru yolun bu olduğu kanısına varmış. Eserlerin çoğunun yerinden alınmış olduğu şu durumda bile malzeme sıkıntısı çekilmeyeceği ortada. Tek bir fihrist üzerinden gitmeye çalışmak büyük külfet doğururdu zannediyorum.” Bir an durakladıktan sonra konuşmasına kaldığı yerden devam etti albay. “Her biri kendine has boyutlara sahip altsınıflara ve kısmen birbirinin üzerine taşan kategoriler ile altbölümlere ayrılmış, kıdem bakımından ölçeklendirilebilir çapraz göndermelerle dolu bir üstyapısı ve kenetlenme sistemi olan, kullanıcısını eğitmeye yönelik yarı-zeki nitelikte tek bir devasa veritabanı, çok daha hedef odaklı ve de kullanışlı olabilirdi.”</p>

  <p>Dikkatle ona baktı Fassin. “Fihristleme işlemini gereği gibi sona erdirdiğine kanaat getirince dönüp dolaşıp bu tür bir programa sarılacaktı muhtemelen... Her şeyi, araya hiçbir makine sokulmaksızın okunabilen, değişkenlikten uzak bir şekle sokacaktı.”</p>

  <p>“Anlaşılan o ki Ahali’deki dostlarımız bu tür konularda kayda değer ölçüde dilde sadelik yanlısı.”</p>

  <p>“Ömrünüz onlarınki kadar uzun oldu mu, geleceğe ilişkin kanıtlar ortaya koymak saplantı haline gelir.”</p>

  <p>“Bu da onların lanetidir belki de. Hızlılar kendilerine son derece yavaş gelen bir yaşam hızı altında varlıklarını sürdürmek durumunda kalmanın yaratacağı düş kırıklığına katlanmak zorunda kalırken, Yavaşlar çevrelerinde baş döndürücü bir hızla meydana gelen yenilikler ve gelişmeler altında hırpalanmaktan dolayı enerji ve bilgi yitimi ile konsantrasyon kaybı tehditleriyle yüzleşmek zorundadır.”</p>

  <p>Tüm bu konuşma sırasında havada usulca süzülerek ilerlemeyi sürdürmüş olan Fassin Hatherence’a iyice yaklaşmıştı şimdi. Bulunduğu noktaya birkaç metre kala durunca onu izlemekte olduğunu belirtmek için en yakın kitaplığa hafifçe vurdu. Raflardaki biyo-şeritlerin pırıltısı küçük gaz mekiği üzerine misket limonu yeşili yumuşak çizgiler çekiyordu adeta. “İçeride ne alemdesiniz, Albay?” diye sordu. “Burası biraz fazla sıcak ve de bunaltıcıymış gibi geldi bana.” — Albay, sizce burada boşuna mı vakit harcıyoruz?</p>

  <p>“Ben iyiyim. Peki ya siz?” — Buna cevap vermek çok güç. Burada halen çok fazla şey, incelenmeyi bekleyen çok fazla kaynak var.</p>

  <p>“Ben de iyiyim. Kendimi dinlenmiş hissediyorum.” — Benim vurgulamak istediğim de bu zaten. Çoktan alıp götürülmüş bir şeyi bulmaya yönelik beyhude bir umutla buraya çakılıp kalmamız ve zaman harcamamız bazılarının işine gelebilir.</p>

  <p>“Yavaş hıza geçip sonra eski hızına dönmek bu hisse sebep oluyor sanırım.” — Bu da bir ihtimal. Toz tabakasında bırakılmış olan izlerden ve diğer belirtilerden hareketle, raflardan birçoğunun yakın geçmişte sıfırdan doldurulduğu veya boşaltılıp da sonra yeniden doldurulduğu gibisinden tuhaf bir izlenim edindim. Ayrıca burada bulunan eserlerin çoğu içerik bakımından Valseir’in üzerinde çalışmalar yapmaya alıştığı konularla örtüşmüyor. Bu çok garip doğrusu. Diğer yandan, tüm bunların sizi ve beni yavaşlatmak ve burada boşu boşuna oyalanmamıza sebep olmak için kurulmuş bir tuzak olduğu varsayılırsa, işte o zaman durum açıklık kazanmaya başlıyor. Peki, başka seçeneğimiz yok mu? Gidebileceğimiz başka neresi var?</p>

  <p>“Bilge ile yeniden görüşmem gerekecek,” dedi Fassin. “Ona sormak istediğim daha pek çok şey var.” — İşin aslı, o can sıkıcı morukla konuşmaktan olabildiğince kaçınacağım. Valseir’in ölümü sonrası buraya uğramış olan dürüst ve aklıselim âlimler arasında ulaşabildiklerimize haber uçurmalı ve aldıkları eserler içinde fihrist veya ona benzer bir şey olup olmadığını öğrenmeliyiz. Burada birbirinden ayrı iki düzine kütüphane bloğu var; yarı yarıya dolu olduklarını farz etsek bile hepsini incelemek onlarca yılımızı alır.</p>

  <p>“Kendisi çok ilginç ve bilge biriymiş.” — On milyonlarca eseri burada bir araya toplamayı başarmış ve eğer içlerinden çoğu sıralanmamışsa, bu hiçbirinin sıralanmadığı anlamına gelir. <i>Poaflias</i>’a sinyal gönderip bu kütüphaneyle ilgisi olduğu bilinen tüm âlimlere haber iletmelerini sağlayacağım. Bu uğurda kim yolumuza taş koymak isteyebilir sizce?</p>

  <p>“Öyledir gerçekten.” — Açıkçası, bilmiyorum.</p>

  <p>“Sanırım bir süre daha rafları inceleyeceğim. Siz de bana katılmaz mıydınız?” — Cidden, katılmaz mısınız?</p>

  <p>“Neden olmasın?”</p>

  <p>Birbirine yakın konumdaki iki farklı kitaplığın önüne süzülerek sanalkristal kitapları harekete karşı dayanıklı raflardan küçük vuruşlar eşliğinde çıkarıp okumaya koyuldular.</p>

  <p class="girintisiz1">“Burası mıymış onun çalışma odası?” diye sordu Nuern, püsküllerinden biriyle yaptığı ani bir hareketle Livilido’nun dikkatini kendisine vermesini sağlayarak. Yemek masasının üzerinde, havada durmuş konuşuyorlardı. Ustalık evresindeki bu ikili, Fassin ile Hatherence’ı, her biri bir öncekinden daha küçük boyutta kordonlar, yivler, teller ve filamanlara ayrışacak şekilde etrafa yayılan ve sonrasında incecik tellerinin hepsi özenle ve gittikçe daha fazla yerinden düğümlenen karbondan yapılma kocaman sicim takımları yardımıyla diklemesine havaya asılmış, seslerin yankı yapacağı ölçüde geniş ve loş bir yer olan oval yemek salonunda verilecek yarı resmi bir akşam yemeği davetine iştirak etmeye çağırmıştı. Konukların her ikisinde de dev boyutlardaki yırtık pırtık bir ağa yakalandığı hissi uyandırıyordu burası.</p>

  <p>Jundriance halen yavaş zaman hızının derinliklerindeydi ve bu sebepten dolayı yemekte onlara eşlik edemeyeceğini söyleyerek izin istemişti. Albayın tüketebileceği şeyler arasından seçilmiş özel bir yemek servis edilecekti o akşam. Uzay elbisesinin bir kenarına yerleştirilmiş bir gaz kilidi aracılığıyla yemeğin hepsini mideye indiriverdi albay. Ok başlı uzay mekiğinin güvenli ortamına sıkı sıkıya yerleşmiş olan Fassin’in ise oraya yalnızca diğerlerini seyretmek için gelmiş bir hali vardı.</p>

  <p>“Evet,” dedi Fassin. “Siz neresi olacağını bekliyordunuz ki?”</p>

  <p>“Ben onun çalışma odasının Bir Numaralı Kütüphane olduğunu sanıyordum,” dedi Nuern, salonun orta yerinde atlıkarınca misali dönmekte olan büfeden donuk mavi bir ışıkla parıldayan bir şeyi seçip aldıktan sonra servis tabağını sofradaki diğer arkadaşlarına doğru yavaşça iterek.</p>

  <p>“Ben de,” diye katıldı ona Livilido. Ardından, Fassin’e doğru dönüp devam etti. “Meğer başka bir yer miymiş? Yapının merkeze uzak bir noktasında mıymış yoksa?”</p>

  <p>Geldiklerinden bu yana küre şeklindeki kütüphane bloklarının hepsine göz atma olanağı bulmuştu Fassin. Bir Numaralı Kütüphane oldum olası Valseir’in aynı zamanda meslektaşlarını ve diğer konuklarını da kabul ettiği merkezi çalışma salonu olarak bilinirdi, fakat esas çalışma yeri, ini, en gözde ve özel mekânı orası değildi aslında. Söz konusu yere pek az kişinin girmesine izin verirdi. Fassin’in oraya yaptığı, artık üzerinden yüzlerce yıl geçmiş olan son ziyaret sırasında evin geri kalanının halen üzerine demirli olduğu BulutTüneli tüpünün kullanılmayan kısmı içinde Valseir’in kendisi için tasarlamış olduğu bu kuluçkaya benzer kuytu mekâna davet edilmek, Fassin’in gururunu okşamıştı. Birkaç bin kitap-kristali eksilmiş ve Valseir’in içinde kâğıt ve plastik kitaplarını muhafaza ettiği büyük bir silindir şeklindeki düşük ısılı saklama cihazı yerinden alınmış olsa da, Bir Numaralı Kütüphane her zamanki görünümünü genel anlamda korumuşa benziyordu. Geçen zaman içinde Valseir’in özel çalışma odası haline geldiğini belli edecek hiçbir unsur yoktu burada. Dahası, her şeyden önce bu üçkâğıtçıların henüz onun bu tesis içinde kendisi için özel bir in oluşturduğundan bile habersiz olduğu anlaşılıyordu.</p>

  <p>“Bense onun başka bir çalışma odası olduğunu zannediyordum,” dedi Fassin. “Şu şehirde bir evi yok muydu... Neydi oranın adı... şu Guldrenk şehrinde?”</p>

  <p>“Ah! Tabii ya,” diye atıldı Nuern. “Orası olsa gerek.”</p>

  <p>— Albay, bu adamların hiçbir şeyden haberi yok.</p>

  <p>— Bana da öyle geldi.</p>

  <p class="girintisiz1">Yirmi Bir Numaralı Kütüphane’nin (Cincturia/Bulutçular/Miscellania) isminin Ahali dilindeki karşılığı ‘kapı işlevi gören kitaplık’ olan gizli bir bölmesi vardı. İlk karşılaşmalarını izleyen süreçte Fassin uzunca süre yanında kaldığında göstermişti bunu ona Valseir. Başlangıçta kısa bir geçit boyunca iç kısımlara, kütüphane kürelerinden oluşan kümenin ortasına doğru uzanan bu yol, ilkin iki veya daha fazla dış kürenin arasında kalmış bir boşluğa, sonra da açık havada özgürce dolaşan gaz kütlelerinin arasına çıkardı. İşin esprili tarafı —dışarıdan bakıldığında fark edilemeyen bir kapı ve onu izleyen gizli bir geçide ek olarak— Cincturia adı verilen grubun galaksi toplumunca dışlanmış kişilerden oluşması ve saklı geçide açılan kitaplığın da fihristte ‘Kaçaklar’ şeklinde sınıflandırılmış olmasıydı.</p>

  <p>Akşam yemeğinden sonra, kütüphaneye kapanıp gece geç saatlere dek kitap raflarına gömüleceği izlenimi uyandırarak diğerlerinin yanından ayrıldı Fassin. Fakat onun yerine, ekranı açıp evin sistem bilgilerini gözden geçirdi ve Valseir’in yat yarışı kazası ve sözde ölümü sonrasına denk gelen dönemi özellikle inceledi. Bunu yaparken, Mercatoria standartları uyarınca yasal denmesi çok güç, Nasqueron’da ise genellikle boşa vakit kaybı olarak görülecek, sıradışı bir şey yapmıştı; gaz mekiğinin yasal sınırının son raddesine değin zorladığı bilgisayarları yardımıyla kurnazca değişime soktuğu kendi sinir sistemi devinimini, müşterek veri işlemi tavanına değecek kadar yoğun çalıştırarak hızını artırmıştı. Bu derece hızlanmışken bile olay yarım saatine mal olduysa da, nihayet aradığını buldu: Valseir’in başına gelen kazanın üzerinden bir düzine gün geçmişken, evdeki enerji kaynağının ve havalandırma tesisatının güzergâhının değiştirildiğine dair tutulmuş bir kayıt. Ayrıca, yükseklikölçeri de bir titreme saptamıştı... Yukarı doğru meyleden kısa bir sinyal sesi ve onu izleyen, şimdi bile devam etmekte olan uzun süreli, ağır tempolu bir iniş.</p>

  <p>Bunun ardından, BulutTüneli bölmesinin şu an nerede olabileceğini bulmaya odaklandı Fassin. Makaslama alanının ardında, bütün bir atmosfer kuşağının dev boyutta tek bir kütle gibi hareket ederek yarı-sıvı Derinlikler’e gömüldüğü bölgenin ötesinde olsa gerekti aradığı şey Geçiş seviyeleri yukarıdaki atmosfer tabakasının jet akımının ardında dev boyutlu esnek ve bulanık bir deniz gibi adeta istemeyerek sürüklenen bu yapı, üzerindeki gaz kütlesine oranla çok daha ağır ilerliyordu.</p>

  <p>Gelgelelim bunların hepsi, pusula ile yapılmış bir yön tayininden farksızdı. Olaya Ahali’nin bu tür durumlarda gözettiği muhakeme kıstasları ışığında bakılacak olursa, atmosferin sabit, Derinlikler’in ise —aynı şeyin Ulubis sisteminin geri kalanı, diğer tüm yıldızlar ve de evrenin geneli için de geçerli olduğunu belirtmeye gerek yok herhalde— hareket halinde olduğu söylenebilirdi. Sadece kuramsal anlamda sabitlenmiş dayanak noktalarından hareketle, Derinlikler’de bir şey bulabilmek, tahmin edileceği üzere, imkânsızdan farksızdı. Aradan iki yüzyıl geçtikten sonra, BulutTüneli’nin o kısmının o an konuşlandığı yeri bilmeye imkân yoktu; erişilemeyecek kadar derinlere batmış olabileceği gibi, kırılıp dağılmış veya Bölge’nin en dış kesimlerine sürüklenerek kuzeydeki ya da güneydeki bir başka Kemer’in içine bütünüyle çekilmiş olması da mümkündü. Bu incelemede Fassin’in işine gelen tek unsur, tüpün bayağı geniş oluşuydu. Kırk küsur metre çapında ve seksen kilometre uzunluğunda bir şeyi tamamen kaybetmek, Nasqueron koşullarında bile hiç kolay değildi. Yine de, onun pes etmesine engel olan başlıca dayanak, BulutTüneli’nin o alışıldık yüzme-ayrışması özelliğini koruduğu varsayımıydı.</p>

  <p>En olası BulutTüneli parçası —her ne kadar bunu endişe verici bir belirsizlik içinde tespit etmiş olsa da— o an yaklaşık beş bin kilometre uzaklıkta bulunmakla beraber, gezegenin çevresinde tamamladığı sayısız döngüden bir yenisini gerçekleştirmek üzere gittikçe yaklaşmaktaydı. On iki saate kalmadan bir kez daha evin neredeyse tam altına denk gelecekti. Gerekli hesaplamaları yaptı Fassin. Evet, bu iş pekâlâ kotarılabilirdi. Bunun üzerine, kütüphanenin kapısına rahatsız edilmek istemediğine dair bir not iliştirdi.</p>

  <p>Kütüphaneye girmesinin üzerinden bir saate yakın süre geçtiğinde gizli kapıdan dışarı çıktı Fassin. İçsel bir hava boşluğu yaratmak üzere yelkenleri dışa doğru ittirip böylelikle mekiğine normalde olduğundan daha geniş ve daha dairesel bir şekil kazandıran Fassin, küçük gaz mekiğine güç vererek ilk etapta evin altında olabildiğince düşük türbülans meydana getirecek biçimde yumuşak bir iniş yaptı. Sonra yavaş yavaş ağırlaştı ve ok başı biçimli mekiğini incecik bir kama şekline indirgenecek kadar büzüp ufaltarak karanlık derinliklere güçsüzce daldıktan sonra eski çağlardan kalma fırtınanın son artığı sayılan, içi tükenmiş gazla dolu bu sabitten farksız silindirin kaba sınırları içinde ilerledi.</p>

  <p>Gücünü artırarak dalışa yirmi kilometre daha devam ettikten sonra aracını dengeleyip düz bir çizgiye oturttu ve yanlamasına otuz kilometre açığa ulaştığında hızla yükselişe geçip bir yandan gittikçe serinlerken yavaş yavaş da incelmekte olan gaz kütlesi içinde pus katmanlarını geride bırakıp bulutların üst sınırına varıncaya dek ilerlemeyi sürdürdü. Ok başlı mekiğini yapısının elverdiği en sessiz ve gizli görünüme bürünecek şekilde ayarlayarak maksimum hız seviyesine çıkmıştı Fassin. Orijinal tasarımı bu tür dalaverelere uyum gösterecek özellikte olmayan gaz mekiği geçen zaman içinde Fassin ve Hervil Apsile tarafından aşama aşama dönüşüme tabi tutulmuş ve nitekim —gerçek bir askeri makineyle aşık atacak düzeye yine de ulaşamamakla birlikte— gezegenin yüzeyinde gaz-devinin atmosferi bünyesinde bulunan hemen her şeyden (görünmez gemiler, ivmeye direnme eğilimi olmayan sürüşler ve sıfır noktası altmekanlar gibi, Ahali’ye has o alışıldık mantıkdışı iddiaların hariç tutulduğunu belirtmeye gerek yok tabii) daha az gürültü çıkararak ilerleyebilecek düzeye gelmişti.</p>

  <p>Küçük mekik göze kırılacakmış gibi ince görünen sarı bir gökyüzü altında ilerlerken, Fassin’in hiç durmadan dönen gezegen ile mekiğinin hemen altında jet akımıyla aynı yönde savrulan kuşağın hızlarının bileşiminden bile daha büyük bir sürate ulaşmasıyla, yukarıdaki yıldızlar önce yavaşlamış, ardından adeta ters istikamete dönmüştü.</p>

  <p>Başının üstündeki uzayda veya altındaki gökyüzünde herhangi birini evrende yaşam olduğuna inandırabilecek en ufak bir belirti göremeden geçirdiği bir saatten az süren bir uçuşun sonunda yavaşlayıp durdu ve bir yandan sapsız bir ok başı gibi sallanarak gezegenin ortasına doğru düşüşe geçti. Giderek artan yoğunluğun onu daha da yavaşlatmasına izin vererek bundan kaynaklanan sürtünme sıcaklığının gaz mekiğinin gövdesini aşıp kendi tenine işlediğini hissetti.</p>

  <p>Üst makas sınırını —ki burası yavaş yavaş hareket eden kocaman dalgalara, öngörülemez kabarmalara ve ani çöküntülere sahne olan, hudutları belli belirsiz tanımlanmış kilometrelerce kalınlığa sahip bir alandı— geride bırakıp makas bölgesinin kendisine giriş yapınca pelteyi andıran atmosferin ezici akıcılığı içinde daireler çizmeye koyuldu. Eğer BulutTüneli kesiti halen bu kütlenin içinde bir yerlerdeyse, bulunma ihtimali en yüksek yer, ağırlık ile kaldırma kuvvetinin belli bir denge noktasında buluştuğu, sıvıya dönüşen hidrojen gazının yol açtığı baskının giderek daha yoğun hissedildiği, derinliklerin bağrına gömülmüş bu bölgeydi.</p>

  <p>Bulutların üst sınırına değin yükselip aksi yönde ilerlemiş olması da mümkündü tabii, ama bu fazlasıyla olağandışı bir durum ortaya koyardı. Hava boşluğu tüpleri tarafından damar damar oyulmuş, kullanılmayan bir BulutTüneli, gazla dolar ve bundan dolayı da bin yıllık bir geçişimin beraberinde getirdiği fazladan bir ağırlık edinirdi. Fassin iki yüz yıl önce buraya uğradığında, Valseir çok hızlı batmasını ve beraberinde ev ile kütüphane bloğunu da diplere sürüklemesini engellemek üzere Tünel’e kaldırma kuvveti kazandırmaya başlamıştı bile. Her halükârda, eğer bu dışlanmış bölüm yükselmiş olsaydı aynı atmosfer tabakasında yer alması gerekir ve böylelikle <i>Poaflias</i>’ın haritalarının bir yerinde mutlaka göze çarpardı, ama öyle olmadı.</p>

  <p>Hızını yükseltmemeye özen göstererek ve yakınlarda bir yerden ortalığı dinlemesi muhtemel herhangi biri tarafından fark edilme şansını en aza indirgemek için çevresini yalnızca sesduyuları yoluyla ve o da son derece usulca algılamaya çalışarak, sarmalsı hareketlerle ilerlemeye devam etti. (O farkına varmadan albayın kendisini izlemiş olması mümkün müydü? Muhtemelen. Ama bunu neden yapsındı ki? Yine de, onunla olan temaslarında mümkün mertebe ağzı sıkı davranması gerektiğini kendi kendine tembihleme ihtiyacı duydu.) Işık, içinde bulunduğu ortamda pek bir fayda sağlamıyordu. BulutTüneli duvarı burada, bu derece aşağılarda neredeyse şeffaf bir görüntü ediniyordu. Manyetik parçalar ve radyasyon zerreleri bulma amacıyla yapılacak sondaj çalışmaları daha da az işe yararken, herhangi bir koku izi almak da olasılık dışıydı.</p>

  <p>İki koca saati böyle böyle harcayıp da evden uzakta geçirebileceğini mantık çerçevesinde öngördüğü zaman kesitinin sonuna yaklaştığında, daha fazla dayanamayıp temkinli hareket etmeyi bir kenara bırakan ve mekiğin çalışır durumdaki tüm duyularını olabilecek en üst seviyede devreye sokan Fassin, BulutTüneli’nin pelte kalınlığındaki pus katmanının içinden kocaman karanlık bir ağız gibi dışarı fırlamış olan ucuna ulaştığını fark etti. Küçük gaz mekiğini bu kırk metrelik gırtlaktan içeri sokunca, olası sinyaller BulutTüneli kesitinin kendi duvarları tarafından perdeleneceğinden, mekiğin o âna kadar belli bir düzeyin üstüne çıkarmaktan kaçındığı ses duyularını bu defa sonuna dek açtı. Yavaş hareketlerle kıvrılmakta olan bu dev tüp boyunca giderek artan bir hızla kayarcasına ilerlerken, çoktan ölüp gitmiş bir Ahali mensubunun hayaletini andırıyordu.</p>

  <p>Çalışma kabuğu halen oradaydı işte, BulutTüneli tüpünü seksen kilometre uzunluğundaki orta çizgisine yakın bir noktada neredeyse boydan boya dolduran, içi boş bir küre... Gel gör ki, yağmalanmış, çırılçıplak bırakılmıştı. Vaktiyle bünyesinde sakladığı sırlar her ne idiyse, hepsi uzunca zaman önce gasp edilmiş, geride ise bomboş ve harap bir enkaz bırakılmıştı.</p>

  <p>Mekiğin bazı ışıklarını yakan Fassin bir yandan dikkatli gözlerle onu inceleyerek keşfettiği mekânın çevresinde dolandıysa da bozulup haşat edilmemiş hiçbir şeye rastlayamadı; bomboş raflar ve sıra sıra uzanan pejmürde karbon panolar, donmuş bir buz örtüsü gibi her yanı kaplamış olan elmas tozu ve mekiğiyle yanlarından geçmesi sonucu oluşan çalkantıda çelimsizce dalgalanan yırtık pırtık teller dışında göze batan hiçbir şey yoktu etrafta.</p>

  <p>Sesduyularını kullanarak ufak bir oyuk meydana getirmesiyle beraber onun hemen hemen aynı anda içeri doğru göçüşünü ve üzerindeki gaz sütununun dayanılmaz ağırlığı tarafından bir hiçe indirgenişini izledi. Kendini ezilmiş hissetmek için ne de güzel bir ortam, diye düşündükten sonra geldiği yoldan geri döndü ve eve doğru yavaş yavaş tırmanarak kapağı bir kez daha Yirmi Bir Numaralı Kütüphane’ye attı.</p>

  <p>Albayı orada buldu. Yapmaya niyetlendiği şeyi ona önceden anlatmasına rağmen, gizli kapının ardından aniden belirmesi bayan oerileitheyi ürkütmüşe benziyordu.</p>

  <p>“Binbaşı. Kâhin Taak. Fassin,” diye bir süre laf geveledi albay. Sesinde bir... tuhaflık vardı.</p>

  <p>Hızla çevresine göz gezdirdi Fassin. Etrafta kimsecikler yoktu; işte bu çok <i>güzel</i>, diye geçirdi içinden, bariz bir rahatlamayla. “Efendim?” diye karşılık verdi sonra oerileitheye, kitaplık görünümlü kapının ardı sıra kendiliğinden kapanmasına izin vererek.</p>

  <p>Hatherence dosdoğru onun yanına uçtu ve arada bir metre kalınca durdu. Dişi oerileithenin uzay giysisinin daha önce büründüğüne hiç tanık olmadığı yeknesak ve donuk gri bir renk almış olduğunu o an fark etti Fassin.</p>

  <p>“Albay,” dedi ona, endişeli bir sesle, “siz iyi misiniz? Her şey yolunda m—”</p>

  <p>“Bir durum var... Hazırlıklı olmalısınız... Ben... Çok üzgünüm, çünkü... Size kötü haberlerim var, Fassin,” diye toparladı en sonunda, titrek ve telaşlı bir sesle. “Hem de çok kötü. Gerçekten çok üzgünüm.”</p>

  <p class="orta1"><b>•</b></p>

  <p class="girintisiz">Başrahip Luseferous adına Gerçek denen şu şeye oldum olası kanmamıştı. Bununla birlikte, Cessoria safları arasında yükseldiği süreçte dışarıya karşı ona gönülden inanıyor <i>görüntüsü çizmek</i> için hiçbir fırsatı kaçırmadığı gibi, bu dini yayma konusunda son derece büyük bir yetenek ve etkinlik sergilemiş, Kilise’yi ve onun dayattığı görüşleri haklı çıkarmak uğruna onlara olan sözüm ona tutku dolu bağlılığını, mantığını ve de gücünü seferber ederek pek çok kez amansız tartışmalara girmekten kaçınmamıştı. Bundan dolayı sıkça methedilmişti de. Böyle zamanlarda üstlerinin kendisinden etkilendiğini gözlemlemiş, etkilendiklerini bunu ona ve kendilerine itiraf etmekten kaçındıklarında bile gözden kaçırmamıştı. Girdiği münakaşalardan galip ayrılmak gibi bir yeteneğe sahipti. En iyi ihtimalle gerçekte bir şeyin öyle mi yoksa böyle mi olduğunu hiç mi hiç umursamadığında bile sırf bir şeye inanıyormuş gibi görünmenin kendi çıkarına olacağını düşündüğü için gerçekte hissettiği duyguları gizleme ve yalan söyleme (özellikle de böylesine kaba ve nezaketten uzak bir dil kullanmakta ısrar edilince) alanlarındaki eşsiz becerisine başvururdu. Gerçek’in doğru olup olmadığı meselesini ise ciddi anlamda asla önemsememişti.</p>

  <p>İnanç olgusu onu yakından ilgilendiriyor, hatta heyecanlandırıyordu; entelektüel bir fikir olarak değil, bütünlüğü olan bir kavram veya soyut bir kuramsal çerçeve olarak değil, ama, kitleleri kontrol altına almanın bir aracı, onların düşünce ve davranış yapısını çözümleyip yönlendirerek kendi çıkarı doğrultusunda sömürmenin bir yolu olarak. Nihayetinde, onun gözünde bir kusurdu inanç, kendisinde olmayıp da başkalarında olan bir çarpıklıktı.</p>

  <p>Bazen diğer insanların onun önüne sunmaya hazırlandığı tüm bu avantajlar karşısında hayrete düşüyordu. Sahip oldukları samimi inanç dolayısıyla, o an itibarıyla (veya, genellikle, uzun vadede) kendileri açısından en faydalı seçenek gibi görünmeyen şeyleri bile sorgusuz sualsiz yapmaya hazırdılar, çünkü onlara ne söylendiyse ona inanmaya şartlanmışlardı; başkalarını düşünme ve fedakârlıkta bulunma güdülerini geliştirmişlerdi, bu yüzden de, kendi avantajlarına yönelik olmayan şeyleri rahatlıkla yapabiliyorlardı; diğerleriyle aralarında duygusal ve hassas bağlantılar kurmuş olduklarından, kendilerini daha farklı koşullar altında yapmaları beklenmeyecek şeyleri yapmak zorunda hissediyorlardı. Unutulmaması gereken bir ayrıntı daha vardı, o da —ki bazen bunun, bu işin içerdiği etkenler arasında en iyisi olduğunu düşünmekten kendini alamıyordu— insanların kendi kendini aldatma yönünün çok kuvvetli oluşuydu. Aslında katıksız birer korkakken çok cesur oldukları fikrini benimserler, bunu yapamayacakları alenen ortadayken bile kendi çıkarlarını gözetebileceklerini sanırlar, sırf basit birer sınavdan geçer not alacak kadar akılları varken zeki oldukları yanılgısına düşerler, ya da karakter yapıları duygusal olmaktan öteye gitmelerine engel olurken başkalarına karşı merhametli ve şefkatli oldukları mavalıyla kendilerini aldatma yoluna giderlerdi.</p>

  <p>Oysa gerçek güç, yalın ve katışıksız bir ilkeye dayanıyordu: Kendine karşı tamamen dürüst ol; sadece başkalarını aldat.</p>

  <p>Bu işin ne de çok keskin kenarı vardı! İnsanların onun ilerleyişini kolaylaştırmasını sağlayacak ne çok yol vardı. Karşısına çıkan, rekabet içine girdiği, aleyhinde mücadele verdiği herkes bu bakımlardan onun gibi olsa, mutlak güce doğru yükselişi kuşkusuz çok daha zorlu bir süreç haline gelirdi. Öyle ki, belki de galip gelemezdi bile, çünkü tüm bu avantajlardan yoksun olması halinde iş büyük ölçüde şansa kalıyordu ve bu da kendisinde yeteri kadar olmayabilirdi.</p>

  <p>Gün olmuş Cessoria yüksek komuta kademesi, yani kendi patronları içinde kaç kişinin Gerçek’e samimi olarak inandığını merak etmişti. Daha yüksek mevkilere gelindikçe inançsızların oranının bir o kadar arttığına dair köklü bir kuşku oturmuştu içine. Güce ve şana erişmek, kontrol yetkisini elde bulundurmak ve göz kamaştırıcılığının tadını çıkarmaktı asıl gayeleri.</p>

  <p>Şimdilerdeyse bunları aklına hemen hiç getirmez olmuştu. Öyle bir konumda bulunacak kişinin istisnasız olarak ve de kendinden başkasını küçümseyici ölçüde menfaatçi olacağı varsayımını benimseyip geçiyor, içlerinden birinin bile samimi şekilde inanç sahibi olduğunu keşfetmesi halinde hafif bir şaşkınlığa sürüklenmekle kalmayıp belli belirsiz bir iğrenme duygusuna da kapılıyordu. Bu iğrenme duygusunun kaynağı, söz konusu kişinin diğerlerini ortada bırakacağı duygusu ve kendisini nispeten daha az kanmış olan mevkidaşlarına oranla bir şekilde —nispeten sapkın bir yaklaşımın etkisiyle— üstün hissedeceği şüphesiydi.</p>

  <p>“Sen tüm bunlara inanıyor musun yani? Hem de içtenlikle?”</p>

  <p>“Evet, efendim! İnançlar içinde en akla yatkını bu. En basit mantık bile öyle olduğu sonucuna çıkıyor. Kaçınılmaz bir şey bu. Siz bunu benden iyi bilirsiniz, efendim. Efendim, bana öyle geliyor ki siz benimle dalga geçiyorsunuz.” Gözlerini kaçıran kız başını eğip gülümserken, işveli, utangaç, belki biraz paniğe kapılmış ve hatta kendisine hafiften de olsa alınmış süsü verme cüreti gösterir bir hali vardı.</p>

  <p>Uzanıp kızın saçını tuttu ve onu hafifçe çekerek kızın yüzünü gökyüzüne seyrekçe serpilmiş uzak yıldızların fonu önünde altınımsı ışıltılarla bezeli bir karaltı gibi duran kendi siluetine doğru çevirdi. “Çocuğum, bütün bir hayat boyunca herhangi biriyle dalga geçtiğimden şüpheliyim doğrusu. Bir kere bile.”</p>

  <p>Kız ne diyeceğini bilemiyor gibiydi. Gözlerini etrafta gezdiriyor, kah yıldızların ekran camının ötesinden yansıyan solgun görüntüsüne, kah düşük yerçekimli kabarık yatağın kar beyazı yüzeyine, kah içinde bulundukları küçük yuvayı duvar gibi çevreleyen, üzerinde ürkütücü ve bir o kadar özgün cinsel davranışların sahnelenmekte olduğu ekranlara bakıyordu. Her ikisi de kıvrılmış uyumakta olan yol arkadaşlarına da bu sırada göz ucuyla bir bakış atmıştı belki.</p>

  <p>“Peki öyleyse, efendim, dediğiniz gibi olsun,” diyebildi kız en sonunda, “dalga geçtiğiniz yönündeki sözümü geri alıyorum. Böyle bir imada bulunamam. Belki de benden çok daha eğitimli ve zeki olduğunuz için şu halim ister istemez sizi eğlendiriyor demek daha doğru.”</p>

  <p>Hah işte, böylesi daha iyi, dedi Başrahip kendi kendine. Yine de, emin olamıyordu. Tüm o saçmalık yumağını resmi anlamda süpürüp atmasının üzerinden normal yaşam hızıyla sayısız nesil geçmişken bile bu genç kızın Gerçek’i halen içinde yeşertiyor olması mümkün müydü?</p>

  <p>Gerçi bunun en ufak bir önemi yoktu bir bakıma; birileri dinlerini ona karşı örgütlenme yolunda kullanmadığı sürece insanların gerçekte ne düşündüğü konusunda kaygılanmasına hiç mi hiç lüzum yoktu. Ona itaat etsinler, ondan korksunlar yeterdi. Hatta isterlerse ondan nefret bile edebilirlerdi. Ama asla onu seviyormuş gibi yapmamalılardı. insanlardan tüm istediği buydu. Tıpkı seziş yetisi gibi, karşısındakinin duygusunu algılayabilme becerisi gibi, aşk gibi (veya insanların aşk olduğunu sandığı, aşk olduğunu iddia ettiği şu gerçekten uzak, hatta kendisi de bir diğer kaldıraç kolu işlevi gören, şehvetin aksine hiç de dürüst olmayıp bir nebze sahtekârlığa kaçan şey gibi) bir başka kaldıraç koluydu bu da.</p>

  <p>Ama bilmek istiyordu. Onun yerinde medeniyetten nasibini onun kadar almamış biri olsa gerçeği öğrenmek için kızı işkenceye tabi tutma fikrini değerlendirebilirdi, ama böylesi bir konuda işkenceye tabi tutulan kişi çok geçmeden sizin duymak isteyeceğinizi düşündüğü şeyi... acısını en kısa yoldan dindireceğini umduğu şey her neyse onu söyleme yoluna giderdi. Bu ayrıntıyı öğrenmesi çok zaman almamıştı. Ve bunun daha iyi bir yolu olduğu sonucuna varmıştı.</p>

  <p>İçinde bulundukları bölmenin uzaktan kumandalı kontrol mekanizmasına doğru uzanıp döngüyü ayarladı ve yerçekimi yanılsamasını bir kez daha harekete geçirdi. “Pencerenin önünde dört ayağının üzerinde yürü,” dedi kıza. “Vakit tekrar geldi.”</p>

  <p>“Başüstüne, efendim.” Bir an önce onun istemiş olduğu pozisyona geçen kız, bölme dönmeye başladığı halde görünüşe göre sabit kalmayı başararak, yaklaşmakta olan yıldız alanına karşı çömelik vaziyette bekledi. Ekranın tam ortasında göze çarpan en parlak güneş, Ulubis’ti.</p>

  <p>Birtakım dış müdahaleler yoluyla, üreme organını her bakımdan geliştirmişti Luseferous. Bu yöndeki değişikliklerden biri, vücudunun içine, cinsel boşalma yoluyla başkalarının bedenine tahrik ediciler, hayal gördürücüler, uyuşturucular, ağrı dindiriciler, uyutucular ve doğruluk serumlarını da içeren çeşitli salgıları aktarabilmesini mümkün kılacak salgı bezleri yerleştirilmiş oluşuydu. Kısa süreliğine kendisini bunlardan birini seçmesine olanak tanıyacak yarı-ölü yarı-hipnoz durumuna geçiren hafif bir epilepsi içine girdi ve en son adı geçeni, yani doğruluk ilacını seçti.</p>

  <p>Kıza anüsünden girerek sahip oldu; uygulamayı bu şekilde daha hızlı tatbik edebiliyordu.</p>

  <p>Ve böylelikle, kızın Gerçek’e samimi olarak inandığını öğrendi.</p>

  <p>Eşzamanlı olarak eriştiği bazı diğer bulgular ise, kızın onu korkunç derecede yaşlı ve tuhaf görünüşlü bulması, onu ürkütücü, sapık ruhlu ihtiyar bir sadist olarak görmesi ve onun tarafından becerilmekten nefret ediyor olmasıydı.</p>

  <p>Thanaticin yoluyla onun içine telkin tohumları ekmeyi veya yeniden şekillendirilmiş penisinin olanaklı hale getirdiği fiziki seçeneklerden birini onun üzerinde uygulamaya koymayı aklından geçirdi: Mesela, tıraş edilmiş atkuyruğunu. Onu hava boşluğunun içine boşaltıp ölmesini seyretmekle de yetinebilirdi tabii.</p>

  <p>Neticede onun bu denli daimi bir aşağılanmaya maruz kalarak yaşamaya devam etmesine izin vermenin yeterli bir cezalandırma şekli olduğuna kanaat getirdi Luseferous. Hor görülmekten hoşlandığını söylemez miydi o hem oldum olası?</p>

  <p>Bu kızı gözdeleri içinde en önde geleni yapacaktı. Belki de en doğrusu, onu da intihar etmesi beklenenlere uyguladığı şu gözlem altında tutma sürecine tabi tutmaktı.</p>

  <p class="orta1"><b>•</b></p>

  <p class="girintisiz">Ahali toplumu, çile çekebilme özelliğinin, duygular üzerine şekillenen yaşam tipini nihayetinde diğerlerinden ayıran ve öne çıkaran başlıca üstünlük olduğu fikrindeydi. Buradaki çile kavramından algıladıkları şey, sadece fiziksel anlamda çekilen çile değildi; gerçek anlamda çekilen bir çile, maruz kalan yaratığı onu tam anlamıyla hissetmeye, çekmediği zamanlar bile geri dönüp onu çektiği günleri korkuyla hatırlamaya, eğer çekiyorsa ileriye bakıp sona ereceği günü dört gözle beklemeye (ya da onun günün birinde sona ermesi ihtimali karşısında ümitsizliğe kapılmaya... ki ümitsizlik bunun içinde önemli yer tutan bir ögeydi) ve bazı şeyler farklı olsaydı şimdi bu çileyi çekmiyor olabilirdi diye düşünmeye zorlayan türde, çok daha derinlemesine çekilen çok daha vahim bir çileydi algıladıkları. Bunun için beyin gerekiyordu, anlarsınız ya! Ve de hayal gücü. Tam gelişmemiş bir sinir sistemine sahip beyinsiz herhangi bir yaratık da acı hissedebilirdi ne de olsa. Çile çekmek ise zekâ gerektiren bambaşka bir olguydu.</p>

  <p>Ahali’nin acı çekmekten de muaf olduğunu söylemeye gerek yok tabii, ailenin birer ferdi olmaları dolayısıyla bu özellikleri görmezden gelinebilecek olan bazı ahmakların bedbahtlığı veya ciddi bir akşamdan kalmalığın yol açacağı istenmeyen fiziksel ve ruhsal etkilere maruz kalmak gibi, acı kabilinden önemsiz bazı unsurlar sayılmazsa, asla çile çekmedikleri iddiasındaydılar da üstelik. Kısacası, kendi hesaplamaları yoluyla ulaştıkları sonuç uyarınca, gerçek anlamda duyarlı varlıklar olmadıkları söylenebilirdi. Bu ırkın bilindik bilinmedik tüm canlılar içinde en duygusal ve de zekisi olduğu varsayımı hiç tartışmasız doğru kabul edilirse, ortalama bir Ahali mensubunun belkemiğinden fışkıran tüm uzuvları dışarı çıkarıp kabuğunun fırfırlı yakasını silkerek bu işin çelişkileri üzerine bağıra çağıra söylev vermeye girişmesi beklenirdi.</p>

  <p>Saatte beş yüz kilometrelik bir hızla jet akıntısına kapılmış giderken, dönmek üzere mekiğin yüzünü çevirdi. Hareketsizdi. Yana doğru kaydı ve turuncu, kırmızı, kahverengi tonlara bulanmış gökyüzünün uçsuz bucaksız boşluğu içinde sadece birkaç kilometre ötede sarı-beyaz renkli minik bir demetten farksız şekilde uzanan bir kıvrıma, küçük bir girdaba rastladı. Gaz kütlesinin içinde ilerlemeyi sürdürdü. Ok başlı mekiğin dış yüzeyine değdikçe adeta kayıp gidiyordu gaz. Girdabın kendisini bir süre için ağır ağır döndürmesine izin verdikten sonra mekiğin burnunu aşağı çevirip pus kümeleri, bulutlar ve giderek yoğunlaşmakta ve basıncı artmakta olan gaz kütlesi boyunca bir yandan yavaşça dönerek sıcaklığın dayanılabilir olduğu bir kesime kadar düştü ve oraya gelince mekiği yeniden yatay konuma getirerek daha önce hiç yapmadığı bir şey yaptı; küçük gaz mekiğinin kapağını açtı ve atmosferin, diğer bir deyişle, Nasqueron’un kendisinin içeri dolmasına, insan teninin çıplaklığına temas etmesine izin verdi.</p>

  <p>Uyarı sinyalleri yanıp sönerek aralıksız öterken, keskin bir ışık adeta gözlerine battı, onları açtığında ise, her yönden loşça yansıyan portakal rengi bir ışık huzmesinin ortasında buldu kendini. Her ne kadar ağzının içi, burnu, boğazı ve akciğerleri halen solunum sıvısıyla dolu olsa da, koşulların artık onu göğüs kasları Nasqueron’un yerçekimi alanına karşı mücadele ederek doğal yöntemle soluk alıp vermeye zorladığını hissediyordu. Aynı zamanda, bir arayüzle hâlâ gaz mekiğine bağlıydı da ve içinde uzanmakta olduğu şok-jel yatağından doğrulup da dışarı çıkamadığı için, ok başı şekilli küçük mekiğini yavaş yavaş burnuna doğru yatırarak yolun dörtte üçüne gelindiğinde mekiğin ivmesini destek alarak oturma pozisyonuna geçmeyi başardı.</p>

  <p>Kan beynine sıçramıştı. Tabut misali içine tıkılıp kaldığı kabinin bir ucunda kısmen dikilir konuma gelinceye dek jelin içinde gıdım gıdım ilerlemeye çabaladıkça ayakları ve bacakları bu ağırlığa isyan ediyordu.</p>

  <p>Kendisini girmiş olduğu kalıptan çıkarabilirdi artık. Vücudunu ileri doğru itmek için dirseklerinden güç aldı. Bir türlü geçmeyen şu batma hissi gözlerini dolu dolu yapmıştı. Çok geçmeden yaşlar boşaldı gözlerinden. Harcadığı efordan dolayı tüm bedeni titreyerek solunum sıvısının sağ burun deliğinin derinliklerinde gözden kaybolan o yapışkan ve kaygan liflerinden birini çekip çıkardı ve ağzını ardına dek açıp bir miktar gazla doldurduktan sonra yutkundu.</p>

  <p>Nasqueron çürük yumurta kokuyordu.</p>

  <p>Gözlerine biriken yaşı elinden geldiğince silkeleyerek etrafına bakınmaya çalışırken kendisini gaz mekiğine kenetleyen arayüzün yakası adeta boynunu emiyor, o başını yukarı kaldırıp sündürdükçe teması kaybetmemek için asıldıkça asılıyordu. Çamurlu görünümlü köhne bir yerdi bu Nasqueron. içine sıvıya çalan cıvıklıkta yüklü miktarda dışkı katılmış ve orasına burasına kan damlaları saçılmış, şeklen yamru yumru bir yumurtayı andıran koca bir çanağa benziyordu. Üstelik tadı da kükürtsüydü. Solunum sıvısı lifinin gerisingeri burnuna yapışmasına izin verdi ve çürük yumurta kokusunun izlerini tam anlamıyla silmeyi başaramadıysa da bu sayede bir kez daha bol oksijenli havaya kavuştu.</p>

  <p>Kısmen ortaya koymuş olduğu gayretin kısmense ısının etkisiyle, terden sırılsıklam olmuştu. Mekiğin kapağını kaldırma işini biraz daha yukarıdaki bir noktada yapmamakla hata etmişti belki de.</p>

  <p>Gözlerindeki akıntı yetmezmiş gibi burnu da karıncalanmaya başlamıştı şimdi. Bünyesi bunca solunum sıvısıyla doluyken hapşırıp hapşıramayacağını geçirdi aklından. Sümükler burnundan tiksinç ve de korkunç bir akciğer kusmuğu gibi dışarı fırladıktan sonra yukarı doğru yükselir ve onu aksırık ve öksürükler arasında ölüme terk ederek soluk mavi renkli bir suyosunu öbeği misali gaz mekiğinin bir kenarında asılı mı kalırdı acaba?</p>

  <p>Nasqueron’un habis havası kendi tabiatının ona sağladığı imkânlarla ortaya koymayı başaramadığı şeyi nihayet ondan söküp alırken, gözyaşları görüşünü iyiden iyiye engellemeye başlamıştı şimdi.</p>

  <p>Hepsi.</p>

  <p>Tüm bir klan.</p>

  <p>Kış Evi’ne geçiş yapmak üzere fazla aceleci davranmışlar, lüzumsuz yere erkenden hamlede bulunmuşlardı. Savaş başlığı orada yere çakılmış, hepsini de öldürmüştü: Slovius, Zab, Verpych, tüm ailesi, yetişme çağında birlikte vakit geçirdiği tüm o insanlar, çocukluğu ve ergenlik dönemi süresince tanıdığı ve sevdiği herkes, şu an her kimse, veya, daha doğru bir ifadeyle, şu âna kadar her kim idiyse, onun o kişi haline gelmesine katkı sağlamış olan herkes.</p>

  <p>Ölümleri çabuk yoldan olmuştu. Hatta bir anda... Ama bu neyi değiştirirdi ki? Ölüme acısız yoldan kavuşmuşlardı gerçi, fakat bu, yitip gittikleri ve bir daha geri gelmeyecekleri gerçeğini değiştirmezdi.</p>

  <p>Pekâlâ geri gelebilirlerdi oysa. Onların hatırasını zihninde canlandırmaya bir türlü dur diyemiyor, sırf özür dileyebilme ümidiyle onları ölüler diyarından geri çağırıyordu. Güz Evi’nden ayrılmaları önerisini Slovius’a sunan kendisiydi. Böyle yaparken o, bir otel veya üniversite kampüsü gibisinden tarafsız bir yere sığınmaları fikriyle hareket etmişti, ama onlar bu tavsiyeye uyacaklarına klanın mevsimsel evlerinden bir başkasına göç etmeyi tercih etmişlerdi... ki bu da, büyük risk aldıkları anlamına geliyordu. Nitekim bu karar, onların canına mal olmuştu. Aslında kendisiydi onları öldüren. İyi niyetle öne sürdüğü tavsiye, onları koruyup gözetme arzusu ve onun tüm olasılıkları nasıl olsa hesaba kattığına dair besledikleri inanç, hepsini ölüme sürüklemişti.</p>

  <p>Mekiği doksan dereceyi de aşacak ölçüde dikmeyi ve böylelikle dışarı fırlayıp kendi ağırlığıyla aşağıya çökerek, solunum sıvısının ondan koparken bir ihtimal beraberinde bir parçasını da götüreceği akciğerlerinden geriye kalan kanlı yığının kendisine çok yabancı bir gazla hızla dolduğu sırada koyvermesine olanak tanıdığı son bir çığlık eşliğinde, dipsiz derinliklere, gaz-devine özgü yerçekiminin o her şeyi içine çeken nefesinin bağrına doğru çivi gibi düşmeyi kurdu bir an kafada.</p>

  <p>Gönderilmiş olan sinyaller ve iletilen mesajlar, kendisi Valseir’in terk edilmiş çalışma odasının etrafında uçtuğu sırada onlara ancak ulaşabilmişti. Telaş içinde gönderilmiş tüm o mesajlar, tekrar tekrar gözden geçirilip üzerinde sayısız oynama yapılmış sorular, resmi tebliğler, destek ve sevgi bildirimleri, halen hayatta olduğunu doğrulayıp gönüllerine su serpmesine yönelik tüm ricalar ve takip sinyalleri, güncel haberler ayıklanarak derlenmiş iletiler, Ocula’nın üzerinde değişiklik yapıp tekrar gönderdiği tüm emirler: O âna dek, özellikle de Ahali iletişim sisteminin benzeri tüm durumlarda olduğu gibi yine genel bir kargaşaya sürüklenmesine ve sinyal iletim protokollerinin pürüzsüz işleyişinin bu türden Resmi Savaşlar’ın ayrılmaz bir unsuru olduğunu kanıtlarcasına sekteye uğraması ve bunun hele ki savaş alanı sınırları içinde kalan bölgelerde olabilecek en vahim boyutlarda vuku bulması durumlarına yol açan genel bir tehdit algısının söz konusu olduğu dönemlerde Şeriflik tarafından sergilenen ve verilmiş taahhütlerin yerine getirilmesini geciktirdiği şeklinde özetlenebilecek olan şu gizemli ketumluk dolayısıyla alıkonmuş tüm veriler, yolu üzerindeki bentleri yıkıp serbest kalan coşkun bir sel veya kocaman bir bilgi yumağı gibi, aniden sökün etmişti.</p>

  <p>Hepsi, ama hepsi ölmüştü. Ama bir kez daha bakılacak olursa, hepsi de ölmüş sayılmazdı hani (Ne de olsa, bir klan hiç de küçük bir yapı değildi ve gerçeğin bu denli istisnasız oluşundan nadiren söz edilebilirdi). Neredeyse hepsinin öldüğünü söylemek daha doğruydu. Kıdemsiz hizmetkârlar içinde o sıra izinde veya dış görevde olan beşi ve Fassin’in ikinci göbek kuzenlerinden bir kız ile onun henüz bebek denecek yaştaki oğlu sağ kalmıştı. Diğerlerinin hepsi ölmüştü. Yeni bir başlangıç için yeterdi bu, her ne kadar dehşet vericiyse de, devam etmesi, önderlik rolü üstlenmesi, güçlü bir duruş sergilemesi... ağızdan kolayca çıkan tüm bu basmakalıp safsata için yeterliydi. O an diğerlerinin yanında olmayan annesi sağ kalmayı başarmıştı gerçi, ama o da izleyen süreçte son yarım yıldır İnziva’ya çekilmiş olduğu Kuiper Kuşağı’ndaki bir Cessoria yerleşkesine düzenlenen başka bir saldırıda —diğeriyle bağlantısız bir saldırı olduğuna bakılırsa, annesinin kötü şansının kurbanı olduğu söylenebilirdi— hayatını kaybetmişti.</p>

  <p>Jaal’in saldırı sırasında ötekileri yoklamak üzere Kış Evi’ne uğramamış ve bu sayede hayatta kalmayı başarmış olmasından dolayı kendisine minnet duyacağını zannetmişti. Oysa onun yerine, büyük bir telaşla ve sarsılmış bir ruh haliyle yazıldığı anlaşılan ve son birkaçında kızın kendisinden eğer bunu yapacak imkânı varsa, eğer halen hayattaysa, eğer Nasqueron yakınlarında bir yerdeyse ve bu mesajı duyabiliyor veya okuyabiliyorsa onunla temasa geçmesi ricasında bulunduğu, ağlama sızlamayla dolu, yine de kulağa hissiz gelen bir dizi mesaj almıştı Jaal’den peş peşe.</p>

  <p>Üçüncü Öfke’ye yapılan saldırı sonrası Şeriflik Oculası tarafından kayıp ilan edilmişti Fassin. Resmi anlamda halen de öyleydi. Gönderdiği sinyali olayın üzerinden günler geçtikten sonra almalarına dek onun ve Albay Hatherence’ın hayatta olup olmadığına emin olamamışlar, nihayet haber aldıklarında ise o an için yapılacak en uygun şeyin onların sağ olduğunu sır olarak saklamak olduğuna kanaat getirmişlerdi. Hauskip’teki habercilerle yapmış olduğu röportaj durumu daha da karışık hale getiriyordu... Ne var ki, onlar henüz araya girmemişken bile bu görüşmenin düzmece olduğu açıklanmış ve bunu akılların büsbütün karıştığı bir bocalama süreci izlemişti. Muharebede kaybolduğu ilan edildiği halde halen resmi olarak hayattaydı ve bu bağlamda Bantrabal Klanı’nın Başkâhinliği unvanını da elinde bulunduruyordu. Bu durum en az bir yıl daha değişmeden kalacaktı.</p>

  <p>Ulubis sisteminin içine düştüğü durum da daha az ümitsiz değildi ve İşgalci/Öteden Gelenler’in son dönemdeki düşmanca eylemleri dolayısıyla, onlardan yapmaları istenen şeyin taşıdığı önem de iyice artmıştı.</p>

  <p>Birikmiş tüm bilgiler yağmur gibi yağıp şifreleri bozulmamış ve rotaları sergilenir vaziyette gaz mekiğinin hafızasına kaydolurken bile, <i>Belki de bütün bunlar muzipçe bir oyundur, belki de hepsi korkunç bir hatadan ibarettir,</i> diye düşünmekten kendini alamıyordu. Büyük Ualtus Vadisi’nin sıra sıra tepelerinin bağrında, tam da bir zamanlar Kış Evi’nin durduğu yerde beliren ve üzerinde halen dumanlar tütmekte olan kraterin haber ekranlarına yansıyan görüntüsüyle karşılaştığında bile, kendini bunun gerçek olmadığına inandırmaya çalışmıştı; sahteydi o, tüm bu olup bitenler gibi o da sahteydi.</p>

  <p>Bu saldırı, Üçüncü Öfke’nin bombalanmasıyla hemen hemen aynı zamana denk geliyordu. Nakil gemisinin içinde kaçma girişiminde bulundukları vakit Nasqueron’a doğru düşercesine ilerledikleri sırada ’glantine’in yüzeyinde gördüğü küçük parıltı: Patlama ânı oydu işte, tam o anda hepsi ölmüş, tam o saniyede kendisi yapayalnız kalmaya mahkûm edilmişti. Onları günlerce tüm gelişmelerden habersiz bırakan bilgi tıkanıklığı içinden her nasılsa sıyrılıp ellerine geçen şu daha önceki Şeriflik mesajında vurgulanan ve uğramış olduğu kayıptan dolayı örgütün kendisine başsağlığı dilekleri sunmasına gerekçe teşkil eden hadise, sadece Üçüncü Öfke’de meydana gelen yaşam kayıpları değil, ’glantine’de sahnelenmiş olan felaketti de aynı zamanda.</p>

  <p>Nakil gemisinin enkazı, içinde Başteknisyen Herv Apsile’nin cansız vücuduyla Derinlikler’in yukarı kesimlerinde bir yerde bulunmuştu. Hiçbir şey şansa bırakılmamıştı sanki, hiç kimse sağ konmamış, hiçbir şeyin sağlam kalmasına izin verilmemişti, geriye ona hemen hemen hiçbir şey kalmıyordu. Neredeyse hiç aşina olmadığı bazı uşaklar ve sevecek kadar bile tanımadığı ikinci göbekten bir kuzen ve bunlara ek olarak bir de tipini dahi gözünün önüne getiremediği bir çocuk. Ve bir de Jaal. Ama gelinen şu noktada onunla aralarındaki ilişki aynı mıydı —bir daha aynı olabilir miydi— acaba? Ondan hoşlanmasına hoşlanıyordu, ama onu sevmiyordu, kaldı ki durumun kız açısından da aynı olduğuna şüphesi yoktu. Başka koşullar altında iyi bir çift olabilirlerdi, ancak yaşananlardan sonra o artık değişmiş, bambaşka biri haline gelmişti; bu aptalca macera bitip de evine dönebilse bile, geri dönecek bir ev bulabilse bile, yaklaşmakta olan savaş her şeyi allak bullak edip ortadan kaldıramamış olsa bile, bir daha hiçbir şey eskisi gibi olmayacaktı. Hem kızın bağlı bulunduğu klan onun artık mevcudiyetini yitirmiş bir klana gelin gitmesini kabul eder miydi hiç? Bunun neresindeydi ideal çift ve mantıklı evlilik? Kız bunun aksini düşünse ve onunla evlenecek olsa bile, sırf kendisini bunu yapmak zorunda hissettiği için, sırf ona duyduğu merhametten dolayı, ne olursa olsun aralarındaki anlaşmanın onurunu teslim etmek için bu karara varmış olmayacak mıydı sanki? Gelecekte suçluluk duygusunun pençesine düşmek ve nafile bir pişmanlığa yakalanmak için ne de güzel bir fırsattı bu.</p>

  <p>Jaal’i de kendisi açısından kaybedilmiş kabul etmesi gerekebileceğinin farkına varmak onu neredeyse rahatlatmıştı. Derin bir uçurumun zorlukla tutunmakta olduğu kenarından aşağı düşmek üzereydi, düşmek onun <i>alın yazısıydı</i> ve asıl büyük acı, parmakları yırtılarak ve tırnakları parçalanarak halen oraya asılmaya çalışmaktan kaynaklanıyordu sanki. Onu orada asılı tutan şu son kavrayışı bir kez gevşetip eli boşa çıktı mı, düşüşün kendisi acısız olacaktı en azından.</p>

  <p>Kendini öldürmeyecekti, hayır. Bunu yapabileceğini bilmek zalimce bir hazla dolduruyordu içini, ama bunu yapmayacaktı. Olaya tamamen gerçekçi bir bakış açısıyla yaklaşıldığında, Hatherence’ın uzay elbisesinin askeri özelliklerini kullanıp kendisini gaz mekiğinin alıcılarından saklamayı başararak onu izlemiş olduğundan oldukça emindi. Niyetinin onu durdurmaya çalışmak olduğundan şüphesi yoktu. Birbirlerine olan saygılarını karşılıklı yitirirler ve oerileithe dişisi belki de başarıya ulaşırdı. Olur da gün gelip gerçekten kendini öldürmeye niyetlenirse, bunu yapabilmenin çok daha kolay yolları vardı nasılsa. Dosdoğru savaş alanının iç kısımlarına gidip mekiğini karşısına çıkan ilk Dretnotun üzerine sürmesi bunun için yeter de artardı bile.</p>

  <p>Gelgelelim böylesi, işin kolayına kaçmak olurdu. Bencilliğe de girerdi aynı zamanda. İçini kemiren bu korkunç suçluluk duygusunun sonu anlamına gelir, onun altına çizilmiş bir sınır işlevi görürdü ki böyle kaçamak bir çözümü hak etmiş olduğunu hiç düşünmüyordu. Kendisini suçlu mu hissediyordu yoksa? Varsın öyle olsundu. Kimsenin kötülüğünü istememişti, —tam tersine— yanılmıştı sadece. Bundan ötürü suçluluk duyması aptalcaydı. Anlaşılabilir bir tarafı vardı belki, ama yine de aptalca ve de yersizdi. Onlar ölmüştü, kendisi ise hâlâ hayattaydı. Bir bakıma onun eylem ve davranışları onları ölüme götürmüştü, ama onları bizzat öldürmüş değildi ya.</p>

  <p>Geriye ne kalmıştı peki? İntikam, muhtemelen. Ama intikam almak için, suçlanması gereken birileri olmalıydı, öyleyse kimdi bunlar? Eğer saldırıyı gerçekleştirenler gerçekten de Öteden Gelenler idiyse, bu gerçek onun şu eski ihanetini (ya da, başka bir görüşe göre erdemli ilkelere dayanan, özveri gerektiren duruşunu) neresinden baksan gülünç duruma düşürüyordu. Mercatoria’yı halen küçük görüyor, onların temsil ettiği tüm bu ahlaksız, miskin, tembelliğe varacak ölçüde burnu havada, duygusallıktan nefret etme üzerine inşa edilmiş sistemden iğreniyordu ve Öteden Gelenler’in veya bir başka büyük muhalif grubun katışıksız ölçüde iyi olduğu ya da Mercatoria’ya karşı verilecek herhangi bir mücadelenin uzun vadeli, acı dolu ve kanlı bir uğraş olmaktan öteye gidebileceği hayaline kapıldığı hiç olmamıştı. Kendi sonunun da uzun süreli ve acılı bir sürecin ardından gelebileceğini oldum olası biliyordu... O yüzden de, bunu önlemek için elinden geleni yapmaya hazırdı, ama öyle bir zaman gelirdi ki, yapılabilecek hiçbir şey kalmazdı geriye. Masumların ilkeli bir savaşta da en az adaletsiz bir savaşta olduğu kadar pis yollarla ve de kalabalık kitleler halinde öldüğünün farkına varmış ve öylesi bir savaştan sırf en basitinden hataları bile şişirdiği ve yapılan yanlışlıkların yol açtığı sonuçların vahametini abarttığı için her ne pahasına olursa olsun kaçınılması gerektiğine inanmıştı, ama Mercatoria’ya karşı girişilecek bir mücadeleye kendisinin de iştirak etmesinin onu şana ve övünce ulaştıracak bir tür zarafet içermesini ve bunun kahramanlık izleri taşıyan bir yolla gerçekleşmesini ümit etmekten geri kalmıyordu.</p>

  <p>Bu ümitler bir yana, gerçekte yaşanan ne olmuştu peki: Karmaşa, düzensizlik, şapşallık, akıllara durgunluk verecek düzeyde bir israf, anlamsız acılara katlanmak, çile ve toplu ölümler... Hiçbir ahlaki ilkeye dayandırılma zorunluluğu duyulmaksızın, adilane olup olmadığına bakılmadan, hatta kindarlıktan izler bile taşımadan, sırf fizik, kimya, biyokimya ve yörüngesel hareket bilimleri ile aynı ortamı paylaşan duygusal varlıkların ortak tabiatının dehşetengiz ve bayağı bir temelde harekete geçirdiği didişmeyle ortaya konup herkes üzerinde nasıl bir etki bırakıyorsa onun üzerinde de aynını bırakan, savaşlara özgü şu bildik şeyler.</p>

  <p>Tüm bunları onların üzerine çullayan kendisi olmuştu belki de. Slovius’a Güz Evi’nden ayrılmaları tavsiyesinde bulunması şöyle dursun, gözden kaçırılmaması gereken önemli bir ayrıntı daha vardı: Araştırması, Valseir’le buluşup onunla bilgi alışverişine girişmesine yol açan şu meşhur araştırmasıydı belki de bütün bunların fitilini ateşleyen. Şunun şurasında, hepsinin onun hatası olma ihtimali vardı. O âna dek kendisine aktarılmış olan bilgilere bakılırsa, öyle olduğuna kuşku yoktu.</p>

  <p>Gülmeyi denedi, ama ağzına, boğazına ve akciğerlerine dolmuş olan solunum sıvısı bunu gereği gibi yapmasına engel oldu. “Ah, haydi ama,” diye seslenmeye çalıştı, başını Nasqueron’un gaz kütleleriyle kaplı göğüne doğru kaldırarak (ki öyleyken bile çıkarabildiği ses, belli belirsiz duyulabilen bir mırıltıdan öteye gidemiyordu), “Cessoria’yı haklı çıkar ve tüm bunların kapsamlı bir canlandırmadan ibaret olduğunu göster bana. Yolun sonuna geldik de. Oyunun bittiğini söyle ve beni buradan çekip kurtar haydi.”</p>

  <p>Gaz-devinin atmosfer tabakasının bağrında, bir âdemoğlunun kendini doğal şartlara bilerek maruz bırakıp da soluk almakta kullanabileceği bir şey bulması halinde hemen ölmeyeceği bu ortamda, havada asılı vaziyette hazır bekleyen küçük gaz mekiğine yerleştirilmiş tabut biçimli oyuğun içinde böyle yarı dikilir yarı uzanır vaziyette dururken çıkarabildiği tek ses, bir mırıltıdan, boğazının derinliklerinden gelen bir gurultudan fazlası değildi halen.</p>

  <p>İntikam seçeneğinin de kurtuluşa ulaşmakta yetersiz kaldığını düşündü, bir yandan gözyaşlarını boşu boşuna silkelemeye çabalarken. İnsanoğlunun doğasının gereği olan, yaradılışından kaynaklanan, öfke ve gücenmişlik hislerine kapılma kapasitesine sahip hemen her şeyin benliği içinde bir yerlerde gizli olan bir şey... Yine de, en az intihar etmek kadar aciz bir çözüm yoluydu bu da. Sırf kendine hizmet eden, bencilce, benmerkezci bir yaklaşım. Önceden hiçbir şekilde uyarılmamış silahsız sivillerle dolu bir eve ve çevresindeki yerleşkeye nükleer bomba yağdırılması emrini veren kişiler her kimse onun karşısına çıkarılsalar, hepsini bir kaşık suda boğmaya kalkışması kuvvetle muhtemeldi, ama bu, gideni geri getirmezdi ki.</p>

  <p>Haliyle, böyle bir fırsat asla geçmeyecekti eline —alın size gerçekliğin o denli harika bir düzene tabi olmadığının bir kanıtı daha— ama böyle bir şansa eriştiği ve sevdiklerinin çoğunu katletmiş olanlar her kimse onları incitebileceğine veya öldürebileceğine dair şu efsanevi onların-kıçı-koltuğa-bağlı-seninse-bir-silahın-var senaryosunu hayata geçirebileceği varsayılırsa, bunu gözünü kırpmadan yapabilirdi. Bir bakış açısına göre böylesi bir hareket onu da en az onlar kadar kötü bir konuma düşürürdü, ama bir bakıma en az onlar kadar kötüydü zaten. Bu türden bir hareketi destekleyecek yegâne ahlaki dayanak, dünyayı, galaksiyi ve bütün evreni kötülüğü tartışma götürmeyen bir kişiden kurtarmak olurdu. Böyle yapmak kötülerin sayısını azaltmaya yetecek ve oluşan boşluğu öncekini aratmayacak fenalıkta bir başkası doldurmayacaktı sanki.</p>

  <p>Hem işin içinde her halükârda bir çeşit askeri mekanizma, bir emir-komuta zinciri de olmalıydı. Böylelikle, işin sorumluluğunun ilgili stratejiyi şekillendiren kişiden başlayarak önce bir alttakine, sonra müphem kalacağı kuvvetle muhtemel bir emir yoluyla onun bir altındakine, oradan da, gerek genel gerekse özele indirgenmiş hedef ölçütlerini her kim belirliyorsa onun tarafından bir alt kademeye, yani domuz gibi homurdanarak iş gören aşağılık bir serseriye veya düşüncesizce hareket etmeyi görev bilen ve emri alır almaz bir düğmeye basmak, bir ekran üzerinde gerekli ayarları yapmak veya bir sanal tank içinde yüzen bir şekli düşünce yoluyla harekete geçirmek suretiyle uygulamaya koyan bir teknisyene aktarımı kesinliğe bağlanmış oluyordu. Bu bireyin, ilkin kişinin direncini çökertip iradesini teslim alan, ardından da onun karakterini sadece en yakınındaki silah arkadaşlarına karşı duyarlı ve yalnızca buz gibi bir şifreye sadakat gösteren kullanışlı bir itaatkarlık düzeyinde sabitlenmiş yarı otomatik çalışır bir mal haline gelecek şekilde sil baştan yapılandıran emir demiri keser mantığı üzerine şekillenmiş şu bildik askeri tümevarım ve beyin yıkama geleneğinin bir mamulü olacağını belirtmeye gerek yok herhalde. Ha bir de, her şeyden önce bu işin sorumluluğunun gerçekten de onlara ait olduğundan ve şu kıçı-koltuğa-bağlı-olma hikâyesini tasarlayıp elinize silahı tutuşturan kişi her kimse onun tarafından aptal yerine konmadığınızdan kesinkes emin olmanız gerekiyordu.</p>

  <p>Nihai hedef programlamasındaki otomatik ayarlamalarda delik bırakılıp sızıntıya mahal verilmiş de olabilirdi. Programı ayarlayan kişinin izini sürmesi ve saldırı yetkisini tanıyan veya her şeyden önce Ulubis’i ziyaret etmeye yönelik tüm bu kaçıkça planı hayal eden her kimse onu diğeriyle ilintilendirmesi mi gerekiyordu?</p>

  <p>Eğer bu işin arkasında gerçekten de Öteden Gelenler varsa, kim-ne-biliyor çıkarsamasından hareketle bu saldırıdan bir yapay zekânın sorumlu olduğu tahminini yürütmek mümkündü. Bunu keşfedip lanet meseleyi kapatmak da kendisine düşüyordu. Gelgelelim Mercatori’dan bu denli nefret etmesinin bir sebebi de onların yapay zekâlara karşı takındığı düşmanca tavır ve onları kasten kıyımdan geçirmesi değil miydi?</p>

  <p>Tüm bu olup bitenin onların hatasından ve kendi kusurundan kaynaklanıyor olması da mümkündü elbet. Belki de onlar bu harekete girişirken sadece boş bir evi hedef aldıklarını düşünüyorlardı ve onun işe burnunu sokup şu salakça öneride bulunması yüzünden orasının insanla dolduğundan habersizdiler. Buradaki suç oranını nasıl pay edecekti bakalım?</p>

  <p>Gözlerinin durumu kötüye gidiyordu, içlerine kum fırlatılmıştı sanki. Gözyaşları öyle yoğunlaşmıştı ki kelimenin tam anlamıyla hiçbir şey görmüyordu. (Gerçi yakası sayesinde halen etrafı görebiliyor, ok başı biçimli mekiğinin duyularının kendi bedenininkilerin üzerini kaplaması yoluyla, adeta filtreden geçmiş gibi berrak bir görüntüyle çevresini izleyebilme deneyimi yaşıyordu.) Kendisini öldürmesi söz konusu değildi artık. Devam etmeli ve neler yapabileceğini tartmalı, kaybettiklerinin anısını onurlandırmalı, bir şeyleri yeniden yapılandırmaya çalışmalı, orayı bulduğu andakinden çok az da olsa daha iyi durumda bırakmaya gayret etmeli, iyilik namına elinden ne geliyorsa ortaya koymalıydı.</p>

  <p>Gerçek’in aniden duruma müdahil olmasını ve canlandırmanın sona ermesini bekledi, ama beklediği çıkmayınca —oysa öyle olmayacağını adı gibi bildiği halde kendisini neredeyse öyle olmasını umar bulmuştu— ansızın gücenmişlik ve teslimiyet duyguları yanı sıra adeta kendi kendisine zulmetmesine yol açan bir neşeye kapıldı.</p>

  <p>Küçük gaz mekiğine hafifçe gerilemesi ve açılmış olan kapağı gerisingeri üzerine kapaması talimatlarını verdi. Ok başlı mekik ön kapağı kapayıp geriye doğru kıvrılırken vücudunu tedavi edip onarmak ve iltihaplanan gözlerindeki acıyı dindirmek üzere rahatlatıcı liflerini uzatan şok jelinin o her daim üzerine titreyen ve onu şımartan sarmalaması bir kez daha harekete geçmişti bile. Makinenin tüm bunları bir çeşit ferahlamaya kapılarak yaptığını düşündü, ama bunun bir yalan olduğunu kendisi de biliyordu. Ortada bir ferahlama varsa, onu tek hisseden kendisiydi.</p>

  <p class="girintisiz1">“Ah, fikirler farklılık gösterir, normali de budur zaten. Bu hep böyle olmuştur, olmaktadır ve de olacaktır. Farklı cinsler karıştırılarak türetilmiş olmamız mümkün mü? Kimbilir? Belki de bir zamanlar evcil birer hayvandan farksızdık. Belki de ciddi anlamda, sırf o iş için yetiştirilen birer avdık. Süs eşyası niyetine taşınıp bakımı yapılan sefil birer varlık, birer saray hokkabazı, yerli yersiz kırbaçlanacak birer köle, sonradan dengesini yitirip yoldan çıkan galaksi değiştirici tohum makineleriydik belki de (ki bunlar konuyla ilgili bize aktarılmış olan efsanelerden yalnızca birkaçı). Belki de bizi yaratanlar ortadan kayboldu ya da biz onları alaşağı edip ortadan kaldırdık (bu da bir diğer söylence ama fazla kibirli ve pohpohlayıcı olduğundan ben bunun doğruluğuna pek güvenmiyorum). Peki ya şu yaratıcılarımız birer protoplazma<a id="k15" href="../Text/dipnotlar.xhtml#a15"><sup>[15]</sup></a> idiyse? Bunun çok yaygın ve kolay kolay vazgeçilemeyen bir mecaz olduğunu teslim etmeliyiz. Peki, neden plazma? Devamlı bir akış, bir seyelan halinde olan kimseler —bu akış ister yıldızsal ister gezegensel olsun— neden bizim gibi bir şey yaratma ihtiyacı duysun ki, hem de günümüzden onca zaman önce? Bununla ilgili hiçbir fikrimiz yok. Ama söylentiler mevcudiyetini ısrarla koruyor.”</p>

  <p>“Tek bildiğimiz, burada olduğumuz ve on milyarı aşkın yıldır bunun değişmeden devam ettiği. Geliriz gideriz ve yaşamlarımızı farklı hızlarda, siz güzel dostlarımızın da bu duvarlar içinde gözlemlediği gibi, genellikle yaşlandıkça daha yavaş bir tempoya indirgenecek biçimde sürdürüp tamamlarız, ama tüm bunların ötesinde, neyiz biz? Varoluş amacımız nedir? Nedir hedeflediğimiz şey? İşte bu konuda hiçbir fikrimiz yok. Affınıza sığınarak şunu belirtmek isterim; bu sorular bize, yani Ahali’ye yöneltildiğinde nedense daha bir önem kazanıyor, çünkü görünen o ki, biz... eh, bunun için tasarlandığımız kesinlikle söylenemezse de, aylak aylak dolanma konusunda oldukça ısrarcı olma <i>eğilimi</i> gösteriyoruz.”</p>

  <p>“Saygısızlık etmek istemem, lütfen beni mazur görün, ama aynı sorular Hızlı türlere, yani insanlara ve hatta —benzer türlere ithafta bulunma şeklimden ötürü ayrıca özür dilerim, Albay— oerileitheye yöneltildiğinde aynı güçte bir etki doğurmuyor, çünkü sizin herhangi bir konu üzerinde bizim edindiğimiz tecrübelerin eşdeğerini öne sürme şansınız olmadığı gibi, sizde bizdeki kökenden, bizdeki o büsbütün inatçı, belli bir sebebe dayanmayan, tanrıyı inkâr edici varoluş direncinden de eser yok. Fakat kimbilir? Bir gün bunları siz de edinirsiniz belki! Ne de olsa, tüm bu ortak benmerkezciliğimize ve doruk noktasında bulunduğumuza dair kuşaktan kuşağa aktardığımız o kesin kanıya rağmen evrenimiz halen çok genç ve belki de, kimliğini şimdiden tahmin etmemizin mümkün olmadığı nihai mirasçılarımız tarafından Son Günceler yazıldığında, Ahali toplumu evrenin çocukluk dönemine denk gelen o kuvvetli akıntı içinde yitip gitmeden önce ancak bir düzine milyar yıl kadar varlığını sürdürebilmişken oerileithe ve insanoğlunun, süreklilik alanında nam salmış, istikrarını cesaretine borçlu, uygarlık direnciyle eşanlamlı hale gelmiş bu iki türün sırasıyla iki ve üç yüz milyar yıl veya bunun gibi bir süre yaşamını devam ettirdiği kayda geçirilmiş olacak. O zaman geldiğinde aynı sorular sizin için sorulacak: Neden? Ne için? Ne amaçla? Ve —bir de bakarsınız!—sizin için veya bu örnek şablona oturtulabilecek başka bir tür için bir cevap da bulunabilir. Hele bir de söz konusu cevap mantıklı bir cevap olursa, ne âlâ.”</p>

  <p>“Ama şimdilik, sadece benim türüm böylesine tuhaf ve münasebetsiz sorularla yüzleşmek durumunda. Görünüşe göre, bizden başka herkes gelip geçiyor ve bu, işin doğasının gereği olan, gerçekleşmesi beklenen, önceden tasarlanmış olan döngü: Türler ortaya çıkar, gelişir, filizlenir, çoğalır, yayılır, kendi sınırına dayanır, geri çekilip küçülür ve nihayet solup yok olur. Kötümser ve alaycı olanlar bu durum karşısında şöyle diyecektir: Hah! Tabiatın kanunu bu, başka ne bekliyordunuz ki? Ne gözetilecek bir çıkar sunuyor, ne de ceremesi çekilecek bir kabahat yüklüyor, ama yine de hurra! Denedikleri, rol aldıkları, centilmence davrandıkları için bravo! Peki ya biz? Biz tebrik edilmeyecek miyiz? Hayır, çünkü biz farklıyız. Görünüşe göre biz lanetlenmişiz, mahkum edilmişiz, adeta kısa çöpü çekerek varlığımızı hoş karşılanacağı zaman diliminin çok ötesine sarkıtmak durumunda kalmışız, sırf bir zamanlarki çağdaşlarımızla beraber çoktan bu sorumluluğu üzerimizden atmış olmamız gerekirken halen burada olmamız itibarıyla kendimizden başka herkesin huzurunu kaçırarak pek çok —evet, doğru duydunuz, pek çok— başkalarının da içine cuk oturabileceği bir oyukta can çekişip duruyoruz. Onaylayıp onaylamamamın bir şey değiştirmeyeceği bir sıkıntı bu. Şu an dostlar arasında bulunduğumdan bunları rahatça ve açık yüreklilikle ifade edebiliyorum. Hem şunun şurasında ben keçileri kaçırmış yaşlı bir Ahali mensubu, berduş bir serseri, yersiz yurtsuz bir gezgin, şansım yaver gittiğinde her ikisine de, şansım kötü gittiğinde ise daha beterine olmak üzere, aşağılamalar ve sadaka dışında hiçbir şeye layık görülmeksizin dibe batmayıp suyun yüzeyinde kalmak için çırpınarak bir yerden diğerine yolculuk eden bir seyyahtan başka neyim ki? Bu konuşmayla sabrınızı zorladığımın farkındayım. Lütfen beni affedin. Kendi zihnimde yarattığım sesler dışında çok azıyla konuşma imkânım oluyor.”</p>

  <p>Bunları söyleyen kişi, ömrünün Cuspian devresini geçirmekte olan Oazil isimli ardıllık-dışı bir Ahali mensubuydu. Ardıllık-dışı olmak, kişinin Ahali toplumunca üyelerinin takip edeceği varsayılan olağan yaşlanma ve de kıdem sıralamasında yükselme süreciyle ilgisi bulunmadığını veya ondan ayrı hareket ettiğini ilan etmesi —ya da, bazı durumlarda, kişinin böyle olduğunun yine o kişinin amirleri tarafından ilan edilmesi— durumuydu. Bir Ahali mensubu tarafından kendi hür iradesi ile seçilmek yerine ona dışarıdan dayatılmış olsa hiç kuşkusuz o kişinin sonradan toplum dışına itilmiş bir Sürgün haline geleceğine ve Ahali’nin gerek yıldızlararası yolculuk evrelerinde gerekse uzay gemisi inşa ve kalite kontrol safhalarında sergilediği lakayt tavır göz önüne alındığında birkaç bin yıllık hücre hapsinden başlayıp idama dek değişen bir yaptırım derecesiyle cezalandırılmak suretiyle doğup büyüdüğü gezegenden fiziksel olarak uzaklaştırılacağına delil gösterilecek idiyse de —ki sıklıkla keşiş veya rahibe olma kararı alan kişinin durumuyla kıyaslanırdı— kendi başına utanç verici bir hal değildi bu.</p>

  <p>Berduş bir serseri, yersiz yurtsuz bir gezgin, bir seyyahtı Oazil. Zaten de hakkındaki tüm ayrıntıları unuttuğu iddiasında bulunduğu bir aileyle olan temasını tamamen kaybedeli uzun zaman oluyordu, ona hakkında bir şeyler anlatabileceği kadar yakın sayılacak gerçek bir dostu bile yoktu, hiçbir örgüte, cemiyete, derneğe, birliğe veya gruba üye olmadığı gibi devamlı ikâmet ettiği bir yer de bulunmuyordu.</p>

  <p>Kendi ifadesine göre kelimenin tam anlamıyla kabuğuna çekilmiş halde ve sırtındaki elbise dışında hiçbir kişisel eşyası olmaksızın sürdürüyordu yaşamını; üzerinde yıldızlar, gezegenler ve ayların tasvir edildiği büyük bir özenle boyanmış tablolar, düzinelerce BulutBitkisi cinsinden alınıp muhafaza edilmiş çiçek örnekleri ve gaz-devlerine has birbirinden minik çeşitli hayvan türlerine ait cilalanmış karbon kemikler ile pırıltılar saçan üzeri oyuklu kafatasları ile süslü giysilerinin oradan buradan toplama ve yırtık pırtık bir görünümü olmakla beraber bu dağınıklıktan kaynaklanan bir etkileyiciliği de yok değildi hani. İştirak edilmesi gereken şu ya da bu çeşit resmi bir olay gündemde olmadığında Valseir’in giydiği türden elbiselere kıyasla biraz daha geniş çaplı ve de yabani olup Ahali tarafından yaşam büyüsü şeklinde adlandırılan bir giysi koleksiyonuna dahildi bunlar.</p>

  <p>Bu Ahali berduşunu ilk gördüğünde, onun kaybettiği mülkünü geri almak üzere evine dönen asıl mal sahibi kimliğini gözler önüne sermeden önce hepsini alaya almak ve zavallı bir serseriye karşı nasıl tavır takındıklarını ifşa etmek için kılık değiştirerek Oazil kisvesi altında yanlarına gelen Valseir olduğu fikrine bile kapılmıştı Fassin. Oysa Valseir ile Oazil’in dış görüntüleri birbirinden çok farklıydı. Daha iri bir cüsseye sahip olmasının yanı sıra, kabuğu az farkla daha asimetrik, üzerindeki işaretlerse daha belirsiz olan Oazil’in sesi çok daha derinden geliyor, halen kullanılır durumdaki kanatları ile uzuvlarının sayısı ise Valseir’inkilerden büyük ölçüde farklılık gösteriyordu. Ama aralarındaki en bariz farklılık, Oazil’in kabuğunun Valseir’inkinden çok daha koyu renkli oluşuydu. Bu ikili hemen hemen aynı yaşta olsa gerekti —halen aynı yaşam hızını koruduğu farz edildiğinde Oazil Valseir’e oranla yaşça biraz daha küçük kalıyordu: Valseir’in Cuspian-choal seviyesine karşılık Cuspian-baloan veya Cuspian-nompar seviyesindeydi— ama kendisinden on kat daha yaşlı olup da mesleki kariyerinin çok daha büyük bir kısmını kendisini doğal şartlara maruz bırakacak şekilde atmosferde gezinmektense yavaş hızda geçirmeyi tercih eden Jundriance’ninkiyle neredeyse yarışacak kadar koyu olan kabuk rengi ve iklim şartlarınca hırpalandığı izlenimi uyandıran genel görünümüyle, Oazil diğerine nazaran çok daha yaşlı duruyordu.</p>

  <p>Ardı sıra içinde birkaç yedek kıyafet, onun gözünde büyük duygusal öneme sahip birtakım nesneler ve genellikle OksinAğacıBulutu köklerini oyarak şekillendirdiği kendi üretimi olan hediyeler arasında yaptığı eleme sonucu ayrılmış seçkin parçalar bulunan, şeklen küçük bir Ahali mensubunu andırmakla birlikte kendisi de benzer şekilde donatılmış olan bir uçan-römorkör taşıyordu Oazil. Bunlar arasında kabarcık biçimli evin kendisini çağrıştıracak şekilde oyulmuş birini yavaş tempolu bilimsel çalışmalar yapmak üzere daldığı derinliklerden bir sonraki çıkışında Jundriance’ye iletmesi için Nuern’e sunmuştu.</p>

  <p>Bu küçük sanat eserini almak Nuern üzerinde pek de özel bir etki yaratmışa benzemiyordu. Diğer yandan, Valseir’in evinin son... şey, elli altmış bin yıllık süreçte yürüttüğü daldan dala konarak geçirilen yolculukları sırasında onun için bir mola yeri işlevi gördüğünü belirtiyordu Oazil. Hem zaten, bilhassa şehirleşmeden uzak olan bölgelerde, gezgin yolculara karşı, ihlal edilmesinin özellikle de çevrede bu edepsizliğe tanıklık edecek başka misafirler olduğunda ciddi ölçüde itibar puanı kaybına sebebiyet vereceği düşünülen bir konukseverlik gösterilmesi geleneği hakimdi.</p>

  <p>“Burada uzun süre mi kalmayı düşünüyorsunuz, efendim?” diye sordu Nuern.</p>

  <p>“Evet, öyle mi yapacaksınız?” diye destekledi soruyu Livilido.</p>

  <p>“Oh, hayır, yarın ayrılmayı düşünüyorum,” dedi Oazil yaşça daha genç olan Ahali mensubuna bakarak. “Her ne kadar eski dostumun artık burada olmadığını öğrenmek beni pek tabii ki bir hayli üzdüyse de, burasının halen çok güzel bir ev olduğuna eminim. Ne var ki, belli bir yerde gereğinden fazla zaman geçirince kendimi tuhaf hissediyorum ve evler, bana büyük şehirler kadar ürkütücü gelmemekle beraber beni yine de bir tür huzursuzluğa sevk ediyor. Ne zaman bir eve yaklaşsam, görünümü ve misafirleri ağırlayış şekli ne denli hoş olursa olsun oradan bir an önce uzaklaşma dürtüsüne kapılıyorum.”</p>

  <p>Aralarındaki bu görüşme evin yaşama alanlarını çevreleyen pek çok balkonun birinde gerçekleşiyordu. Yapılan çağrı üzerine orada toplanmalarının asıl sebebi, ağa asılı duran bu yemek salonunda verilecek bir kahvaltı eşliğinde Oazil’e hoşgeldin demekti. Ama daha baştan biraz huzursuz bir portre çizen yaşlı Ahali mensubunun her ani hareketten ürktüğü ve gergin bir ruh hali içinde olduğu gözlemlenmişti, nitekim servis edilen ilk tur yemekler henüz tamamlanmamıştı ki rahatsız ve kederli bir tavırla yemeğine dışarıda, belki de yüz yüze sohbete devam edebilmek için açık tutacakları bir pencerenin öte yanında devam etme ricasında bulunmuştu. Üzerinde hiçbir çatı yer almaksızın sonsuz gökyüzü altında sayısız milyon yıl seyahat ederek geçirilen sürenin getirdiği bir çeşit kapalı yer fobisine kapılıyor ve böyle tıkışık mekanlar içinde kalınca kendisini huzursuz hissediyordu anlaşılan. Bunun üzerine, Nuern ve Livilido uşakları arasında yaşça daha küçük olanlara en yakın balkona kısa yoldan bir sofra hazırlamaları emrini verdi.</p>

  <p>Hepsi dışarı çıkmış ve —iradesini diğerlerine de kabul ettirmek durumunda kaldığı için ardı arkası kesilmeyen özürler sıralamasının ardından— bu yeni sofradaki yerini alan Oazil yemeğini keyifle yedikten sonra masanın göbeğindeki —küre biçiminde bir üniversite şehri model alınarak yapılmış— haznede sunulmakta olan uyuşturucular içinden kafa yapıcı bazı tohumlar ve de ses rengi izleri seçip kullanmasının peşi sıra diğerleriyle Ahali toplumunun kökenleri hakkında tüm bildiklerini uzun uzadıya paylaşacak kadar rahatlamıştı. Ahali’nin keyifli bir yemeğin ardından üzerine sohbet etmeyi en çok sevdiği konulardan biriydi bu ve her ne kadar daha önce duyulmamış bir ayrıntı içermese de, bunun onun eğitim yaşantısının çapayı derinlerden yukarı çekip yükseklerde gezinmek üzere enginlere yelken açmasına kadarki akademik yaşantısının en özel araştırma başlığı olduğu göz önüne alınarak, Oazil’in hakkını teslim etme bağlamında, sözü yine bu konuya getirmesine razı olundu.</p>

  <p>Hatherence ihtiyar Ahali mensubuna bağlı olduğu türün öteden beri acı hissedememesi gerçeği hakkındaki düşüncelerini ve bunun türe sonraki nesillerce kazandırılmış bir özellik olup olmadığını sordu.</p>

  <p>“Ah, keşke bilsek! Bu soruyu sormanız çok ilgimi çekti doğrusu, çünkü ben bu meselenin türümüzün evrendeki yerinin gerçekte ne olduğuna cevap bulmada en önde gelen hususlardan biri olduğu kanısındayım...”</p>

  <p>Tören sofrasının yaşlı Ahali mensubunun hemen karşısına denk gelen bir noktasındaki üzeri yastık dolu bir oyuğa rahatça kurulmuş olan Fassin dikkatinin ister istemez dağıldığını hissetti. Son günlerde sıkça başına geliyordu bu durum. Kış Evi’nin yok edildiğini öğrenmesinin üzerinden Nasqueron hesabıyla belki bir düzine gün geçmişti. Bu sürenin neredeyse tamamını, onları hedefe ulaştıracak olan şeyi, yani bir söylenceden ibaret olma ihtimali (en azından, onun gözünde) gün geçtikçe artan, buradan iki yüz yılı aşkın zaman öncesinde almış olduğu ve o günden bu yana yaşanan pek çok olayın perde arkasında olduğu zannedilen şu çalışmanın üçüncü bölümünü bulma ümidiyle çeşitli kütüphaneleri en dip raflarına dek tarayarak geçirmişti. Dikkatli gözlerle bakınıyor, hiçbir ayrıntıyı es geçmemeye özen göstererek araştırıyor, ağa bir şeyler takılır umuduyla en ulaşılmaz derinliklere dek kolaçan ediyor ve adeta taraktan geçirip eliyordu, ancak çoğu zaman, tam da tüm dikkatini bir şey üzerine yoğunlaştırdığı anlarda, son birkaç dakikayı boşluğa dalıp giderek ve düş gücünde artık çok eskilerde kalmış olan klan yaşantısı ile aile ilişkilerinin belli bazı yönlerini canlandırarak, örneğin on yıllarca önce meydana gelmiş ve o an için <i>aman, ne fark eder ki canım</i> deyip geçilmiş, her şeyin mazide kaldığı şu günlerde ve de bu denli uzak ve ilgisiz bir mekândayken zihninin derinliklerinden bulup çıkarmak şöyle dursun, günün birinde hatırlayacağını aklının ucundan bile geçirmediği önemsiz bir laf alışverişini anımsayarak harcamış olduğu izlenimine kapılıyordu.</p>

  <p>Zaman zaman gözlerinin yaşla dolduğu hissine yenik düşüyor, neyse ki şok jeli o yaşları nazikçe siliveriyordu.</p>

  <p>Bazense intihar etme fikri gelip yine aklına takılıyor ve kendisini, kaybedilmiş bir aşkı veya çok değer verilen ama artık geride kalmış olan bir çağı özlemle anar gibi, kendini öldürme seçeneğini gerçekçi bir olasılık haline getiren iradeyi, ihtirası ve o sarsılmaz kararlılığı silip atacak olan şeyi benliğinin en derin yerinde duyumsar buluyordu. Onun yerine, intihar da hayattaki diğer her şey gibi manasız ve nafile bir uğraş haline geliyordu. Bunu başarmak için ihtirasa ihtiyaç vardı; ölme, kendini öldürme ihtirasına. Kişinin içinde bu yönde bir ihtiras, bir duygu yoğunluğu veya herhangi bir şekilde onu körükleyecek bir itki kalmamışsa —geriye sadece onların adeta birer gölgesi olan alışkanlıklar kalmışsa— o kişinin kendini öldürmesi de en az âşık olması kadar imkansızlaşırdı.</p>

  <p>Kitaplardan ve parşömenlerden, mikrofilmlerden ve kristallerden, yüzeyi aşınmış elmastan yapılma bir yaprağı andıran tavandan ve pırıldayan ekranlar ile sanal görüntülerden başını kaldırıp yukarı baktı ve tüm bu olup bitenin ne anlama geldiğini kendi kendine sorguladı. Buna verilebilecek kalıplaşmış yanıtları pek tabii ki biliyordu: İnsanlar —ki buna tüm türleri ve alttürleri de dahildi— yaşamak ister, her türlü tehditten uzak, rahat bir yaşam sürmek için —bu enerjinin kaynağı ister vücutça doğrudan emilen güneş ışınları, isterse et gibisinden dışarıdan edinilen bir etken olsun— bir çeşit enerjiye gereksinim duyar, üreme ve soyunu devam ettirme ihtiyacı hisseder, merak eder, aydınlanmaya veya şöhrete ve/veya başarıya ve/veya refahın sayısız düzeyinden birine erişmeyi arzular, ama — dönüp dolaşıp en nihayet— hangi sona kavuşurdu? Ölüme. Ölüp giderdi insanlar. Ölümsüzler bile ölürdü. Tanrılar bile.</p>

  <p>Bazılarının inancı vardı, fiili anlamda sınırsız yaygınlığa erişmiş bu olağanüstü kendi kendine yetme çağında bile, tanrısızlığın ve inanç eksikliğinin ulaştığı bu son derece berrak evrenselliğin ortasında bile dini bir inanç benimseyebiliyorlardı, ama deneyimleri ışığında, bu tip insanların ümitsizliğe kapılma konusunda diğerlerinden geri kalır yanı olmadığını, inançlarınınsa el çekme aşamasında bile onlar açısından kaybedilecek ve ardından yas tutulacak bir olmazsa olmaz teşkil ettiğini kesinkes söyleyebilirdi.</p>

  <p>Yoluna devam ederdi insanlar; yaşar, mücadele verir, ümitsizliğin ve acının pençesine düşmüşken bile hayata sıkı sıkıya tutunur, ölmekten alabildiğine çekinir, ona sunduğu ve de sunacağı tek şey daha da beter bir çaresizlik ve daha yoğun bir acı olsa da, koşulları ve sonuçları gözetmeksizin, sanki elindeki en değerli şeymiş gibi hayata asılırdı.</p>

  <p>Her şey iyiye gitmek üzereymiş, kötü dönemler her an geride kalabilirmiş gibi yaşamaya devam ediyordu insanlar, ama bunda genellikle yanılıyorlardı. Hayatın hareket halinde olduğu doğruydu. Bazen iyiye, ama genelde kötüye ve her daim ölüme doğru gidiyordu. Yine de insanlar ölüm sanki sürprizlerin en büyüğüymüş gibi davranmakta ve <i>Hey, bu ölüm denen şey de nereden çıktı?</i> demekte inat ediyordu. Belki de doğru olan yaklaşım buydu. En mantıklı yaklaşım, sanki tüm evren kişinin bireysel farkındalığı etrafında şekilleniyormuş gibi, kişi onların bilincine varana dek hiçbir şeyin var olmadığı ve onun ölümünden sonra hiçbir şeyin varlığını sürdürmeyeceği düşüncesiyle hareket etmekti belki de. İşleyen bir varsayım, kullanışlı bir yarı-gerçeklikti bu.</p>

  <p>Gelgelelim bu, yaşama itkisinin bir çeşit yanılsamanın ürünü olduğu anlamına geliyor olmasındı sakın? Esas gerçek, hiçbir şeyin aslında önem taşımadığı ve öyle olduğunu zanneden insanların feci bir ahmaklığa yakalandığı mıydı yoksa? Bu durumda, geriye kalan seçenekler de çaresizliğe kapılma, gerzekçe bir inanç uğruna mantığa sırt çevirme ve savunmaya odaklı bir çeşit tekbencilik miydi yani?</p>

  <p>Valseir’in bu konuyla ilgili söyleyecek faydalı bir şeyleri vardı elbet, diye düşündü Fassin. Ne var ki, o da ölmüştü artık.</p>

  <p>Ardından, Oazil’i süzmeye koyuldu ve kendine gezgin sıfatını yakıştıran bu ihtiyarın vaktiyle bu evin sahibi olan merhum Cuspian’ı gerçekten de tanıyıp tanımadığını merak etti. Yoksa asparagas senaryolar yazan bir fırsatçı, bir palavracı, bir yalancı mıydı o sadece?</p>

  <p>Bir yandan bunları düşünüp üzerinde çokça kafa yorduğu ümitsizliğin çevresinde daireler çizerken, yaşlı Ahali mensubunun gaz-devlerindeki hayvan gelişimi ve geçmiş seyahatleri üzerine anlattığı şeylere yarım yamalak kulak verebiliyordu.</p>

  <p>Oazil bir keresinde yüz kırk bin kilometrelik yolun tümü boyunca tek bir Ahali mensubuyla karşılaşmaksızın Güney Tropik Kuşağın çevresini nasıl dolandığını, bir diğer seferinde kendilerine Yeniyetme Heykel Korsanları adını veren ve umumi KökBulutu ile AmonyakKapağı ormanlarının tohumlarını eken yarı-dönek grubun arasına nasıl düştüğünü, sonrasında onların gemibaşı motifi, maskotu ve de totemi haline nasıl geldiğini ve milyonlarca yıl önce Güney Kutup Bölgesi’nin o çok az keşfedilmiş uçsuz bucaksız alanı içinde karşısına çıkan boş bir BulutTüneli’nin devasa sahasını nasıl keşfe çıktığını anlattı onlara sırasıyla. (Bu sonuncusu, o günden sonra ortadan kaybolmuş olan Tünel inşa makinelerinin işi miydi acaba? Sanat çalışması niyetine mi yapılmıştı? Yoksa yeni bir tür kentin kayıp modeli miydi? Bunu bilmesine imkân yoktu... O yerden, o şeyden bahsedildiğini daha önce hiç kimse duymamıştı.) Bu devasa ağacın, kocaman bir akciğerin içini andıran bu heybetli kök sisteminin oluşturduğu labirentin içinde kaybolup bin yıl boyunca çıkış yolu aramış, en sonunda, açlıktan ölmek üzereyken yarı delirmiş vaziyette dışarı çıkabilmişti. Buluşunu yetkililere bildirmesi üzerine başkaları da oraya ulaşmaya çalıştıysa da, orayı bir daha bulabilen olmamıştı. Pek çokları, onun tüm bunları hayalinde canlandırdığı kanısına varmıştı, fakat işin aslı öyle değildi. Hem <i>onlar</i> kendisine inanıyordu, değil mi ya?</p>

  <p class="girintisiz1">Şu tıkırtı yine başlamıştı işte. Onun belli belirsiz farkındaydı ama onu evin tesisatından kaynaklanan bir özellik veya diferansiyel dişlisinin sebep olduğu bir gürültü ya da evi çevreleyen gaz kütlesinde vuku bulan kısa bir hava akımına verilmiş bir tepki olarak algılayıp duymazlıktan gelmişti. Ses bir süre sonra kesilmişti... Bunu da yarım yamalak fark etmişse de yine aldırmamıştı. Şimdiyse, öncekine oranla bir nebze daha yüksek perdeden olmak üzere, tekrar başlamıştı tıkırtı.</p>

  <p>İç kısımdaki kütüphane bloklarından biri olan Üç Numaralı Kütüphane’de, Valseir’in sayılamayacak kadar uzun çağlar öncesinde ele aldığı bir çalışmanın parçası olduğu anlaşılan raflar dolusu kitabı hızla gözden geçirmekle meşguldü o sıra Fassin. Geçmişi insanoğlunun Ulubis sistemine gelişinin çok çok öncesine dayanan bu kitaplar, pek çok farklı Yavaş Kâhin türünün gelip geçtiği otuz milyon yıl süresince başvurulma gereği hiç duyulmadan ve okunmadan kalmıştı. Bunların takas edilmiş malzeme, yeri uzun zaman önce başkalarınca doldurulmuş (kendi soyu ise büyük ihtimalle uzun zaman önce tükenmiş) bir kâhin türü tarafından daha da eski bilgiler karşılığında —en azından öyle olduğu farz ediliyordu— kimbilir nereden —ikinci el, üçüncü el ya da kaçıncı else artık— taranarak bulunmuş, muhtemelen otomatik tercümeden geçirilerek (ki içeriğin özetle uyuştuğundan emin olmak için metne her gömülüşünde öyle olduğunu fark ediyordu) bir araya getirilip önce Nasqueron Ahalisi’ne sunulmuş, ardındansa onlara teslim edilmiş bilgiler olmasından şüpheleniyordu Fassin. Takas edilme bilgilerin hangi aşamada Ahali’nin elindeki bilgilerin çoğunluğunu oluşturur duruma geleceğini ve o aşamaya gelinip gelinmediğini merak etti. Bu hususa takılan ilk kâhin kendisi olmadığı gibi, Ahali’nin kayıtlarının mutlak donukluğu yüzünden sonuncusu da olmayacağı kesindi.</p>

  <p>İncelediği ciltler büyük ölçüde Yıldız Sahası Gemileri adı verilen bir grubun romantik maceraları ile felsefi düşüncelerini konu alan, ya çok fazla tercümesi yapılmış ya da başka bir türün değil de başka bir alttürün eseri olan çalışmalardı. Yine de, gerçekten uzak bir yanları da yok değildi.</p>

  <p>Şu tıkırtı hiç de kesileceğe benzemiyordu doğrusu.</p>

  <p>Gözlerini ekrandan ayırıp yukarı kaldırarak tavana yerleştirilmiş olan yuvarlak çatı penceresine baktı. Şimdilerde başka küreler tarafından çevrelenmiş ve üzeri kaplanmış olan Üç Numaralı Kütüphane bir vakitler evin üst kısmının en dış cephesinde yer alıyordu ve tepesi hatırı sayılır genişlikte şeffaf bir yaprakla örtülüydü, oysa şimdi —ev daha aydınlık bölgelerde konuşlanmış olsaydı dahi— içeri pek az doğal ışık sızabiliyordu.</p>

  <p>Orada küçük ve solgun bir şey yakaladı Fassin’in gözleri. Başını kaldırıp yukarı bakmasıyla beraber tıkırtı aniden kesilmiş, orada sallanmakta olan bir cisim dikkatini çekmişti. Bir Ahali çocuğuna, bir evcil çocuğa benziyordu bu. Bir süre onun sallanışını izleyen Fassin sonra yeniden ekrana dönüp Y’Gemileri’nin kulağa pek de olası gelmeyen maceralarını okumaya devam etti. Böyle yapmasıyla beraber tıkırtı tekrar başladı. Küçük gaz mekiğinin içinde, elinde olmaksızın derin bir iç geçirdiğini hissetti. Ekranı kapayıp içine yerleştiği oyuktan çıktı ve tavanın orta yerine dek yükseldi.</p>

  <p>Sesin kaynağı sandığı gibi bir Ahali çocuğuydu: Sonradan deforme olmuşa benzeyen şekli ve oldukça uzun olan vücut yapısıyla insanın gözüne vatoz balığından ziyade mürekkepbalığı gibi görünüyordu. Üzerine paçavradan bozma giysiler geçirmiş, acınası birkaç yaşam muskası takıştırmıştı. Giysi giyen veya muska takan bir Ahali çocuğuna daha önce hiç rastlamamıştı Fassin. Bu denli genç yaştaki biri için çok tuhaf ve gizemli bir vaziyetti bu. Çocuk çatı penceresinin altıgen biçimli camlarından birinin kenarındaki bir kapağı, daha doğrusu kilidi işaret ediyor gibiydi.</p>

  <p>Onun bu şüphe uyandıran durumuna bir süre göz gezdirdi Fassin. Çocuk ise uzuvlarıyla kilidi göstermeyi sürdürüyordu. Orada bulundukları süre içinde evde Ahali çocukları bulunduğuna dair hiçbir belirtiye rast gelmemişlerdi. Bu karşısındakinin Oazil’e ait olma ihtimali başka seçeneğe yer bırakmıyor gibiydi, ama ihtiyar gezgin sahip olduğu herhangi bir Ahali çocuğunu onlara göstermediği gibi böyle birinden bahsetmemişti bile. Israrla cam panelin kilidini gösteren çocuk hemen ardından çeşitli mimikler yardımıyla kilit dilini kıvırmayı ve içe doğru çekmeyi andıran birtakım hareketler yapmaya başladı.</p>

  <p>Paneli açıp yaratığı içeri buyur etti Fassin. Bir çırpıda içeri giren çocuk muhtemelen ‘Hşş’ ünleminin Ahali toplumundaki karşılığı olan bir hareket yaptıktan sonra bedenini genel hatlarıyla orak biçimi alacak şekilde kıvırıp yuvarlayarak ona doğru süzüldü ve ok başı biçimli mekiğin burnuna bir metre kala durdu. Ardından, Fassin’in bakmakta olduğu dışındaki tüm yönlere perdelediği sinyal derisine şunları yansıttı:</p>

  <p>OAZİL: BENİMLE DÜMDÜZ AŞAĞI İSTİKAMETTE 2 KM MESAFEDE BULUŞ, SAAT 5. VALSEIR.</p>

  <p>Adamın ışık sinyali yoluyla OK karşılığı vermesini bekledikten sonra, bedeninin geri kalanını dışarı çekip sona kalan incecik uzuvlarından biriyle de tavan panelini ardı sıra kapayarak, geldiği yoldan hızla geri döndü. Göz açıp kapayıncaya dek, dışarıdaki kütüphane küreleri arasına karışıp gecenin o kasvetli karanlığında yitip gitmişti.</p>

  <p>Saate baktı Fassin. Saatler gecenin dördünü göstermek üzereydi. Aklını hiçbir şeye takmadan hiçbir sonuç vermeyen çalışmalarına bir süre daha devam ettikten sonra, saat beşe doğru Yirmi Bir Numaralı Kütüphane’ye geri döndü ve gizli geçidi kullanarak bir kez daha dışarı sızdı. Yavaşça yükselmekte olan ısı ve de basıncın içinde gerçekleştirdiği iki bin metrelik bir inişin ardından, uçan römorkörünü ardına takmış vaziyette bekleyen yaşlı Ahali mensubu Oazil’le buluştu. Vakit geçirmeden sinyal yolladı ona Oazil:</p>

  <p>— Fassin Taak?</p>

  <p>— Evet.</p>

  <p>— Valseir bir keresinde Hızlılar’ı neye benzetmişti? Zahmet olmazsa biraz ayrıntılı olarak bunu bana anlatın.</p>

  <p>— Bu da nereden çıktı şimdi?</p>

  <p>Bir süre hiçbir cevap sinyali göndermeyen yaşlı Ahali mensubu ardından şu mesajı iletti: — Nedenini tahmin edebilirsin, küçüğüm. Edemiyorsan bile sırf ben rica ettiğim için yap bunu. Şu ihtiyar Ahali mensubunun gönlünü hoş tutmak için.</p>

  <p>Yanıt göndermeden önce bir süre bekledi Fassin. — Bulutlara, mesajını gönderdi en sonunda. — Dünyalarımızdan birinin üzerindeki bulutlara benzetmişti. Öylece gelir gideriz ve altımızdaki yeryüzüyle hiçbir şekilde benzeşmeyiz, görünürde sonsuza dek varlığını sürdürecek ve her günün ve her mevsimin bulutları çoktan yitip gittiğinde dahi yerini koruyacak olan kayalarla kıyaslanınca buhardan ibaretizdir; ama ertesi gün ve bir sonraki gün ve de onu izleyen gün, sonraki mevsim, sonraki yıl ve dağların ömrü sürdükçe o kadar yıl başka bulutlar izleyecektir bizi ve şunu da unutmamalı ki rüzgâr ve yağmur er geç dağları yıpratıp eritir.</p>

  <p>— Hmm, diye başladı Oazil bu kez, kafası bariz şekilde karışmış bir ifadeyle. — Dağlar. Kuşku uyandıran bir yaklaşım doğrusu. Daha önce hiç dağ görmedim.</p>

  <p>— Sanırım bundan böyle de görmeyeceksiniz. Buna daha fazlasını eklememi ister misiniz? Ama ötesini hatırlayamayacağım gibime geliyor.</p>

  <p>— Hayır, bu kadarı yeterli zaten.</p>

  <p>— Peki, nedir öyleyse varmak istediğiniz nokta?</p>

  <p>— Valseir halen hayatta, dedi yaşlı Ahali mensubu. — Size selamlarını yolladı.</p>

  <p>— Hayatta mı?</p>

  <p>— Bundan on yedi gün sonra, C-2 Morötesi Fırtına 3667’de bir GazTeknesi yarışı düzenlenecek.</p>

  <p>— Orası harp bölgesi dahilinde kalıyor, değil mi?</p>

  <p>— Bu turnuva taraflar arasında düşmanlık başgöstermeden önce ayarlanmıştı, o yüzden de Resmi Savaş Müfettişlerince tasdik edilmek durumunda kaldı. Turnuvanın planlandığı gibi hayata geçirilebilmesi için özel bir izin çıkarıldı. Günü gelince orada olmaya bak, Fassin. O seni bulacaktır.</p>

  <p>Uçan römorkörün tembelliğine son vermek ister gibi bir metre kadar ilerledi yaşlı Ahali mensubu. — Elveda, Kâhin Taak, diye son bir sinyal gönderdi. — Sizden son ricam, ortak dostumuzla karşılaşınca beni yadetmeniz.</p>

  <p>Arkasını dönüp sıcak karanlığın derinliklerine doğru uçarak gözden kayboldu. Bir an sonra, dingin duyuların çoğu uyarınca yitip gitmişti bile. Ondan geriye hiçbir iz kalmayıncaya dek bekleyen Fassin sonrasında yavaşça evin yolunu tuttu.</p>

  <p class="girintisiz1">“Ah, Fassin, senin adına ne çok üzüldüm bilemezsin,” dedi Y’sul, <i>Poaflias</i>’tan ayrılıp kabarcık biçimli evin misafir karşılama balkonuna doğru havada süzülürken. Nuern, Fassin ve Hatherence onu görmelerinin çok öncesinde sırf motorlarının sesinden yaklaşmakta olduğunu anladıkları geminin loş pus kütlesi içinden çıkagelişini seyretmişti.</p>

  <p>“Çok incesiniz,” diye teşekkür etti Fassin Y’sul’a. Önceki gün Hatherence’tan <i>Poaflias</i>’a mesaj ulaştırmasını ve ona av seferini yarıda kesip geri dönme talimatı vermesini istemişti. Halat donanımına asılı mütevazı bir dizi ganimetle dönmüştü limana gemi: Sırıkların tepesine saplanmış ürkütücü balonlar misali aşağı yukarı oynayan, julmickerlere ait çeşitli idrar torbaları, gaz kurutucu KökKucaklayanlar’a ait üç post, ince yapılı bir Yuvarlanan grubuna ait kesik kafalar ve görüntüsü hafiften acayibe kaçan bir gemibaşı motifi oluşturacak biçimde bedeni çoktan deşilip içorganları dışarı çıkarılarak derisi bir tür çerçeveye gerilmiş vaziyette geminin hemen önünde sallanan —içlerinde en çok değer biçileni olduğu geminin burnunun hemen üzerine yerleştirilmesi suretiyle bir nevi tescil edilmiş— bir Ahali Çocuğu cesedi. <i>Poaflias</i>’ın burnuna eklenmiş olan figürün gerçekte ne olduğunu fark etmesiyle beraber albayın uzay giysisinin yavaş yavaş gerilediğini sezinledi Fassin.</p>

  <p>“Ruh haliniz ne alemde, Fassin?” diye sordu Y’sul, kâhinin tam önüne gelip durarak. “Ne de olsa, kısa süre içinde ailenizin bu denli çok ferdini kaybetmek kolay kabullenilir bir şey değil. Halkınızın arasına dönmeye mi karar verdiniz?”</p>

  <p>“Ruh halim... gayet sakin. Sanırım o ilk şokun etkisini halen üzerimden atamadım.”</p>

  <p>“Şok mu?”</p>

  <p>“Bu kelimenin anlamını daha sonra öğrenirsiniz. Şimdilik söyleyeceğim o ki, halkımın arasına dönmeye henüz niyetim yok. Zira yanına dönebileceğim hemen hiç kimse kalmadı. Diğer yandan, buradaki işimiz de bitmek üzere. Buradan sonra Munueyn’e gitmek en iyisi olacak sanırım.”</p>

  <p>O sabah albaya bir şey keşfettiğini ve oradan ayrılmaları gerektiğini fısıldamıştı.</p>

  <p>“Nedir keşfettiğiniz, Binbaşı?” diye sordu Y’sul. “Bana gösterebileceğiniz bir şey mi?”</p>

  <p>“Size daha sonra anlatırım.”</p>

  <p>“Peki o halde. Sıradaki durağımız neresi?”</p>

  <p>“Munueyn’e geri dönüyoruz,” diye yalan söyledi Fassin.</p>

  <p>“Munueyn, öyle mi? Bunu duymak kaptanımızı çok memnun edecek,” dedi Y’sul.</p>

  <p>Aynı akşam yola çıktılar. Ayrılış kararı alınması karşısında sevince kapılan Nuern ve Livilido’nun rahatladığı her hallerinden anlaşılıyordu. Av seferi dönüşü savaşla ilgili son haberleri de beraberinde getiren Y’sul, diğerlerine Dretnotların rol aldığı iki önemli çatışma yaşandığı ve bunlardan sadece birinde hurdahaş olan beş Dretnot yanı sıra yüze yakın can kaybı olduğu bilgilerini verdi. Bölge güçleri en az iki ana grup halinde geri çekiliyordu ve o an için savaşı önde götüren taraf hiç kuşkusuz Kemer kuvvetleriydi.</p>

  <p>Fassin ve Hatherence ona olan minnetlerini dile getirdikleri kısa birer not kaydedip boş bir vaktinde okuması için Jundriance’ye bırakmıştı.</p>

  <p>Nuern onlara evdeki kitaplar ve diğer kaynaklar arasında almak istedikleri olup olmadığını sordu.</p>

  <p>“Hayır, teşekkür ederiz,” dedi Fassin.</p>

  <p>Albay ise “Ben nükteli bir dille yazılmış bu eşanlamlılar sözlüğünü bulmuştum,” dedi, cildi elmas biçimli bir yaprağı andıran küçük bir kitabı havaya kaldırarak. “İzniniz olursa onu yanımda götürmek istiyorum.”</p>

  <p>“Hayhay,” dedi ona Nuern. “Başka bir şey? Ev önümüzdeki birkaç onyıl süresince ısıya doğru daha da düştükçe bunun gibi elmas tabanlı eserlerin yanıp yok olması kaçınılmaz. O yüzden istediğiniz kadarını almakta serbestsiniz.”</p>

  <p>“Çok naziksiniz doğrusu. Ama bu kitapçık bana yeter de artar bile.”</p>

  <p class="girintisiz1">“GazTeknesi hız yarışı mı?” dedi Kaptan Slyne hayretle. Kabuğunu kaşıdı, bir yandan zihin idmanı yaparken. “Oysa ben sizin Munueyn’e geri dönmek istediğiniz sanıyordum.”</p>

  <p>“Gerçekte nereye doğru yola çıktığımızı ev sahiplerimize belli etmenin anlamı yoktu,” diye açıkladı Fassin Slyne’ye.</p>

  <p>“Onların samimiyetinden kuşku mu duyuyorsunuz?” diye sordu Y’sul.</p>

  <p>“Onlara güvenmek için sebebimiz yok diyelim,” dedi Fassin.</p>

  <p>“Yarış Fırtına Morötesi 3667’de, C Bölgesi ile 2 Numaralı Kemer arasında kalan bir bölgede düzenleniyor,” dedi albay. “Başlamasına on altı gün kaldı. Ne dersiniz Kaptan, oraya vaktinde ulaşabilecek miyiz?”</p>

  <p>Slyne’nin bu konuşmaya sahne olan kişisel kabini, dört bir yanına serpilmiş alev alev titreşen duvar ekranları ve antika mobilyalar yanı sıra tavanından sarkan eski zamanlardan kalma askeri gereçlerle de başlı başına görsel bir şölendi: Söz konusu silahlar arasında, <i>Poaflias</i> motorlarını yarım güç çalıştırarak Valseir’in eski evinden uzaklaştıkça ona ayak uydururcasına hafifçe sallanan toplar, patlayıcı tüpler ve çapraz yaylı arbaletler göze çarpıyordu. Gelinen şu aşamada Fassin Hatherence’a rotayı gerçekte nereye çevirdiklerini söylemişse de, bunun sebebini henüz açıklamamıştı.</p>

  <p>Kendisine her an yere kapaklanabilirmiş görüntüsü verene kadar öne doğru eğildi Slyne. Kabuğunu kaşımayı sürdürüyordu. “Sanırım bunu başarabiliriz. Bunun için iyisi mi hızımızı artırayım.”</p>

  <p>“Hız değişikliğini biraz daha sonraya bırakalım isterseniz,” diye araya girdi Fassin. Bu sözlerle kabarcık biçimli evden şunun şurasında yarım saatlik bir mesafe uzaklaşmış olduklarına dikkat çekmek istiyordu. “Yine de, isterseniz tam hıza geçebilirsiniz.”</p>

  <p>“Şu bahsettiğiniz Fırtına’yı vaktinde yakalamak istiyorsak, er geç bunu yapmamız gerekecek,” diyen Slyne sonrasında arkasını dönüp daire biçimli masasının hemen üzerinde süzülmekte olan sanal küp üzerinde birtakım ayarlamalar yapmaya koyuldu. Böyle yapmasıyla beraber hemen önünde duran en büyük ekran ansızın aydınlandı ve seyahat etmekte oldukları bölgenin haritası ekrana yansıyarak kıvrımlı çizgiler ve kayıp yer değiştiren cisimleri simgeleyen kutucuklar tarafından çabucak kaplandı. Gözleri önünde canlanan bu şekli dikkatli bakışlarla bir süre için süzen Slyne şöyle dedi sonra: “Tam hızla yol alırsak, on sekiz günde oraya varırız. Yapabileceğimin en iyisi bu.” Masasının üzerinde göz alıcı bir şekilde durmakta olan yeni cilalanmış bir görünüme sahip büyükçe kolu kavrayan Slyne, onu biraz zorlanarak da olsa bariz bir hazla son raddesine dek ileri itti. Bu hamle sonucu motorlardan çıkan ses değişmiş ve geminin hızı giderek artmaya başlamıştı.</p>

  <p>“Yolumuz üzerinde Munueyn’le irtibata geçebilir ve daha hızlı bir gemi kiralayabiliriz,” şeklinde bir öneri attı ortaya Y’sul. “Yeni gemi <i>Poaflias</i>’la güzergâhı üzerindeki bir noktada buluşur ve böylelikle ona geçiş yapabiliriz.”</p>

  <p>Bu sözler üzerine olduğu yerde geriye doğru sıçrayan Slyne sinyal derisinden ihanete uğrama ile dehşete kapılma karışımı (hiç de ılımlı olmayan) bir ifade geçirerek yaşlı Ahali mensubuna bakakaldı.</p>

  <p>“On sekiz gün işimizi görür, Kaptan,” dedi Fassin Slyne’ye. “Turnuvanın başladığı gün orada olmamız gerektiğini sanmıyorum.”</p>

  <p>“Bu tür turnuvalar genelde ne kadar sürer?” diye sordu Hatherence oradakilerin hepsine hitaben.</p>

  <p>Umursamaz bir tavırla konuşmanın gidişatını takip eden Y’sul’dan bakışlarını ayırıp şöyle dedi Slyne: “Genelde on ila on iki gün devam eder. Yalnız, bu defakinin süresini Savaş dolayısıyla daha kısa tutabilirler. Öyle veya böyle, zannımca yarışların büyük çoğunluğunu izlememizi sağlayacak bir tarihte oraya varmış oluruz.”</p>

  <p>“Güzel,” dedi Fassin. “Mevcut rotamızda yarım saat daha seyredin, Kaptan. Sonra rotayı dosdoğru Fırtına’ya çevirirsiniz.”</p>

  <p>Şimdi daha bir neşeli görünüyordu Slyne. “Oldu bilin.”</p>

  <p class="girintisiz1">Slyne’nin durmadan dönen Bölge’nin o devasa genişlikteki jet akıntısı içinde daha da yüksek bir süratle akmakta olup RüzgârNehri diye adlandırılan tipte kısa ömürlü bir şeridin sunduğu fırsatı iyi değerlendirmesi, az zamanda çok mesafe katetmelerini sağlamıştı. Yolculuk sırasında iki ayrı sefer savaş gemilerince alıkonma tehdidiyle karşılaştıkları halde her iki defasında da yola devam etmelerine müsaade edilmiş, bir keresinde de gökyüzüne siyah dantelden bir duvar gibi yayılmış olan, savaş başlıklarıyla bezeli bir mayın ağından sıyrılıp geçmeleri gerekmişti. Bunun Dretnotları avlamak için tasarlanmış bir mayın yatağı olduğu ve yeterli dikkati göstermeleri halinde kendilerine bir zararının dokunmayacağı konusunda onları temin etmişti Slyne. Hemen her yönde rahatça geçmelerine olanak tanıyan, eh, onlarca metre aralık kalıyordu ne de olsa.</p>

  <p>Matkap ucunu andıran burnuyla uzay boşluğunu yararcasına ilerleyen <i>Poaflias</i> Morötesi 3667 adı verilen Fırtına’nın tabanına çok yakın bir noktaya on altı gün içinde ulaşmış, bu sayede yarışların başlamasıyla neredeyse eşzamanlı olarak yolculuğunu tamamlamayı bilmişti.</p>

  <p>“Sıkı tutunun! İşin bu kısmı biraz zorlu olabilir!” diye bağıran Y’sul, kimilerince duyulmamış olması ihtimaline karşı aynı uyarıyı hemen akabinde bir de sinyal yoluyla iletti.</p>

  <p><i>Poaflias</i> alışıldığın üzerinde bir şiddetle sarsılıp savrulmaya başlayınca, Fassin ve Hatherence güverteye çıkma ihtiyacı duymuştu. Çevrelerini saran gaz kütlesi her ne kadar yoğunluk ve sıcaklık bakımından onun gerisinde kalsa da, Valseir’in evi civarında olduğundan bile daha koyu bir tona bürünmüştü ve geminin bu şartlar altında işlevini yerine getirmesi mümkün görünmeyen halat donanımını bariz şekilde duyulabilen çığlıklar eşliğinde adeta yalayıp geçiyordu. Gemiyi boydan boya sarmaladığı görülen hava akıntıları ve çizgi halinde gaz kümeleri, gemi bir başka kaynayan bulut kütlesine her daldığında sanki sökülüp atılıyor ve yerini yenilerine bırakıyordu.</p>

  <p>Halen güverteye açılan kapı ağzının görece güvenli ve sakin ortamında bulunan âdemoğlu ve oerileithe bir an için bakıştıktan sonra hantal görünümlü zırhlarını çabucak üzerlerine geçirdiler. Albayın zırhı uzay giysisinin üstüne cuk oturmuştu. Fassin’inki ise onu az çok sıkı bir şekilde kavramış olmakla birlikte ortama yabancı kalan fiziki özellikleri hesaba katılmaksızın tasarlanmış olması dolayısıyla bir nebze düzensiz bir görünüm sergiliyordu. Her ne kadar Hatherence ve Fassin —pek mümkün görünmemekle birlikte bir şekilde güvertenin dışına düşmeleri halinde— kendi güçlerine dayanarak geminin hızına kolaylıkla erişebilecekse de, Slyne <i>Poaflias</i> tam hızla yol aldığı sürece güverteye çıkacak herkesin bu zırhları giymesi konusunda ısrar etmişti.</p>

  <p>“Neler oluyor?” diye bağırdı Hatherence, ikili geminin baş kısmındaki zıpkın silahının küpeştesine asılmış olan Y’sul’a doğru yaklaşırken.</p>

  <p>“Fırtınayı zıpkınlayacağım!” diye karşılık verdi Y’sul, aynı şekilde bağırarak.</p>

  <p>“Kulağa çok tehlikeli geliyor!” diye çığırdı Hatherence.</p>

  <p>“Ah, ya ne sandınız?!”</p>

  <p>“Peki bu tam olarak neye yarayacak?”</p>

  <p>“Fırtına duvarını delip geçmemizi sağlayacak!” diye haykırdı Y’sul. “Böylelikle kenar rüzgârların üstesinden gelebileceğiz. Seyre değer bir manzara olacak doğrusu!” Hemen önlerinde, geminin yarıp geçmekte olduğu gaz kümeleri ve parçacıklarının ötesinde, etrafa saldırırcasına çılgınca dönen bir bulut yığınından oluşma kocaman karanlık bir duvar belli belirsiz seçilebiliyordu. Aralıksız çakan şimşeklerin tırtıklı hatları bu devasa yarın üzerinde cıvadan damarlar gibi titreşiyordu.</p>

  <p>Her iki yana göz alabildiğine, yukarı ise sanki sonsuza dek uzanıyora benzeyen bu duvara doğru son hız ilerlemeyi sürdürüyorlardı. Duvarın aşağısında ise kazanda pişiyormuş gibi fokurdayan daha da karanlık bir gaz kütlesi çok daha şiddetli bir girdap halinde dönmekteydi. Küpeşteleri, halat donanımını ve antenleri zangırdatıp dev bir müzik aletinden çıkan sesler bütününü aratmayacak tıngırtılara yol açan rüzgâr koca gemiyi önüne katmış götürüyordu. Adeta bir titreme nöbeti geçiren <i>Poaflias</i> uğultulara boğulmuştu.</p>

  <p>“Sanırım artık aşağı inme vaktimiz geldi,” diye bağırdı Hatherence.</p>

  <p>Geminin önünde asılı duran julmicker idrar keselerinden biri yakındaki küpeştelerden birini parçalayıp —ki görünüşe göre bu, geriye kalanların sonuncusuydu— Y’sul’a sancak tarafından tokat gibi çarptı ve bir an sonra çığlığımsı sesler çıkarmakta olan fırtınanın içine savrulup gözden kayboldu. “Olabilir,” diye onayladı onu Y’sul. “Önden buyurun.”</p>

  <p>Geminin fırtına tarafından allak bullak edilen zırh kaplı güvertesinin orta kısmına yerleştirilmiş kalın bir elmas kabarcığının altına Slyne ile birlikte tıkışarak güvertenin karşı yanına baktılar ve <i>Poaflias</i>’ın burnunun fırtınanın göbeğine ardında mürekkep renginde yatay meyilli bir şelale bırakarak fırlatılmış bir torpido misali dalışını izlediler. Geminin derin bir inilti eşliğinde dönmeye başlamasıyla beraber birbirlerinin üstüne devrildiler. Çok geçmeden karanlık duvarın içine bütünüyle dalan <i>Poaflias</i> zıpkın hattının ucundaki bir Ahali çocuğu misali titreyip sağa sola yalpalıyordu.</p>

  <p>Slyne çığlık çığlığa çeşitli manivelaları kaldırıyor, dümenleri çeviriyordu. Evcil çocukları ise oval şekilli alanın uzak bir köşesine sıkışıp kalmış, ağlaşmakla meşguldü.</p>

  <p>“Bunu yapmamız gerçekten şart mı?” diye sordu Fassin Y’sul’a.</p>

  <p>“Bundan şüpheliyim!” oldu Ahali mensubunun cevabı. Tam o sırada, Slyne’nin tepesine denk gelen, üzeri vida kaplı büyük ve düz bir levha ışıldamaya başladı. Zifiri karanlığın ortasında, olduğundan da güçlü bir parıltı yayıyordu etrafa.</p>

  <p>Bunun gibi düzinelerce vida birbiri peşi sıra yanarken Hatherence heyecanla o yönü işaret etti. “Şu da nedir?”</p>

  <p>“Hasar kontrol göstergeleri!” dedi Slyne, bir yandan çeşitli kolları kaldırıp dümenleri çevirmeye devam ederken. Gemi aniden düşüşe geçince hep beraber havalanıp tavana tosladılar ve hemen ardından gerisingeri zemine gömüldüler.</p>

  <p>“Böyle olacağı içime doğmuştu,” dedi Hatherence. Düşerken sert bir dönüşle Fassin’in üstüne yığıldığından, ondan özür dilemekle meşguldü bir yandan.</p>

  <p>Işığın aşırı derecede dikkat dağıtıcı hale geldiğini fark eden Slyne hasar kontrol panosunu kapadı.</p>

  <p>Çalkantının en çok yoğunlaştığı anlardan birinde, Slyne’nin evcil çocuklarından biri kendisini efendisinin üzerine atmış, kapalı bir bölmeye tıkılmadan önce ondan adeta koparılması ve tokatla bayıltılması gerekmişti. Bu hareketi yapmasının ardında yatan sebebin kendine güvenli bir sığınak bulmak için çaresizce hamlede bulunmak mı yoksa efendisine saldırmak mı olduğu ise anlaşılabilmiş değildi.</p>

  <p>Y’sul kusuyordu. Böylelikle, ilk kez bir Ahali mensubunun kusuşuna tanıklık etmiş oldu Fassin.</p>

  <p>Yağlı bir kusmuk perdesiyle çevrilmiş vaziyette bir defa daha tavana yapışan Slyne bir yandan küfürler yağdırarak kontrolü kaybetmemek için çabalayadursun, keskin bakışlarla dört bir yandan onu süzmekte olan evcil çocuklardan birinin “Kahretsin, hepimiz öleceğiz,” diye mırıldandığı duyuldu. Bunu sonradan hiçbiri üzerine almayacaktı.</p>

  <p>Fırtına bulutunun sağanağından bir hışım çıkan <i>Poaflias</i> kendini alabildiğine uzanıp giden puslu ve sakin bir göğün bağrında bulur bulmaz demir bir külçe gibi çökmeye başlamıştı. Bir çığlık daha koyverme niyetiyle içine yüklü miktarda gaz çeken Slyne, Y’sul’un az önce boşaltmış olduğu kusmukların bir kısmını da o arada farkında olmaksızın içine çektiğinden, ağzından tükürükler saçıp çektiği gazı geri fışkırtmaktan öte bir şey yapamamıştı. Kuru kuru öksürüp öğürerek Y’sul’un Büyük Patlama’nın hemen sonrasındaki bir noktaya dek uzanan soy kütüğüne sayıp sıralayan kaptan gemiyi nihayet kontrol altına alıp dengeli bir seyre oturttuktan sonra Yarış Kontrol Merkezi ile irtibata geçti ve çok geçmeden gemi ağır aksak bir şekilde —çünkü az önceki türbülansta tüm halat donanımını, küpeşteleri ve altı motordan dördünü yitirmişlerdi— Alt Liman’a girip Fırtına Tamir ve Bakım Tesisi’ndeki palamar yerlerinden birine yerleşti.</p>

  <p>Başlarını kaldırıp daireler çizerek dönmekte olan fırtınanın devasa çanağına ve onun ötesindeki gökyüzünün kamaşan yıldızlarla süslü o puslu arka fonuna bakınca, göz kamaştırıcı bir parıltının önünde ağır hareketlerle halkalar çizerek uçuşmakta olan minik şekilleri seçebiliyorlardı.</p>

  <p class="orta1"><b>* * *</b></p>

  <p class="girintisiz">— Bizi teslim alacak olan donanma ve beraberindeki diğer araçlar yörüngeye oturmuş, diye bildirdi ona Hatherence.</p>

  <p>Ahali mensuplarıyla dolup taşan ve pek çok kattan oluşan dik yapılı gözlem salonunda cereyan ediyordu bu mesajlaşma. Turnuvaya katılan teknelerden birinin oraya fazlaca yaklaşması ihtimaline karşı her an patlamaya hazır vaziyette yerleştirilmiş karbon kirişlerin koruması altında —ve fırtına duvarı sınırının hemen iç kısmında hareket halindeki bir kilometre uzunluğunda <i>Dzunda</i> adlı bir keşif balonuna kenetli— olan bu gözlem salonu, GazTeknesi yarışlarını seyretmek için nispeten güvenli bir yerdi. Yelpaze biçiminde dizilmiş oyuk-koltukların her yanında kaymakta olan, üzerinde ayrı renk ve sembollere sahip imgeler göze çarpan dev ekranlar, o an gerçekleşmekte olan diğer yarışlar ve birebir izlenemeyecek kadar uzakta düzenlenen yan oyunların durumuyla ilgili son haberleri yansıtıyordu.</p>

  <p>— Bizi teslim alacak olan <i>donanma</i> mı dediniz? diye sordu Fassin.</p>

  <p>— Bana bu isimle tarif edildi, diyerek sözlerine açıklama getirdi Hatherence, adamınkinin yanında uzanan koltuğuna yerleşerek. Onların bu alışılmadık görüntüsü karşısında belirgin bir meraka kapılmış olan etraftaki Ahali mensupları, ikiliyi tepeden tırnağa süzmekteydi. Y’sul eski bir dostuyla buluşmaya gittiğinden, o an yanlarında değildi. Beraber oldukları süreçte Ahali mensupları şimdikinin aksine sadece kaçamak bakışlar atmıştı onlara. Onun yokluğunda ise, uluorta ve hiç çekinmeden bakıyorlardı yabancılara. Diğer yandan, Fassin ve Hatherence bu durumu yadırgamıyordu, üstelik Fassin, Valseir’in yakınlarda olup da kendisini aramaya kalkması halinde onu bulmakta hiç mi hiç güçlük çekmeyeceğine emindi.</p>

  <p>— Bahsettiğiniz donanma ne büyüklükte? diye sordu albaya.</p>

  <p>— Emin değilim.</p>

  <p>Fırtınanın o devasa gözünün içinde yüzlerce konaklama yeri ve izleyici balonu yanı sıra turnuvada yarışmak üzere oraya gelmiş sürüyle GazTeknesi ve destek araçları ve bunlara ek olarak düzinelerce basın-yayın gemisi ile kuyruk gibi onların peşinde dolaşan yardımcı birimler ve nihayet törensel amaçla oraya demirlemiş —dolayısıyla da Savaş süresince tarafsızlığı tescillenmiş— <i>Puisiel</i> adlı bir Dretnot vardı. Bu geminin güvertesi, onun Fırtına’nın ötesinde kalan bölgede yaşanmakta olan çok daha büyük çaptaki ve kısmen daha ciddi nitelikteki turnuvada rol alan diğer Dretnotlar ile karıştırılmasına olanak bırakmayacak şekilde sayısız flama, çok eski çağlardan kalma sıra sıra işaret bayrağı ve Ahali’nin ortalama vücut yapısına uyacak boyutta BalonÇiçeği halkalarıyla donatılmıştı.</p>

  <p>Gözlem salonunun yan ekranları açıldı ve ısınma turu niyetine, önceki gün gerçekleşmiş olan bir yarıştan sahneler izlemeye koyuldular. Sayıları bini bulan Ahali mensupları kendi aralarında bağnşıp çağrışıyor, gürlüyor ve kahkahalar atıyor, etrafa çeşit çeşit yemek savuruyor, sonradan duruma göre inkâr edecekleri veya şişirecekleri itibar bahisleri üzerinde yüksek sesle atıp tutuyor ve hakaret alışverişinde bulunuyorlardı.</p>

  <p>— Dışarıda olup bitenle ilgili başka haber var mı? diye sordu Fassin.</p>

  <p>— Bize verilmiş olan emirlerde bir değişiklik yok. Sistemin hemen her yanında yarı yarıya gelişigüzel özellik gösteren saldırılar yaşanmaya devam ediyor. Gelgelelim bunların hiçbiri yıkıcılık bakımından geride kalan süreçte kâhin yerleşkelerine düzenlenen saldırılarla aynı ölçekte değil. Buna paralel olarak, savunmaya yönelik önlemlerin hızla alındığı görülüyor. İmalatçılar yiğitçe gayret göstermeye devam ediyor. Halk ise büyük çaplı ama gönüllü fedakârlıklarda bulunmayı sürdürüyor. Dediklerine göre, genel moral düzeyi hiç bu denli yüksek olmamış. Yine de, resmi olarak dile getirilmese de, halk giderek daha çok korkuya kapılıyor. Bazıları isyan etmeye başlamış bile. Uzayın derinliklerini tarama kapasitesine sahip monitörler İlahi Tezahür 5 Ayrışması’nın bulunduğu yönden bu tarafa yaklaşmakta olan büyük bir donanmanın halen tam olarak anlamlandırılamayan izlerini tespit etmiş.</p>

  <p>— Ne kadar büyük?</p>

  <p>— Bizim açımızdan kötü denebilecek kadar.</p>

  <p>— Çok fazla isyan patlak vermiş mi?</p>

  <p>— Pek sayılmaz.</p>

  <p>Motorlarına hız verildiğini belirten ses uzaktan uzağa duyulurken, yavaş yavaş harekete geçti keşif balonu. Bir şeylerin artık başlamak üzere olduğunu sezen Ahali mensuplarının çatallı sesleriyle attığı coşku dolu çığlıklar ortalığı doldurmuştu.</p>

  <p>— Evet, Binbaşı, diye mesaj yollamaya girişti albay, onca şamatanın ortasında sinyalinin gücü onu duyurmaya zorlukla yeterek. — En sonunda <i>Poaflias</i>’tan ayrıldık ve artık yalnız başımızayız, birilerinin bize kulak misafiri olmasını da hiç mümkün görmüyorum ve bizi buraya dek sürükleyen şeyin ne olduğunu öğrenmek için dayanılmaz bir istek duyuyorum. Siz geçmişten bu yana yaptığınız çalışmalar sonunda sıkı ve doymak bilmez bir GazTeknesi yarışı takipçisi olduğunuz gerçeğini keşfetmediyseniz tabii.</p>

  <p>— Oazil’in dediğine göre Valseir halen hayattaymış.</p>

  <p>Bir an öylece kalakalan albay, sonra şu sinyali gönderdi: — Siz de buna inandınız mı?</p>

  <p>— Oazil katıksız bir çatlak veya kendi kendini avutan bir hayalperest olabileceği gibi bunu sırf fesatlık olsun diye yapıyor da olabilir, ama Valseir hakkında bildiğini öne sürdüğü şeylere ya da en azından benim gerçekten de iddia ettiğim kişi olup olmadığımı anlamak üzere bana ne sorması gerektiği hususunda Valseir’den almış olduğu talimatlara bakılacak olursa, söylediklerinde gerçeklik payı var gibi.</p>

  <p>— Anlıyorum. Evde ansızın ortaya çıkmasının talihin bir oyunu olmadığını ima ediyorsunuz, değil mi?</p>

  <p>— Bana öyle geliyor ki bir süredir orayı gözetim altında tutuyordu. Belki de bizim —daha doğrusu, benim— ortaya çıkmamı bekleyen bir başkasıydı bunu yapan.</p>

  <p>— Buraya gelmenizi de o mu salık verdi dersiniz?</p>

  <p>— Aynen öyle.</p>

  <p>— Peki ya sonra?</p>

  <p>— Valseir’in beni burada bulacağını belirtti.</p>

  <p>Hızını artıran <i>Dzunda</i> birkaç kilometre ileride hizaya girmiş başlama işaretinin verilmesini bekleyen GazTekneleri’ne doğru akın akın ilerlemekte olan her birinin içi izleyici kitlesiyle tıka basa dolu pek çok benzer aracın oluşturduğu küçük çaplı donanmaya katılınca, kalabalıktan keyifli bir çığlık daha yükseldi. Bir saat civarında öngörülen süresiyle oldukça kısa ömürlü olması beklenen bu yarışta virajlar FırtınaDuvarı’nın içine yerleştirilmiş şamandıraların yanından kıvrılmayı gerektirecek şekilde ayarlanmıştı. Turnuvanın ileriki aşamalarına geçildikçe süresi uzayacak ve daha zahmetli bir niteliğe bürünecek olan yarışmaların, devasa fırtınanın iç yüzeyini boydan boya katedecek son ve destansı bir turla taçlanması planlanmıştı.</p>

  <p>— Yani Valseir sizin kendisini aradığınızı veya arıyor olabileceğinizi biliyordu ve bu doğrultuda gerekli ayarlamaları önceden yapmıştı... Hmm. İşte bu çok ilginç. Şu ana dek onunla temas kurabildiniz mi bari?</p>

  <p>— Henüz değil. Yine de, niçin burada bulunduğumuzu artık biliyorsunuz.</p>

  <p>— Gelişmeleri bana da haber vermeyi ihmal etmezsiniz değil mi?</p>

  <p>— Kesinlikle. Ama bir an gelip de tek başıma hareket etmem gerekirse bunu anlayışla karşılayacağınıza inanıyorum. Sizin varlığınız Valseir’i ya da konuyla ilgili bir başka kimseyi huzursuz edebilir.</p>

  <p>Daha da hızlanan keşif balonu başlangıç çizgisinin fırtınanın iç kısmında kalan tarafına doğru ilerlemeyi sürdürdü. Pervane arkasında oluşan hava akımı gereği kadar sıkı bağlanmamış olan balonları ve tabelaları olduğu yerden söküp uzaklara savuruyordu.</p>

  <p>— Huzursuz mu? Durumun gerçekten de bu kadar... vahim olduğunu mu düşünüyorsunuz?</p>

  <p>— Sizce öyle değil mi?</p>

  <p>— Bence Oazil sizin onun kimliği hakkında tahmin ettiğiniz şeylerden muhtemelen biri veya birden fazlası. Ne var ki, bir kere buraya geldik artık ve eğer o doğruyu söylediyse, sizinle irtibata geçileceğine şüphe yok. Tabii bir de, Valseir’in evindeyken kayda değer bir bilgiye ulaşmaya çok yaklaşmamız ve bu yüzden de, dikkatimizi başka tarafa yöneltip ayak altından çekilmemiz için buraya özellikle gönderilmiş olmamız ihtimali var. Oazil size tam olarak ne söyledi?</p>

  <p>Evin derinliklerinde gezgin Ahali mensubuyla aralarında geçen konuşmanın kaydını tutmuştu Fassin. Kaydı olduğu gibi sinyal yoluyla Hatherence’a iletti.</p>

  <p>İzleyicileri taşıyan gemilerin oluşturduğu konvoy başlangıç çizgisi üzerinden şişman kuşlardan kurulu azgın bir sürü gibi geçti. Bu esnada coşku dolu bir haykırış daha inletmişti ortalığı. Başlangıç çizgisinde aldıkları pozisyonu koruyan GazTekneleri ise tüm dikkatlerini kendilerine verilecek olan sinyale odaklamış görünüyordu.</p>

  <p>— Yine de, yola devam etmek için elimizde çok az malzeme var, Binbaşı, diye belirtti ona Hatherence. — Bu bilgiyi benimle daha önce paylaşmalı ve nasıl bir yol izlememiz gerektiğine karar verme işini bana bırakmalıydınız. Şu âna dek size karşı fazla hoşgörülü davranmış olabilirim. Uğramış olduğunuz acı kayıp da sizi takdir etmemin ve üzerinize varmamamın bir diğer nedeni, pek tabii. Gelgelelim böyle ihmalkâr davrandığım için kendimi suçlamalıyım.</p>

  <p>— Siz beni rapor etmezseniz ben de sizi etmem, mesajını gönderirken Fassin’in hiç de durumu alaya alır yanı yoktu.</p>

  <p>GazTekneleri —tek bir Ahali mensubunun kullanımına yönelik tasarlanmış FırtınaBozan tipi gemilerin birden çok yolcu taşıyabilen daha büyük versiyonları— sivri yelkenlere ve madeni bir omurgaya sahip, keskin hatlı, köşegen görünümlü, zarif ve bir o kadar görkemli araçlardı. Elli metre uzunluğundaki —söz konusu elli metre hemen hemen her yöne olan uzunluğu ifade ediyordu— üzeri kocaman birer bıçağı andıran pırıl pırıl yelkenlerle bezeli gövdeleriyle, sıradışı kenar çizgilerine sahip uzak diyarlardan gelme silahlarla dolu bir depoya devasa boyutta bir kalıcı mıknatıs atılması sonucu ortaya çıkacak manzarayı yansıtır bir halleri vardı. Bazısı flama işlevi gören yelkenlerin üzerine yarışmacıları birbirinden ayırt etmek üzere işlenmiş olan gümüşi bıçaklar içindeki rengârenk ve minicik çiçekler, Ulubis’in uzaktan bir ışık huzmesini andıran görüntüsü altında pırıl pırıldı.</p>

  <p>Bir GazTeknesi’nin tek bir irtifada uçmasını sağlamak mümkün değildi. Usta işi yelkencilik, omurga (veya onun işlevini üstlenen başka bir şey) belli bir irtifada tutulurken yelkenlerin (veya onların yerine geçen şey her neyse, onun) bir diğer irtifada seyretmesi anlamına gelirdi. Tek ve büyük bir gaz akıntısı içinde süzülünemezdi: Uçulurdu sadece. İki akıntının çakıştığı hat üzerinde, bir yönde ilerleyen bir bölge ile aksi yönde yol alan bir kemer arasındaki sınırda, kuramsal olarak, ancak yeterli büyüklükte bir gemi yapmışsanız yelkenleri açıp süzülebilirdiniz. Ahali bahsi geçen irtifada parçalanmadan tutunabilecek çapta gemiler inşa etmeyi denemişse de bunda başarı sağlayamamıştı.</p>

  <p>Onun yerine, FırtınaBozanlar ve GazTekneleri pek çok gaz-devinde rastlanan dev boyuttaki manyetik alanları üstün başarılarıyla adeta sallamıştı. Seyelan hatlarıydı onların suyu, o sallantısız omurgalarının uzandığı yer. Bir yanda onları belli bir yönde sürüklemek isteyen dev boyutta bir manyetik alan, öte yanda diğer her şeyle beraber onların da tamamen farklı bir istikamette ilerlemesini bekleyen Ahali yerleşkelerinden bir gaz-devini çevreleyen atmosfer kuşakları varken, yelken açıp süzülmek için bolca olanak doğmuş oluyordu. Ve dev fırtına sistemlerinin iç kıyılarına batmış yelkenlerle süzülmeye kalkışmak bu işi başaran kişiye tatminkâr bir haz verecek kadar da tehlikeli olabiliyordu.</p>

  <p>— Bunun bizi evden uzaklaştırmak için düşünülmüş kurnazca bir tertip olmadığını umalım, dedi albay Fassin’e. — Ve Valseir’in sizinle gerçekten de temasa geçeceğini ümit etmeliyiz. Halen yaşıyorsa tabii. Şimdiye dek böyle olduğuna dair hiçbir ipucu yakalayamadık. Bu sözlerin ardından Fassin’e dikti gözlerini dişi oerileithe. — Yakalayabildik mi yoksa?</p>

  <p>— Hem de hiç.</p>

  <p>İzleyicileri taşıyan gemilerin neredeyse tümü başlangıç çizgisini geride bırakmıştı şimdi. Yekvücut bir şekilde sallanan GazTekneleri daha sonra —uygun motorlara sahip olmadıkları göz önüne alınırsa, şaşırtıcı derecede çabuk bir şekilde— büyük fırtınanın iç hududunu oluşturan dev boyuttaki karanlık ve haşin bulut duvarına doğru atıldılar ve fırtına duvarına doğru kendi güç çizgileri üstünde ilerledikleri sırada diledikleri gibi manevra yapabilmek için bu irtifadaki hafif esintilerden ve gaz kütlesinin o basit eylemsizliğinden olabildiğince faydalanmayı ihmal etmeden, sürtünüp adeta derileri soyularak, zikzaklar çizip gaz kütlesini oyarcasına kendilerine yol açarak, pozisyon almak üzere uğraş verdiler.</p>

  <p>— Şu da var ki, onun cesedine asla ulaşamadılar. Yanılıyor muyum? diye sordu Hatherence.</p>

  <p>— Doğru, diye onayladı onu Fassin. — Eğer gerçekten de söylendiği gibi bir FırtınaBozan’ı bile parçalara ayıracak şiddette bir kasırganın içinde yitip gittiyse, fazla bir şansı yok, ama hayatta kalmış olma ihtimali de var elbet.</p>

  <p>— Yine de, düşünecek olursak, orada... su veya ona benzer bir şey yok, değil mi? Onların boğulamayacağını biliyoruz, hem orası aşırı soğuk veya aşırı sıcak da değil. Sırf güçlü bir rüzgâra kapıldılar diye nasıl ölebilirler ki?</p>

  <p>— Bilinçlerini yitirene dek dönerler ve sonra, bedenlerinin bütünlüğünü koruyamayacak raddeye gelene dek hızla savrulup nihayet parçalara ayrılırlar. Veya baygın düşüp Derinlikler’e düşmelerine neden olacak bir komaya girebilirler. Üstelik soluk almaya her zaman ihtiyaçları var. Basıncın çok düşmesi bunu yapmalarına engel olur.</p>

  <p>— Hmm.</p>

  <p>Dışa doğru uzanan bıçak biçimli yelkenleri ile gaz akıntısını yarıp geçen GazTekneleri fırtınanın iç yüzeyinde bir süre sallanıp gözden kayboldu. Hızları iyiden iyiye artmıştı. Onlara nazaran avantajlı bir başlangıç yapmış olmalarına ve motorlarını uğultular koparacak kadar güçlü çalıştırmalarına rağmen, daha dar bir kavis çizerek kestirmeden gitmiş oldukları halde, izleyicileri taşıyan araçlar giderek hızlanmakta olan GazTekneleri’nden oluşan küçük donanmayla aralarındaki mesafeyi koruyamaz olmuştu.</p>

  <p>— Valseir’in bu kazayı bir şekilde önceden planlamış olması mümkün mü? diye sordu albay.</p>

  <p>— Mümkün. Bir dostunu, bir suç ortağını zamanı gelince kendisini kurtarması için yakın bir yere konuşlandırmış olabilir. Böylelikle sağ kalma şansını fazlasıyla artırmış olurdu.</p>

  <p>— Ahali toplumunda kendi ölümünü yalancıktan tezgâhlamak yaygın bir alışkanlık mıdır?</p>

  <p>— Neredeyse asla.</p>

  <p>— Ben de öyle düşünmüştüm.</p>

  <p>GazTeknesi grubu kendisinden daha kalabalık olan izleyici gemilerinin orta hizasına ulaşmış, tüm GazTekneleri beraberlerindeki keşif balonları ve destek araçlarından oluşan filolarla koca bir güruh meydana getirip diklemesine uzanan bir denizi andıran karanlık fırtına duvarının önlerinden hiddetle geçen bulanık ve yırtık pırtık yüzeyine karşı kısa bir süre için tek parçaymış gibi ilerlemeye başlayınca, izleyicileri taşıyan gemilerden yükselen tezahürat gerek coşkunluk gerekse yoğunluk bakımından had safhaya ulaşmıştı. Fırtınanın gölgesi, içine daldıkları sırada onları sarmalamak üzere kocaman ve meyilli bir perde gibi adeta ayağa kalkarken, Ulubis’in puslu yuvarlağı yüz kilometre yüksekliğe ve on bin kilometre genişliğe sahip delicesine dönen bir gaz kütlesince gölgede bırakılıyordu.</p>

  <p>“Fassin. Siz hâlâ bahis oynamadınız mı?” dedi Y’sul, onunkinin yanıbaşındaki oyuk koltuğuna yerleşirken. Garson üniforması giymiş bir evcil çocuk beraberinde bir tepsiyle uçarak yanlarına geldi ve Ahali mensubunun koltuğa iyice gömülmesini bekledikten sonra taşımakta olduğu tepsinin uyuşturucu ilaç donanımını koltuğa kenetleyip oradan uzaklaştı.</p>

  <p>“Hayır. Sırtımı sizin itibar puanlarınıza dayasam bana yeter, siz ne dersiniz?”</p>

  <p>“Ah! Sanırım öyle,” diye katıldı ona Y’sul, belli ki bunun böyle olabileceği fikri ancak şimdi gelmişti aklına. “Size güven duymak bilinçaltıma işlemiş sanki. Çok tuhaf doğrusu.” Ardından bir hamlede yana kayıp beraberinde geri getirmiş olduğu uyuşturucu yığını içinden bir şeyler ayıklamaya koyuldu.</p>

  <p>“Arkadaşınızla buluşmanız nasıl geçti?” diye sordu Hatherence.</p>

  <p>“Oh, gayet neşeli bir buluşmaydı,” dedi Y’sul, ona bakmaya tenezzül etmeden. “Babası dünkü çatışmalar sırasında ölmüş. Cesaret veya ona benzer bir gerekçeye dayanarak itibar puanı toplamayı bekliyor.” Bunları söylerken bir yandan ilaçları didik didik etmeyi sürdürüyordu. “Buralarda bir miktar BeyinAteşi olduğuna eminim... ama nerede?”</p>

  <p>“Bu kaybın onu çok sarsmamış olması iyi,” diye belirtti Fassin.</p>

  <p>“Ah! İşte buldum,” dedi Y’sul, daha yakından bakmak için portakal renkli büyük ve parlak bir kapsülü havaya kaldırıp göz hizasına getirerek. “Az daha unutuyordum, Fassin: Sizi tanıdığını iddia eden bir gençle karşılaştım tesadüfen. Bunu size vermemi rica etti.” Belinin ön kısmındaki bir cebi karıştırıp küçük bir resim yaprağı çıkararak Fassin’e uzattı.</p>

  <p>Fotoğrafı gaz mekiğinin işleticilerinden birinin içine tutan Fassin ona dikkatle baktı. Beyaz bulutlarla kaplı mavi bir gökyüzünü gösteriyordu resim.</p>

  <p>“Evet, kabul etmek gerekir ki renkler pek gerçekçi değil,” diye yorumladı Y’sul. “Bunu fark etmemek olanaksız.”</p>

  <p>Fassin albayın da ilk andan beri resme bakmakta olduğunun farkındaydı. Bir süre sonra sessizce geriye yaslandı oerileithe.</p>

  <p>“Beni tanıdığını iddia eden şu kişi başka bir şey söyledi mi?” diye sordu Fassin bu defa.</p>

  <p>“Nasıl?” dedi Y’sul, eşkenar dörtgen biçiminde ve parmak boyundaki turuncu hapı incelemeye devam ederek. “Ah evet, söyledi. O şeye gözünüz gibi bakmanızı tembihledi ve eğer buluşmak isteyecek olursanız, onları geminin kıç tarafındaki gözlem salonunun restoranında bulabileceğinizi belirtti. Yalnız gelmeniz gerektiğini de ekledi. Bu kabaca bir davranış gibi geldi bana. Ama ne denli genç biri olduğuna bakılırsa, böyle bir münasebetsizlikte bulunmasına şaşmamalı.”</p>

  <p>“Verdiğiniz bilgi için teşekkürler,” dedi Fassin.</p>

  <p>“Bir şey değil,” dedi Y’sul uzuvlarını umursamazca sallayarak. Hemen ardından dev hapı patlatıverdi.</p>

  <p>— İzninizle, Albay, mesajını yolladı Fassin Hatherence’a.</p>

  <p>— İzin sizindir. Dikkatli olun.</p>

  <p>“Affedersiniz,” dedi Fassin oyuk koltuğundan kalkarken. Fakat Y’sul onu duymamıştı bile; yarışı en önde götüren iki GazTeknesi arasında kıyasıya bir çekişme yaşanıyordu ve ara sıra birbirinin güzergâhına da tecavüz ederek tehlikeli derecede yakın uçan iki tekne alan çizgilerini karıştırmaya, birbirinden rüzgâr çalmaya ve onu geriye düşürmek, hatta kaza yapıp saf dışı kalmasını sağlamak üzere rakibini anafora sürüklemeye çabalarken Y’sul koltuğundan fırlayıp havalanmış, uyuşturucunun etkisiyle dalmak üzere oldukları hayal dünyasının kapılarından içeri henüz adım atamamış olan tüm diğer izleyicilerle birlikte bağırıp çağırmaya başlamıştı.</p>

  <p class="girintisiz1">Hızını düşürüp adımlarını onunkilere uyduran bir Ahali mensubu —ki üzerindeki basit giysiler olmasaydı bile ne denli genç yaşta olduğu sırf görüntüsünden anlaşılabilecek biriydi bu— o geminin kıç tarafına ulaşmak için <i>Dzunda</i>’nın geniş orta koridoru boyunca ilerlediği sırada Fassin’in yanında bitiverdi. Bir yandan yürümeye devam ederken, yanıbaşında aniden beliren yol arkadaşına doğru yavaşça dönüp baktı Fassin.</p>

  <p>“Kahin Taak?” diye sordu genç, imalı bir sesle.</p>

  <p>“Ta kendisi.”</p>

  <p>“Rica etsem, benimle gelir misin?”</p>

  <p>Fassin genç Ahali mensubunun peşi sıra geminin kıç tarafındaki gözlem salonunun restoranına değil, işaret balonunun aşağılarına fırlatılmış özel bir kabine gitti. Oraya vardıklarında, <i>Dzunda</i>’nın yaşça en azından Bilgelik evresinin başlangıç safhasında olduğu anlaşılan bir Ahali mensubuyla konuşmakta olan kaptanıyla karşılaştılar. Fassin ile gencin içeri girmesi üzerine bakışlarını onlardan yana çeviren kaptan, bunun ardından —Fassin’i başıyla hafifçe selamlayarak— genci de yanına katıp oradan ayrıldı ve Fassin’i elmastan yapılma bir kabarcığı andıran o yuvarlak mekanda yaşlı Ahali mensubuyla bir başına bıraktı. Odada bulunan sesi kısılmış birkaç ekran yarıştan sahneler aktarırken bir kenarda süzülmekte olan tepsiye yerleştirilmiş büyükçe bir cisimden yükselen gri-mavi tonlardaki duman kabinin içini hoş bir koku yayan bir çeşit pusla dolduruyordu.</p>

  <p>“Siz misiniz, saygıdeğer bilge?”</p>

  <p>“Karşındaki halen benim, genç Taak,” dediğini duydu tanıdık bir sesin.</p>

  <p>Havada süzülerek ona yaklaştı Ahali mensubu. Eğer bu gerçekten de Valseir idiyse, Fassin’in onu son gördüğündeki haline kıyasla cüsse olarak daha bir çekip küçülmüş olmasa da, kabuğunun rengi çok daha koyulaşmıştı. Önceden sahip olduğu tüm yaşam muskalarından ve nişanlardan arınmış, bedeninin belli yerlerine, iç karartıcı derecede resmi, ona neredeyse keşiş görünümü veren sarı renkli bir kaftan sarmıştı.</p>

  <p>“Gönderdiğim yadigar yanında mı?”</p>

  <p>Küçük resim yaprağını ona uzattı Fassin. Resme göz atan Ahali mensubunun kabuğunun dudak kısmına bir gülümseme yerleşmişti şimdi. “Anlaşılan o ki, bizi yıpratmaktan bıkmadın, değil mi?” Resmi geri uzattı. “Bunu iyi sakla. Şimdi, söyle bakalım, Oazil’le aranızda neler geçti? Sanırım evde seni buldu ve buraya tesadüfen gelmiş de değilsin.”</p>

  <p>“İyi biri. Acayip davranışları var, ama özünde çok iyi.”</p>

  <p>Yaşlı Ahali mensubunun gülümsemesi suratına daha da yayıldıktan sonra bir anda silindi. “Peki ya ev? Kütüphanem ne durumda?”</p>

  <p>“Derinlikler’e her geçen gün biraz daha batıyor. Ondan geriye kalan yani.”</p>

  <p>“Geriye kalan da ne demek?”</p>

  <p>“İçeriğinin bir kısmı yerinde yoktu.”</p>

  <p>“Ah. Şu çalışma odası meselesi.”</p>

  <p>“Ne olmuş ki ona?”</p>

  <p>“BulutTüneli mevcut haliyle korunamayacak kadar ağırlaşmıştı. Bunun üzerine evle olan bağlantısını kestim. Temizleme işine çalışma odasından başladım. Tünel kısmı ise Derinlikler’i boyladı.”</p>

  <p>“Ya içindeki eserler?”</p>

  <p>Yaşlı Ahali mensubu bunu yaparken odayı kaplayan pusun içine küçük duman haleleri saçarak bir nebze geriledi. “Beni sınamaktan vazgeçmiyorsun, değil mi Fassin Taak? Sandığın kişi olduğum hususunda bana güvenmeye halen hazır değilsin, değil mi?”</p>

  <p>“Sizce kim olduğunuzu sanıyorum?”</p>

  <p>“Bir zamanlar choal olup şu an bir Bilge-çocuk gibi hareket eden ve saklandığı yerden gün gelip de çıkabilmesi için üstlerinin onay vermesi umuduyla bekleyen eski dostun —bu ifadenin yanlış kaçmayacağını düşünüyorum— Valseir olduğumu. Günün birinde böyle gizli kapaklı varlığımı sürdürmekten kurtulacak mıyım sence, Kahin Taak?”</p>

  <p>“Duruma göre değişir.” Yaşlı Ahali mensubunun sırtına bakan tarafta, keşif balonunun oldukça ilerisinde, GazTeknesi yarışı tüm hızıyla devam ediyordu. Kamera jetlerinden gelen sinyalleri naklen yayınlayan ekranlara yarıştan yakın çekim görüntüler yansıyordu. Coşkun bağrışmaların uzaklardan gelen sesi özel kabinin açık tutulan karo biçimli panel pencerelerinden içeri doluyordu. “Neden saklanma gereği duydunuz?”</p>

  <p>Ahali mensubu fısıldayarak cevap vermeden önce sinyal yoluyla haberleşme yöntemine geçti. — Çünkü getirdiğin Dışavurumcu tablolara karşılık seninle takas ettiğim eserleri gözden geçirmek istemiştim. Ciltlerden birinin arkasında ufak bir nota rastladım. Bu da bana, özür dilemem gerektiğini hatırlattı. Tek bir eserin üç farklı cildindense aynı cildin üç farklı tercümesini vererek seni kandırmış gibi görünmek değildi asla niyetim. Ne var ki, söz konusu notu okudum ve orada vurguda bulunulan şeyin insanların sahip olmak uğruna canını vereceği ve hiç şüphe yok ki başkalarının canını alacağı türde bir bilgi olduğu sonucuna vardım. Sonra da ortadan kaybolmaya karar verdim. Herkesin benim öldüğümü sanmasını sağladım.</p>

  <p>“Sizden şüphelendiğim için beni affedin, Valseir,” dedi Fassin, biraz ilerleyip gaz mekiğinin mekanik uzuvlarından ikisini onu kucaklamak ister gibi yaşlı Ahali mensubuna doğru uzatarak.</p>

  <p>“Şüpheciliği son ana kadar üzerimizden atamıyoruz,” diyerek iç geçirdi Valseir, Fassin’in uzattığı duyargalardan soldakini görmezden gelip sağdakini kendi göbeğinden fışkıran uzuvlardan biriyle sıkarak. “İşte böyle; insanoğlunun tokalaşma şekli. Şimdi tatmin oldun mu, Kahin Taak?”</p>

  <p>Fassin gülümsedi. “Tamamen. Sizi yeniden görmek çok güzel.”</p>

  <p class="girintisiz1">— Duygularınız fazlasıyla incinmiş olmalı öyleyse. Sizin adınıza çok üzüldüm.</p>

  <p>— Kendim için fazla üzüntü duymamaya çalışıyorum. Yapılması gerekli olan şeyi yapmış olmak acımı hafifletiyor.</p>

  <p>Fassin Valseir’e Üçüncü Öfke ayı ile Bantrabal Klanı’na düzenlenen saldırılar hakkında bilgi vermişti. Valseir son karşılaşmalarından bu yana Fassin’inkini bile solda sıfır bırakacak ölçüde Ahali Listesi tarafından meşgul edilen yaşantısı ile bunlar arasında bir ilinti kurmaya çalıştı. Bahsi geçen sürecin büyük çoğunluğunu Fassin’in de önceden kısa süreliğine tanıma olanağı bulduğu Xessife isimli Ahali kaptanının yardımıyla kendi göstermelik ölümünü tezgahladıktan sonra tüm gözlerden uzak, gizlenerek geçirmişti. Eski bir FırtınaDenizcisi’ydi o, ağırlıklarının toplamı kendi cüssesininkini bile geride bırakacak kadar yüklü bir ödül ve madalya koleksiyonuna sahip bir Bozanel, bir Tekneci’ydi. Gelgelelim artık emekliye ayrılmış ve sırf FırtınaTekneciliği manzarasının seyrine doyabilmek için ara sıra bir keşif balonunun idaresiyle yetinerek, vaktini derin düşüncelere dalmış bir halde geçirir olmuştu.</p>

  <p>— Peki yapılması gereken nedir, Kahin Taak?</p>

  <p>— Sanırım şu üçüncü cildin yerini keşfetmeliyiz. Halen sizde mi?</p>

  <p>— Ne yazık ki, hayır. Hem bana soracak olursan, bu meseleyi neticeye kavuşturmak için asıl ihtiyaç duyulan şey üçüncü cilt değil.</p>

  <p>— Nedir peki?</p>

  <p>— Bir not, kısacık bir ek metin.</p>

  <p>— Madem öyle, o sizde mi bari?</p>

  <p>— Hayır.</p>

  <p>— Nerede olduğunu biliyor musunuz?</p>

  <p>— Hayır.</p>

  <p>— Öyleyse, insanoğluna has bir tabirle, desenize hepimiz ayvayı yemişiz.</p>

  <p>— Onun ne yöne gönderildiğini biliyorum.</p>

  <p>— İşte bu bize yardımcı olabilir.</p>

  <p>— Bahsettiğim şeyin o denli önem taşıyor olabileceği konusunda benimle hemfikir misin? Yani, onsuz ‘ayvayı yemiş’ olacağımız konusunda?</p>

  <p>— Ah, o <i>elimizdeyken</i> de ayvayı yememiz gayet mümkün, ama herkes onun var olduğunu inanırken bir türlü ele geçirilemezse, yollarına çıkan ya da yüzde yüz onların faydasına olmadığı kanısına varacakları bir işe kalkışan her kim olursa olsun ona feci şeyler yapacaklarına kuşku yok. Burada benim kişisel güvenliğimi temin eden kişi, Ocula’ya bağlı bir oerileithe albayı, Nasqueron üzerinde Mercatoria savaş gemilerinden kurulu bir filo bulunduğunu söylüyor. Dediğine göre, buraya gelmelerine gerekçe olarak beni ve onu alma gereğini gösteriyorlarmış, ama bence işin arkasında başka bir amaç gizli.</p>

  <p>— Askeri bir müdahale mi planlıyorlar dersin?</p>

  <p>— Bu yolla Liste’ye ulaşacaklarına dair kesin bir delil elde ederlerse, hiç tereddütsüz bunu yaparlar.</p>

  <p>— Madem öyle, böyle bir delil elde etmelerini engellemeliyiz. Bununla birlikte, her ne kadar gerek benim çalışmalarım gerekse başkalarınınkiler aradığımız verilerin yadsınamayacak ölçüde tarihi geçmiş veya kurgudan ibaret ya da her ikisi de olduğuna işaret etse de, Ahali’den dostlarımda tüm bu meselenin odak noktasını teşkil eden bilgiyle ilgili en ufak bir ayrıntıyı yabancı güçlere aktarmayı aklımdan bile geçirdiğim yönünde bir şüphe uyandırarak bana hainlerin en katıksızı gözüyle bakmaları için onlara bahane sunmamaya özen göstermeliyim. Yine de, birisine hangi yöne bakılması gerektiğini söylemem gerekiyor, aksi halde sonsuza dek ölü kalmam icap edebilir.</p>

  <p>— Kader bu bilgiyi paylaşacağınız kişinin benden başkası olamayacağını gösteriyor gibi. Nereye gitmeliyim o halde?</p>

  <p>— Ah. Gelelim o meseleye. Bırak sana izah edeyim. Birinci ciltteki not ile neye imada bulunulduğunu anladığımda, doğal olarak üçüncü cilde yöneldim. Eh, kendi hatamdan kaynaklanmayan bir sebepten dolayı —genellikle zararsız addedilen şu kitap ve kütüphane aşkım sayılmazsa tabii— kendi fazlaca mutlu ve huzur dolu yaşantım başta olmak üzere pek çok şeyi yok etme gücüne sahip bir şeyi salıvermiş olabileceğim ihtimalinden dolayı birkaç gün boyunca yakamı bırakmayan korku ve öfke nöbetleri sonrasında yaptım bunu en azından. Bu süreci atlatmamla beraber, kendimi bütünüyle araştırmalarıma verdim ve sonunda cildin yerini keşfettim. Daha önce bu tür fihristleme çalışmalarına yönelik sergilediğim tembelce yaklaşıma bu denli lanet etmemi gerektirecek bir durum hiç olmamıştı. İlgili parça ek metinlere dahil edilmiş ayrı bir dosya halindeydi. Korunaklı bir hazne içine yerleştirdiğim dosyanın aslını Güney Kutup Bölgesi’ndeki Deilte kentinde ikamet eden, kendini tıpkı benim gibi koleksiyonculuğa adamış bir arkadaşıma bizzat götürüp teslim ettim ve benden yeni bir haber alana dek açmaksızın ona göz kulak olmasını tembihledim. Benim ölmem durumunda, kararlaştırdığımız üzere o da kutuyu açmayacağına güvendiği birine emanet edecekti. Zaman içinde bir aile üyesi veya güvenilir bir diğer kişi içinde belli bir şekil taşıyan bir resim yaprağıyla ortaya çıkacaktı. Tıpkı şu an senin taşımakta olduğun gibi bir yaprakla. Kutu ancak o kişiye verilebilecekti.</p>

  <p>— Deilte’deki dostunuzun ölümünüzü nasıl haber almasını bekliyordunuz? Benim bundan haberim olmamıştı örneğin.</p>

  <p>— Bundan belki haberi olurdu, belki de olmazdı. Tıpkı benim gibi o da antika sayılacak cinste bilgileri toplar, ama benim aksime o, kendi kabuğuna çekilmiş, herkesten uzak yaşayan biridir. Ortak meslektaşlarımız vasıtasıyla ölümümü haber alabilirdi belki.</p>

  <p>— Haklısınız, diye mesaj yolladı Fassin. — Bu durumda, bana Deilte yolu göründü. İsmi neydi şu antikacı arkadaşınızın?</p>

  <p>— Chimilinith.</p>

  <p>Bu isim Valseir’in sinyal yüzeyinde yeni belirmişti ki Fassin bir nötrino titreşimi hissetti.</p>

  <p>— Deilte’nin tam olarak neresinde olduğu belli mi? diye sordu, şimdi daha dikkatli gözlerle etrafı tarayarak.</p>

  <p>— Chimilinith evinin yerini daima değiştirme eğilimindedir. Ama oranın yerel sakinleri onun nerede bulunduğunu biliyor olsa gerek.</p>

  <p>— O zaman sorun yok. Peki, söyler misiniz, sizin bu bilgiyi gözden geçirme şansınız olmuş muydu? Neye benziyor?</p>

  <p>Elmastan yapılma bir kabarcığı andıran özel kabin neredeyse boştu: İkisi yanı sıra havada süzülen tepsi, çanak —ki içeri girdiğinde bu nesneleri otomatik taramadan geçirmiş ve göründükleri şeylerde olması gerekenin ötesinde bir özellik taşımadıkları sonucuna varmıştı— ve yine tamamen standart nitelikte görünen ekranlardan başka bir şey yoktu ortalıkta. O halde bu nötrino iletişimini kim kullanıyor olabilirdi? Nereden geliyordu bu iletişim dalgaları? Tam da o sırada ortaya çıkan bu ani titreşimin kaynağı neydi?</p>

  <p>— Cebirsel bir dizine benziyordu.</p>

  <p>Fassin Valseir’in üzerindeki basit giysileri taradı. Orada da yüksek teknoloji ürünü herhangi bir şeyin izine rastlanmıyordu. Bedenine sardığı kaftanların en karmaşık unsuru, dokumanın kendisiydi.</p>

  <p>— Cebir mi dediniz?</p>

  <p>Elmas biçimli kabarcığın iç ya da dış yüzeyinde de sıradışı herhangi bir şey yoktu. Bunun üzerine, giriş tüpünü inceledi. Orası da temizdi.</p>

  <p>— Şu ana dek görüp öğrendiklerimize benzemeyen, yabancı bir tür cebir esasına dayanıyor gibiydi, diye açıkladı Valseir.</p>

  <p>Başını kaldıran Fassin keşif balonunun hemen tepelerine denk gelen alt yüzeyine göz gezdirdikten sonra dışarıda, balon ile kabinin ortak çevresinde alabildiğine uzanan gaz kütlesini hızla taradı. Halen hiçbir olağandışı unsur saptayamamıştı. Anlaşılan o ki, daha uzaklardaki bir şeydi sarsıntının kaynağı.</p>

  <p>— Yabancı demekle ne kastediyorsunuz? diye sordu, dikkatini tam toplayamadan.</p>

  <p>Civarda kendilerinden başka hiçbir şey yok gibiydi. <i>Dzunda</i> ile bir sonraki işaret balonu arasında yüz kilometreye yakın bir boşluk bulunuyor, ardından bir sonraki gözlem gemisi ve ona eşlik eden destek aracı —atmosferin birkaç kilometre daha yukarı kesiminde onlara tek başına refakat etmekte olan ve izleyici filosunun hızına rahatlıkla ayak uydurabilen <i>Puisiel</i> adlı Dretnotu da saymadan geçmemeli— geliyor, bunu o an bu kısa yarışın ilk dönüm noktasını teşkil eden FırtınaDuvarı şamandırasının etrafından dönmeye başlamış olan GazTekneleri’nin kendisi izliyordu.</p>

  <p>— Yabancı bir kültüre ait olduğunu sandığım bir sembol biliminden bahsediyorum. Ama tamamen yabancı sayılmaz. İçeriğindeki sembollerden bazıları bana tanıdık gelmişti. Ahali’ye özgü eski çağlardan kalma unsurlar da içermekle beraber, genel itibarıyla, geçmişi muhtemelen iki milyar yıl öncesine dayanan ve Wopuld —ki soyu çoktan tükenmiş eşcinsel bir süngersi türüdür— tarafından icat edilip geliştirilen, tüm türlere yayılmış Öteleme IV adlı sözde ‘evrensel’ bir simgeleme temel alınarak meydana getirilmişe benziyordu. Gözlemlerime dayanarak bazı notlar alabilirdim, fakat onu kendi zihnimde çizdiğimin —ki bu da, ister istemez kabataslak olacaktı— dışında bir şekle sokup beraberimde taşımanın hiç de iyi bir fikir olmadığını düşünerek bundan vazgeçtim. Bu yüzdendir ki o tarihten bu yana konu üzerinde hiçbir çalışma yürütemedim.</p>

  <p>Fassin söylenenleri tane tane aklına kazımakla —ve aynı zamanda ileride üzerinden tekrar geçebilmek için gaz mekiğinin hafızasına kaydetmekle— uğraşıyordu, ama bir tür casus böcek ya da gözleme cihazı tespit edebilmek üzere çıldırmış bir halde çevreyi kolaçan etmekten de geri kalmıyordu. Tam o sırada, nötrino dalgası olduğu şüphe götürmeyen bir diğer sarsıntı gaz mekiğinin alıcıları tarafından yakalandı; kütlesiz denebilecek kadar küçük zerreciklerin oluşturduğu bu kargaşa ortamının genel akışı içinde aniden patlak veren bir kalıp.</p>

  <p>İlk dalga Valseir’in dosyayı verdiği Ahali mensubunun adını söylemesiyle beraber çıkagelmişti. Bu gerçekten de tesadüf olabilir miydi? Fakat konuştuklarına kim kulak kabartıyor olabilirdi ki? Aralarında geçen görüşme, yüzeye gömülü bir alıcı-verici telsiz çukurundan bir diğerine eşevreli ışık huzmelerinin kamaşması yoluyla iletilen fısıltı sinyalleri üzerinden gerçekleştirilen bir haberleşme çeşidiydi. Işık demetleri içine bir ayna veya bir çeşit alıcı düşürülmediği sürece bu görüşmeye dahil olmak mümkün değildi.</p>

  <p>Bizzat kendisi casus böcek işlevi görüyor olmasındı sakın? Gaz mekiğine alıcı yerleştirilmiş olabilir miydi acaba? Hatherence onun üzerine fark ettirmeden bir şey mi iliştirmişti yoksa? Kendi kendini de taramadan geçirip tüm sistemlerini kontrol ettiyse de yine bir sonuca varamadı.</p>

  <p>GazTekneleri adeta gürleyerek fırtınanın o dimdik yüzeyini tırmanmaya başlayınca, tepelerindeki keşif balonu da çabucak ve düzenli bir şekilde yükselişe geçti. <i>Dzunda</i> doğrudan güneş ışığına maruz kalacak ölçüde yükselmişti.</p>

  <p>— Birtakım denklemlerin yazılı olduğu bir dosyayla mı karşı karşıyayız yani? diye sordu Fassin yaşlı Ahali mensubuna.</p>

  <p>Özel kabini kaplamış olan uyuşturucu kaynaklı pus tabakası aniden ışıldadı ve içlerinden çok azı kıvılcımlar saçıp pırıldayan, birbirinden kopuk buhar zerrelerine bölündü.</p>

  <p>— Muhtemelen tek ve upuzun bir denklem.</p>

  <p>Bu cevap karşısında dehşete kapılan Fassin onları sarmalayan dumandan bir lokma emerek incelenmek üzere gaz mekiğinin yüksek çözünürlüklü analiz birimine aldı.</p>

  <p>— Tek bir cebir parçasından söz ediyoruz, öyle mi? diye sordu bir yandan.</p>

  <p>Gaz mekiğinin yüksek teknolojiye sahip burnundan gelen analiz sonuçları tuhaf veriler ortaya koyuyordu; yüzey alıcıları kokladıkları şeyle ilgili fikirlerini değiştirmişti sanki. Fassin analizleri elektronla işleyen çok kuvvetli bir mikroskop altında daha detaylı incelenecekleri bir alt seviyeye aktardı.</p>

  <p>— Bir ihtimal, evet, diye yanıtladı bu kez Valseir.</p>

  <p>Dışarıda, FırtınaDuvarı’nın bulunduğu yönde elli metre kadar ileride, bir an için eğik güneş ışınlarına yakalanan ve öncekine oranla daha aydınlık hale gelmiş bu ortama göz açıp kapayıncaya dek uyum sağlayan bir şeye takıldı gözleri.</p>

  <p>Ok başı biçimli mekiğin iç elektron mikroskobunda yapılan analizler ilk anda aldatıcı sonuçlar vermişti. Bunun üzerine, dikkatini oraya odaklayan Fassin analiz biriminin gerçekte neyi inceleme altına almış olduğunu fark etmekte gecikmedi. Milyarda bir diye anılabilecek küçüklükteki zerreleri mercek altına alan bir teknoloji söz konusuydu burada. Minik makineler, alıcılar, tahlil cihazları, işlem birimleri ve sinyal ünitelerinin bir araya gelmesiyle oluşan, atmosferde asılı kalacak kadar küçük, uyuşturucu dumanının ortasında buhar zerrelerinden farksız bir şekilde yüzecek kadar hafif, incecik bir çorba. Valseir ile arasında geçen görüşme işte bu sayede adım adım takip edilebilmişti. Onları sarmalayan gaz kütlesinin içindeki bir şey sinyal huzmelerinin ortasından geçiyor ve onların ne anlama geldiğini çözümleyebiliyordu. Bunu başarmak için ayna büyüklüğünde bir nesneye veya bir kablo ucundan sarkan elektromanyetik enerjiye dayalı bir mikrofona ihtiyaç yoktu; bu, bunlar, kullanımı normalde yasaklanmış olan bu yöntem yeterliydi.</p>

  <p>— Valseir, diyerek alelacele bir uyarı mesajı göndermeye girişti. — Bu uyuşturucu çanağını buraya kim gönderdi?</p>

  <p>Dışarıdaki gaz kütlesi içinde az önce tespit ettiği, güneş ışığı altında bir an için dış hatlarını yakaladığı nesnenin bulunduğu noktaya doğru, mekiğin görsel büyültme özelliğini devreye sokarak dikkatle baktı. İşte oradaydı. Görüntüyü kumlu bir hale getirinceye dek büyültmeye devam etti.</p>

  <p>— Ne? oldu kafası bariz şekilde karışan Valseir’in verebildiği tek tepki. — Şey, zaten buradaydı...</p>

  <p>Kırk metre kadar ötede, uzunluğu bir uçtan diğerine on santimetreyi zorlukla bulan kabaca küre biçimindeki bir cisim mükemmel denebilecek ölçüde kamufle olmuş şekilde, ardında kalan gerçek görüntüyü berrak camdan bir disk gibi örtüyordu. Bu nesnenin varlığı, dosdoğru onlara bakan bir haberleşme çukuruna, krater biçimli minik bir tabağa işaret ediyordu. Ani bir hamlede bulunan Fassin uzaktaki bu küçük makine ile yaşlı Ahali mensubu arasına girecek şekilde yer değiştirdikten sonra aşık Ahali mensuplarının birbirine mesaj yoluyla öpücükler yağdırması misali doğruca o cisme sinyal göndermeye koyuldu.</p>

  <p>Olduğu yerde bir nebze gerilemeye çalıştı Valseir. — Ne oluyor?</p>

  <p>— Gizlice takibe alındık, Valseir, mesajını gönderdi Fassin. — Geçen tüm bu süre zarfında bizi izlediler ve konuştuklarımızı dinlediler. Çanaktan yükselen bu duman zerre boyutundaki teknik cihazlarla dolu kısmen. Buradan çıkmalıyız, hemen şimdi.</p>

  <p>— Ne? Fakat...</p>

  <p>Bir nötrino sinyal dalgası daha algıladı Fassin o an. Bunun kaynağını artık öğrenmiş olduğundan, onun kesinlikle dışarıya gizlenmiş olan küreden geldiğini biliyordu.</p>

  <p>— Dışarı çıkın, Valseir. <i>Hemen</i>.</p>

  <p>Bir sarsıntı daha. Bu defaki yukarıdan geliyordu. Oldukça yukarıdan.</p>

  <p>Valseir Fassin’i kenara itti. — Çanaktan yükselen duman...?</p>

  <p>— <i>Dışarı</i> çıkın! diye telaşla mesaj gönderdi Fassin, bir yandan yaşlı Ahali mensubunu elmastan bir kabarcığı andıran kabinin tepesindeki giriş kapısına doğru ilerlemeye zorlayarak.</p>

  <p>Dışarıda, küçük küre hızla onlara doğru yaklaşmaya başlamıştı. Bu defa Valseir’in altına girip onu yukarı doğru itekledi Fassin.</p>

  <p>— Sakin ol, Fassin! Kendi başıma halledebilirim! Valseir kendi gücüne dayanarak yükselip dikey giriş kapısından içeri girdi. Tam o sırada küçük küre kırılan parçalarını dört bir yana saçarak elmas kabarcığa çarptı ve nihayet, halen gizli olduğundan havada ancak belli belirsiz seçilerek, pürüzlü deliğin içinde durabildi.</p>

  <p>Birinin “Binbaşı Taak!” diye bağırdığı duyuldu sonra. “Şeriflik Oculası’ndan General Linosu konuşuyor. Bu cihaz Nasqueron Keşif Gücü’nün kontrolü altındadır. Telaşa kapılmanızı gerektirecek bir durum yok. Aşağı geliyoruz ve...”</p>

  <p>Kiraz kırmızısı renginde ve çizgi halinde bir ışığın küçük küreyi delip geçmesiyle beraber ses de aniden kesildi. Bu darbenin ansızın ortaya çıkan keskin gürültüsü, elmas kabarcığın içinde yankılanıyordu. Parçalanan küçük cihazın enkazı özel kabinin diğer ucuna doğru savruldu. Kabuğu gümüşi bir renk almış olan Hatherence’ın <i>Dzunda</i>’nın kenarından aşağı indiğini fark eden Fassin hızla o tarafa döndü. Belli ki az önceki lazer ışınını gönderen oydu. Küre biçimli küçük cismin kendisini gizlemeyi bırakıp açığa çıkmasıyla, bunun güdük kanatlara sahip ayna görünümlü bir makine olduğu anlaşıldı. Bir yanında ufak bir delik, diğer yanında ise çok daha büyük bir başkası olup, her ikisinden de duman yükseliyordu. Havada bir süre sürüklenen cisim bir tür çatırtı çıkardıktan sonra kabinin şeffaf zeminine düşüp kaldı. Fassin yukarıdaki giriş tüpünde bulunan Valseir’in tereddüt geçirmekte olduğunu hissetti. Kabinin gövdesinde açılmış olan delikten içeri hava cereyanı doluyordu.</p>

  <p>Hızla onların yanına geldi albay. — İyi misiniz, Binbaşı? diye sordu mesaj yoluyla, hava cereyanını perdeleyecek şekilde deliğin hemen önünde durarak. Kabinin hafif kavisli ve de pürüzsüz yüzeyine yığılmış bir o yana bir bu yana yalpalamakta olan cihaza göz atmak için hafifçe eğilip içeri baktı.</p>

  <p>— Şu lanet şeye de bakın hele, diye mesaj gönderdi, biraz da kendi kendine. — Bizimkilerden biriymiş gibi geldi bana.</p>

  <p>Sanki her yerden aynı anda yükselen beyaz bir ışık Fassin’in gözlerinin bir an için kamaşmasına neden oldu. Işık dağılırken Hatherence’ın fırlatılmış bir taş misali taklalar atarak gaz kütlesinin içinde uzaklaşmakta olduğu görüldü. GazTekneleri’nden bile daha hızlı hareket eden bir şey FırtınaDuvarı’nın yüzeyi boyunca ilerleyerek işaret balonuna doğru yaklaşmaktaydı.</p>

  <p>Albay özel kabinin yirmi metre kadar aşağısına sürüklenmişti ki Hatherence’ın uzay elbisesi ile yaklaşmakta olan bu yeni makine arasında sarı-beyaz tonlarda titreşen bir ışık belirdi ve bir an sonra albayın uzay giysisi alev alıp patladı. Hızla hareket eden yeni makine keskin hatları ve de kanatlarıyla küçük bir gaz mekiğini veya bir füzeyi andırıyordu. Gücünü artırdıkça egzozu daha parlak bir ışık saçıyordu.</p>

  <p>Fassin Hatherence’ı görebilmek için aşağı baktı. Parçalanmış olan uzay elbisesinin üzerinde dumanlar tüterek savrulan enkazı arasında karanlık ve pejmürde bir vatoz balığı gibi döne döne düşmeyi sürdürüyordu albay Ani çırpınışlar eşliğinde kıvrılarak yuvarlandığı sırada kısa ve küt uzuvlarından birinde kıvılcımlar saçan bir şey belirdi; kanatlı füzeye doğru atılan ve onu bir metre ıskalayan mor renkli bir ışındı bu. Makineden bir mızrak gibi fırlayan bir diğer beyaz çizgi ise albaya isabet ederek onu güneş kadar parlak bir ışık huzmesi içinde adeta yok etti.</p>

  <p>Valseir giriş tüpünün önünden çekilmiş, yolu açmıştı. Bunun üzerine, gaz mekiğinin motorlarını tam güç çalıştırması sonucu meydana gelen aşağı meyilli hava akımının elmas kabarcığı sarsıcı bir patlamaya maruz bırakıp <i>Dzunda</i>’dan koparmasına aldırmayan Fassin tabanca namlusundan fırlayan bir mermi gibi oradan dışarı uğradı ve albay ile onun uzay giysisinden geriye kalanı fırtınanın içbükey tabanına ve onun da ötesindeki Derinlikler’e doğru izlemek üzere atıldı.</p>

  <p>Valseir yukarıdaki geniş koridorda beklemekteydi. “Fassin! <i>Neler</i> oluyor?”</p>

  <p>“Bu şeyden nasıl çıkarız?” diye sordu adam, yaşlı Ahali mensubunu göbek uzuvlarının birinden kavrayıp bir sonraki dikey girişe doğru sürüklerken.</p>

  <p>“Bunu yapmak zorunda mıyız?”</p>

  <p>“Bir şey bize saldırıyor, Valseir.”</p>

  <p>“Buna emin misin?”</p>

  <p>“Evet. Söyleyin haydi, buradan nasıl çıkabiliriz?”</p>

  <p>“Kendi başımıza uçarak uzaklaşmayı denesek?”</p>

  <p>“Öylesi bizi muhtemel bir saldırıya karşı savunmasız bırakır. Bir tür mekiğe sığınırız diye düşünüyordum.”</p>

  <p>“Şey, sanırım bir taksi ayarlayabiliriz. Veya keşif balonunun kendi kayıklarından birini alırız. Bunun için Kaptan Xessife’yle konuşmalıyım.”</p>

  <p>“Hayır,” diye itiraz etti Fassin. “Kaptan Xessife olmaz.”</p>

  <p>“Neden ki?”</p>

  <p>“O uyuşturucu çanağı hiç şüphesiz birisi tarafından kabine kasten yerleştirildi.”</p>

  <p>Bir sonraki dikey girişe ulaşmışlardı şimdi. “Ama...” derken tereddüt geçirdi Valseir. “Bekle biraz, bu ses de nedir?”</p>

  <p>Pek çok farklı yönden kaynaklanan derin bir ötme sesi geldi Fassin’in kulağına. “Bu bir çeşit alarma benziyor.” Sonra başını kaldırıp yukarıdaki tüpü işaret etti. Önce siz geçin. Haydi, kaybedecek vaktimiz yok.”</p>

  <p><i>Dzunda</i> şiddetle sarsıldığında merkezi koridora bağlanan dikey geçidi yarılamışlardı. “Eyvah,” dedi Valseir.</p>

  <p>“Durmayın, devam edelim.”</p>

  <p>Ana toplantı salonuna ulaştıklarında siren sesinin daha da yüksek bir tona erişmiş olduğunu fark ettiler. Karşılıklı bağrışıp çağrışan Ahali mensupları bir yandan yere düşen tepsilerden etrafa saçılmış yemek parçalarını ve uyuşturucuları kapışırken duvar ekranlarını takip etmekten geri kalmıyordu. Gözleriyle onların bakışını takip eden Fassin ekrandaki manzarayla karşılaşınca alçak sesle “Lanet olsun” demekten alamadı kendini.</p>

  <p>Yarış sahasının çevresinden çeşitli sahneler yansıyordu ekranlara, belli ki kameraların ve ekranların bazısı halen devam etmekte olan GazTeknesi yarışına odaklanmayı bırakmıştı artık. Öyle ki, görüntülerden biri az önce Hatherence’a saldırmış olan ve şu an keşif balonunun etrafında daireler çizerek uçan ince hatlı ve kanatlı bir mekiği takibe almıştı.</p>

  <p>Diğer ekranlar ise gökyüzünde ansızın peyda olan ve hızla aşağı doğru inmeye başlayan gemileri, sayıları düzinelerle ölçülen karanlık birtakım gemileri gösteriyordu.</p>

  <p>Bazısı ancak elli metrelik bir uzunluğa sahip olacak kadar küçük, bazılarıysa bunun üç ila dört katına erişebilen, gaz kütleleri içinde rahat ve etkin hareket edecek şekilde tasarlanmış Mercatoria menşeli uzay gemileriydi bunlar; is karası rengindeki bu elips biçimli araçların kalın yan kanatları, pürüzsüz ama biraz güdükçe kuyruk kanatçıkları ile motor kabukları vardı. Geride bıraktıkları her dikey kilometrede içlerinden ikisi veya üçü ana kitleyi koruma amaçlı çemberler çizmek üzere gruptan koparak, işaret balonlarından oluşan kümenin bulunduğu yöne doğru dalışa devam ediyorlardı. Çok daha yukarılarda ise —önce odağını yitiren fakat hemen ardından yeniden berrak bir görüntü yakalayan bir diğer kamera açısı uyarınca— bunlara benzer daha birçok kaygan şeklin yükseklerdeki pus tabakasının üzerinde bir leşin tepesinde giderek daralan çemberler çizmekte olan leşçil kuşlar misali belli bir eksen etrafında döndüğü seçilebiliyordu.</p>

  <p>Bir başka kamera görüntüsü ise bir süre için hızla savrulduktan sonra kısa bir titreme geçirdi ve izleyici filosuna refakat etmekte olup taretlerinin sallanışı ile top namlularının yukarı doğru kalkışından muhtemel saldırıyı karşılamaya hazırlandığı anlaşılan Dretnot <i>Puisiel</i>’e sabitlendi. Bir yanıp bir sönen sarı-beyaz bir ışının gövdesini adeta oyarak içinden dosdoğru geçmesi sonucu zangırdamaya başlayan savaş gemisinin dış yüzeyine dizi dizi şok dalgası yayılıyordu. Söz konusu ışın hemen hemen aynı anda FırtınaDuvarı’na saplandı ve çarptığı yerde uzaktan bakıldığında çürüğü andıran karanlık bir buhar bulutu yükselmesine neden olarak çok geçmeden gözden kayboldu. GazTekneleri ise geride hiçbir iz bırakmaksızın yitip gitmişti sanki.</p>

  <p>“Tüm tanrıların osurukları adına, neler oluyor burada?” diye sordu Valseir. Ana toplantı salonundaki diğer herkes gibi onlar da ekranlardan yansıyan manzara karşısında ister istemez donakalmıştı.</p>

  <p><i>Puisiel</i>’in taretleri ve topları bir an daha sallandıktan sonra farklı hedeflere odaklanmışçasına olduğu yerde kaldı.</p>

  <p>“Ah, hayır,” dedi Fassin.</p>

  <p>Dretnotun topları muazzam bir parıltı eşliğinde etrafa ateş ve duman kustu. Gemiden eşzamanlı olarak dışarı saçılan daha küçük bazı cisimler ise borda ateşi sonucu halka halka çevreye yayılan duman bulutları arasında bir süre yarı gizli kaldıktan sonra arkalarında kendi çaplarında ateş ve duman kümeleri bırakarak düşüşe geçmiş olan uzay gemisine doğru kıvrılarak ilerlemeye başlamıştı. Ekranlar ışıldadı. Giderek alçalmakta olan karanlık uzay aracı pırıltıya boğuldu. <i>Puisiel</i> ile siyah gemi topluluğu arasındaki mesafenin tam ortasında delici beyaz çizgiler ani patlamalar eşliğinde kesiliyor, izleyici kitlesini taşıyan gemi topluluğunun üstündeki ve çevresindeki gaz kütlesini siyah duman bulutlarına buluyordu.</p>

  <p>Ekranlardan birindeki görüntü hızla değişti ve uzay gemilerinden birinin peşi sıra dumanlı bir iz bırakarak savrula savrula düşüşünü yansıtmaya başladı. Bu sahne karşısında Ahali mensupları hep bir ağızdan coşkuyla haykırarak ortalığı inletti. Tepsiler, yiyecekler, uyuşturucular ve evcil-çocuklar havaya savruluyor, kabukların yüzeyi katıksız heyecan ve öfke sinyalleri yansıtıyor, sarhoşluğa varan savaş tutkusunun esintisi sanki bir dizi küçük koku bombası ana gözlem salonuna saçılmış gibi havayı dolduruyordu. Bir egzoz pusunu izleyen siyah bir nokta sakatlanmış olan uzay gemisine doğru süzülüyordu ki yukarıdan kaynaklanan bir patlamanın ışığına boğulup ortadan kaldırıldı. Demeye kalmadan, daha da küçük ve de hızlı bir başka şey ekranı bir uçtan bir uca hızla geçip gemiye saplandı ve gövdenin içinde infilak ederek geminin kelimenin tam anlamıyla ikiye ayrılmasına neden oldu; birbirinden kopan iki kesitin upuzun birer duman kayışının ucundan sallanırcasına Derinlikler’e doğru süzülmeye başlaması için fazla zaman geçmesi gerekmemişti. Diğer füzeler ise yeterince hızlı davranamayıp tek darbede eziliveren sinekler gibi kolayca avlanmıştı.</p>

  <p>Fassin Valseir’i oradan uzaklaştırmak üzere çekiştirmeye koyuldu. Etraflarını sarmış olan Ahali mensupları gözlerini ekranlardan ayırmaksızın ulumakla, köpek havlamasına benzer sesler çıkarmakla ve kendi aralarında bahse tutuşmakla meşguldü. Uzaktan gelen tok darbe sesleri ve her defasında bir öncekinden daha uzun süren gürlemeler toplantı salonunu çınlatıyor, anbean aktarılmakta olan görüntülere biraz gecikmeli de olsa eşlik etmek üzere savaşın seslerini onlara iletiyordu.</p>

  <p>Her taraf karanlık pırıltılarla bezenmişti. Dretnot tutuşan alevlerin pençesine düşmüş gibi boydan boya ışıldamaya başladı. Onu yarıp geçen ışınlar hızlarını alamayarak FırtınaDuvarı’na gömülüyor, karanlık gaz çalkantısı boyunca ezik büzük lekeler oluşturuyordu. Büyük ölçüde az önce haklanmış olan geminin önceden bulunduğu yön hedef alınarak salıverilen son borda ateşinin üçte birlik kısmı ilk ışınların ona isabet etmesine bir saniyeden az zaman kala <i>Puisiel</i>’den fırlamayı başarmıştı. Fırtınanın ortasında kalmış bir yaprak gibi titreyen koca gemi hemen sonra gövdesi daha başka sayısız ışın tarafından bir yandan delik deşik edilirken düşüşe geçti. Öncekilere oranla daha mat ama aynı zamanda çok daha geniş son bir ışının orta kısmına yumruk gibi inmesiyle beraber koca gemi adeta ikiye katlandı ve helezon biçimli taklalar atarak aşağı doğru savruldu. Dönüşü olmayan bir yola girdiği anlaşılan savaş gemisinden dışarı fırlayan ikiz disk biçimli bazı minik figürler ya havada süzülerek uzaklaşıyor ya da içlerinden birkaçı peşlerinde dumandan bir iz bırakarak kendilerini salmışçasına öylece düşüyordu. Bazı diğerleriyse başka ışık huzmelerince vurularak birbirinin kopyası gibi görünen küçük birer patlama eşliğinde gözden kayboldu.</p>

  <p>“Valseir, daha fazla zaman kaybetmeyelim,” diye fısıldadığı duyuldu Fassin’in, aniden ortalığa çöken sessizliğin ortasında. “Buradan bir an önce uzaklaşmalıyız. Kapağı dışarı bir atalım, gerisine sonra bakarız.” O ara yukarıda 45°’lik bir açıyla duran giriş tüpüyle neredeyse aynı seviyeye gelmiş bulunuyorlardı. Fassin Valseir’i dirseğiyle dürterek o tarafa yönelmeye teşvik etti. “Bu taraftan.” Yapılacak en doğru şeyin gerçekten de dışarı çıkmak olup olmadığına kendisi de emin değildi. Burada, keşif balonunun içinde kalmak onlar açısından daha güvenliydi belki de. Her an dışarı çıkabilecekleri bir noktaya konuşlanıp olayların akışını izlemek onlara daha fazla seçenek sunabilirdi en azından.</p>

  <p>Valseir genç dostunun kendisini giriş tüpüne ulaşan rampa boyunca iteklemesine izin verdi. Karanlık gemilerden oluşan donanmanın en alt birimleri izleyicileri taşıyan gemi topluluğunun en üst birimleriyle hemen hemen aynı hizaya gelmişti artık. Sınır tanımayan ulumalar gözlem salonunu adamakıllı dolduruyordu şimdi. Nitekim Fassin ve Valseir diğer yönden hızla gelip içeri doluşan Ahali mensuplarının oluşturduğu akıntıya kapılarak tüpün girişinden geriye doğru savrulmak zorunda kaldı.</p>

  <p>Yine de pes etmeyen Fassin yaşlı Ahali mensubunu çıkışa doğru itelemeyi sürdürürken her ikisi de gözünü gerideki ekranlara yansıyan sahnelerden alamıyordu. İs karası gemilerden biri bir yandan daireler çizerek FırtınaDuvarı ile arasındaki mesafeyi gittikçe kapatıyordu. Duvara en fazla yaklaştığı anlardan birinde, yarışa katılan GazTekneleri’nden biri bıçağımsı yelkenleri dört bir yana kıvılcımlar sıçratan bir patlama anının donmuş görüntüsünü andırır şekilde açılmış vaziyette çılgın girdaplarla bezeli karanlık perdenin içinden son sürat fırladı. Bu teknenin karanlık savaş gemisine tam orta yerinden toslamasıyla birlikte adeta yekvücut olan iki gemi karmakarışık bir şekilde harmanlanmış koca bir kütle halinde gökyüzünde savruldu. Bu dehşetengiz bütünleşmeyi bozmadan şuursuzca yol almayı sürdüren iki gemi diğer her şeyle beraber doğruca fırtınanın o kocaman karanlık kuyusunun dibine ve onun da ötesindeki, daha aşağılarda bulunan kavurucu gaz katmanına yönelmişti.</p>

  <p>Hiç olmadığı kadar tiz çığlıklar ve neşe dolu havlamalar gözlem salonunu baştan aşağı inletiyordu.</p>

  <p>Bir diğer kamera, bir diğer ekran: FırtınaDuvarı’nın bir kesiti giderek kabarıyor, karanlık gaz kütlesi, sanki orada değilmişçesine büyük bir kolaylıkla fırtınayı yarıp geçen huni şekilli devasa bir yapının etrafında durdurak bilmeden akıyordu.</p>

  <p>Her yanından kocaman birer sancak misali gaz şeritleri süzülen dev bir Dretnot, fırtınanın içinden çıkageldi. Yeni sahne alan bu aktörü olduğu kadar atanları da yüreklendirmeye yönelik gür çığlıklar ile ortalığı sarsan tezahüratlar, biraz da toplantı salonunun geniş bir tüneli andıran şeklinin etkisiyle, kocaman bir kilise orgunun sesiymişçesine yankılanıyordu. Yeni Dretnot fırtınanın devasa gözünün merkezindeki berrak gaz kütlesinin içine dalarken dört bir yana beyaz ışıklar saçarak bir an gümüşi bir pırıltıya büründü.</p>

  <p><i>“Gözlerime inanamıyorum</i>,” diye döküldü sözcükler Fassin’in dudaklarından, kendisi farkında olmaksızın. “Onları bekliyorlarmış meğer.”</p>

  <p>Hızını artıran gümüşi Dretnot, tam da izleyici gemilerinin tepesine binmek üzereyken şimdi bu yeni tehditle yüzleşmek üzere manevra yapıp kendi etraflarında dönmeye girişen karanlık gemilerden kurulu filoya yöneldi dosdoğru.</p>

  <p>Pervanesiz kuyruğu alevlere boğulmuşçasına parlayan Dretnot silahlarından ateş ve ışık saçarak tam yol ilerlemeye devam etti. Aynı anda hem gökyüzünü hem fırtınayı hem de karanlık dehlizleri yansıtan gümüşi yüzeyinde sivri hatlı kırpışmalar titreşen gemi parlak birer dikeni andıran ışınlarını dört bir yana rastgele savuruyordu. Koyu renkli gemilerden ikisinin daha infilak ederek düşmeye başlaması gözlem salonundaki Ahali mensuplarının coşku dolu çığlıklarını —ve tabii bahisleri de— daha da çılgın zirvelere taşımıştı.</p>

  <p>Üzerine yağan alevlerin ağırlığıyla zangırdayan Dretnot önüne çıkan tüm engelleri yarıp geçerek ilerlemeyi sürdürüyordu. Mercatoria gemilerinden oluşan donanmadan ateşlenen bir füze ekranlardaki görüntüyü boydan boya katettikten sonra yolunu kesmek üzere Dretnottan açılıp yelpaze şeklinde yayılarak üzerine gelen salvo ateşi tarafından her nasılsa ıskalanarak geminin gövdesine saplandı.</p>

  <p>Yaklaşmakta olan patlamanın ilk emareleri bile, bir yıldız parçasının etrafına sarılmış ambalaj kağıdını yırtıp açar gibi Dretnotu ortadan ikiye ayırmaya yetmiş, bunun hemen ardından, ekran tamamen sönüp karanlığa gömülmeden bir an önce göz kamaştırıcı bir beyazlığa bürünmüştü. Toplantı salonunun ışıkları titreşip söndü, sonra öncekine oranla çok daha loş bir şekle indirgenerek tekrar yanıp öyle kaldı. Tüm bunlar olup biterken derinden devam eden ancak onca gürültünün ortasında duyulamayacak hafif kalan cızırtı aniden kesilmiş, onun yok olmasıyla beraber ortama ansızın vuku bulan işitme kaybının yaratacağı cinsten bir sessizlik çökmüştü. Darbe yemiş vahşi bir hayvan gibi acıyla kıvranıyordu <i>Dzunda.</i></p>

  <p>Bir an belirsizce titreştikten sonra kararan bazı ekranlara kumlu bir görüntü yerleşmişti. Diğer bazılarıysa çalışmaya devam ediyor ve bu sayede toplantı salonunun yegane ışık kaynağını teşkil ediyordu. Bu gibi acil durumlarda devreye girmek üzere tasarlanmış olan aydınlatma ışıkları ilk etapta kısa aralıklarla yanıp söndükten sonra belli bir durağanlık kazanıp kalıcı hale geldikçe, uzun tüpün içi de yavaş yavaş aydınlandı.</p>

  <p>Tanık oldukları manzara karşısında dehşete ve önlenemez bir gücenmişlik hissine kapılan Ahali mensupları arasında alçak tonda bir fısıldaşma yapılanmaya başlamıştı şimdi. Kameralardan biri hızla yön değiştirerek az öncesine dek Dretnotun bulunduğu yeri kaplayan mantar şekilli devasa bulutun yuvarlanışına odaklandı. Söz konusu bulut kümesinin içinde hastalıktan ötürü biçimsizce şişmiş bir yumruktan fışkıran pençeler misali beliren birkaç küçük enkaz parçası, çok uzaklara fırlayıp aşağı düştü. Karanlık gemiler bir kez daha onlara doğru yaklaşmaya başlarken, izleyici kitlesini taşıyan araçlara kumanda etmekte olan kaptanlar yüzleşmek durumunda kalınan bu durum karşısında takınacakları tavır bakımından iki ana gruba ayrılmıştı: Bir araya kümelenmeyi tercih edenler ile etrafa dağılmayı ve hatta kendilerini fırtınanın şiddetine maruz bırakma pahasına kaçma girişiminde bulunmayı daha emin bir yol olarak görenler.</p>

  <p>Fassin’in Valseir’i iterek çıkarmak üzere harekete geçtiği giriş tüpünden panik halinde içeri doluşan Ahali mensuplarının yarattığı izdiham ikilinin gerisingeri toplantı salonunun ortasına doğru sürüklenmesine sebep olmuştu. Hemen her yöndeki giriş noktalarından sürüler halinde içeri dalan sığınmacılar geniş salonu ağzına kadar dolduracağa benziyordu.</p>

  <p>Birisinin “Bakın, bakın!” diye bağırdığı duyuldu sonra.</p>

  <p>Ekranların birine yansıyan çok uzak bir görüntü çok geçmeden başka ekranlara da yerleşmişti. İlk bakışta, ilk Dretnotun dört bir yanında uzun bayraklar misali gaz şeritleri sürükleyerek koca burnuyla hiç durmadan akan bulut kümesinin meydana getirdiği perdeyi yarıp fırtına duvarı içinden sahneye çıkışının bir tekrarını andırıyordu bu yeni görüntü. Sonra kameralardaki görüntü yeniden değişti ve FırtınaDuvarı’nın önce bir başka yerinden, sonra bir başkasından ve daha nice yerinden yarıldığı görüldü, ta ki ilkine benzer kocaman gemilerden oluşan bir güruh fırtına bulutunun önünde dikine uzanan sonsuz bir orman gibi gözler önüne serilip dosdoğru izleyicileri taşıyan gemi grubunun üzerinde dev bir sarkaç misali asılı vaziyette daireler çizmekte olan koyu renkli uzay gemisi topluluğuna doğru vakit kaybetmeksizin atılana kadar.</p>

  <p>Az önceki nükleer patlamanın yarattığı şok dalgasının oraya dek ulaşıp onun üzerinden geçmesiyle beraber <i>Dzunda</i> sarsılmaya, olduğu yerde yalpalamaya ve canlı bir varlıkmış gibi acı dolu çığlıklar koyvermeye başladı. Ahali mensupları birbirlerine, duvarlara, zemine ve tavana çarparak gözlem salonu boyunca oradan oraya savrulup yuvarlanıyor, sarfettikleri küfürler ile etrafa saçtıkları yemek ve uyuşturucu parçalarının gürültüsü salonu çınlatıyordu. Bu arada bir çift ekran daha karardı ama geriye kalanlar, gerek dışarı püskürttükleri gerekse onlara yöneltilmiş ateş huzmeleriyle öfkeli ve canlı bir görüntü ortaya koyan cıva renkli Dretnotların hedefe yaklaşışını sergilemeye yetiyordu. Lazerlerin ışıltısı ortalığı sararken onları engellemek üzere dalga dalga savrulan yelpaze biçimli füze ve ışın salvoları gaz kütlesini tarayıp geçiyor, bunlardan ayrışan mermiler titreşerek dört bir yana fırlıyordu. Karanlık gemilerden önce ikisi, sonra bir üçüncüsü daha infilak edip gövdesi buruş buruş olarak helezon biçimli dönüşler eşliğinde düşüşe geçerken, dev Dretnotlardan ikisi daha ekranları bulanık bir sis perdesiyle kaplayıp görüşü kısıtlayan muazzam patlamaların ortasında gözden kaybolmuştu.</p>

  <p>İki Dretnot daha tam tepelerindeki berrak sarı gökyüzünden ansızın çıkagelen yırtıcı parlaklığa sahip bir ışına yakalandı. Tam aralarına inen ışın her iki geminin o koskoca cüssesine rağmen gaz kütlesinin içinde tökezlercesine yalpalamasına sebep olmuştu. Işın huzmesi bir an sonra birbirine paralel iki çubuğa bölünmüş, mor renkli bu kargılar Dretnotlardan her birinin gövdesini idam sehpasındaki kişinin boynuna indirilen balta misali yarıp geçmişti.</p>

  <p>Gözlem salonu —ki o ana gelindiğinde tuhaf kokularla ve saf dışı kalan Dretnotların arkasından feryat figan yas tutmak mı yoksa düşman gemilerinin her isabet alışı sonrası zafer naraları atmak mı gerektiğine bir türlü karar veremeyen Ahali mensuplarının histerik çığlıklarıyla dolan ve ışıklarının sönükleşmesi sonucu yarı karanlık bir hale bürünmekle birlikte ekranlardan hızla geçip giden savaş sahnelerinin yansıttığı kesik parıltılarla zorlukla da olsa aydınlanabilen loş bir ortam halini almıştı— belli ki kafası karışmış bir otomatik misafir ağırlama sisteminin ürünü olan ve içine sürüklendikleri cinnet halinin normal olduğunu herkese benimsetip onları sakinleştirmek istermiş gibi kulağa tüm bu olup bitene meydan okurcasına teskin edici gelen bir müziğin çok yüksek perdeden çalınmaya başlamasıyla, tarifsiz bir çeşit erişilmezliğe kavuşmuştu sanki.</p>

  <p>Yanıbaşındaki Ahali mensuplarından birinin son derece alçak fakat onca velvelenin içinde yine de belirgin şekilde duyulabilen bir sesle “Vay canına,” dediğini işitti Fassin, “<i>bu</i> da nedir böyle?”</p>

  <p>(Mercatoria’ya bağlı karanlık gemilerin bir diğeri ile gümüşi bir başka Dretnot nükleer bir patlamanın ortasında parçaları dört bir yana saçılarak birbiri peşi sıra infilak etmişti. Bir başka Dretnot çifti ise yukarılardaki bir yerden yansıtılan mor renkli delici ışınların ilk darbesi altında zangırdamaya başlamıştı bile.)</p>

  <p>Aşağıyı, fırtınanın tam ortasındaki geniş çanağın içini gösteren hemen karşılarındaki ekrana içten içe koyu kızıl renkli bir korla yanıyora benzeyen kocaman bir kürenin büyükçe bir gaz sütununu abes denecek ölçüde durağan bir alev topu misali ardı sıra sürükleyerek fırtına zeminine yığılmış gaz kümeleri arasından çıkışı yansıdı. Üzeri ona minyatür bir gaz-devi görünümü kazandıracak şekilde şeritlerle örülü olup uzunluğu ve yüksekliği kilometrelerle ölçülen bu çizgili kürenin görüntüsü karşısında, bir an için Hierchon Ormilla’nın sarayının çatışmaya dahil olmak üzere şaşmaz bir biçimde yukarı doğru uçarak onlara yaklaşmakta olduğu gibisinden çılgınca bir izlenime kapıldı Fassin.</p>

  <p>Bu hayalsi görüntüye doğru düşen ezik büzük bir enkaz yığını —ki aslında bu, aldığı darbelerden dolayı dumana boğulup çatışma dışı bırakılmış bir Mercatoria savaş gemisiydi— hızla yükselmekte olan koca kürenin hemen arkasına düşüp onu üç dört kilometre öteye savurmayı hedefliyor gibiydi.</p>

  <p>Ne var ki, harabeye dönmüş olan gemi onun yerine ön kısma isabet etmiş ve öngörülen patlama etkisinin iki derece yukarı kaymasına yol açmıştı.</p>

  <p>Lif inceliğinde sarı-beyaz renkli bir çift ışın devasa kürenin gövdesine aniden saplandıysa da bu herhangi bir etki yaratmışa benzemiyordu. Yukarıdan yöneltilen mor ışın ise daha da yaklaşmadan önce kürenin yedi ila sekiz kilometrelik çapını tam olarak ölçmek ister gibi bir an için yayıldıktan sonra ona doğru savruldu.</p>

  <p>Buna karşılık, dev kürenin yüzeyinde siyah noktacıklardan oluşan bir şablon oluştu.</p>

  <p>Patlamaların yol açtığı şok dalgaları gövdesini aralıksız yalayıp geçtikçe <i>Dzunda</i> tekrar tekrar sarsılıyordu. Ahali mensupları her iki yandan kendisine toslayıp Valseir’i elinden kaçırmasına yol açtığında Fassin büyülenmiş gözlerle inatla yükselmekte olan bu dev küreyi izlemekteydi halen.</p>

  <p>Sayıları elli civarında olan kara benekler, koca kürenin üst yarısına dağınık bir şekilde serpilmişti. İçlerinden birinin hedefe gittikçe yaklaşmakta olan mor ışının tam odağında kaldığı görülüyordu. Merkezinde kalan siyah lekenin daha fazla seçilmesine olanak tanımayacak parlaklığa ulaştığı an titreşip yayılmaya başladı söz konusu ışın. Ardından, kürenin yüzeyindeki her bir beneğin muazzam parlaklığa sahip bembeyaz ve ipince ışık huzmelerinin kaynağı haline gelivermesiyle beraber gözden kayboldu. Bahsi geçen ışınlar yalnızca bir anlığına ortalığı aydınlatmış, yitip gitmelerine kadar geçen bir saniyelik süre zarfında kendilerine çıplak gözle bakma gafletinde bulunanların gözleri ile araya yeterli tampon konmaksızın onlara yöneltilmiş olan kameraların merceğini yakmıştı.</p>

  <p>Delice bir diğer kasılmanın etkisiyle şiddetle sarsılan <i>Dzunda</i>’nın gözlem salonunun tiz gıcırtılar eşliğinde tepeden tırnağa çalkalanışı dinmeye yüztuttuğunda, ortalığa derin bir sessizlik çöktü. Bu esnada birkaç ekran daha karanlığa gömüldü. Sakinleştirme etkisi yaratması ümidiyle yayınlanan şu yüksek tonlu müzik de kesilmişti. Fassin’in bulunduğu yere yakın duvarlardan birinde halen görüntü yansıtmakta olan son iki ekran, donanma diye nitelenebilecek ölçüde kalabalık bir karanlık gemi sürüsünün geride sadece onlar da fırtınanın kasvetli derinliklerine doğru peşleri sıra cılız birer iz bırakarak kaskatı birer meteor gibi düşmekten kurtulamayan iğne biçimli o uzun burunları ile yüzgecimsi birer kuyruğu andıran arka kısımları kalacak şekilde kıvılcımlar saçarak rüzgarın etkisiyle boşluğa karışıp giden birer kül yumağına dönüşüşünü gözler önüne seriyordu.</p>

  <p>Bu iki ekran içinde Fassin’in durduğu noktaya nispeten daha yakın olanda kameranın hasar görmemiş bir Mercatoria gemisi yakalayabilmek üzere gökyüzünde bir o yana bir bu yana dönüp duruşu fakat her defasında çoktan rüzgara kapılıp uçuşmaya başlamış olan duman izleri ile kül bulutları dışında bir manzarayla karşılaşamayışı gözleniyordu.</p>

  <p>Diğer ekranın kamerası ise sarı sarı parlayan bir cismin bir yandan sönükleşip gittikçe daha belirsiz hale gelerek ilkin hemen aşağısına denk gelen sahne ile aynı hizada kalıp ardından doğu yönünde yavaş yavaş uzaklaşışını göstermek üzere göğün çok yukarılarına çevrilmişti.</p>

  <p>Dev küreye gelince; her ne kadar hızı biraz kesilmişse de yükselmeye devam ediyordu ve kısa süre içinde izleyici gemilerinden oluşan grubun artıklarıyla aynı hizaya gelecek gibiydi. Dış yüzeyleri ayna parlaklığındaki Dretnot filosundan geriye kalan iki düzine kadar gemi ise hız kesiyor ve kimi dip dibe bitişmiş kimiyse birbirinden olabildiğince ayrılmış seyir gemilerinin bir yanına doğru alçalıyordu.</p>

  <p>Gözlem salonunun bir ucundan diğerine her Ahali mensubunun gırtlağını yırtarcasına koyverdiği böğürmeyi andıran katıksız —ve bir o kadar beklenmedik— zafer naraları gittikçe kabararak metal şıkırtısını andıran ve duyanı kendinden geçiren zihin paralayıcı ve gürül gürül bir ses karmaşası halini almıştı.</p>

  <p>Tam o sırada, muazzam yoğunlukta bir dizi şok dalgası <i>Dzunda</i>’yı sert bir rüzgar altında kırbaçlanırcasına çırpınan bir bayrak misali yumruklamaya başladı. Bununla eşzamanlı olarak, ancak tanrısal bir grup masal devinin koparacağı alkışınki kadar yüksek bir ses, Ahali mensuplarının ulumasını bastırdı.</p>

  <p>Geriye açık tek bir ekran bile kalmamıştı şimdi. Keşif balonu <i>Dzunda</i> son bir gayretle kendisini ileri itmeye yeltendiyse de, bunda başarılı olamayarak gökyüzünün daha aşağı katmanlarına doğru düşmeye başladı. Halen son hızla çıkış kapılarına doğru atılmamış olan Ahali mensuplarının da vakit geçirmeksizin öyle yapmaya karar vermesiyle, yanındakilerin akıntısına kapılan Fassin zaten kısa süre öncesine dek Valseir ile birlikte ulaşmaya çalıştığı çıkış tüpüne doğru sürüklendi ve huni şekilli genişçe bir lombozdan geçerek bir diğer gözlem salonuna ulaştıktan sonra tepesinde kocaman delikler açılmış elmas biçimli çatıdan dışarı uğrayıp kendini Nasqueron’un az önce yaşanmış olan o müthiş çatışma dolayısıyla hırpalanıp leke içinde kalmış göğünün bağrında buldu.</p>

  <p class="orta1"><b>* * *</b></p>

  <p class="girintisiz">“Gizli gemiler ve hiper-silahlarla ilgili anlatageldiğiniz şu saçma peri masallarının gerçeğe dayandığını mı ima ediyorsunuz yani?” dedi Fassin.</p>

  <p>“Eh,” dedi Y’sul, çevreye göz gezdirerek. “Görünüşe göre, öyleler.”</p>

  <p>Mercatoria donanmasının neredeyse tümünü yarım saniyelik bir süre içinde —ağır silahlar kullanılarak düzenlenmiş bir bombardımanla desteklenen uzay bazlı bir komuta ve kontrol mekanizması sayesinde— yok etmiş olan, devasa bir küre biçimindeki <i>Isaut</i> adlı geminin içinde bir yerlerdeydiler. Ne Fassin’in, öyle anlaşılıyor ki ne de gözlem filosunu oluşturan hasara uğramış veya ortadan kaldırılmış gemilerden sağ kurtarılabilen herhangi bir başkasının daha önce gördüğü ya da duyduğu, Gezegen Muhafızı (İnkâr Edilebilir) diye nitelenen türde gemilerden biriydi <i>Isaut.</i> Y’sul’un dikkat çektiği üzere, tek başına bu bile onun inkar edilebilir oluşunu tartışmaya yer bırakmayacak ölçüde inandırıcı kılan bir özellikti.</p>

  <p>Ahali’nin her daim gizli tuttuğu bir savaşma kapasitesine sahip olduğuna ve hatırlanabilen en eski dönemlerden beri varlığını sürdürmekte olan böylesine geniş bir yaşam alanına yayılmış bir türle dövüşe kalkışmanın akla ve mantığa ters düşecek bir hareket olacağına ilişkin söylentiler ile efsaneleşmiş öyküler öteden beri ara sıra gündeme gelirdi gelmesine, ancak —söz konusu söylenti ve mitosların çoğunun Ahali’nin kendisince yayıldığı gerçeği de göz önüne alınarak— bunların hiç kimse tarafından ciddiye alınmaması adeta kural haline gelmişti. Ahali uflayıp puflamakla ve ne denli kusursuz ve harika olduklarını —gerçekte kendileriyle ilgili hususlara saplantı düzeyinde düşkün, aşırı derecede içe dönük, uzaktaki dost kavimlere karşı ayıp denecek ölçüde kayıtsız ve sadece uygar galaksinin geri kalanıyla değil, geçmiş dönemlerde ana topluluktan ayrılıp uçsuz bucaksız bir sahaya yayılmış olan kendi türdeşleriyle de bir o kadar kopuktular oysa— başka ırklardan olanlara ballandıra ballandıra anlatmakla o kadar fazla vakit harcıyordu ki, kendileri aşırı gururlu hayalperestler olarak kabul edilip önemsenmemekten, o çok övündükleri gemileri ve de silahları ise olsa olsa çoktan unutulup gitmiş ve tamamen gölgelerle kaplanmış bir mazide takılıp kalan halk hikâyelerinden ibaret algılanmaktan kurtulamıyordu.</p>

  <p><i>Isaut</i>’un çatışmaya yaptığı müdahalenin ne kadar çabuk ve etkili bir sonuca yol açtığını kendi gözleriyle —veya en azından küçük gaz mekiğinin alıcıları vasıtasıyla— görmesinin üzerinden henüz bu denli az zaman geçmiş olduğu şu anda bile, tanık olduğu şeyin gerçekliğine bir türlü inanamıyordu Fassin.</p>

  <p>“Burası gerçekten de çok tuhaf bir yer doğrusu,” dedi Valseir, bakışlarını Y’sul ve Fassin ile birlikte buyur edildikleri küre biçimli alanda dolaştırarak.</p>

  <p><i>Dzunda</i>’dan sağ kurtulanların gaz kütlesinin orta yerinde kümelenmesiyle meydana gelen kargaşa ortamında birbirlerini gayet büyük bir rahatlıkla bulmayı başarmışlardı. Her ne kadar etrafını saran Ahali mensuplarınınkilerin yanında boyutça çok küçük kalsa da, Fassin’in ok başı biçimli gaz mekiğinin kendine özgü şekli, Valseir ve Y’sul’un kalabalığın içinde onu hiç zorlanmaksızın tespit etmesini ve dosdoğru onun yanına gelmesini kolaylaştırmıştı.</p>

  <p>“Neden diğer herkes kendisini benden bu denli sakınıyor yahu?” diye söylendi Fassin, dostları savaş sonrasının görece durgunluğu içinde tek tek süzülerek yanına ulaştığında. Dediğinde haksız da sayılmazdı; çatışmayı sağ salim atlatmayı başarmış olan tüm diğer Ahali mensuplarının onunla aralarına en az elli metrelik mesafe koymaya özen gösterir bir hali vardı.</p>

  <p>“Senin hedef tutulmandan endişeleniyorlar,” diye açıklamada bulundu Y’sul, bir yandan onca itiş kakış arasında kaybettiği bir şey olup olmadığını anlamak üzere bedeni üzerindeki sayısız cebi ve keseyi yoklayarak. Fırtınanın çok aşağılarda kalan tabanından uzun bacaklı birer su kuşu gibi yükselen pek çok solgun duman sütunu esintinin etkisiyle bir yana devrilmiş vaziyette etraflarında dalgalanıyor, gülle biçimli bulutlar —ki bunlar kısa süre önce meydana gelen nükleer patlamalardan geriye kalan son unsurlardı— zorlukla hareket eden yuvarlak zirveleri birbirinden farklı hava akımlarına kapılmış bir halde fırtına merkezinin bir kez daha derin bir sükunet içine girmiş olan göğüne kocaman puslu gölgeler yansıtarak bir yandan yavaş yavaş parçalara ayrılıp atmosferin daha da yüksek katmanlarına doğru bıkıp usanmadan kıvrıla kıvrıla uzanmayı sürdürüyordu. Derinliklerden yükselmiş olan üzeri şeritlerle örülü dev küre ise büyük fırtınanın odağına yakalanıp havada asılı kalmış minicik bir gezegen gibi olduğu yerde süzülmekteydi.</p>

  <p>Bir yanda, FırtınaDuvarı’nın içinde yeniden bir araya gelmeye çabalayan GazTeknesi grubu göze çarpıyordu. Postunu kurtarabilen diğer izleyicilerle birlikte kendini batışa geçmiş olan <i>Dzunda</i>’dan dışarı atmak için çırpındığı sırada çevresindeki birden fazla kişinin GazTeknesi yarışının kaldığı yerden devam mı edeceği, baştan mı başlatılacağı, yoksa geçersiz mi sayılacağı hususları ve de en olası görünen bu seçenekler ışığında mevcut bahislerin nasıl şekillenmesi gerektiği üzerine kendi aralarında son derece samimi bir tavırla bulunduğu görüş alışverişi karşısında Fassin’i nefesini kesecek ölçüde hayrete kapılmaktan alıkoyan tek şey, ömrünün çok erken evrelerinden bu yana Ahali ırkının tabiatından kaynaklanan o bildik ilgisizliğe karşı edinmiş olduğu aşinalıktı.</p>

  <p>Çatışmayı nispeten daha az hasarla atlatmış olan izleyici gemileri ve diğer araçlar havada başıboş uçuşmakta olan Ahali mensuplarını bir bir toplamakla meşguldü. Gümüş renkli Dretnot donanmasının sağlam kalmış gemilerinden gönderilen ilkyardım kayıkları ile en yakın liman tesislerinden yola çıkarılan hastane tekneleri, görece daha vahim yaralar almış ve ciddi yanıklara maruz kalmış bireyleri kurtarmakla uğraşıyordu.</p>

  <p>Fassin’in hedef tutulduğu doğruydu, ama silah yoluyla değil. Dev kürenin içinden çıkagelen üç kayık doğruca Fassin ve Ahali mensubu iki dostunun oluşturduğu küçük gruba yönelmişti. Onlar birinin üzerine yerleştikten sonra vakit geçirmeksizin gerisingeri dönen kayıklar şunun şurasında birkaç saniye öncesine dek Fassin’i kasıtlı olarak görmezden gelen Ahali mensuplarının hiddetli bağrışları ve hakaretleri arasında devasa küreye doğru dönüş yoluna geçti.</p>

  <p>Dikkat çekici ölçüde yaşlı bir görünüme sahip olmakla beraber —isimlerini, kıdemlerini ve yaşlarını bahşetmemiş olsalar da her ikisinin de en az Jundriance kadar ihtiyar olduğu ortadaydı— gayet neşeli görünen bir Ahali çiftince yönetilen en öndeki kayık onları küre şekilli dev geminin oldukça içerilerine taşımış ve karanlık bir tünelden geçirerek araç yıkama tesisleri ve Y’sul’un bir bakışta atıştırmalık bir şeyler mideye indirmek isteyenlere hizmet vermek üzere tasarlandığı damgası vurup üzerinde durmadığı kafeteryasıyla tam teşekküllü ve geniş bir karşılama alanına ulaştırmıştı. Kayığın üstünde oradan ayrılmaları öncesi Fassin’in yönelttiği soru karşısında isimsiz Ahali mensuplarından biri onlara içine sokuldukları bu koca geminin adını ve dahil olduğu kategoriyi açıklamıştı. Onlara kendisini taşımakta olan gaz mekiğinin Mercatoria tarafından yerleştirilmiş gözle görülmez bir casusluk şebekesince kısa bir süre öncesine kadar izlemeye alındığı ve dolayısıyla üzerine bir şekilde bir tür mikrop bulaşmış olabileceği uyarısında bulununca beklediğinin aksine gemideki hiç kimsenin telaşa sürüklenmediğini ya da herhangi bir girişimde bulunmadığını görmek Fassin’i fazlasıyla şaşırtmıştı. Kayığın mürettebatı küçük gaz mekiğini taramadan geçirmekle yetinmiş ve önceden öyle idiyse bile artık mikrop taşıma riski bulunmadığını belirterek konuyu kapamıştı.</p>

  <p>“Şu küçük dostunuz, saygıdeğer Rahip Albay neredeler?” diye sordu Fassin’e Y’sul, karşılama alanını boydan boya kapsayacak şekilde, arayan gözlerle çevreye bakınma gösterisinde bulunarak. “Hatırladığım kadarıyla, koltuğundan fırlamış ve eğlencenin başlamasının hemen öncesinde hızla bir yerlere uzaklaşmıştı.”</p>

  <p>“O öldü,” dedi Fassin.</p>

  <p>“Öldü mü?” diyen Y’sul şaşkınlık içinde geriledi. “Oysa gayet iyi silahlanmışa benziyordu!”</p>

  <p>“Sonradan Mercatoria’ya ait bir... cihaz olduğu anlaşılan bir nesneye ateş etmişti,” diye açıkladı Fassin. “Sahneye çıkan ilk düşman gemilerinden biri bu hareketi onun karşı saftan olduğunu kesinliğe bağlayacak bir delil kabul etmiş olacak ki, hiç tereddütsüz onu harcama yoluna gitti.”</p>

  <p>“Ah,” dedi Y’sul, sesine hüzünlü ve yılgın bir hava vermeye gayret ederek. “Bu işin arkasında da şu Ayrışmacılar değil de Mercatoria var, öyle mi? Peki buna emin misin?”</p>

  <p>“Kesinlikle eminim,” diye kesip attı Fassin.</p>

  <p>“Kahretsin,” dedi Y’sul, bu defa asabının bozulduğunu ele veren bir tonda. “Bu durumda, görünen o ki bir bahis kaybettim. Bu zarardan nasıl sıyrılabilirim acaba?” Ardından, uçarak yanlarından uzaklaşıp derin düşüncelere dalmış bir edayla az ötede volta atmaya başladı.</p>

  <p>Bunun üzerine Valseir’den yana dönen Fassin “Şimdi kendinizi daha iyi hissettiğinize emin misiniz?” diye sordu ona. Her ne kadar dışarıdan bakıldığında batan gemiden kaçma telaşıyla çıkışa yığılan kalabalığın sürtünmesi sonucu kabuğunda meydana gelmiş birkaç aşınma dışında incinen bir yeri yokmuş gibi gözükse de, gaz kütlesinin içinde, can çekişen keşif balonunun üzerinde yeniden bir araya geldiklerinde bir nebze sarsılmış bulmuştu yaşlı Ahali mensubunu.</p>

  <p>“Daha iyiceyim, Fassin,” diye yanıtladı ademoğlunun sorusunu. “Ya sen, nasılsın? Albay dostunu kaybettiğini duydum.”</p>

  <p>Hatherence ile ilgili zihnine kazınmış olan son sahne, yani onun koyu renk bir vatoz balığını andıran şeklinin —ki bu haliyle herhangi bir Ahali mensubuna kendi ırkının gençlerinden biri gibi görünmesi işten değildi— havada dönerek kendisini uzay giysisinin içinden söküp atmış olan yabancı gemiye bir el silahıyla ateş edişi ve cevaben üzerine saçılan ateş dalgası altında can verişi o an bir kez daha gözünde canlandı. “Benimle öyle ya da böyle yakınlaşan kişilerin feci şekilde öldürülmesine alıştım artık,” diyebildi sadece.</p>

  <p>“Hmm. Bundan kendim için bir uyarı çıkarsam iyi olacak,” yorumunda bulundu Valseir.</p>

  <p>“Kendisi kıdem bakımından benim amirimdi, Valseir,” diye belirtti Fassin. “Benim kişisel güvenliğimi üstlenmişti ama aynı zamanda başka bir anlamda da koruyordu beni. Bunu gerektirecek koşulların oluşması halinde beni öldürme emri almış bulunduğuna hiç şüphem yok.”</p>

  <p>“Böyle bir gerek doğması durumunda aldığı emri uygular mıydı sence?”</p>

  <p>Dudaklarından dökülen her bir kelimenin doğruluğuna halen inansa da, az önce sarfetmiş olduğu sözlerden dolayı ani bir vicdan azabına kapılan Fassin cevap vermeden önce bir süre duraksadı. Kendisini Hatherence’ın hatırasına saygısızlık etmiş hissediyordu. Yüzünü başka yöne çevirerek şöyle dedi: “Eh, artık bunu öğrenme imkanımız kalmadı, değil mi?”</p>

  <p>Tam o anda, tavanın ortasında bulunan bir kapak geriye doğru açıldı. Hep birlikte başlarını kaldırıp yukarı baktılar. Açılan kapıdan içeri iki Ahali mensubu girmişti. Bunlardan birinin Hauskip kentinde Y’sul’un evinden sıvıştığı gece telefonda gizlice konuştuğu serinkanlı nüfuz tüccarı Setstyin olduğunu fark etti Fassin. Kabuk renginin büründüğü koyu tona ve cüssesinin iyiden iyiye çekilip küçülmüş oluşuna —nitekim, vücudunun çapı beş metreyi zor buluyordu— bakılırsa yaşı bir hayli ileri olan diğer Ahali mensubu ise muhtemelen geriye kalan son birkaç doğal uzvunu ve belki bir iki protezi örtme amacıyla kullandığı aşırı kapalı bazı giysilere bürünmüştü.</p>

  <p>“Kâhin Fassin Taak,” diye seslendi ona Setstyin, ona doğru ilerlerken bir yandan başını saygıyla eğerek. Ardından Y’sul’u ve Valseir’i selamladı... Üç ziyaretçi içinde rütbece en üst sırada geldiğinden Valseir sona bırakılmış ve dahası, başlar çok daha büyük hürmet ifade eden bir edayla eğilerek selamlanmıştı. “Y’sul, Valseir: Size bu geminin, Gezegen Muhafızı (İnkâr Edilebilir) <i>Isaut</i>’un yönetici kumandanı Bilge-cuspian-chospe Drunisine’yi takdim etmeme izin verin.”</p>

  <p>“Sizinle tanışmak benim için zevktir,” dedi koyu renkli Ahali mensubu, gevrek ve renksiz bir sesle.</p>

  <p>“Bizim içinse büyük bir <i>onur</i>,” dedi Y’sul, tanışma faslı sırasında ilgiyi kendi üzerine toplamak için Fassin’i yana doğru iteleyip öne çıktıktan sonra yerlere kadar eğilip abartılı bir selam vererek. “Tabirimi mazur görürseniz tabii.”</p>

  <p>“O zevk bize ait, çocukluk-arifesindeki,” diyerek Drunisine’nin selamına karşılık verdi Valseir, fiziksel açıdan daha az gösteriş arz etmekle beraber onun itibarını daha bariz teslim edecek bir ağırbaşlılıkla eğilerek.</p>

  <p>“Sizi görmek beni mutlu etti, Setstyin,” diyen Fassin hemen akabinde diğer Ahali mensubuna dönerek “Tanıştığımıza çok memnun oldum, efendim,” diye tamamladı.</p>

  <p>Drunisine hiç kuşkusuz Fassin’in o ana dek karşılaştığı Ahali mensupları içinde açık ara en yaşlı ve de kıdemli olanıydı. Ahali toplumu içindeki kariyerinin mihenk taşları —öncelikle çocukluk evresinin beraberinde getirdiği malum tehlikelerden yakasını sıyırmak durumunda kaldığını belirtmek yersiz olur— Ergenlik, Gençlik ve Yetişkinlik süreçlerini geride bırakıp sırasıyla Olgunluk, Cuspian ve Bilgelik dönemlerini geçirdikten sonra tüm diğer ırkdaşları gibi onun da nihayetinde erişmeyi hedeflediği —kaldı ki o denli uzun yaşamayı başarmaları halinde erişmelerinin kaçınılmaz olduğu— ve ulaşan kişiye yaşamda yapılabilecek her şeyi bir nevi yapmış olmaktan kaynaklanan mutlak bir doygunluk hissi veren Ahali varlığının tartışmasız zirve noktası olarak nitelenebilecek esas Çocukluk evresine varmak şeklinde özetlenebilirdi. Drunisine’nin geldiği nokta, işte bu doruk noktasının hemen öncesindeki aşamaydı: Chospe... Çocukluk-arifesi. Buradan çıkan sonuç, Drunisine’nin yaşının iki milyar yılı rahatlıkla geride bırakmış olduğuydu.</p>

  <p>“Benim adım Setstyin,” dedi öteki Ahali mensubu, yanında Bilge olduğu halde küre şeklindeki salonun ortaya yakın bir noktasına gelip durduktan sonra sakince diğerlerini süzerek. “Sizin de yakından tanıdığınız Kahin Taak’ın bir dostuyum. Hepinizin yeterince tazelenip toparlanma ve/veya dinlenme olanağı bulduğunu umarım. Çünkü üzerinde uzun uzadıya konuşacak meselelerimiz var.”</p>

  <p>Görüşmeye başlayabilecekleri konusunda hepsi hemfikirdi. Setstyin’in verdiği bir işaret üzerine tavandaki kapının çevresindeki bir halkadan aşağı hamak şeklinde oturaklar sarkıtıldı ve hemen sonrasında tavandaki kapı kapandı.</p>

  <p>“Kahin Taak,” diye söze girdi en yaşlı Ahali mensubu. “Az önce tamamlanmış olan savaşla ilgili tüm kayıtların sizi taşıyan küçük mekiğin hafızasından tümüyle silindiğinden emin olmalıyız.”</p>

  <p>“Anlıyorum,” dedi Fassin. Sonrasında belleğine ‘(İnkar Edilebilir)’ ile ilgili kazınmış olan her şeyi silbaştan düşündü. Fırtınanın bağrında gerçekleşen savaşa ilişkin bütün kayıtları sildiği gibi, bunun dışında öteden beri hafızaya istiflenmiş daha pek çok kaydı da gözden geçirip yok etti. “Tamamdır, hepsi silindi,” dedi sonra.</p>

  <p>“Yine de kontrol etmekte fayda var,” dedi ona Setstyin, özür diler bir sesle.</p>

  <p>“Nasıl uygun görürseniz,” dedi Fassin. “Anladığım kadarıyla orada olup bitenle ilgili hiçbir şey söylemememiz gerekiyor. Tabii bu şeyle ilgili de.”</p>

  <p>“Aksine, dilediğinizi söylemekte serbestsiniz, genç efendi,” dedi Drunisine ona. “Bizi kaygılandıran tek şey, kesin delillerin yok edilmesi.”</p>

  <p>“Ahali’ye ait olmayıp da Nasqueron çevresinde halen varlığını sürdüren haberalma sistemlerinin hepsi ortadan kaldırıldı,” dedi Setstyin, Fassin’e hitaben. “Haddini aşıp normalde girmemesi gereken sınırlara tecavüz eden ve bu sayede yaşanan çatışmayı görüş mesafesi içine alan gemileri çoktan hakladık zaten. Mercatoria donanmasından geriye kalan birimler ise halihazırda amansızca takip ediliyor ve farklı yönlere doğru buradan uzağa sürülüyor.”</p>

  <p>“Diğer bir deyişle, sefil birer <i>köpek</i> gibi avlanıyorlar, Kahin Taak,” dedi Drunisine, dosdoğru ona bakıp vurgulamak istediği sözcüğün bilhassa Angl dilindeki ifade şeklini seçerek. “Bir an bile soluklanmalarına izin verilmeksizin, sistemleri kilitlenmiş, haberleşme şebekeleri altüst edilip bozulmuş, akıbetleri mühürlenip kesinliğe bağlanmış ve böylelikle şu an içinde bulunduğunuz gemi ve onun nitelikleriyle ilgili depolanmış şu ikinci el veriler de dahil olmak üzere tek bir kesin delili dahi dışarıya sızdırmalarının önüne geçilmiş bir şekilde kovalanmaktalar. Az önce gerçekleştirmiş olduğunuz hafıza imhasının da yapılması sizden özellikle beklenen bir şey olduğunu eklememe izin verin.”</p>

  <p>“Bana böylesi istisnai bir imkan tanınmış olmasından dolayı minnettarlığımı belirtmek isterim,” dedi Fassin. “Nasqueron hava sahasındaki gemilerden hiçbirinin kaçmasına izin verilmeyecek mi?”</p>

  <p>“Hem de hiçbirinin,” dedi kadim Ahali mensubu.</p>

  <p>“Savaş başlatmaya cüret edenler onun sonuçlarına katlanmayı da göze almış demektir,” diye araya girdi Y’sul, veciz bir söz ettiğinin altını çizmek istermiş gibi sesini gürleştirerek.</p>

  <p>“Peki ya sonra ne olacak?” diye sordu Fassin.</p>

  <p>“Rica etsem bu soruyla ne kastettiğinizi daha açık ifade edebilir misiniz?”</p>

  <p>“Tüm bunlar Mercatoria’ya, veya en azından onun Ulubis sistemindeki unsurlarına karşı girişilecek bir savaşın ilk adımını mı teşkil ediyor?”</p>

  <p>“Ben durumu pek öyle görmüyorum,” dedi Drunisine, sesine bu fikir sanki ilk kez gündeme geliyormuş gibisinden bir tını vererek. “Bizi işgal etme girişimlerini yinelemezlerse tabii. Sizce bunu yapacaklar mı, Fassin Taak?”</p>

  <p>Ahali toplumunun genel anlamıyla bilgi kavramına karşı takındığı o telafi edilemez derecede duyarsız ve hor gören yaklaşımını da göz önüne alan Fassin, ağzından bir sonra çıkacak olan sözlerin Ahali’nin bu konuyla ilgili bundan sonra atılacak adımlar için sıçrama tahtası olarak kullanacağı ve kararlarını dayandıracağı en geçerli bilgi parçasını teşkil edeceği gibisinden berbat ve huzursuz edici bir duyguya kapılmaktan kendini alamadı.</p>

  <p>“Hayır, bunu yapacaklarını düşünmüyorum. Bence bugün uğradıkları kayıpların boyutu onların gözünü yeterince korkutmuştur ve işgal fikri gündemlerindeki yerini koruduğu sürece daha fazla gemi yitirmelerine yol açabilecek bir hamlede bulunmadan önce ister istemez iki kez düşüneceklerdir. İşgal girişimleri başarısızlıkla sonuçlanması ya da sistemin en sonunda geri kazanılması durumunda, işin aslını öğrenmek için bir denemede bulunulabilir ve o zaman hiç şüphe yok ki bazıları bir çeşit misilleme yapılması konusunda ısrarcı olacaktır. Ne var ki, vaziyeti kısa vadede değerlendirecek olursak, Beş Numaralı İlahi Tezahür Ayrışması hakkında duyduğum şuncacık bilgiden hareketle, eh, sınırlara tecavüz eder nitelikte bir harekette bulunmaları ihtimalinin de her daim geçerli olduğunu söyleyebilirim.” Ne tepki vereceklerini görmek için bir süre Drunisine ile Setstyin’e baktıktan sonra, onlardan herhangi bir ses çıkmadığını görünce konuşmasına kaldığı yerden devam etti. “Ama her halükarda onları karşılamak için hazır bekleyeceğinizden şüphem yok.” Yine sessizlik. “Gerçek şu ki, Ulubis’te yerleşik olan Mercatoria yönetimi burada olup biteni masaya yatıracak ve sizin bunu bir savaş başlangıcı olarak yorumlamadığınızı fark edecek olursa, Beş Numaralı İlahi Tezahür Ayrışması birliklerine direnmek için kendileriyle güçbirliği yapmanız talebinde bulunacak kadar ileri giderlerse hiç şaşmayın.”</p>

  <p>“Böyle bir şeye niçin ihtiyaç duyalım ki?” diye açıkça sordu Drunisine.</p>

  <p>Ona hiç bitmeyecekmiş gibi gelen bu günün tüm yorgunluğu bir anda çöktü Fassin’in üzerine. Daha fazla açıklama yapmasına yetecek kadar bile enerjisi kalmamıştı gerçekten. Kaldı ki Drunisine kadar yaşlı ve deneyimli bir yaratıktan geldiğine göre bu soru kasten abartılmış bir söz sanatı örneğinden öte bir şey olmasa gerekti.</p>

  <p>“Neyse, siz kafanızı buna takmayın,” diyebildi en sonunda. “Hiçbir şey olmamış gibi davranın. ’glantine’e sinyal gönderip orada Kâhinlik’in kullanımına yönelik yeni bir Ortak Kullanım Tesisi inşa edilmesi sürecinde fayda sağlayacak bazı tavsiyelerde bulunun.”</p>

  <p>“Bizim yapmaya hazırlandığımız şey de aşağı yukarı buydu zaten,” diye belirtti Setstyin, hoşnut bir tavırla.</p>

  <p>Bu sözler karşısında kibar ve sevecen bir tavır takındı Fassin. Gerçekte ise göz açıp kapayıncaya dek geçen bir süre zarfında koskoca bir donanmayı yok etme kapasitesine sahip bu devasa geminin neyin nesi olduğuna kafa yormakla meşguldü. Bu muazzam makineyi kim inşa etmişti acaba? Bu denli müthiş ve hayret verici bir şeyi Ahali uygarlığının şu âna dek günyüzüne çıkmamış hangi toplumsal işleyiş yapıları ve olağanüstü imalat tekniklerinin sihirsel gücü vücuda getirmiş olabilirdi? Bir defaya mahsus mu yapılmıştı? Nasqueron’a has bir gemi miydi? Vay canına, bu cihaz kendi gibi daha nicelerinden oluşan bir <i>donanmanın</i> naçizane bir üyesi olmasındı sakın? Bu durum Ahali’nin gizli saklı tutulan gemiler ve hiper-silahlara dayalı <i>bütün</i> o savlarının doğru olduğu anlamına mı geliyordu? Nasqueron Ahalisi buna yeteri ölçüde can atmaları halinde İlahi Tezahür 5 Ayrışması’nı tek hamlede sinek gibi ezme ve böylelikle Ulubis sistemini işgal tehdidinden kurtarma gücüne sahip miydi? Buna gerek duydukları takdirde Mercatoria’yı tepelemeye güçleri yeter miydi? Bu bilgilerin herhangi birinden Ahali Listesi’nin gelinen şu aşamada feci bir zaman kaybı veya kötü bir şaka olarak algılanmaktan çıkıp gerçeğe dayalı bir olgu olarak kabul görmesi gerektiği hükmüne varmak mümkün müydü? Bu toplantı gerçekleşmeden önce Setstyin ile kısa süreliğine de olsa baş başa kalmayı ve son görüşmelerinden bu yana yaşanan gelişmeleri birlikte değerlendirmeyi öyle isterdi ki. Umduğu fırsatın yarısına bile nail olsa, bu soruların bazısını sormak durumunda kalacaktı nasılsa.</p>

  <p>“Öyleyse,” diye yeniden söze girdi Drunisine, “her şeyden önce Ulubis Mercatoria Ayrışması’nın Nasqueron’a böylesi bir yolla ve bu denli kalabalık bir mevcutla girmeyi niçin akıllıca ve de karlı bir fikir olarak gördüğü sorusuna gelip takılıyoruz. Bu konuda görüş ileri sürebilecek kimse var mı içinizde?” Sözlerini bitiren yaşlı Ahali mensubu bakışlarını diğerlerinin yüzünde bir bir gezdirdi.</p>

  <p>“İçimden bir ses tüm bu olup bitenin benimle bir ilgisi bulunduğunu söylüyor,” diye itiraf etti Fassin, fazla beklemeden.</p>

  <p>“Sizinle mi, Kahin Taak?” diye sordu Drunisine.</p>

  <p>“Buraya gelişimin ardında yatan sebep de bu konuyla ilgili bilgi kovalamaktı zaten.”</p>

  <p>“Ve söz konusu bilgileri açığa çıkarmak için ufak çaplı bir savaş filosunun yardımına ihtiyaç duydunuz, öyle mi?”</p>

  <p>“Hayır. Ama benim tehdit altında olduğum kanısına varmış olmaları pekâlâ mümkün.”</p>

  <p>“Peki, kimden kaynaklanıyormuş bu tehdit?”</p>

  <p>“İşte bunu ben de bilmiyorum.”</p>

  <p>“Anlaşılan o ki, Mercatoria’nın savaş başlatmaya değecek kadar mühim bulduğu bir bilgiden söz ediyoruz, yanılıyor muyum? İzleyen birkaç ay veya yıl içinde kendileri de işgal edilme tehlikesiyle karşı karşıyayken üstelik. Çok ama çok büyük öneme sahip bir bilgi olmalı bu doğrusu. Belki de yardımımızın dokunabileceği bir konudur. Söyler misiniz, nedir bu bilgi?”</p>

  <p>“Teşekkür ederim. Aslına bakarsanız, nihayet ona ulaşmanın eşiğine gelmiş olma ihtimalim var.”</p>

  <p>“Ah,” dedi Valseir o an. “Laf açılmışken.”</p>

  <p>“Ne ima ediyorsunuz?” diye sordu Fassin, ona dönerek.</p>

  <p>“Bahsettiğin şu ihtimal, dosyayı korunaklı bir hazne içinde güvene alıp Deilte’deki Chimilinith’e bizzat götürüp teslim etmiş olmamla bağlantılı olabilir mi acaba?”</p>

  <p>“Sizce öyle mi olmalı?”</p>

  <p>“Ama bu tam anlamıyla doğru değil.”</p>

  <p>“Tam anlamıyla doğru değil de ne demek?”</p>

  <p>“Değil işte.”</p>

  <p>“Madem öyle, anlattıklarınızın ne kadarı <i>doğruydu?”</i></p>

  <p>Olduğu yerde kendisini azıcık geriye atan Valseir’in bu soruya cevap arar bir hali vardı. Şaşkınlığını ele veren şablonların sinyal yüzeyinde gezinmesi de bir şeylerin kafasını kurcaladığı gerçeğini destekler nitelikteydi. “Aslına bakarsanız, çoğu doğruydu,” dedi en sonunda.</p>

  <p>“Peki ya doğru olmayan kısmı?” diye sordu Fassin büyük bir sabırla.</p>

  <p>“Şu korunaklı haznenin içinde dosya falan yoktu; boştu orası.”</p>

  <p>“Demek oluyor ki bilgiler Chimilinith’in eline asla geçmedi.”</p>

  <p>“Aynen öyle.”</p>

  <p>“Şimdi anlaşıldı.”</p>

  <p>“Gizli kapaklı bir yanı olduğunu kabul etmekle beraber esasen ibret verici bulduğum bu yeni bilginin ne anlama geldiği konusunda halen aydınlatılmayı bekliyorum,” dedi Drunisine, Valseir’e dönüp buz gibi bir sesle konuşarak.</p>

  <p><i>İşte şimdi yandık,</i> diye geçirdi içinden Fassin, <i>Valseir onlara dosyanın içeriğini açıklayacak olursa ve o dosya gerçekten de varsa, hepimizi şuracıkta öldürüverip meseleyi kökünden halletme yoluna gidebilirler.</i></p>

  <p>Valseir de aynı fikre kapılmış olsa gerekti. Nitekim, “İddia edildiğine göre, ışık hızını aşan bir süratle seyahat etmenin sırrını içeriyormuş,” dedi ihtiyar Ahali kumandanına.</p>

  <p>Setstyin’in kabuğuna bir an için neşe dolu bir kahkaha ifadesi yansıdıysa da, bu parıltı göz açıp kapayıncaya dek sönüp gitti. O yaştaki bir Ahali mensubundan beklenebilecek en derin kayıtsızlıkla onları süzmeye devam eden Drunisine ise bu açıklama karşısında “Nasıl yani?” demekle yetinmişti.</p>

  <p>“Çok eski dönemlerden kalma bir kitaba eklenmiş geçmişi yine çok eski dönemlere dayanan bu ilave metinde —ki Kahin Taak bunu iki yüz yılı aşkın bir süre önce gerçekleştirdiği, Hızlı türlerin bu tür şeylere yakıştırdığı tabirle, ‘araştırmaların’ biri sırasında başka bir şeyle takas etmişti— Hortum veya Sonda’ya başvurma gereği doğmadan ışık hızını aşan bir süratle seyahat gerçekleştirilmesini mümkün kılan bir yöntemden bahsediliyor,” diye açıkladı Valseir, Fassin’in Ahali dilinde geçit ve solucan deliği terimlerinin yerini doldurduğunu anımsadığı sözcükler kullanarak. Bunları söylerken Valseir’in sesine tam da koşulların icap ettirdiği ölçüde bir mahcubiyet ve de buruk bir neşe katmayı başardığını düşündü —ve bunun gerçekten de öyle olmasını içtenlikle diledi— Fassin. “Kahin Taak buraya bu... şey... alışılmadık teknolojinin ayrıntılarını keşfetmeyi denemek üzere gönderilmiş bulunuyor.”</p>

  <p>“Sahiden mi?” dedi Drunisine, bakışlarını Fassin’e odaklayarak.</p>

  <p>“Biz bu teknolojiyi Cebir diye adlandırıyoruz,” diye ağzından kaçırdı choal Valseir.</p>

  <p>“Cebir mi dediniz?” diye sordu Drunisine.</p>

  <p>“Genel görünüşünden hareketle, bu bilgi demetinin bir tür cebir esasına dayandığını sanıyoruz,” diye izah etmeye girişti Fassin. “Bir tür çarpıtma cihazını tanımlamakta kullanılıyor. Buna mekansal boşluğu bükmenin bir yolu da diyebiliriz. ilk bakışta diğer basmakalıp yöntemleri tatbik etmekle beraber ışık hızını geride bırakmak için bu tekniği kullanıyor.” Bu noktada ellerini iki yana açan Fassin çaresizlik ve yılgınlık ifade eden bir hareket yaptı. Aynı anda ok başı biçimli mekiğinin sinyal yüzeyinde sıkıntı şablonları dolaşmasına da bilhassa izin vermişti. “Bana tercih hakkı tanınmaksızın Mercatoria’ya bağlı yarı askeri bir milis birimine ikinci sıradan dahil edilerek bu görevi üstlenme emri aldım. Bendeniz, tıpkı sizin de olduğunuzu tahmin ettiğim gibi, bu meselenin başarılı bir sonuca bağlanacağı ihtimaline biraz şüpheyle yaklaşıyorum, efendim.”</p>

  <p>Drunisine kabuğunun sinyal yüzeyine olup olabilecek en resmi neşe ifadesini yansıttı. “Ah, işte bundan kuşkuluyum, Kahin Taak.”</p>

  <p class="girintisiz1">“Söylesenize, burada neler oluyor?”</p>

  <p>“Ben de sana aynını sormaya hazırlanıyordum,” dedi Setstyin Fassin’e. “Bilgi takasına girişmeye ne dersin?”</p>

  <p>“Hayhay, ama ilk ben sordum.”</p>

  <p>“Tam olarak öğrenmek istediğin nedir?”</p>

  <p>Halen dev kürenin içindeki kabul salonundaydılar. Kumandan Drunisine oradan ayrılmıştı. Y’sul ile Valseir’in çatışmalar sırasında aldığı hafif yaraların tedavisiyle meşgul olan iki sıhhiyeciden başka kimse yoktu ortalıkta. “Bu şey de nedir?” diye sordu Fassin, eliyle tüm gemiyi kastettiğini ortaya koyan dairesel bir işaret yaparak. “Nereden geldi? Kimler tarafından inşa edildi? Kimin kontrolünde hareket ediyor? Nasqueron’da bunun gibi daha kaç tane var?”</p>

  <p>“Geminin isminin tüm bu sorulara tek başına yanıt teşkil edeceğini sanıyordum,” dedi Setstyin. “Gezegeni korumak üzere tasarlanmış bir makine bu. Korunma gerektiren şey ise tehlike arz eden bir bilgi düzeyine ulaşıp donanım edinmiş belli bir türün sarsılmaz bir iradeyle ortaya koyduğu saldırganlık. Bunun bir uzay gemisi olmadığını hemen belirteyim, asıl öğrenmek istediğin şey buysa eğer. Sadece atmosfer tabakası içinde hareket edebilmek gibi bir kısıtı var. Genelde bu tür şeyleri gözlerden uzak tutmak için saklanma yeri niyetine kullanılan Derinlikler’den çıkıp buraya geldi. Onu inşa eden ise, bizden başkası değil. Bizden önceki Ahali nesilleri yaptı demek istiyorum yani, muhtemelen birkaç milyar yıl önce. Kesin tarih verebilmek için ufak bir kontrol yapmam lazım. Kumanda merkezindeki kişilerce yönetilir, bunlar da askeri deneyime sahip olmakla birlikte böylesine kendine özgü bir aracı yönetebilmek için canlandırmaya dayalı ayrı bir eğitim programından geçirilmiş Ahali mensupları arasından seçilir. Gemi sayısına gelince... İnan bunu ben de bilmiyorum. Bunun başkalarıyla paylaşılabileceği öngörülen bir bilgi olmadığı aşikar. Gücenme ama, Fass, sonuçta sen bizden biri değilsin. Senin sadakat ve bağlılığının er geç bir başka yere ve bir başka topluluğa odaklanacağını varsaymak zorundayız.”</p>

  <p>“Milyarlarca yıl önce yapıldığını mı söylüyorsunuz? Öyleyse nasıl oluyor da siz hala...?”</p>

  <p>“Hey, dur biraz, bu sorduğun bir devam sorusu sayılır,” dedi Setstyin, onu yalancıktan azarlayarak. “Oysa soru sorma sırası bana geldi.”</p>

  <p>Pes etmişçesine iç geçirdi Fassin. “Öyle olsun bakalım.”</p>

  <p>“Gerçekten de iddia ettiğin gibi boşluk bükücü ışık-hızı-üzeri teknolojisi diye tanımladığın şu bilginin peşinde misin? Böyle bir şeyin var olmadığını sen de en az benim kadar biliyorsun, doğru değil mi?”</p>

  <p>“Mercatoria’nın Beş Numaralı İlahi Tezahür Ayrışması’na karşı girişeceği savaşı kazanma yolunda elini güçlendireceğine kendisini inandırdığı bir bilgi kümesi bu. Ümitsizliğin pençesine düşmüş durumdalar. Bu vaziyetten kurtulmak için denemeyecekleri şey yok. Hem olayın geneline hangi açıdan bakarsam bakayım, bana verilmiş kesin emirleri inkar edemem ya. Işık-hızı-üzeri diye bir teknolojinin var olmadığını ben de biliyorum elbet.”</p>

  <p>“Aksini yapma olanağı bulsan bile o emirleri yine yerine getirir miydin?”</p>

  <p>Aun Liss’i, Koza 4409’dan tanıdığı insanları ve geçen yıllar süresince Ulubis sisteminin dört bir yanında öyle veya böyle hayatına girmiş tüm diğer insanları düşündü bir an Fassin. “Evet,” dedi sonra.</p>

  <p>“Yanlış olduğunu bile bile o emirlere uymakta niye ısrar ediyorsun ki?” Setstyin’in sesinden kafasının fena halde karıştığı anlaşılıyordu. “Aile fertlerinin ve mensubu olduğun kahin klanındaki meslektaşlarının neredeyse hepsinin ölmesi yetmezmiş gibi askeri hiyerarşide bir üstünde yer alan amirin de şu son savaşta öldürüldü ve etrafta onun yerini alabilecek hiç kimse yok.”</p>

  <p>“Açıklaması kolay bir durum değil benimkisi,” dedi Fassin gözlerini Setstyin’inkilere odaklayarak. “Belki sadece görev anlayışı, belki bir çeşit suçluluk duygusu, belki de sırf bir şeyler yapıyor olma itkisidir bu yöndeki ısrarımın arkasında yatan sebep. Söyler misiniz, bu gezegen koruyucu makinelerden daha fazlasını yapma kapasitesine <i>halen</i> sahip misiniz?”</p>

  <p>“Hiçbir fikrim yok,” diye itiraf etti Setstyin. “Yine de, öyle olmaması için bir neden göremiyorum. Bu soruyu ona cevap verebilme ihtimali bulunan birine sormamızı önerebilirdim, ancak doğru yanıt hayır olsa bile Ahali’den kim olsa evet cevabını yapıştırırdı, yanılıyor muyum?”</p>

  <p>“Tüm bu süreci harekete geçiren şey o gece sizi gizlice aramış olmam mı?”</p>

  <p>“Sıra gözetmeden nasıl da soru yağdırıyorsun, farkında mısın? Her neyse; evet, sen Hauskip’teyken yaptığımız görüşmeydi her şeyi başlatan. Gelgelelim daha yeni elden geçirilip gaza uyumlu hale getirilmiş düzinelerce savaş gemisinin ansızın ortaya çıkıp çevremizdeki yörüngede konuşlanışını izlemek zannımca sen tam zamanında bizi uyarmamış olsaydın da aramızda birkaç alarm çanı çalmasına yeterdi. Yine de, sana minnetimiz sonsuz. Sana esaslı bir iyilik borçlu olduğumuza dair herkeste genel bir kanı yerleşmiş olduğunu söylemekle pek de yanılmış sayılmayacağımı düşünüyorum.”</p>

  <p>“Şunu da unutmayalım ki,” dedi Fassin, “gün gelip de Mercatoria bu sırrı öğrenirse, hain damgası yiyerek idam edilirim.”</p>

  <p>“Orası öyle, ama sen sakladığın sürece bu sırrı bizim de ifşa etmeyeceğimize emin olabilirsin,” dedi Setstyin, büyük bir ciddiyetle.</p>

  <p>“Anlaştık o halde,” dedi Fassin, pek de ikna olmadığını belli etmemeye çalışarak.</p>

  <p class="girintisiz1">Küre biçimli büyük gemi <i>Isaut,</i> gerçekte hiç durmaksızın hızla hareket eden akıntıları bağrında beslediği halde dışarıdan bakıldığında hiç de öyle bir görüntü sergilemeyen koca bir gaz bulutunun derinliklerinde süzülüyordu. Fassin ve beraberindekilerin içeri alınmasıyla neredeyse eşzamanlı olarak fırtınanın ağır bir tempoyla dönmekte olan gaz kütleleriyle dolu pıhtılaşmış tabanına doğru batışa geçmişti. Kah aşağı inerek kah yana kayıp yeniden yükselerek 2 Numaralı Bölge diye anılan gökyüzü şeridine girdi ve hafızalardaki tazeliğini halen koruyan o müthiş savaşın sahnelendiği fırtınayla arasına beş yüz kilometre mesafe almış olduğu şu noktada olağan hızına tekrar kavuşarak akşamın geceyle kucaklaşmak üzere olan bu geç saatinden itibaren her geçen saat buna üç yüz kilometre daha eklemeye başladı.</p>

  <p>Fassin, Y’sul, Valseir ve Setstyin dev geminin orta çizgisine kurulu dar bir platform boyunca süzülerek Albay Hatherence’ın bedeninin yerleştirilmiş olduğu yere doğru hep birlikte ilerledi. Loş bir ışık ve daha da zayıf bir esinti, bu kasvetli sahneye ortamın genel havasına cuk oturan bir hüzün kazandırıyordu. Albayın yanıklar içinde kalmış parça parça cesedi benzer durumdaki daha yüzlercesiyle beraber Ahali bedenlerinin genelde dinlenmeye çekildiği katmanda cansız ve başıboş şekilde süzülürken bulunmuştu. Onunki, tam da bir çocuğun ölüsünden bekleneceği üzere, diğerlerine oranla daha yüksek bir seviyede son uykusuna dalmıştı.</p>

  <p>Kendi haline bırakılan cansız Ahali bedenleri içlerindeki gazın boşalmasıyla beraber yoğunluk kazanır ve atmosferi terk edip en nihayetinde Derinlikler’in içinde yitip giderdi. Ne var ki, herkesçe riayet edilen gelenek, ölen bir akrabanın vücudunun evde hazırlanacak özel bir tören bölmesine yerleştirilerek yoğunluğu çok daha aşağılardaki sıvı hidrojen katmanına çabucak varmasını sağlayacak seviyeye gelinceye dek çürümeye bırakılması, ya da —zaman darlığı yüzünden diğer seçeneğin uygulamaya konamadığı durumlarda— vücudun o anki haliyle tartılıp sonrasında Derinlikler’in bağrına terk edilmesi yönündeydi.</p>

  <p>O yörede Hatherence’ın ailesinden kimse bulunmuyordu. Öyle ki, bütün Nasqueron’da kendi türünden bir kişi bile yoktu ve işte bu yüzden —yabancı bir ırka mensup olmakla beraber en azından sağlığında onu yakından tanıma imkanı yakalayıp dostluğunu kazanmış olması dolayısıyla— onun son bakımını yerine getirip naaşını kaldırma sorumluluğu Fassin’e yüklendi. Bedeni Şeriflik’e veya halen Ulubis sisteminde ikamet eden olası bir akrabaya teslim etmek üzere bu şekliyle bekletmektense bir an evvel Derinlikler’e bırakmanın daha yerinde bir tercih olacağı konusunda diğerleriyle hemfikir olduğunu önceden beyan etmişti genç kahin. Niçin bu karara vardığını kendi de bilmiyordu gerçi, ama öyle olması gerektiğini hissediyordu. Gerçeklik inanışında ölülere nasıl hürmet gösterileceğine ilişkin herhangi bir yol belirtilmemişti ve bildiği kadarıyla evden uzakta ölen soydaşlarının bedenini geri getirmek oerileithe ırkından olanlar açısından bir şey ifade etmiyordu, ama tam tersi olsaydı bile, şu anki uygulamaya benzer bir şey yapmayı tercih ederdi. Yabancı birinin ölü bedeninden kurtulmak Ahali için idari formalitelerin es geçilmesini sağlayacak bir kolaylık ve hatta ortalığı derli toplu tutmaya yönelik basit bir adımdan ibaretti. Fassin içinse bu, çok daha derin bir anlam taşıyordu.</p>

  <p>Öne doğru eğilip göktaşı demirinden yapılma tabutu içinde hareketsiz şekilde uzanmakta olan —uzun hatları ve kararmış rengiyle vatoz balığı ile dev bir denizyıldızı arasında bir şeyi andıran— yabancı bedene baktı Fassin. Ahali nezdinde oldum olası duygulara hitap eden ve törensel amaçla kullanılan ve bu özelliğini halen sürdüren, ikinci derecede kıymetli sınıfta bir metaldi demir. Buradan hareketle, Hatherence’ı bu yolla defnetmeyi seçmiş olmalarının ona itibar kazandırdığı sonucuna vardı Fassin. Giderek sönükleşen ışığın altında, zaten yeterince koyu olup şimdi bir de kendisini öldüren ışının sebep olduğu yanıklardan dolayı iyice karaya çalan lime lime olmuş bedeni yan yana serpilmiş gölge parçalarını çağrıştırıyordu.</p>

  <p>Bir nevi kendi minik tabutu olarak gördüğü küçük gaz mekiğinin içindeki şok-jelin ortasında uzanmakta olan Fassin gerçek gözlerinin yaşla dolduğunu hissediyor, benliğinin derinliklerinde beliren yarı hayvani kimliğin onun yanıbaşında mücadele verirken hayatını yitirmiş olan bu Ocula albayından ziyade, son dönemde yitirdiği tüm tanıdıkların, ölümlerinin ardından bile onları son bir defa göremeden, ölümleri aralarına bu denli uzak mesafeler ve onlara son bir saygı gösterisinde bulunmak üzere bırakıp da dönemeyeceği kadar çok uğraş ve olay girmişken meydana geldiği için onları sonsuza dek yitirdiğini tam olarak idrak edemeyerek, zihninden silinmiş olsalar da şu an bile benliğinin bir parçası onları bir daha asla göremeyeceği gerçeğini kabule yanaşmamakta direttiğine göre kalbindeki yerleri her daim sıcak kalarak, dönüşü olmayan bir şekilde kaybettiği yakınlarının ardından yas tuttuğunu duyumsuyordu.</p>

  <p>“İtiraf etmeliyim ki,” dedi Setstyin, “bu tür durumlarda ne söylenmesi gerektiği konusunda en ufak bir fikrim yok, Kahin Taak. Ya sen?”</p>

  <p>“Bazı gİnsanlar arasında hiçlikten geldiğimiz ve nihayetinde yaşamın tüm birikimini ve yükünü alıp kişiyi mutlak bir rahatlamaya sevkeden gölge misali bir mahrumiyet şeklinde tarif edilen hiçliğe geri döneceğimiz gibisinden bir deyiş vardır. aİnsanlar ise bunu, topraktan gelip toza dönüştüğümüz şeklinde ifade eder.”</p>

  <p>“Cenazesinin Ahali usulünce kaldırılmasına aldırış eder miydi dersin?” diye sordu Setstyin.</p>

  <p>“Hayır,” dedi Fassin. “Bunu umursamazdı sanırım. Hatta bundan onur bile duyardı.”</p>

  <p>“Aynı fikirdeyim,” diye mırıldandı Y’sul.</p>

  <p>Valseir ise hafifçe başını eğerek resmi bir edayla ölüye saygılarını sundu.</p>

  <p>“Evet, Albay Hatherence,” diye söze başladı sonra Setstyin, iç geçirmeyle karışık bir sesle, bir yandan eğilip tabutun içinde uzanmakta olan cansız bedene göz atarak. “Bir Mercatoria Albayı olacak yaşa ve rütbeye dek tırmandınız ki bu sizin türünüz için son derece kayda değer bir başarı kabul edilir. Erdemli ve dürüst bir yaşam sürdüğünüzü tahmin ediyorsak, ölümünüzün öyle olduğunu kesinlikle biliyoruz. Pek çoklarıyla beraber can verdiniz, ama sonuçta her kişi tek başına ölür. Sizse evinizden ve ailenizden bu denli uzakta, sizinle aynı davaya hizmet eden ama aslında size çok yabancı olan kişilerle omuz omuza ölüme giderken belki herkesten daha yalnızdınız. Aşağılara düştünüz ve aranıp bulundunuz ve şimdi sizi bir kez daha aşağıya, çekirdeğin etrafındaki kaya yüzeyinde ebediyen dinlenmekte olan tüm diğer saygıdeğer ölülere katılmak üzere Derinlikler’in en dip kesimlerine gönderiyoruz.” Konuşmasını bitiren Setstyin Fassin’e döndü sonra. “Kahin Taak, bir çift söz de sen söylemek ister misin?”</p>

  <p>Bir şeyler bulup çıkarmak için zihnini bir hayli zorladı Fassin. “Albay Hatherence’ın iyi bir kişi olduğuna inanıyorum,” diye başladı neden sonra. “Cesur biri olduğuna hiç birimizin şüphesi yoktur sanırım. Onu tanıyalı yüz günden az zaman oldu ve bu süre zarfında benim askeri üstüm olarak yanımda bulundu, fakat onunla aramızda zamanla sarsılmaz bir bağ oluştu ve onu sevip kendisini bir dost olarak gördüm. Kendisi beni korurken hayatını kaybetti. Onun hatırasını her zaman saygıyla anacağım.”</p>

  <p>Söyleyecek başka bir şey bulamadığını ifade etmek ister gibi bir hareket eşliğinde konuşmasını sonlandırdı. Başını hafifçe sallayıp bu kadarının da yeterli olduğunu belirten Setstyin bunun ardından tabutun halen açık duran kapağını işaret etti ona.</p>

  <p>Öne çıkan Fassin gaz mekiğinin uzuvlarından birini kullanarak tabutun demir kapağını kapadıktan sonra biraz daha eğildi ve Setstyin ile birlikte tabutun üzerine yerleştirilmiş olduğu ayaklı altlığı birer ucundan tutup kaldırarak ağır kutunun kaidenin üstünden hafifçe kayıp hemen oracıktaki balkonun pervazı üzerinden aşağı düşüşünü ve derinliklerde oluşmuş birer çürüğü andıran karanlık bulut kümeleri içine gömülüşünü seyrettiler.</p>

  <p>Hep birlikte eşiğe yanaşan grup koyu mor tondaki engin boşluğun içinde gittikçe küçülen kapkara bir nokta gibi süzülen tabutun ardından o gözden kayboluncaya dek baktı.</p>

  <p>“Büyük kuzenim yine çok derinlere daldığı bir keresinde bu şeylerden birine feci şekilde çarpmış,” dedi Y’sul düşünceli bir sesle. “Kendisine neyin vurduğunu anlamaya bile vakit bulamamış. Oracıkta ölmüş.”</p>

  <p>Diğerleri inanmaz gözlerle bakakalmıştı ona.</p>

  <p>Onların bu hali karşısında omuz silkti Y’sul. “Neden şaşırdınız? Doğruyu söylüyorum.”</p>

  <p class="orta1"><b>* * *</b></p>

  <p class="girintisiz">Fassin’i ıssız bir salonun camı önünde durmuş, boş gözlerle gecenin karanlığı içinde kimbilir nereye doğru son hız yol almakta olan <i>Isaut</i>’u yalayıp geçen gaz akıntılarını seyrederken buldu Valseir.</p>

  <p>“Fassin.”</p>

  <p>“Valseir. Gemiyi terk etmemize hâlâ izin verilmiyor mu?”</p>

  <p>“O yönde bir karar alındığı haberi henüz kulağıma çalınmadı. Uygun vakit gelene dek biraz daha beklememiz gerekecek anlaşılan.”</p>

  <p>Bir süre için tek söz etmeksizin öylece bekleyen ikili gecenin onları bütünüyle sarmalayan o eşsiz manzarasını seyre daldı. Aynı günün geride kalan saatlerinde, fırtına duvarı yakınında tanık olduğu savaşla ilgili düzenlenmiş, her iki tarafın verilerini içeren raporları inceleme olanağı bulmuştu Fassin. Ahali zaferi kotaranın <i>Isaut</i> değil de Dretnot filosu olduğu görüntüsü çizilmesini sağlayacak görüntüleri özenle derleyip kendi işine gelir nitelikte raporlar hazırlamakla ustalığını konuşturmuştu belli ki. Mercatoria’nın haberleşme ağı içinden yakalayabildiği bilgi kırıntıları bütün bir donanmanın kayıplara karıştığına üstünkörü değiniyor ve üstelik hiçbir görsel içermiyordu. Görülmeyen şeyler daha önce duyulmamış nitelikteydi de aynı zamanda. Hemen herkes muazzam bir örtbas düzeneğinin harekete geçirildiği savını anında benimsemiş gibiydi. Adeta gerçekleri önemsizmiş gibi gösterme yarışına giren her iki taraf ortada korkunç bir yanlış anlaşılma olduğunu ve çatışmaya giren tarafların karşılıklı olarak dehşet verici ölçüde ağır kayıplara uğradığını ima etme çabasındaydı ki Fassin biraz düşününce bahse konu zayiatın gerçeği yüzde elli ile yüzde yetmiş beş arası bir oranda, yani mevcut koşullar altında olması beklenecekten çok daha fazla yansıttığı sonucuna vardı.</p>

  <p>“Madem öyle, ne oldu şu dosyaya?” diye sordu Fassin ansızın. “Öyle bir dosya gerçekten vardıysa tabii.”</p>

  <p>“Sözünü ettiğin dosya o zaman da vardı, şimdi de var, Fassin,” dedi ona Valseir. “Onu uzun süre beraberimde taşıdım ve herkesten sakındım, ama en sonunda, yirmi bir, bilemedin yirmi üç yıl önce, sevdiğim bir dostum ve de meslektaşım olan Leisicrofe’ye emanet ettim. Kendisi tam da o dönemde bir araştırma gezisine çıkmak üzereydi.”</p>

  <p>“Geri dönebildi mi bari?”</p>

  <p>“Hayır.”</p>

  <p>“Ne zaman dönecek peki?”</p>

  <p>“Geri dönse bile, aradığımız bilgi yanında olmayacak.”</p>

  <p>“Nasıl yani, nerede olacak bilgiler?”</p>

  <p>“O nerede bıraktıysa orada. Bilmiyorum.”</p>

  <p>“Söyler misiniz, dostunuz Leisicrofe’yi nerede bulabilirim?”</p>

  <p>“Onu takip etmen gerek ve bu hiç de göründüğü kadar kolay değil. Yardıma ihtiyacın olacak.”</p>

  <p>“Y’sul benimle beraber. Şu ana dek neye ihtiyacım olduysa o...”</p>

  <p>“Bu işte onun sağlayabileceğinden çok daha fazla desteğe gereksinimin var.”</p>

  <p>Yaşlı Ahali mensubuna dikkatle baktı Fassin. “Gezegen-dışı birinden mi yardım almam gerektiğini söylemeye çalışıyorsunuz?”</p>

  <p>“Bir bakıma öyle,” dedi Valseir, bakışlarını camın öte yanında akıp gitmekte olan gece manzarasından ayırmaksızın.</p>

  <p>“Peki bahsettiğiniz yardım için kime başvurmam gerek?”</p>

  <p>“Senin yerine ben bu talebi uygun kişiye götürdüm bile.”</p>

  <p>“Öyle mi? Çok incesiniz doğrusu.”</p>

  <p>Kısa bir sessizlikten sonra “Bunun incelikle uzaktan yakından ilgisi yok, Fassin,” diyen Valseir ardından ok başı biçimli mekiği dosdoğru karşıdan görecek şekilde dönerek devam etti. “Akıl sağlığı az çok yerinde olan hiç kimse bu denli muazzam ve yıpratıcı bir yükün altına girmek istemez. Aradığın şeyin ufacık bir kısmı dahi gerçeği temel alıyorsa, hepimiz açısından her şeyi değiştirme gücüne sahip demektir. Ben Ahali’den biriyim. Mensubu olduğum tür kendisi için güzel ve —biraz bencilce olsa da— uzun bir yaşam seyri çizmiş ve yıldızlar arasında bilinen her yere yayılmış durumda. Üzerinde konuşmakta olduğumuz boyutta bir değişimi hazmedemeyiz. Bunu başarabilecek bir türün varlığından şüpheliyim zaten. İçimizden bazıları böylesi bir değişim dalgasının önüne geçmek ve her şeyi olduğu haliyle muhafaza etmek için ne gerekiyorsa yapacaktır.</p>

  <p>“Bizi anlamaya çalış, Fassin; tek tip kültürün geçerli olduğu bir toplum değiliz biz, kusursuz bir bütünlüğe sahip olmaktan çok uzağız. Bize bu denli aşina hale geldiğin şu aşamada bile daha yeni kavramaya başlayacağın, bizi başkalarından farklı kılan yönlerimiz var. Kendi dünyamızda bile pek çoğumuzdan neredeyse tamamen gizli kalabilmiş şeyler mevcut ve tıpkı Hızlı türe mensup kavimler arasında olduğu gibi bizim toplumumuzu meydana getiren farklı hizipler arasında da son derece derin görüş ayrılıkları olduğu yadsınamaz.”</p>

  <p><i>Hizipler,</i> diye tekrarladı içinden Fassin.</p>

  <p>Valseir ise kendini söylev vermeye iyiden iyiye kaptırmışa benziyordu. “Genelde bunun bir yolunu buluyor gözüksek de, hepimizin galaksinin geri kalanında cereyan eden olaylar karşısında kasten kayıtsız kaldığı söylenemez tabii. Bazılarımız senin üstlendiğin görevi tüm ayrıntısıyla öğrenmeye yanaşmasa ve aslında sırf türlerine olan bağlılıklarından dolayı onun özünden daha önce keşfedilmemiş herhangi bir bilgi çıkarabileceklerine inanmasa da, sana hiç tereddütsüz yardım edecek. Bazı diğerleri ise... Aradığın şeyin gerçekte ne olduğunu sezmeye başladıkları an seni bir solukta öldürecek.” Havada süzülerek Fassin’e iyice yanaşan yaşlı Ahali mensubu yeterli mesafeye gelince sinyal yoluyla şöyle fısıldadı: — Ve ister inan ister inanma, Fassin, ama Drunisine ilk tarif ettiğim kampta yer alırken, Setstyin ikincisine dahil.</p>

  <p>Fassin söylediklerinin doğruluğunu ölçmek ister gibi kendini bir nebze geri çekip ona daha bir dikkatli bakınca, — Bunda çok ciddiyim, diye ekleme gereği duydu ihtiyar Ahali mensubu.</p>

  <p>Kısa bir sessizlikten sonra “Leisicrofe adlı dostunuzun izini sürmeye ne zaman başlayabileceğim?” diye sordu Fassin.</p>

  <p>“Bence sabah olmadan buna şöyle veya böyle bir cevap bulacağız. Zaten her ikimiz de en azından Leisicrofe’nin peşine takılmaya koyulamazsak, sizin şu Albay Hatherence’ın peşinden gideceğiz demektir.”</p>

  <p>Bu son sözleri fazla heyecan verici bulmuştu Fassin. “Demeyin yahu!” derken gönderdiği sinyalde matrak bir memnuniyet okunuyordu.</p>

  <p>“Dedim bile!” diye yapıştırdı Valseir, sinyaline hiçbir duygu karıştırmaksızın. “İzin ver tekrar edeyim: Bunun incelikle uzaktan yakından ilgisi yok.”</p>

  <p class="orta1"><b>•</b></p>

  <p class="girintisiz">Saluus Kehar kendini hiç mi hiç mutlu hissetmiyordu. Kilit mevkilerde yeri geldi mi ona bilgi sızdıracak dostları, gizli saklı şeyleri bulup keşfetmek için kendine has yöntemleri, gerek basın kuruluşlarından gerekse resmi haber ajanslarından tamamen bağımsız işleyen kendi güvenilir ve de doğruluğu şüphe götürmez haberalma kanalları vardı —ne de olsa buna sahip olunmaksızın askeriyenin en önde gelen mühimmat ve silah tedarikçisi haline gelmek ve öyle kalmak mümkün değildi— ve felaketle sonuçlanan Nasqueron baskını sırasında neler yaşandığını herkes kadar o da biliyordu, tüm bunlara dayanarak bir çıkarsamada bulunduğunda da, yaşananlardan ötürü kendisinin ya da firmasının suçlanması ona en basit ifadeyle adaletsiz geliyordu.</p>

  <p>Her şeyden önce, saldırı öncesi birisi onları ele vermişti; istihbarat kaynaklarının ya da aralarındaki sinyal iletişiminin de ifşa edilmiş olması mümkündü, bunların hiçbirinin söz konusu olmadığı varsayıldığında ise planlarının tahmin edildiği seçeneği kalıyordu geriye... Hem de Ahali tarafından! Uğradıkları bu zaaftan dolayı da —ki bunun onunla en ufak bir ilgisi olmadığını tartışmak bile yersizdi— kendilerinden sayıca üstün bir kuvvet tarafından pusuya düşürülmüşlerdi. İstilayı gerçekleştirecek olan birlikler karşılarında aksi tesir yaratan ayna görünümlü zırhlardan, plazma motorlarından ve genişbantlı lazer silahlarından yoksun şu alışıldık köhne modellerden olsa olsa bir avucunu —ki bu bile öngörülen en kötü senaryoydu— bulmayı umarken şimdiye dek varlığından bile kimsenin haberdar olmadığı süper-Dretnotlarla yüzleşmek durumunda kalmıştı. Dahası, gerçekte —her ne kadar artık görkemli ve kayda değer yapıları eskisi gibi sıfırdan inşa etme yetisi sergileyemiyor olsalar da— inkar edilemez ölçüde ciddi bir ölümcüllüğe sahip silahları el altında bulundurmalarına rağmen bunca yıldır —yıl mı? Çağ desek daha doğru olur— dışarıya karşı kendilerini teknoloji fakirlerinden oluşan iflah olmaz bir beceriksizler topluluğu gibi gösterip herkesle dalga geçme yolunda eşi benzeri görülmemiş bir ustalık ortaya koydukları için kandırmaca sanatındaki ustalığı dolayısıyla Ahali’nin hakkını teslim etmek gerekirdi.</p>

  <p>Askeriye her şeyi eline yüzüne bulaştırmıştı. Eldeki gerecin ne denli etkin, zanaatkarın ne denli işinin ehli, sonuçta imal edilen silahın ne denli kaliteli olduğu değildi önemli olan; kullanıcı onu elinden düşürdüğü, onu açmayı unuttuğu veya daha onu nasıl kullanacağını bile bilmediği sürece, verilen tüm emekler boşa gitmeye mahkumdu.</p>

  <p>Ellerindeki gemilerin hepsi heba olmuştu. Kurtulmayı başarabilen bir tane bile yoktu içlerinde. İster baskına bizzat katılmış ister hemen yukarıdaki uzay boşluğundan onlara destek vermiş olsun, her bir lanet olası gemi hiç istisnasız avlanmıştı. Çatışmaya katılmayıp geri planda kalmış gemiler —ki bunlar, harabeye dönmüş olan ayı yavaş yavaş yeniden yapılandırmaya yönelik tamirat ve inşaat çalışmalarını yürüten ekiplere muhafızlık etmek üzere Üçüncü Öfke çevresine konuşlananlardı— bile hedef alınmaktan kurtulamayıp patlayıcı yüklü zerrelerden oluşan bir tür ışın silahı tarafından imha edilirken, bunlardan çatışma başladığında ayın uzak ucunda bulunmaları dolayısıyla en sona bırakılmak durumunda kalan ikisi hiper-yoğunluklu birer güdümlü füze tarafından amansızca takip edilerek geriye atomlarından başka bir şey kalmayacak şekilde havaya uçurulmuştu.</p>

  <p>Operasyonu utandırıcı biçimde karman çorman ettiğini kabule bir türlü yanaşmayan askeri komuta kademesindekiler, bunun kendi hatalarından kaynaklanmadığı konusunda her nasılsa ısrar ediyordu. Onlara göre asıl suçlanması gereken, Kehar Ağır Sanayii ve onun üretip kendilerine kakalamış olduğu teçhizattı. Eski çağlardan kalma bir deyimle ifade edilecek olursa, bu lanet olası gemilerle ilgili ters giden bir şeyler olsa gerekti. Uğradıkları felaketin o katışıksız bütünlüğü ve yanlış giden şeyin tamı tamına ne olduğuna ilişkin eldeki detayların eksik ve yetersiz kalışının yarattığı hüsran da, açıkçası, zanaatkardan ziyade doğrudan doğruya gerecin suçlanmasına yol açan etkenlerdi. Saluus’un tersanelerinde işlemden geçirilip gaza uyumlu hale getirilmiş olan tüm gemiler, onlara yeni becerilerini sınamaya tabi tutma olanağı sunan daha ilk görevde toptan telef olmuştu, bu da —yalnızca askeri düşünce yapısına sahip olanlar tarafından takdir edildiği anlaşılan şu kendine özgü yaklaşım uyarınca— sorunun gemileri buna karşılık verecek bir atmosferde işler duruma getirmekte yattığı anlamına geliyordu.</p>

  <p>Çatışma süresince Komuta ve Kontrol merkezi işlevi görmüş olan kruvazör ve her iki Ağır Zırhlı Batarya Monitörü, gaza uyumlu hale getirilmeleri gereği asla duyulmadığı için savaş sırasında uzay boşluğundan aşağı bile inmedikleri halde en az gezegeni çevreleyen bulut katmanları içinde ilerleyen diğer gemilere yapıldığı kadar büyük bir kolaylıkla atomlarına ayrılmıştı; ilk bakışta önemsizmiş gibi görünen bu küçük ayrıntı bir şekilde çok daha büyük bir felaketin yolunu açmış ve meydana gelen yıkımın doğurduğu histeri ortamında punduna getirilip hasıraltı edilmişti.</p>

  <p>Fassin’i ve onun kimliğinde kendilerini Ahali Listesi diye anılan şu gizemli şeye götürecek olan rehberi kaybetmişlerdi artık. Daha da kötüsü ise, ciddi bir istihbarat problemiyle karşı karşıya bulundukları gerçeğiydi, zira en basit ifadeyle faka basmış ve pusuya düşürülmüşlerdi. Valseir denen şu Ahali moruğu bir şeyden şüphelenmiş ve birilerine tiyo vermişti anlaşılan. Bu kanıya varmalarına sebep, Valseir’in sağladığı bilginin —her şey karmakarışık bir hal almadan önce Sepekte’nin en üst makamlarına uçurduğu belki de son haberdi bu aynı zamanda— aslında yalandan ibaret olduğu şeklindeki, sonradan yapılan inceleme sonucu ortaya serilen yalın gerçekti. Fassin’e Deilte kentinde aramasını salık verdiği Ahali mensubu gerçekte yoktu. Sırf bu düş kırıklığıyla yüzleşmek için yetmişten fazla birinci sınıf savaş gemisi yitirmiş —ki Öteden Gelenler/Sefiller Tarikatı istilası nihayet onları canevinden vurduğunda yana yakıla arayacakları gemilerdi bunlar— ve sonuçta eli boş kalakalmışlardı, üstelik şimdi, ansızın koskoca bir Mercatoria donanmasını acınası duruma sokup tuzla buz edecek güce sahip teçhizatı halen ellerinin altında bulundurduklarını henüz ifşa etmemişken bile ters düşmenin hiç de tavsiye olunmadığı bir topluluk olarak bilinen Ahali’nin düşmanlığını da bütünüyle üzerlerine çekmişlerdi. Askeri bir fiyasko olarak mercek altına alındığında, çok yönlü bir mücevherden, dahiyane bir sanat eserinden, misket mermisi kullanılarak atılmış bir top salvosundan, kısım kısım ateşlenen bir savaş başlığı kümesinden, mühimmatı zerrelere indirgenmiş çığır açıcı bir silah sisteminden farksızdı aslında başlarına gelen.</p>

  <p>Şu da bir gerçek ki, her biri bir öncekinin üstüne yeni belalar ekleyen o uzun olaylar silsilesinin sadece son halkası —Ahali’nin peş peşe yaptığı hamleler ve gönderdiği sinyallerle uğraşmak— diğerlerine oranla hedeflenenden daha az zarara yol açmıştı. Bu işte olumlu bir unsur da vardı işte nihayetinde.</p>

  <p>O an bir toplantıya iştirak etmekteydi Saluus. Toplantılardan oldum olası nefret ederdi. Sanayici olmanın, hatta daha genel bir ifadeyle, herhangi bir örgütsel yapının yönetimini ele almış bir işadamı olmanın hayati öneme sahip ve vazgeçilmez bir parçasıydı bunlar, ama yine de nefret ediyordu onlardan. Kısmen babasının yanında deneyim kazandığı evrede, katılımcılar hakkında gerek önceden gerek toplantı esnasında gerekse toplantı sonrasında bilgi toplayıp gözlemlerde bulunarak onların karakteri, davranış tarzı ve düşünce yapısı üzerine çözümlemelere varmak suretiyle, bu tür toplantılarda elden geldiğince düzgün tavır takınmanın gerekliliğini öğrenmişti, ama içlerinde en kısa süreli olanları ve en önemli kararlara imza atılanları da dahil olmak üzere bu tür buluşmaların hepsini zaman kaybı olarak görüyordu.</p>

  <p>Hem bir toplantının kısa sürdüğüne ve sonucunda önemli kararlar alındığına rastlayan olmuş muydu ki?</p>

  <p>Üstelik bu defaki, kendi düzenlediği bir toplantı bile değildi. Kontrolün onun elinde bulunmadığı nadir örneklerden biriydi bu. Oraya çağrılmıştı. Çağrılmak mı? Onların <i>huzuruna getirilmişti.</i> Ortamın havasını en iyi yansıtan tanım bu olsa gerekti.</p>

  <p>Bu şekilde yüz yüze oturmaktansa üç boyutlu görüntüler aracılığıyla uzaktan bağlantı yoluyla yürütülen sanal konferans görüşmeleri yapmayı fazlasıyla tercih ederdi doğrusu. Öylesi daha kısa süreli olduğu gibi (her zaman değil tabii... özellikle de tüm katılımcıların bulundukları yerden gayet hoşnut olduğu ve bıraksalar sonsuza dek devam edebileceği türden bir toplantıysa), kontrol edilmesi... daha dürüst bir ifadeyle, dağıtılması da daha kolaydı. Ama gerçekle yüzleşmenin şöyle bir dağılım eğrisi de var gibiydi: Örgütsel piramidin tabanındaki kişilerin fiilen karşı karşıya gelip oturulan tipte toplantıları sıkça düzenlediği görülüyordu... Sıklıkla bu yolu tercih etmelerinin ardında yatan sebebin yapacak daha dişe dokunur bir iş bulamayışları ve bundan dolayı da ellerine bu tür boş uğraşlara harcayacak bolca zaman kalması ve böylesi toplantılar yoluyla kendilerini mühim biriymiş gibi göstermeye yönelik karşı konulmaz bir itki hissetmeleri olup olmadığını uzunca süredir merak ediyordu Saluus. Yığının ortasındaki ve yukarıya yakın olan kısmındakiler ise uzaktan bağlantı toplantılarına aşağıdakilere nazaran gittikçe daha sık aralıklarla başvuruyordu çünkü böylesi, zamanın tartışmaya yer bırakmayacak ölçüde daha verimli kullanılmasını sağlıyordu ve toplanıp görüşmek istedikleri kişiler de zaten her birinin başında çözülmesi gereken benzer sayıda dert olan ve genellikle birbirine uzak yerlerde bulunan, onlarla aşağı yukarı aynı seviyedeki kişilerdi. Gelgelelim —bu da işin hafiften tuhafa kaçan yanıydı işte— örgütsel piramidin zirve noktasına yaklaşıldıkça yüz yüze görüşmelerin bir kez daha sıklaştığı gözlemleniyordu.</p>

  <p>Belki bu, kişinin toplantı raconunda ne denli ehil olduğuna dair bir gösterge yerine geçtiğinden, belki makamından kaynaklanan saygınlığı orta ve ortanın üstündeki seviyelerde yer alan astlarına kabul ettirmenin bir yolu olduğundan, belki de üst düzey toplantılarda görüşülen şeyler büyük önem taşıdığından, kimlerin hangi anda terlediği veya belli bir konuşma üzerine katılımcılardan herhangi birinin yüzünde istemsizce hareket eden sinirsel bir tik oluşup oluşmadığı da dahil ilgili tüm bilgilere anında ve rahatlıkla erişebilir vaziyette olabilmek için uzaktan bağlantı yoluyla gerçekleştirilen sanal bir görüşmenin sağlayabileceği, fiziksel varlık içeren en küçük bir nüansa bile ihtiyaç duyulurdu.</p>

  <p>Pek tabii ki ancak çok kaliteli cihazlar vasıtasıyla yapılacak bir sanal görüşmenin göz önüne sereceği türden ayrıntılardı bunlar, yine de, ileti öncesi görüntüler üzerinde oynanabilmesini sağlayan bir o kadar kaliteli bir kamera tarafından bu gibi pürüzlerin silinip temizlenmesi de imkan dahilindeydi elbet. Teorik olarak, konferansa uzaktan katılan biri oturduğu yerde sular seller gibi terleyerek görüşmeleri takip edip kimi zaman koltuğuna elektrik akımı verilmişçesine havaya hoplayabilirdi, fakat konferans birebir ve eşzamanlı görüntü aktarımı sağlamakla kalmayıp bunu kayıtları akla durgunluk verecek bir hızla işlemden geçirerek yapabilir nitelikte aygıtlar üzerinden yürütülüyorsa, her bir katılımcının yüzeyinde zerre pürüz olmayan bir kase cacık misali mükemmellik örneği ortaya koyması işten değildi.</p>

  <p>Bununla beraber, gerçeği yansıtacak şeyler yapılması da gayet mümkündü tabii. Saluus’un on üçüncü yaş günü dolayısıyla babası oğlunun şerefine sürpriz bir parti vermiş ve ardından, dişlerinin düzeltildiği, gözlerinin genişletildiği ve ten renginin değiştirildiği (Saluus yeni görüntüsü karşısında hayretten donakalmıştı, ama, eh, bir baba elbette ki zaman içinde fikrini değiştirebilirdi) acısız geçtiği pek söylenemeyecek uzun bir sürece tabi tutulacağı Bitirme Kliniği adı verilen bir yere ziyarette bulunmasını sağlamak şeklinde sürpriz bir de hediye sunmuştu. Daha da önemlisi, bu dönüşüm sayesinde o yerinde duramayan halinden geriye eser kalmamış, olaylara odaklanma kapasitesi tavan yapmış, ter bezleri, karşı cinsi uyarıcı nitelikteki salgıları ve elektrik çarpması durumunda verilen bedensel tepkiler üzerindeki kontrolü pekişmişti (Bu son üçünün yasalarla örtüştüğü pek söylenemezdi ama nasıl olsa bu kliniğin sahibi Kehar Ağır Sanayi İşletmeleri’nin yan kuruluşlarından biriydi). Toplantılar, tartışmalar ve hatta gayrıresmi buluşmalarda kişinin elini kuvvetlendiren unsurlardı bunlar. Hem kişinin dudak uçurtan boyutlarda bir parasal güce olan bariz yakınlığının ve böylesi bir maddi güç üzerindeki tartışmasız kontrolünün istenen etkiyi yaratmakta her nasılsa yetersiz kaldığı durumlarda bile, karşı cinsi baştan çıkarma yolunda hayli etkin oldukları ispatlanmıştı.</p>

  <p>Muazzam Borquille Devleti’nin en dış mahallelerine serpiştirilmiş olan ve son derece ihtiyatlı bir şekilde korunup gözlenen bir avuç malikâneden birine girilerek yerin kilometrelerce derinine inilince ulaşılan sığınaktan bozma tesislerden kurulu bir kumanda merkezinde en üst düzey yetkililerin ve yüksek rütbeli askerlerin katılımıyla düzenlenen bir Olağanüstü Hal Savaş Konseyi toplantısıydı bu seferki.</p>

  <p>Ne var ki, en üst düzey yetkililerin ve yüksek rütbeli askerlerin katılımıyla düzenlenen bu toplantıya iştirak etmemiş olan tek kişi, Hierchon Ormilla’nın kendisiydi. Söz konusu toplantı tam da tüm Sistem’in kendilerini —her halükârda muhtemelen efsaneden ibaret olsa da— Ahali Listesi’ne ulaştıracağını düşündükleri kesin bir ipucu yakalar yakalamaz Nasqueron’un atmosferine tehditkâr bir güruh gibi dalmak gibisinden sonu felaketle biten bir karar aldıklarındakinden de beter bir tehlikeyle karşı karşıya bulunduğu bir dönemde zoraki olarak bir araya gelmiş Olağanüstü Hal Savaş Konseyi gibi önemli bir buluşma olsa bile, adı üstünde, basit bir toplantıya katılamayacak kadar yüce ve erişilmez görüyordu kendini belli ki.</p>

  <p>Hem bu toplantılar neden her defasında dikkatinin dağılıp aklının başka yönlere... özellikle de dosdoğru cinselliğe kaymasına sebep oluyordu acaba?</p>

  <p>Kendisiyle aynı toplantıya katılmış herhangi bir kadını süzdükçe onu çıplak hayal etmeden duramıyordu. Bu durum söz konusu kadınların çekici görünmek için özel bir çaba harcamadığı zamanlarda bile kendini gösteriyor, hele bir de bayanlar az buçuk güzel ve de cazipse kaçınılmaz oluyor ve genelde canlandırıcı etki yaratıyordu. Bu durumun kadınlardan biri söz aldığı sırada uzun süre gözlerini ayırmaksızın onu izleyebilme yetisinden kaynaklandığından şüpheleniyordu Saluus. Gruba her daim ayak uyduracak zararsız ve mütevazı bir üye olmayı salık veren şu medeniyet anlayışını silkip atarak çok gerilere gidip yeniden toza ve çamura bulandığına aldırmaksızın sabah akşam düzüşen bir mağara adamı olma dürtüsünün bir sonucuydu belki de.</p>

  <p>Başkâtip Heuypzlagger hiç durmadan konuşuyordu. Dışarıdan bakıldığında onun ağzından çıkan her bir sözcüğü enine boyuna tartar bir görünüm arz ettiğine emindi Saluus, üstelik görüşmelerin akışı içinde bir an gelip de kritik öneme sahip bir konu kazara gündeme atılacak gibi olur veya atılırsa tüm dikkatini yeniden toplantıya vermesini sağlayacak kısa vadeli hafızasına da güveniyordu. Bununla birlikte, diğer katılımcıların vücut dilinden ve genel davranış tarzından azar azar toplayıp çıkarsadığı kadarıyla, dikkatini başka yöne çevirmesinde şimdilik bir sakınca yoktu.</p>

  <p>Bu toplantıda hazır bulunanlar arasındaki tek kadın olan Albay Somjomion’u kaçamak bir bakışla incelemeye başladı. Toplantı esnasında çok fazla konuşma eğilimi göstermediğinden, ona doğrudan bakma fırsatı da nadiren doğuyordu. Pek de çekici sayılmazdı doğrusu (Gelgelelim, son dönemde genç kızlardan ziyade olgun kadınlar cazip bulmaya başladığını ve gözle görülür cinsel özelliklerin ardında gizli olan cevheri sezinleme sanatını gün geçtikçe daha iyi öğrendiğini kendi kendine fazla tekrarlar olmuştu Saluus). Üniformalı bir kadını çıplak elle soyma fikrinin heyecan verici bir yanı olduğu şüphe götürmezdi, ama o bu işin tadına varalı çok oluyordu ve bunu sıkça yaptığına dair kayıtlar bile vardı elinde. O yüzden de, bu fanteziyi bir kenara bırakıp onun yerine son sevgilisini hayal etmeye koyuldu.</p>

  <p>Onun dün geceki ve o sabahki halini gözünün önüne getirdi Saluus, ilk tanıştıkları geceki halini ve ilk yattıkları zamanki görüntüsünü... Acı verici derecede şiddetli bir ereksiyona girmesi birkaç saniye almıştı. Bitirme Kliniği’nde kendisine aşılanan yetiler arasında bunu kontrol altına almak da vardı, ama bu özelliğin vuku bulması veya bulmaması onun açısından sosyal ilişki kurma anlamında bir sorun teşkil etmediği sürece, vücudunun o kısmının başına buyruk şekilde kalkıp inmesine izin vermeye alıştırmıştı kendini. Her neyse, sonuçta faydasını görmüş olsa da tüm bu değişiklikleri sırf dayatma yoluyla ona benimsetmiş olduğu için sevgili babasının hatırasından intikam almanın bir yolu olarak görmeyi çoktan kabullenmişti.</p>

  <p>Yine de nefret ediyordu toplantı denen şeyin her türlüsünden.</p>

  <p>Gelgelelim bu defakinde işlerin o ana dek tam da istediği gibi bir seyir izlediğini düşünüyordu Saluus. Yanlış giden şeyin ne olduğunu keşfetmek üzere düzenlenen genel soruşturmanın bir parçası olarak firması tarafından vaktiyle üzerinde çeşitli ayarlamalar yapılmış gemilerin gaz ortamına olan uyum ve de direncinin ölçülmesine ister istemez izin vermişse de —zira tam da buna en az ihtiyaç duydukları bir zamanda kasti ithamların hedefi olmuşlar ve zaman yitirmişlerdi— bunun hiç de sandığı kadar kötü sonuçlar doğurmadığını görmüştü. Navarchy, Muhafız Kıtası ve Şeriflik Oculası temsilcilerini beceriksizce girişilen şu baskın sonucu uğranan fiyaskodan dolayı kimin en az suçlanması gerektiği konusunda birbirine düşürerek, eleştirileri kendi üzerinden başka yönlere çekmeyi bilmişti.</p>

  <p>Her zaman iyi meyveler veren bir yöntemdi bu. Böl ve yönet. Mevcut sistemde bunu işleme koymak hiç de zor değildi. Aksine, sanki bunun böyle olmasını temin etmek üzere tasarlanmıştı sistem. Halen evinde özel eğitim aldığı dönemde bu hususu babasına danıştığını anımsadı Saluus. Karışıklık yaratmaktan başka bir işlevi olmayan bunca aracı kuruma ne gerek vardı ki? Askeri birimler, ulusal güvenlik unsurları ve diğer örgütsel yapılardan meydana gelip de Mercatoria’nın bünyesini kan toplanması (o sıralar yeni keşfetmiş olduğu bu tamlamayı kullanmaktan zevk alıyordu) kabilinden şişiren bu şebeke neden sadeleştirilmiyordu? Durumun vahametini kavramak için eldeki savaş gemisi mevcuduna şöyle bir göz atmak yeterliydi: Hepsinden önce Muhafız Kıtası geliyordu... Kendi savaş gemileri vardı, Navarchy Askeri Kuvvetleri... Kendi savaş gemileri vardı, Yakın Çevre Devriyeleri... Kendi savaş gemileri vardı, Birleşik Donanma... Onların kendi savaş gemisi olmayacak da kimin olacaktı? Bunların dışında, Mühendisler, Propylaea, Omnokrasi, Cessoria Arınmışları, Şeriflik, Şeriflik Oculası ve hatta Yönetim... Hepsinin kendine ait gemileri ve dahası, her birinin önemli eskortluk görevlerinde kullanılmak üzere hazırda beklettiği birkaç da savaş gemisi vardı. Peki niçin bu kadar çeşitlilik gösteriyordu donanmalar? Gücü bu denli bölmenin mantığı neydi? Aynısı güvenlik birimleri için de geçerliydi. Adı geçen tüm kurumlar kendi özel güvenlik servislerine de sahipti. İsraf değil de neydi bu?</p>

  <p>“Ah, kesinlikle katılıyorum,” demişti babası onun bu söylemleri karşısında. “Ama israf da bazı fırsatlar doğurabilir. Ayıca, bazılarına israf gibi gelen şey diğerlerinin gözüne ihtiyaç fazlası gibi görünebilir. Hem söyler misin, bu işlerin perde arkasında yatan mantığı kavramayı gerçekten de istiyor musun?”</p>

  <p>Tabii ki istiyordu.</p>

  <p>“Böl ve yönet... Kendi cinsinden ve çevrenden olanları bile. Esas olan tek şey, rekabettir. İsterse seninle aynı türden olanlar arasında cereyan etsin. Aslına bakarsan, türdeşler arasında daha da yoğun yaşanır rekabet. Her daim birbirlerinin boğazına yapışmalarını, şüpheye kapılıp birbirlerini göz hapsine almalarını, karşı tarafın ne işler peşinde olduğu üzerine kafa yormalarını sağla. Senin dikkatini çekmek, beğenini kazanmak ve sana yaranmak için birbirlerini çiğnemelerine izin ver. Doğruya doğru, bir bakış açısına göre fazla israfa yol açan bir yoldur bu, ama başka bir görüş açısına göreyse bilgece bir yoldur. Unutma ki Culmina’nın her şeyi kontrol altında tutmasını sağlayan yegane araç budur, genç adam. Bizi işte böyle yönetiyorlar. Bana sorarsan fazlasıyla işe yarayan bir yöntem, ya sence? Hmm?”</p>

  <p>Bu soruya ne cevap verilmesi gerektiğine o sıralar emin olamamıştı Saluus. Tüm bunların içerdiği müthiş savurganlık ona sıkıntı veriyordu. Artık belli bir yaşa gelmiş ve öncekine oranla çok daha olgunlaşmıştı ve olayların göründüğünden çok daha büyük önem taşıdığı gerçeğine (tam aksinin geçerli olduğu fikrine sıkı sıkıya sarılan toplumsal algı bir kenara bırakılırsa tabii) alışalı çok olmuştu.</p>

  <p>Oysa burada karşı karşıya bulundukları şey çok daha ölümcül ve eli kulağında bir tehditti. Üzerlerine çökmek üzere olan tehdidin karşısına dikilmek için birlikte hareket etmeye ihtiyaç duyan topluluklar ve örgütler arasına kin ve ayrılık tohumları ekmek doğru bir tavır mıydı?</p>

  <p>Ah, boşver gitsin. Rekabet hiçbir koşul altında engellenemezdi nasıl olsa. Silahlı kuvvetler kimi çeteyi korurken diğerleriyle kapışmak ve onlara üstün gelmek üzere tasarlanmamış mıydı zaten? Birbirleriyle rekabete girmelerinden daha doğal ne olabilirdi?</p>

  <p>Hal böyleyken, normal şartlar altında muazzam bir güce sahip olduğu ve girdiği hiçbir çatışmadan mağlup ayrılamayacağı öngörülen şu lanet Mercatoria donanması toplantının devam ettiği şu an bile son hızla onların bulunduğu yere doğru geliyor olmasaydı, Ulubis halkının bir kısmı —belki de umulmayacak kadar büyük bir kısmı— muhtemel bir Öteden Gelenler/Sefiller Tarikatı istilası karşısında direnç gösterilmemesi yönünde niyet beslemeyecek miydi? Öyle yapmak yerine, nasıl yapıp edip işgalcilerle bir orta noktada buluşmak konusuna kafa yormayacaklar mıydı?</p>

  <p>Dört koldan maruz bırakıldıkları bütün karşıt propagandaya rağmen, üstü kapalı anketler yoluyla toplanan bilgiler ve gizli polis teşkilatının derlediği kayıtlar, sıradan halk kitlelerinin büyük çoğunluğunun olası bir Öteden Gelen/Sefiller yönetimi altında şimdikinden daha kötü duruma sürüklenmeyeceğini hissettiğine işaret ediyordu. Mevki sahibi bazı kişiler de hiç kuşkusuz aynı görüşü savunurdu, özellikle de ümitsiz olduğu tartışma götürmeyen beyhude bir dava uğruna mallarını mülklerini ve dolayısıyla servetlerini feda etmeleri ve bununla da yetinilmeyerek yaşamlarını riske atmaları istenirse.</p>

  <p>Kendilerini kurtarmak üzere bir Mercatoria donanmasının oraya doğru geldiği bilinmese, büyük firmalarda görülmeye alışılmış yönetim kurulu toplantı salonlarını andıran şu etkileyici derecede geniş, serin ve zarifçe aydınlatılmış odanın orta yerindeki şu nefes kesici ölçüde büyük daire biçimli masanın etrafına kurulmuş olanlar arasında bile, son gemi ve asker de telef olana dek direnmeye devam etmektense canlarına kastetmiş olan işgalcilerle uzlaşma yolları arama gafletine düşeceklere rastlanacağı şüphesizdi.</p>

  <p>O an için izlenecek en doğru yolun donanmanın yaklaştığı varsayımından şaşmamak olduğu kanısındaydı Saluus. Başka seçenekler de vardı elbet; her birini değerlendirmişti —ve bununla kalmayıp kendi danışmanları ve uzmanları ile masaya yatırmıştı— ama uygulanabilirlikten yoksun oldukları sonucuna vararak gel zaman git zaman hepsini gündemden düşürmüştü. Ahali Listesi gerçekte var olsa da olmasa da, herkes sanki o varmış gibi hareket ediyordu, asıl önemli olan da buydu zaten. Bu yönüyle para kavramına benziyordu bu olgu; güvene ve bazı şeylerin belli bir yönde şekilleneceği inancına dayalıydı her şey. Asıl değer, gerçekte var olanda değil, kişilerin neye inandığında yatıyordu.</p>

  <p>Ama tüm bunların hiçbir önemi yoktu artık. Son gelen istihbarat bilgileri ve yabancı ırkların sahip olması ihtimali bulunan bilinmedik hiper-silahlara karşı gemileri dirençli hale getirme konusunda onun göstermiş olduğu kendisini bile hayrete düşüren ihmalkârlığı etraflıca değerlendirmiş bulunduklarına göre, toplantı nihayet işe yarar bir hususa bağlanacak demekti.</p>

  <p>Tüyler ürpertici gerçekle bir kez daha yüzleşme zamanı gelmişti işte.</p>

  <p>“Asıl önemlisi,” dedi onlara Donanma Amirali Brimiaice (bilindiği üzere quaup komutanı ‘asıl önemlisi’ ve ‘sonuç olarak’ tabirlerini kullanmayı pek bir severdi), “Ahali’nin aradaki düşmanlığı sürdürmek istemeyen bir görüntü çiziyor olması.”</p>

  <p>Baskının hemen sonrasında giriştikleri ‘esir almak yok’ esasına dayanan ilk saldırılarının ve onun bitimiyle beraber sıyrılıp kaçmaya yeltenenlerin peşi sıra başlatılan ‘sil-süpür’ esasına dayalı amansız takibin ardından, Tüh be!’ ve ‘Hay aksi!’ gibi ünlemlerin havada uçuşmasına yol açan o alışıldık beceriksizlik gösterisine ansızın geri dönen Ahali tüm bunların feci bir hatadan kaynaklandığına inandıkları savını ileri sürmeye başlamış ve bununla da yetinmeyerek Üçüncü Öfke ayının yeniden inşa edilme sürecinde kendilerinin yardımına ihtiyaç duyulup duyulmadığını sormuştu.</p>

  <p>“Ve bunun için minnettar olmalıyız!” dedi Muhafız Kıtaları Generali Thovin. “Düşmanlığı devam ettirmek isteselerdi onlara karşı hiç ama hiç şansımız olmazdı. Bir yandan şu Öteden Gelenler/Sefiller çetesiyle uğraşırken başımıza bir de Ahali’yle cebelleşme derdi çıksaydı vay halimize! Düşüncesi bile korkunç! Size ne diyorum... Hiç şansımız olmazdı!” Tıknaz vücut yapısıyla bir fıçıyı andıran esmer ve güçlü görünümlü bir adam olan Thovin’in sesi de bu özellikleriyle uyuşmak ister gibi kaba ve hırçındı.</p>

  <p>“Neredeyse hiç şansımız olmadığını söylesek daha doğru,” diye düzeltti Şeriflik Albayı Somjomion, dudaklarında ince bir tebessümle.</p>

  <p>“Bence şansımız gayet var, bayan!” diye gürledi Donanma Amirali Brimiaice, kol yerine kullandığı boru biçimli uzuvlarından birini masaya sertçe indirerek. Göz alıcı nişanlarla donatılmış gösterişli bir üniforma taşıyan küçük bir su aygırı boyutundaki bedeni, hatlarının ölçeği ustaca ufaltılmış bir hava gemisi<a id="k16" href="../Text/dipnotlar.xhtml#a16"><sup>[16]</sup></a> misali havalanmıştı. “Şu an en son ihtiyaç duyduğumuz şey, yenilgiyi peşinen kabul eden bozguncu konuşmalar, hele ki burada!”</p>

  <p>“Başlangıçtakine oranla yetmiş savaş gemimiz eksilmiş durumda,” diye araya girerek hatırlattı onlara Şeriflik Albayı, olaya hiç de dram katmayan bir edayla.</p>

  <p>“Savaşacak kararlılığa halen sahibiz,” dedi Brimiaice. “Şu an asıl önemlisi bu. Hem elimizin altında daha pek çok gemi var. Devamlı yenileri de üretiliyor üstelik.” Destek arayan bir bakışla ona doğru dönmesiyle beraber endişesini açığa vurmamak için büyük çaba harcayarak başıyla onu onayladı Saluus.</p>

  <p>“Tabii eğer çalışırlarsa,” diye mırıldandı Kâtip-Hükümdar Voriel. Cessorialının ona karşı kişisel bir garezi var gibi görünse de, bunun kaynağının ne olabileceği konusunda hiçbir fikri yoktu Saluus’un.</p>

  <p>“Bakın, işin o kısmı güvence altına alındı zaten,” dedi Başkâtip Heuypzlagger hızlıca, bir yandan Saluus’a kaçamak bir bakış atarak. “Gemilerin inşasıyla ilgili herhangi bir sorun varsa bile yapılacak incelemelerin bunları açığa çıkaracağına eminim. Bu aşamadan sonra daha başka neler yapabileceğimiz konusuna odaklanmalıyız.”</p>

  <p>Saluus’un canı feci şekilde sıkılmaya başlamıştı. Önceden kafasında tasarlamış olduğu konuyu hemen şimdi açmanın daha fazla beklemeye yeğ olduğu fikri uyandı içinde ansızın. “Bir büyükelçilik,” diye girdi söze. Devam etmeden önce bakışlarını masanın etrafındakiler üzerinde gezdirdi. “Size önermek istediğim şey işte bu. Barışın kalıcılığını güvence altına almak, bizimle onlar arasındaki ‘anlaşmazlıkların’ tekrarlanmamasını sağlamak, Ulubis sisteminin genel savunmasında onların da rol üstlenmesini temin etmeyi denemek ve —tercihen onların onayını da alarak— anlaşıldığı üzere elleri altında bulunan etkileyici silahlar hakkında, ister fiziksel isterse kuramsal, olabildiğince fazla bilgi edinmek üzere Nasqueron Ahalisi nezdinde kuracağımız bir büyükelçilik.”</p>

  <p>“Kulağa mantıklı geliyor,” dedi Heuypzlagger, başını iki yana sallayarak.</p>

  <p>“Vay vay... Komprador dostumuz başımıza bir de diplomat mı kesildi şimdi?” diyerek gözlemini dile getirmiş oldu Voriel, yüzünde alaya alma ile gülümseme arası bir ifadeyle.</p>

  <p>“Onu korumak için sözümona gaza karşı <i>daha</i> da dirençli hale getirilmiş gemilere ihtiyaç duyacağımıza kuşku yok!” diye itiraz etti Brimiaice.</p>

  <p>“Elimizde öyle bir gemi yok muydu zaten?” diye sordu Thovin.</p>

  <p>Albay Somjomion kısılmış gözlerle ona bakmakla yetindi.</p>

  <p class="girintisiz1">Toplantı bir ara ona ilelebet sürecekmiş gibi geldiyse de, nihayet sona ermişti. Aylakkent’teki Narcateria’ya yapmış oldukları ziyaretin ertesi günü karısı (ve karısının yeni kız arkadaşı), Fass ve Segrette İkizleriyle kahvaltıda bir araya geldiğinde ona ilk kez gün ışığı altında alıcı gözle bakma olanağı bularak evet, işimi görür diye düşündüğü yeni sevgilisiyle Murla’daki su sütununun tepesindeki evde buluştu Saluus aynı akşam.</p>

  <p class="orta1"><b>•</b></p>

  <p class="girintisiz">Yükseklerdeki iki pus katmanı arasındaki açık gaz sahasından süratle geçen HızlıKanat <i>Sheumerith,</i> sarı pus tabakasında ve onun da üzerinde ebediyen sürükleniyora benzeyen kehribar rengi incecik bulut kütlesinde yer yer beliren boşluklarda çok uzaklardaki minicik ve sert cisimler gibi bir görünüp bir kaybolan yıldızlara ayak uydurmak istercesine, hiç sonu gelmeyecekmiş gibi uzanıp giden gaz akıntılarının içine atıldı.</p>

  <p>Motor yerleri uzaktan bakıldığında birer kabarcık gibi görünen pala misali kavisli tek ve ince bir kanat şeklindeki bu dev hava aracı, farklı yoğunluğa ve ısıya sahip iki hava kütlesi arasında sınır çizen on kilometre ene, yüz metre uzunluğa ve on metre yüksekliğe sahip bir dalga misali boğumlanarak, hemen altındaki bulut kümeleri üzerinde ardı arkası kesilmeyen ince bir lif gibi uzanıyordu. Ahali mensupları, hem de yüzlercesi, her biri kanadın kuyruk kenarından dışarı salınmış bir kabloya ikmal yapmakta olan birer hava aracı misali kenetli vaziyette aşağı sallanarak, yüzeyi sade elmas çekirdekleriyle kaplı olup arka kısmındaki boşluk dolayısıyla insan gözüne fincan biçimi almış dev bir çift el gibi görünen, durgun bir gaz kütlesiyle dolu bir kese içinde gemiye eşlik ediyordu.</p>

  <p>Uçuşu gerçekte olduğundan on iki kat, altmış kat, hatta çok daha aşırı ölçülerde hızlıymış gibi hissettirecek şekilde —bir yandan kıta büyüklüğünde bulut kütleleri aşağıdan köpük gibi akıp geçerken, dalga dalga yıldızlar yukarıda çılgınca dönerken ve lif demetleri hortuma kapılıp oradan oraya savrulan paçavralar gibi bir o yanı bir bu yanı kırbaçlarken— zaman kavramı aza indirgenerek geçirdikleri uzun vadeli bir uyuşturucu seansına girmiş halde kuyrukta asılı duran Ahali mensupları, günlerin ve gecelerin çok kısa aralıklarla yanıp sönen ve etrafın bir fotoğraf serisi gibi görülmesini sağlayan beyaz renkli hayret verici bir ışık misali etraflarında kamaşmasını izliyor, hemen aşağılarındaki gezegenin kendi yaşamlarını makaraya sarar gibi çekip alışını hissediyordu.</p>

  <p>Jet teknesinden ayrılan Fassin Taak yoğunluk oranlarını karşılaştırmayı ihmal etmeksizin dikkatle uçarak içeri girdi ve gaz mekiğini aşağı yukarı iki milyon yaşında olan ve haliyle oldukça yıpranmış görünen koyu renk kabuklu ve uzun ince yapılı Bilge-genç Zosso’nun içinde asılı durduğu şeffaf çerçevenin alt kısmına son derece yavaş hareketlerle indirdi.</p>

  <p>Hemen ardından, kendi yaşam hızını ağırlaştırmaya girişti Fassin. Kanat, bulutlar, yıldızlar, hepsi hızlanıyor ve ölçüsüz bir süratle çalıştırılan bir görüntü silsilesi misali koşturuyordu şimdi sanki. Motorların uğultusu ile pervanelerin ardındaki gaz kütlesinde oluşan hava akımının bir araya gelmesiyle oluşan ses yükseldikçe yükselmiş ve zirve noktasına vardığında çok uzaklardan geliyormuşa benzeyen tiz bir ağıda bürünerek bir an sonra tamamen duyulmaz olmuştu.</p>

  <p>Tepesinde sallanan Ahali mensubu sinyal haberleşmesi yoluyla ona mesaj göndermeye başlamadan önce kendisini tehlikeli şekilde savrulup etrafa çarpmaktan alıkoyan emniyet haznesi içinde titreme ve kıvranmayı andıran birtakım hareketler yaparak Fassin’in gerekli iletişim ayarlarını yapmasını bekledi. — Sen de nesin böyle, ey mahluk?</p>

  <p>— Ben bir ademoğluyum, efendim. Nasqueron Ahalisi’nin sarayında görevli bir kahinim, bu gördüğünüz de, benim gaz mekiği biçimli uzay elbisem. İsmim Fassin Taak, Bantrabal Klanı’na mensubum.</p>

  <p>— Ben de Zosso’yum ve belli bir yere ait olduğum söylenemez. Buralıyım demek en iyisi. Hem burada manzara gayet güzel, değil mi?</p>

  <p>— Öyle gerçekten.</p>

  <p>— Yine de, sizi buraya getiren sebebin bu olmadığını seziyorum.</p>

  <p>— Haklısınız. Sebep başka.</p>

  <p>— Bana sormak istediğiniz bir şey mi var?</p>

  <p>— Bulmam gereken bir Ahali mensubunun izini sürmek için daha önce adını bile duymadığım bir yere geçiş yapmam gerektiği söylendi bana. Belirttiklerine göre bunun için sizden yardım alabilirmişim.</p>

  <p>— Eğer öyle yapmaya karar verirsem, yardım edebileceğime şüphem yok. Eh, başkaları yaşlı ve bunak bir kanat-sallanıcısının ne dediğine halen kulak asıyorsa tabii. Kimbilir? Genç bir seferkaptanı olsam bu denli yaşlanmış ve her şeyden uzak kalmış birinin dediklerini önemser miydim, buna ben bile emin değilim. ‘Nasıl yani, benden o bunağa kulak asmamı mı bekliyorsunuz?’ gibisinden bir şey derdim herhalde. Ah, af buyurun, genç ademoğlu. Farkında olmaksızın konuyu biraz dağıttım gibi. Ulaşmak istediğiniz şu yer neresiydi?</p>

  <p>— Görünen o ki, kimilerince Hoestruem diye anılan bir yer.</p>

  <p>Fırtınanın içinde patlak veren savaşı izleyen gün kuşluk vakti Fassin’in Ahali mensubu iki dostuyla paylaşmakta olduğu odaya bizzat ve üstelik tek başına ziyarette bulunmuştu Drunisine.</p>

  <p>“Sizi yeterince geciktirdik. Dilediğiniz zaman gidebilirsiniz. Önümüzdeki yirmi gün boyunca size hizmet etmek üzere bir jet teknesi ayarlandı. Yolunuz açık olsun.”</p>

  <p>“Gördünüz mü,” demişti Y’sul onun ardı sıra, “ben az ve öz konuşan bir Ahali mensubu diye buna derim işte.”</p>

  <p>— Hoestruem mi? diye sordu Zosso. — Aslına bakarsanız böyle bir yerden bahsedildiğini ben de hiç duymadım.</p>

  <p>O bu sinyali gönderedursun, gece üzerlerine çöküp onları sarmalamaya başlamıştı.</p>

  <p>— Aopoleyin içinde veya yakınlarında olabilir mi acaba? mesajı yolladı Fassin. — Öyle anlaşılıyor ki, diye ekleme gereği duydu, ihtiyar kanat-sallanıcısının bir süre karşılık vermemesi üzerine, Aopoleyin ile alakalı bir yer bu aradığım.</p>

  <p>Tüm bunlar sırf Valseir’in tavsiyesi dayanak alınarak atılan adımlardı. Zira Aopoleyin diye bir yerin varlığıyla ilgili herhangi bir bilgiye kendi veritabanlarında da rastlayamamıştı Fassin. <i>Isaut</i>’tan ayrılmadan önce zoraki olarak tabi tutulduğu hafıza tarama sürecinin gaz mekiğindeki bilgi saklama sistemlerinden bazılarını allak bullak etmiş olup olamayacağı sorusu takılmaya başlamıştı aklına.</p>

  <p>— Ah, şimdi hatırladım, diye mesaj gönderdi Zosso daha bir canlanarak. — Aopoleyin. Bu ismi bir yerlerde duymuştum. Hmm, hele bir düşünelim. Şey, bu durumda, yerinizde olsam bu konuyu Quercer &amp; Janath ile görüşürüm. Evet, bu işi çözse çözse onlar çözer. Neden daha önce düşünemedim ki? Onlara sizi benim gönderdiğimi söyleyin. Az daha unutuyordum, kabuk eşarbımı geri göndermelerini de hatırlatın lütfen. Bir de bakarsınız istenilen sonucu elde etmenizde bu ufak ayrıntının da beklenmedik bir etkisi olur. Yine de bunu garanti edemem tabii. Ama aklınızda bulunmasında fayda var.</p>

  <p>— Quercer ve Janath ile görüşülecek. Kabuk eşarbınız geri istenecek.</p>

  <p>Yaşlı Ahali mensubu havada asılı durduğu yerde azıcık öne kaykıldı ve titrek bir şekilde başını eğip Fassin’e yakından baktı. — Sizi temin ederim ki bahsettiğim eşarp çok kaliteli bir kabuk örtüsüdür.</p>

  <p>Sonra gerileyip eski pozisyonunu aldı ve bulutlarla yıldızların, gündüz ile gecenin o hiç durmadan akıp giden ahengini yeniden seyre daldı. — Bulunduğum yerde çok işe yarayabilir. Burası biraz fazla rüzgar alıyor da.</p>
</body>
</html>