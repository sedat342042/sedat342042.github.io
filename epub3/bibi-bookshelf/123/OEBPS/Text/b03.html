<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>BÖLÜM ÜÇ</h1>

  <h2 class="sigil_not_in_toc">Düşecek Yer Kalmayınca</h2>

  <p class="girintisiz">Slovius Amca onu omzuna aldı. Birlikte kötü makinenin öldürülüşünü izleyeceklerdi. Ellerini Slovius Amca’nın alnına koydu; o her böyle yaptığında amcasının alnını kırıştırması komiğine gidiyor ve oturduğu yerde neşeyle kıpırdanıp gülmesine, Slovius Amca’nın ise yeğeninin düşmesini önlemek için onun ayak bileklerini sıkıca kavramasına yol açıyordu.</p>

  <p>“Fass, debelenmeyi bırak bakayım.”</p>

  <p>“Ben “böyle iyi, inan.” bana.”</p>

  <p>Bu cümlenin “Ben böyle iyiyim,” veya “ben iyiyim,” şeklinde kurulması gerektiğini çoktan öğrenmişti öğrenmesine ama “Ben böyle iyi” gibisinden ifadeler kullanmayı yeğliyordu, çünkü bu konuşma tarzının yetişkinlerin ona gülümsemesine ve kimi zaman da onu kucaklamasına yol açtığını fark etmişti. Bazen bir ellerini onun başının üstüne koyup saçını karman çorman ettikleri de oluyordu, ama neyse.</p>

  <p>Liman kapısından geçtiler. Mevsim ilkbahar olduğundan, aynı isimle anılan evdeydiler. Büyümüştü artık. Daha şimdiden, Yaz Evi dışında tüm evlerde yaşamışlığı vardı. Sıra nihayet oraya gelmişti zaten. Onu da görünce tüm evlerde yaşamış olacaktı. Sonra da silbaştan başlayacaktı döngüye. Bu işin düzeni böyleydi işte. Kapıdan içeri girdikleri sırada, omzunda taşıdığı ufaklık başını vurmasın diye eğildi Slovius Amca.</p>

  <p>Arkalarda bir yerden usulca “Hmm, başına dikkat et,” diyen babasının sesini duydu sonra.</p>

  <p>Annesi ise derin bir iç geçirmişti. “Of, telaşa verme ortalığı. Sen aldırma ona canım.”</p>

  <p>Slovius Amca ile onun arkasında kaldıklarından annesiyle babasını göremese de, duyabiliyordu onları.</p>

  <p>“Dinle, ortalığı <i>telaşa verdiğim</i> falan yok, ben sadece...”</p>

  <p>“Evet, sen...”</p>

  <p><i>Annecik</i> ile <i>Babişko</i> kendi aralarında böyle konuştuğu zamanlar midesine şu komik his oturuyordu hep. Slovius Amca’nın alnına avuç içleriyle seri bir şap-şap-şapadak yaptı ve “Bana yine tarihten bahsetsene!” diye seslendi ona, grup hava aracına doğru ilerlerken. “Daha çok tarih dinlemek istiyorum!”</p>

  <p>Buna gülerek karşılık verdi Slovius Amcası. Bu samimi gülüşten kaynaklanan sallantı Slovius Amca’nın omuzlarından başlayıp onun poposuna ve oradan da tüm vücuduna yayılıyordu. “Vay vay, amma da hevesli bir öğrencimiz varmış burada.”</p>

  <p>“Bu çocukta deha var,” diye belirtti annesi.</p>

  <p>“Ah, haydi ama,” dedi babası. “Çocuk biraz meraklı, hepsi o.”</p>

  <p>“Tabii canım tabii, sen haklısın,” dedi annesi. Bu sözleri sarfederken hırsla nefes aldığı duyulabiliyordu. “Benim hatam. Görüşümü belirttiğim için kusuruma bakmayın.”</p>

  <p>“Hey, yapma böyle şimdi, demek istediğim o değildi...”</p>

  <p>“Voerin’den bahset bana!”</p>

  <p>“Doğrusu Voehn olacak,” diye düzeltti onu Slovius Amca. “Benim de bir Voerinim var! Konuşan, tırmanan, yüzen, zıplayan, suyun altında bile konuşabilen büyük biri hem de. Başka oyuncakları vurup deviren bir de silahı var. Ondan başka, sadece yürüme özelliği olan daha bir sürü oyuncağım var benim. Onların da silahları var ama zorlukla görülecek kadar küçükler, yine de başka oyuncakları vurunca düşürebiliyorlar. Oyuncaklarımın toplam sayısı yüze yakın. Üstelik her fırsat bulduğumda <i>Voehn Hücum Bölüğü</i>’nü izliyorum. Orada en çok sevdiğim karakter Kaptan Chunce, çünkü o çok akıllı. Kumandan Saptpanuhr’u da seviyorum ve tabii Onbaşı Qump’u, çünkü o çok komik. Jun ve Yoze’nin en gözde ortak karakteri ise Kumandan Saptpanuhr. O ikisi benim arkadaşım. <i>Voehn Hücum Bölüğü</i>’nü sen de izliyor musun, Slovius Amca?”</p>

  <p>“Sanırım şu âna dek hiç denk gelmemişim, Fass.”</p>

  <p>Aldığı cevabı zihninde tartar gibi kaşlarını çattı Fassin. Bir süre sonra, bunun muhtemelen “Hayır” anlamına geldiğine kanaat getirdi. Yetişkinler niçin sadece hayır diyebilecekken anlaşılmaz bir sürü sözcüğe başvururdu ki hep?</p>

  <p>Hava aracının içindeki yerlerini aldılar. Bunun için Slovius Amca’nın omuzlarından inmesi icap etmişti gerçi, ama neyse ki ön koltukta onunla yan yana oturabilecekti. Arkalarda oturması halinde midesinin bulandığını kimseye söylemesine gerek yoktu bu saatten sonra. Diğer yanına ise bir uşak yerleşmişti. Büyük-amcası Fimender ise yanında yaşı epey ilerlemiş iki kız arkadaşıyla, hemen arkalarındaki koltuk sırasında seyahat edecekti. Devamlı kahkaha atıyor, yanındaki hanımlar da ona eşlik ediyordu. Annesi ve babası ise daha gerilerde sessizce konuşmakla meşguldü. Onun gözünde annesi ve babası yaşlıydı ama Slovius Amca çok daha yaşlıydı, Büyük-amca Fimender ise <i>gerçekten</i> çok yaşlıydı.</p>

  <p>Çok geçmeden havalanan araç <i>Voehn Hücum Bölüğü</i>’ndeki saldırı gemisi İntikamcı’nın çıkardığına benzer bir gürültü eşliğinde ilerlemeye başladı. Kendisindeki, saldırı gemisi İntikamcı’ya ait model de sadece Uçuş İzni Verilmiş Dış Alanlar’da uçabiliyor, silahlar ve füzeler sıkabiliyor, genel anlamda aynı sesi çıkarıyordu. Oyuncağını da yanında getirmek isterdi ama buna izin verilmemişti, bas bas bağırmasından sonra bile. Sadece İntikamcı’yı değil, hiçbir oyuncağını beraberinde getirmesine rıza gösterilmemişti. Bir tekini bile!</p>

  <p>Slovius Amca’nın giysisinin koluna yapıştı. “Haydi bana Voerin’den bahset!” Sözlerinde Slovius Amca’yı gülmeye sevk eden şeyin ne olduğunu merak ediyordu bir yandan da. “Daha çok tarih anlat bana!”</p>

  <p>Gülümsedi Slovius Amca.</p>

  <p>“Voehn denen topluluk Culmina’nın kabadayılarıdır, evlat,” dedi Büyük-amca Fimender arkadaki koltuktan. Sesini daha iyi duyurabilmek için öne doğru kaykılmıştı. Çoğu zaman olduğu gibi nefesinde şu tatlı koku hissediliyordu yine. Büyük-amca Fimender içki içmekten hoşlanırdı. Ağzından çıkan her sözcüğe tek başına büyük önem taşıyormuş gibi bir tını katan sesi de bazen komik geliyordu kulağa. “Yerinizde olsam, türümüzün doğuştan gelen haklarını gasp eden o pisliklere dikmezdim gözümü.”</p>

  <p>“Sakin ol biraz, Fim,” dedi Slovius Amca. Büyük-amca Fimender’e bir bakış fırlatmak üzere arkasını dönüyordu ki üzerine yöneltilen bakışlara karşılık vermeksizin, tepkisiz ve hareketsiz bir şekilde yanında oturmakta olan uşağa takıldı gözü. “Yanlış kişi seni ciddiye alırsa, bir bakmışsın ki bu yoldan çıkmış yapay zekâyla eşlik ediyorsun. Hımm?” Kendisi ona doğru gülümserken, önündeki tepsiden içi içki dolu bir kadeh kapan Büyük-amca Fimender arkasına yaslanıp iki yaşlı kız arkadaşının arasındaki koltuğa yeniden kurulmuştu.</p>

  <p>“Benim için onurdur,” dedi Fimender alçak sesle.</p>

  <p>Ardından tekrar Fass’a dönüp gülümsedi Slovius Amca. “Voehn’in Dünya’ya gelişi çok çok uzun zaman öncesine dayanır, Fassin. İnsanoğlu o dönemde henüz uzay gemisi imal etmemişti bile... Bırak onu, neredeyse denizde giden gemi bile yapmamışlardı.”</p>

  <p>“Ne kadar zaman önceydi bu?”</p>

  <p>“Sekiz bin yıl kadar önce.”</p>

  <p>“Milattan Önce 4051,” diye tamamladı Büyük-amca Fimender, sesinin alçaklığına bakılırsa, bunu onlar duysun diye söylediği şüpheliydi. Zira Slovius Amca bunu işitmemişe benziyordu. Bu durumdan hareketle, Büyük-amca Fimender ile Slovius Amca’nın konu üzerinde fikir ayrılığına düşüp düşmediğinden emin olamadı Fassin. Öyle ya da böyle, 4051 rakamını Önemli Tarih kategorisine alıp zihnine kaydetmeyi ihmal etmedi çocuk.</p>

  <p>“Dünya’ya ulaştıklarında insanoğluyla karşılaştılar,” dedi Slovius Amca, “ve onları da gemilerine bindirip beraberlerinde diğer yıldızlara ve gezegenlere götürdüler.”</p>

  <p>“Rehin aldılar onları!” dedi Büyük-amca Fimender. “Önyargılarından doğan sorulara cevap aramak için bir nevi numune topladılar! Yalan mı?” Sanki onunla veya Slovius Amca’yla konuşmuyormuş gibi çıkıyordu sesi. Büyük-amca Fimender’in dediklerinden nasıl olsa bir şey anlamıyordu Fass. Yaşlı hanımlar kıkırdamaya başlamıştı bu arada.</p>

  <p>“Eh,” diye girdi söze Slovius Amca, yüzünde hafif bir tebessümle, “insanoğlunun o dönemde rehin alınıp alınmadığını kim bilebilir ki? Mısır’da, Mezopotamya’da ve Çin’de yaşayan antik çağ insanları ne olup bittiğini anlayamayacak kadar ilkeldi. Muhtemelen Voehn’i tanrı gibi gördüler, bu yüzden de zor kullanma gereği doğmadan kendi rızalarıyla onlarla gittiler, kaldı ki Voehn’in tüm insanları beraberinde götürüp götürmediğini bile bilmiyoruz. Belki de sadece hücre örneği almışlardır onlardan.”</p>

  <p>“Bebeklerini veya ceninlerini, ya da birkaç bin döllenmiş yumurta almış da olabilirler,” diye yorumda bulunan Büyük-amca Fimender hemen ardından ekledi: “Ah, teşekkür ederim, canım. Aman dikkat! Hazır... ve işte oldu.”</p>

  <p>“Ne olursa olsun,” diye devam etti Slovius Amca, “Voehn yanında götürdüğü insan topluluğunu Dünya’ya çok uzak konumda bulunan çeşitli gezegenlere serpiştirdi ve bu insanlar zamanla oraların halkıyla kaynaştılar, bu arada Culmina diğer halkları uygarlaşma yolunda daha hızlı ilerleyebilmelerine katkıda bulunmak üzere insanlara yardım etmeye yöneltti ve böylelikle insanların Dünya’dayken o zamana dek icat etmiş olduğu her şeyi onlara sağladı, ama diğer gezegenlere yerleşen bu insanlar galaksi topluluğunun pek çok parçasından yalnızca birini teşkil ettiklerinin her daim bilincinde olacaktı, ya sence?” Slovius Amca sorgulayan bir surat ifadesiyle baktı ona. Bunun üzerine, söylenenleri anladığını belirtir şekilde aceleyle başını salladı Fassin. Galaksi topluluğunun ne anlama geldiğini biliyordu: Kendilerinden başka herkesi ifade ediyordu bu tabir.</p>

  <p>“Her neyse, bu esnada Dünya’da kalan insanlar icatlarda bulunmayı sürdürdüler ve en sonunda solucan delikleri ile geçitlere geldi sıra...”</p>

  <p>“Saldırı gemisi İntikamcı da seyahatleri sırasında devamlı solucan deliklerinden ve geçitlerden geçiyor,” dedi Fassin Slovius Amca’ya, övünür gibi.</p>

  <p>“Tabii ya,” diye onayladı onu amcası. “Böylece insanlar kendi dünyalarının dışına çıkıp da diğer yaratıklarla karşılaşınca ve onların solucan deliği şebekesine dahil olup bu sayede daha pek çok solucan deliğiyle bağlantıya geçince, yabancı türlerle karşılaşmış veya en azından yabancı türler tarafından varlığından haberdar olunmuş ilk insan grubunun kendileri olmadığını fark etti, çünkü Voehn tarafından Dünya’dan alınıp başka gezegenlere yerleştirilmiş olan insanlar zaten çoktandır tanınıyordu.”</p>

  <p>“<i>Artık</i> insanlar,” dediği duyuldu Büyük-amca Fimender’in arka koltuktan. Sanki kendisini daha fazla tutamayıp ani bir kahkaha krizine tutulacakmış gibi, komik çıkıyordu sesi.</p>

  <p>Slovius Amca bir kez daha başını çevirip kısa süreliğine ona baktı. “Kimi zaman biraz kaba kaçsalar da, onları tanımlarken kullanılacak sözcüklerin pek önemi yok.”</p>

  <p>“Konumumuzu unutmamak ve onların bize ait olduğunu, bizden koparılmış olduğunu akılda tutmak için özellikle seçilmiş tanımlar bunlar,” diye yapıştırdı lafı Büyük-amca Fimender.</p>

  <p>“Voehn’in insanları diğer gezegenlere götürmesini izleyen süreçte kendi görevlendirdiği kişiler aracılığıyla Dünya’ya göz kulak olduğu iddiasındadır Culmina. Bu süre zarfında, kocaman kayaların ona çarpması gibisinden olayların önüne geçerek, Dünya’nın başına kötü bir şey gelmemesini sağlamışlar sözümona.”</p>

  <p>Büyük-amca Fimender öksürmeyle karışık bir kahkaha patlattı. “İddiada bulunmak parayla değil ya.”</p>

  <p>Başını çevirip Büyük-amca Fimender’e bakan bu defa Fass olmuştu. Bir yandan Büyük-amca Fimender’in çenesini kapamasını ve bu sayede Slovius Amca’yı daha rahat dinlemesine engel olmayı bırakmasını içinden geçirirken, bir yandan da bunu istemiyordu, çünkü her ne kadar çoğu zaman onların içerdiği anlamı idrak edemese de, Büyük-amca Fimender’in söylediği şeylerin Slovius Amca’nın anlattıklarıyla bağlantısı varmış gibi geliyordu ona. Bu ikili, birbirinin söylediğine hem katılıyor hem de katılmıyordu sanki. Ona göz kırpan Büyük-amca Fimender, elindeki kadehi hafifçe sallayarak Slovius Amca’yı işaret etti. “Hayır canım, buraya bakma, onu dinle sen!”</p>

  <p>“Gel zaman git zaman Dünya’daki insanlar yıldızlara erişmeyi başardı ve her yerde kendilerine yabancı varlıklar olduğu gerçeğiyle yüzleşti,” dedi Slovius Amca. “Söz konusu yabancı varlıkların içinde biz de vardık!” Bu son cümleyle eşzamanlı olarak kocaman bir gülümseme yerleşmişti yüzüne.</p>

  <p>“Üstelik yabancı insanların mevcudu, insanoğlu türünü <i>kendilerinden ibaret</i> zanneden Dünyalı insanlarınkine oranla çok daha fazlaydı,” diye girdi araya Büyük-amca Fimender. Küçümser bir hava vardı sesinde. Derin bir iç geçiren Slovius Amca’nın bakışları diğerlerinin göremediği bir yere <i>dalıp gitmişti</i> adeta.</p>

  <p>Hava aracı tepesi karlı dağların üstünden geçiyordu o sıra. Dağların önünde, güzergâhları üzerinde daire şeklinde koca bir çöl göze çapıyordu. Bu manzara karşısında başını iki yana sallayan Slovius Amca hiçbir yorumda bulunmamayı tercih ederken, Büyük-amca Fimender’in konuşmaya başlamasıyla beraber tekrar ondan yana döndü Fassin.</p>

  <p>“Ayrıca teknik açıdan da çok daha ileri düzeydeydi, aİnsan denen şu grup. Çok daha ileri düzeyde ama bir o kadar siniktiler. Tüm diğerleri gibi onlar da başkasına uşaklık eden bir ırk halini almıştı. Dünyalıların çılgınca bir yayılmaya dayalı hayalleri, geğirince çıkıp giden mide gazından farksızdı artık. ‘Herkes nerede?’ sorusunun cevabının ‘Her yerde’ olduğu anlaşıldı, fakat bu galaksi pokerinde ortaya sürülen para solucan deliğiyle ölçülüyordu ve bu yüzden biz de kendimizinkini finanse etmek ve masaya koymak mecburiyetinde kaldık. işte o zaman, ‘Her yer’in gerçekten de ‘Her yer’ olduğunu ve gördüğümüz veya göremediğimiz her haltın şu ya da bu lanet herifin tekine ait olduğunu keşfettik: Her kaya, her gezegen, ay veya yıldız, her kuyrukluyıldız, toz bulutu ve cüce güneş, uzayın kendi köpüksü boşluğu bile birilerinin eviydi aynı zamanda. Unutulup gitmiş bir yerde bir kül ve cüruf deryasının üzerine kon, kazınca bir şeyler bulup çıkarma, bir şeyler inşa etme ve yeni bir şey yaratma ümidiyle küreği eline al ve bir de bakmışsın ki iki kafalı bir yaratık oracıktaki bir çukurdan her iki kafasını çıkarmış sana defolup gitmeni söylüyor ya da üzerine silah doğrultuyor. Ya da... daha da beteri!”</p>

  <p>Büyük-amca Fimender’in bu kadar çok konuştuğuna daha önce hiç tanık olmamıştı. Konuşurken onlardan birine değil de hüzünlü gözlerle öndeki koltuğun arkasına kenetlenmiş olan ve üzerinde bir kadeh bir de şarap sürahisi bulunan rafa doğru baktığından, Büyük-amca Fimender’in sözlerini Slovius Amca’ya mı, kendisine mi yoksa iki yaşlı kız arkadaşına mı yönelttiğini bir türlü anlayamıyordu. iki hanım onu avutup sakinleştirmek için bir yandan omzunu pışpışlarken, içlerinden biri adamın simsiyah olmakla beraber yine de ona yaşlı görünümü veren saçlarını düzeltiyordu.</p>

  <p>“Hazırlık okulu diyorlardı buna,” diye açıkladı, görünüşe göre ya kendi kendine, ya da önündeki içki rafına hitaben. “Bana sorarsan düpedüz adam kaçırmadır bu.” Öfkeyle burnundan soludu. “İnsanları kendi keyiflerince bir yere yerleştirip oraya mahkûm etmek. Hayal kurmamıza önce izin vermek, sonra da o hayalleri delik deşik etmek.” Usanmış bir edayla başını sağa sola sallayıp parıldayan kadehinden bir yudum aldı.</p>

  <p>“Hazırlık okulu mu?” diye sordu Fass, kelimeleri doğru duyup duymadığını kontrol etmek için.</p>

  <p>“Hmm? Ah, evet.”</p>

  <p>“Aslına bakarsan bu, hatırlanabildiği kadar eski zamanlardan beri süregelen bir uygulama,” diyerek tekrar söze girdi Slovius Amca. Kibar bir tarzda konuşuyordu ve Fass Slovius Amca’nın kendisine mi yoksa Büyük-amca Fimender’e mi hitap ettiği konusunda emin değildi. Bir yandan uçan aracın ekranlarından birini önüne açarken söylenenleri kaçırmamaya çalışıyordu. Yanında herhangi bir oyuncak getirmesine izin verilmiş olsaydı hiç şüphesiz BotPal’ı getirir ve ona danışırdı, oysa şimdi, bu çokbilmiş yetişkinler yüzünden bir ekrana muhtaç olmuştu. Ekranda beliren harfleri, rakamları ve diğer şekilleri inceledi bir süre (bu esnada Slovius Amca ile Büyük-amca Fimender ara vermeksizin konuşmayı sürdürüyordu).</p>

  <p>Konuşmak zorunda kalmayı sevmiyor, bilgilere tıpkı yetişkinlerin yaptığı gibi hafif dokunuşlarla erişebilmek istiyordu. Birkaç düğmeye basıp şansını denedi. Az sonra, sürüyle kitabın yanıbaşında durmuş irice bir çocuk ve bir de kulak şeklindeki sembol belirdi ekranında. Elinde bir uyuşturucu çanağı tutmakta olan bu iri yarı çocuğun pasaklı bir hali vardı ve kafasının etrafında çizgiler, hareket halinde küçük uydular ve uçuşan kuşlar göze çarpıyordu. Peki bakalım.</p>

  <p>“Hazırlık okulu,” dedi ve üzerinde Metin yazılı düğmeye bastı. Buna karşılık, ekran şu bilgileri sundu ona:</p>

  <p class="girintisiz1">HAZIRLIK OKULU. Kuruluşu çok eskilere dayanan bir uygulama; son dönemde pek çok diğerlerinin yanı sıra <u>Culmina</u> tarafından da kullanıldı; keşfedildiği dönemde <u>zaten belli bir uygarlık düzeyine ulaşmış</u> olan bir türün anavatanından (genellikle <u>klonlanmış</u> ya da <u>embriyo</u> halinde) birkaç numune alınarak bunların <u>tebaa ırk/köle/paralı asker/çömez</u> haline getirilmesini ve bu sayede, geride bırakılmış olan türdeşleri nihayet <u>Galaksi düzeyine</u> ulaştığında bunların kendi türünün en <u>uygar/gelişmiş</u> temsilcisi konumuna gelmesinin (çoğu kez bunlar kendi türünün sayıca en kalabalık <u>gruplaşmasını</u> teşkil etmezler bile) engellenmesini ifade eder. Bu uygulamaya tabi tutulan türlerden, sözde <u>akıl hocalarına</u> karşı (ki bunlar genellikle, aslı olsun olmasın, <u>kuyrukluyıldızların</u> yönünü değiştirme ve buna benzer bazı diğer vesilelerle ara süreç boyunca gezegenlerini <u>felakete uğramaktan</u> defalarca kurtardıkları iddiasında da bulunacaktır) bir çeşit minnet borcu hissetmeleri beklenir. Bu uygulama, geçmişte, <u>Galaksi’nin tümünde geçerli olan yasaların</u> (bakınız: <u>Galaksi Konseyi</u>) her daim muhafaza edilmekle beraber daha ziyade uygarlığın gerileme tehdidiyle karşı karşıya kaldığı dönemlerde uygulamaya konma eğiliminde olduğu süreçte yasaklanmıştır. Bu uygulamaya verilen genel geçer isimler arasında Hazırlık Okulu, <u>Yükseltilme</u> ve <u>Saldırgan Akıl Hocalığı</u> sayılabilir. Bu uygulamayla ilintili yerel terimler: <u>gİnsan</u> &amp; <u>aİnsan</u> (gelişmiş ve artık <u>İnsan</u>).</p>

  <p class="girintisiz1">Üstelik buraya kadarki kısım sadece başlangıçtı. Düşünceli bir tavırla başını kaşıdı. Bu metinde ona yanlış gelen çok fazla sözcüğe yer verilmişti. Üstelik yetişkinlerin kullanımına yönelik bir ansiklopedi bile değildi bu. Henüz çok büyümemiş olan çocuklara göre hazırlanmış bir versiyona danışmak daha akıllıca olacaktı belki de.</p>

  <p>İnişe geçmişlerdi. Vay be! Yere bu kadar yaklaştıklarını fark etmemişti bile. Farklı boyutlarda pek çok uçan araç çöl yüzeyine serpilmişti ve havada da daha pek çoğu vardı ve hepsinde sayısız insan göze çarpıyordu.</p>

  <p>Diğer gemilerdekilerin pek çoğu yerinden kımıldamazken onların grubu dışarı çıkıp kumun üzerinde yürümeye başladı. Fassin’in ise bir kez daha Slovius Amca’nın omuzları üzerine tünemesi gerekmişti.</p>

  <p>Uzakta, geniş bir çemberin tam ortasında, tepesinde kocaman bir balon bulunan yüksekçe bir kule yükseliyordu; dağlardaki bir mağarada saklanırken keşfedilen ve Cessoria tarafından yakalanan kötü makine o balonumsu şeyin içindeydi işte. (Cessoria ve Arınmışlar böyle habis makineleri yakalardı hep. <i>Arınmışlar Devriyesi</i>’ni izlemeyi birkaç kez denemiş ama içerdiği bol konuşma ve bol öpüşme sahnesiyle kendisinden çok yetişkinlere hitap ettiği sonucuna varmıştı.)</p>

  <p>Kulenin tepesindeki balonun içine hapsedilmiş olan kötü makineye kendisini savunmak üzere konuşma yapma hakkı tanınmıştı fakat çok uzun sözcüklerle doluydu bu konuşma. Canı fena sıkılmıştı, çölün kavurucu sıcağı da cabası. Üstelik oyuncak da yoktu elinin altında! Slovius Amca belli bir süre arayla iki kez “Hşşş” diyerek onu uyarma gereği duymuştu. Kendisine iki kez “Hşşş” çekmesine misilleme olarak uyluklarını ve dizlerini kasıp onu boğmaya çalışır gibi yaptıysa da, Slovius Amca bunu fark etmemiş göründü. Babası ve annesine gelince... Bir yandan gözlerini belertip her söylenene karşı çıkar gibi kafalarını sallayarak kendi aralarında sessizce konuşmaya aralıksız devam ediyorlardı. Büyük-amca Fimender ve iki yaşlı kız arkadaşı ise uçan araçtan inmemişti bile.</p>

  <p>Kötü makinenin konuşması sona erince başka bir uçan araç içindeki Arınmışlar —insanlar ve gri renkli dev bir yarasayı andıran bir whule— bazı şeyler söylediler ve ardından, zamanı gelip çatmış olacak ki, kötü makine öldürüldü; fakat bu, durumu iyiye götürmemişti çünkü kulenin tepesindeki balon kırmızı bir renge büründü ve yoğun bir duman çıkarmaya başladı ve sonra büyük ve parlak bir ışık herkesin gözünü kamaştırdı ama o kadar da büyük ve parlak değildi ve sonra ani bir patlama ortalığı sarstı ve balon ile içindekinden geriye kalan parçalar kesif bir duman bulutu eşliğinde gökten tepelerine yağdı ve patlamanın gürültüsü civar dağlarda yankılanadursun, izleyicilerin bazısı bu manzara karşısında sevinç ve coşkuyla haykırırken büyük bir çoğunluk sessiz kalmayı yeğlemişti.</p>

  <p>Uçan araca geri döndüklerinde, ağlamaktan kan çanağına dönmüş gözlerle onlara bakan Büyük-amca Fimender, ona soracak olurlarsa az önce korkunç bir suça tanıklık ettikleri görüşünde olduğunu belirtti.</p>

  <p class="orta1"><b>•</b></p>

  <p class="girintisiz">“Ah, sen mi geldin, genç Taak? Söyle bakalım, gereği gibi —ki doğal olarak, bu tabirle ‘uzaktan’ demek istediğini farz ediyorum— araştırma yapamıyor olmanla ilgili şu saçmalık da neyin nesi?”</p>

  <p>Braam Ganscerel, Tonderon Klanı Başkâhini ve bu bağlamda tüm kâhinlerin en kıdemlisi —ve aynı zamanda Fassin’in müstakbel kayın-aile reisi— uzun boylu, zayıf yapılı, omuzlarına dek dökülen beyaz saçlara sahip biriydi. Olduğundan daha genç gösteriyordu ama bu haliyle bile en genel tahminle yaşının on yedi yüzyıla yakın olduğu söylenebilirdi. Kocaman bir burnun ön plana çıktığı keskin hatlı köşegen bir suratı, görende şeffafmış izlenimi uyandıran adeta balmumundan yapılma solgun bir teni, kırılgan görünümlü uzun parmakları ve elleri vardı. Yaşı çok ilerleyip de öbür tarafa iyice yaklaştıkça vücudunun eğilip bükülmesine izin vermeyeceğine dair çok önceleri yemin etmişçesine, yürürken ve dikilirken başını geriye atıp göğsünü ileri çıkarmayı alışkanlık haline getirmişti. Bu acayip duruş tarzı yüzünden başı boynunun üzerinde aşırı geride kalıyor, bu da karşısındaki kişiye onunla konuşurken doğrudan o görkemli burunla yüzleşmek dışında seçenek bırakmıyordu. Herkesin son moda malzemelerini sergilediği özel bir kayak pistinden yeni dönmüş —veya oraya gitmek üzere hazırlanmış— gibi, siyah renkli birbirinden parlak iki asayı daima yanında taşırdı.</p>

  <p>Topuz haline getirip topladığı uzun beyaz saçları, soluk ten rengi ve basit ama zarif çizgilere sahip kâhin giysisi —siyah tozluklar, aynı şekilde siyah pantolon ve uzun bir ceket— ile, kendisini dikkat çekici ölçüde çelimsiz, şefkat uyandıracak kadar yaşlı, nefes kesici derecede sıradışı ve yüce bir ruhani varlıktan ancak bir nebze daha az otoriter göstermeye çalışır bir hali vardı.</p>

  <p>Beraberinde Fassin’in vaktiyle öğretme yetisi edinmekte yardımcı olduğu fakat gerçek araştırmacılığın o ağır temposunda Fassin’e oranla çok daha az zaman geçirdiği halde şimdi gerek uyum süresi gerekse dış görünüş bakımından ondan daha yaşlı bir imaj arz eden Paggs Yurnvic adlı uzun boylu ve zayıf kâhinin sırıtarak arkayı çektiği, önde ise —yarısı erkek yarısı kadın olmakla birlikte hepsi de sıkıntıyla yüklü bir hürmet takınmış— yarım düzine düşük rütbeli kâhinin yürüdüğü kasvetli bir kafile ile, ikiz asalarından ve çizmelerinin topuklarından tıkırtılar çıkararak, ağır kruvazör <i>Pyralis</i>’te kıdemli subaylar için ayrılmış dinlenme salonuna hızla girdi Ganscerel.</p>

  <p>“Başkâhin,” diyerek karşıladı onu Fassin, karşısına dikilip başını eğmenin sınırından dönen resmi bir selam vererek. Ağır kruvazör onları —bir ihtimal sadece uzaktan, Fassin’in arzu ettiği şekilde hareket etmeleri halindeyse uzaktan bağlantı ile birebir temasın karışımı olan bir yolla yürütecekleri— araştırmalarının hareket merkezi olması kararlaştırılan, Nasqueron’un yörüngesine en yakın ayı Üçüncü Öfke’ye götürmekteydi.</p>

  <p>Braam Ganscerel’in ileri yaşı ile kırılgan bünyesinin aya yapılacak yüksek yerçekimli bir yolculuğu —özel giysilere, yaşam haznelerine ve koruyucu jellere rağmen— seçenek dışı bırakacağı yönündeki ısrarı sonucu, ’glantine’in yerçekiminin iki katına varan, Sepekte’ninkinin ise biraz altında kalan tek derecelik standart ve yumuşak bir hızla ilerlemek durumunda kalmıştı gemi. Üstelik bu standart hızda bile ayakta kalıp hareket edebilmek için her iki asasına ihtiyaç duyduğunun herkes tarafından bilinmesini özellikle istemişti Braam Ganscerel. Bunu içinde bulundukları hayati koşullar altında doğru ve uygun bulduğunu ve yapılması gerçekten icap eden bir fedakarlık olarak gördüğünü de eklemeyi unutmamıştı. Fassin ise bunun onu bir kıyı koşarına, bir whuleye benzettiği kanısındaydı.</p>

  <p>“Evet,” dedi başkâhin, Fassin’in önüne gelip durarak, “neden araştırmanı uzaktan yapamıyormuşsun bakalım, Fassin? Söylesene, nedir sorun?”</p>

  <p>“Korku, efendim,” dedi Fassin kısaca.</p>

  <p>“Korku mu?” Olduğundan da geri gidip gidemeyeceğini sınamak istercesine başını geriye atan Braam Ganscerel bunun mümkün olduğunu görünce o vaziyette bıraktı kafasını.</p>

  <p>“Mesleki beceri bakımından sizin tarafınızdan zar zor yeterli görülen bir Yavaş Kâhin olarak gözler önüne serilme korkusu, efendim.”</p>

  <p>Braam Ganscerel bir gözünü yarı yarıya kısarak bir süre süzdü onu. “Benimle dalga geçiyorsun herhalde, Fassin.”</p>

  <p>Gülümsedi Fassin. “Doğrudan temas kurduğumda daha sağlıklı araştırma yaparım, Braam. Bunu siz de bilirsiniz.”</p>

  <p>“Gayet tabii biliyorum,” dedi Ganscerel. Çabuk ama heybetli bir dönüş yaparak onlar içeri girinceye kadar Fassin’in oturup önündeki ekrandan gelişmeleri takip ettiği koltuğa cup diye yerleşti. Onun peşi sıra Fassin de oturdu. Paggs en yakındaki koltuğun tek koluna yaslanıp dururken Braam Ganscerel’in maiyetinin geri kalanı gizemli ve anlaşılması güç bir sıralama düzeni uyarınca yakındaki diğer koltuklarda yerini almıştı.</p>

  <p>Paggs’a doğru dönüp başıyla onu selamladı Fassin. “Kâhin Yurnvic,” dedi bir yandan gülümseyip Paggs’in ciddiye almayacağını umduğu bir resmiyet takınarak.</p>

  <p>Sırıttı Paggs. “Seni gördüğüme sevindim, Fass.” İki eski tanıdık arasında her şey yolundaydı anlaşılan.</p>

  <p>“Yine de, bu araştırmayı beraber yürütmemiz gerektiğini düşünüyorum,” dedi Braam Ganscerel, karşısındaki duvara yerleştirilmiş olan, haberlerin birbiri ardına sessizce gelip geçtiği ekrandan gözlerini ayırmaksızın. Haberlerin ağırlığını, Sepekte’nin Lagrange noktasına düzenlenmiş olan son saldırıda yaşamını yitiren Navarchy mensuplarının cenaze törenleri oluşturuyordu. İkiz asalarından birini yanıbaşındaki koltuğa dayamış olan Ganscerel diğerini halen elinde tutuyordu. Asayı kaldırıp karşısındaki ekrana doğru sallamasıyla beraber ekran ortadan kaybolup yerini bir kez daha çıplak bir duvara bıraktı. Ağır kruvazörün kıdemli subay dinlenme salonu geniş olmasına geniş bir mekândı fakat dikine inen sütunlar ve bunları destekleyen çaprazlama duvar direkleri ile adeta bölümlere ayrılmıştı. Tıpkı geminin geri kalanı gibi burası da insan ölçülerine göre son derece konforlu sayılsa da, Albay Hatherence bir oerileithe için fazla sıkışık olan bir kabinle yetinmek zorunda kalmıştı. Nitekim kendisine <i>Pyralis</i>’e refakat etmekte olan gemilerin birinde daha rahat şartlarda yolculuk etme olanağı sunulmuş, fakat o buna yanaşmamıştı.</p>

  <p>“Birlikte çalışabiliriz,” dedi Fassin. “Siz ve Paggs uzaktan, Albay ve ben doğrudan. Bu sayede, gruplardan birinin başına bir şey gelmesi halinde diğeri boşluğu doldurabilecektir...”</p>

  <p>“Ah,” diye iç çekti Ganscerel. “Biliyor musun, genç Taak, benim dikkat çekmek istediğim nokta da bu zaten. Eğer hepimiz Üçüncü Öfke’de, bu güzel geminin ve ona eşlik eden eskort araçların koruması altında kalırsak, hiçbirimizin güvenliği için endişe etmeye lüzum kalmaz. Oysa sen, küçücük bir gaz mekiğine binip kendini bu gezegenin atmosferinin o bitmek tükenmek bilmez şiddetine maruz bırakma hevesindesin. En iyi şartlarda bile bu çok tehlikeli bir teşebbüs. Hele savaş zamanında, çılgınca ve bir o kadar ahmakça bir cesaretten öte bir şey olmaz bu.”</p>

  <p>“Braam, eski geçit koca bir filo tarafından korunuyordu ama yine de ortadan kaldırılıverdi. Üçüncü Öfke’nin hareket etmesi gayet mümkün, ama etse bile bu çok öngörülebilir bir hareket olur. Birisi ona saldırmak istese küçük bir kaya parçasına ışık hızının hemen altında bir sürat kazandırmaları ve onu çarpışmasını kaçınılmaz kılacak bir güzergâha oturtmaları yeterdi. Böyle bir şeyin gerçekleşmesi halinde bir ağır kruvazörün yapabileceği tek yardım, tesadüfen o kayanın yolu üzerinde bulunup darbeyi kendisi yemekten ibarettir ki bu milyonda bir ihtimal. Hiç kimse bütün bir ayı bir avuç gemiyle çevreleyemeyeceğine göre, kendimizi korumamızın hemen hiçbir yolu olmayan bir tehdide karşı birkaç savaş gemisinden medet ummamız pek de akıllıca değil.”</p>

  <p>“Birileri niçin Üçüncü Öfke gibi minik bir ayı hedef almak istesin ki?” diye sordu Paggs.</p>

  <p>“Sahiden, niçin?” diye katıldı ona Ganscerel, aynı soruyu tam kendisi sormaya hazırlanmış gibi.</p>

  <p>“Görünürde hiçbir sebep yok,” dedi Fassin. “Şu da var ki, son dönemde saldırıya uğrayan yerlerin çoğu da benzer şekilde umulmadık ve kâğıt üzerinde önemsiz hedeflerdi.”</p>

  <p>“O halde Nasqueron’un kendisi de bu kapsama alınabilir,” diye dikkat çekti Ganscerel.</p>

  <p>“Ama Üçüncü Öfke’ye kıyasla orası çok daha yoğun bir saldırıya göğüs gerecek büyüklükte.”</p>

  <p>“Ama bu, hedef alınmasına engel değil.”</p>

  <p>“Eğer bir gaz mekiğinin içinde oraya gidersem, yanımda elinde silahıyla Albay Hatherence olsa bile, izimi kolaylıkla kaybettirebilirim,” dedi Fassin onlara.</p>

  <p>“Hanımefendiden amirleriyle devamlı temasta kalması talep edilmezse tabii,” diye ekledi Paggs.</p>

  <p>“Üçüncü Öfke’de bir arada kalıp araştırmayı uzaktan yürütmemiz hususunda diretmelerinin başlıca sebebi bu olabilir pekâlâ,” dedi Ganscerel, derin bir iç geçirerek. Sonra Fassin’e dönerek devam etti. “Kontrol. Veya en azından onun hayali. Bilmesi gerekenlerle işin içyüzünü şu an için paylaşmasalar da, efendilerimiz bu görevin ne denli büyük önem taşıdığının farkında. İşler ters giderse kabahatin kısmen kendilerine yükleneceğini biliyor ve doğal olarak korkuya kapılıyorlar. Gerçek şu ki, her şey bize bağlı: Ulubis’i kayda değer kılan yegâne özellik baştan beri Ahali Çalışmaları’na merkez teşkil etmesi olsa da,” derken bakışlarını düşük rütbeli kâhinlerin üzerinde gezdirdi Ganscerel, “şu âna dek hiç umursamadıkları ve akıbeti için endişe duymadıkları bir avuç akademisyenin elinde her şey.” Ardından, gözlerini bir kez daha Fassin’e dikti. “Ellerinden gelen çok az şey var, bundan dolayı da, üzerine etki edebilecekleri en önemsiz hususlara bile büyük bir özen ve dikkatle eğilecekler. Hepimizi Üçüncü Öfke’de küçük bir savaş filosunun koruması altında görünürde güven içinde tutmakla, bize yapabilecekleri tüm yardımı yaptıkları kanısına varıp tatmin olacaklar. Öte yandan, Nasqueron’a inmene izin verirler de bir şeyler ters gidecek olursa, bunun vebali altında kalırlar. Sırf bu yüzden, endişe etmek ve temkinli davranmakta haklılar.”</p>

  <p>“Ama bu şekilde yürümez, Braam.”</p>

  <p>“Bence denemek zorundayız,” dedi yaşlı adam. “Bak.” Onun dikkatini celbetmek için Fassin’in koluna hafifçe vurdu. Üzerinde Şeriflik’in binbaşı üniforması olan Fassin bu haliyle kendisini kâhin meslektaşlarının arasında tuhaf ve aykırı hissediyordu. “Son zamanlarda uzaktan araştırma yapmayı denediğin oldu mu hiç?”</p>

  <p>“Uzun süredir olmadı,” diye itiraf etti Fassin.</p>

  <p>“Şartlar değişti, artık eskisi gibi değil,” dedi Paggs, söylediklerinin doğruluğunu vurgulamak ister gibi başını sallayarak. “Çok daha canlı hale geldi, sanırım ne demek istediğimi anlıyorsun; artık çok daha inandırıcı.” Yüzünde bir tebessümle sözlerine devam etti Paggs. “Son birkaç yüzyılda bu konuyla ilgili önemli ilerlemeler kaydedildi. Doğruyu söylemek gerekirse, bunlar Gerçek Araştırma akımı sayesinde mümkün oldu.”</p>

  <p>Ah, Paggs, yağcılığa mı başladın şimdi de? diye geçirdi içinden Fassin.</p>

  <p>Ganscerel tekrar pışpışladı onun kolunu. “Bir denesen ne çıkar ha, Fassin? Bunu benim için yapmaz mıydın?”</p>

  <p>Hemen evet demek istemiyordu Fassin. <i>Bunların esas konuyla hiçbir ilgisi yok,</i> diye düşündü. <i>Üçüncü Öfkeye yönelik muhtemel bir tehdidin varlığından habersiz olduğum varsayılsa bile, asıl önemli mesele konuşmak zorunda olduğumuz Ahali’nin uzaktan irtibata geçtiğimiz sürece bizi ciddiye almayacağı. Karşılıklı saygıyla ilgili bir şey bu, risk alıp onların dünyasını paylaşmamızla, fiilen orada yanlarında bulunmamızla ilgili.</i> Yine de uzlaşmaz bir tavır takınmamalıydı. Bazı savlarını kendine sakla; her zaman yedekte koz bulundurmaya bak. Bir an sonra yavaşça salladı başını. “Peki o halde. Dediğiniz gibi yapacağım. Ama sadece deneme mahiyetinde. Bir, en fazla iki günlüğüne. Aradaki farkı görmek için buncacık süre yetecektir. Nihai kararımızı o zaman daha sağlıklı veririz.”</p>

  <p>Gülümsüyordu şimdi Ganscerel. Tüm diğerleri gibi.</p>

  <p>Aynı akşam, Üçüncü Öfke’ye yaptıkları bu yolculukta onlara refakat etmekte olan küçük donanmanın kurmay kadrosuyla keyifli bir yemekte bir araya geldiler.</p>

  <p>Bir ara Ganscerel’i yalnız yakalamayı başardı Fassin. “Saygıdeğer Başkâhin,” diye başladı söze. “Konuştuğumuz gibi, araştırmamı uzaktan bağlantı yoluyla yürüteceğim, ama bunun yeterli gelmediği kanısına varacak olursam doğrudan temas yöntemine geçiş yapma konusunda ısrarcı olacağımı biliniz.” Söylediklerine nasıl karşılık vereceğini görmek için bir süre susup Ganscerel’in konuşmasını beklediyse de, başını geriye atmış halde onun gözünün içine bakmakla yetindi yaşlı adam. “Bunu yapmaya yetkim var,” diye devam etti Fassin, ondan ses gelmediğini görünce, “bana verilmiş olan brifing, Amiral Quile’nin yaptığı açıklamalar ve de Pusulacı Konseyi tarafından sunulan haklar bana bu yetkiyi tanıyor. Sanırım sistemin içindeki bazı kişiler bu problemin en etkin nasıl giderileceği konusunda kendilerine göre bazı çıkarsamalarda bulunup uzlaşmaya varmış bile, ama ben o yönde bir mecburiyet hissedersem, olayı elimden geldiğince yüksek kademelere taşıyıp olabildiğince geniş bir çevreye yaymaktan geri kalmam.”</p>

  <p>Ganscerel bir an düşündükten sonra gülümseyerek baktı ona. “Sen bu araştırmanın —veya araştırmaların... diğer bir tabirle ise, misyonun— başarıya ulaşacağına inanıyor musun yani?”</p>

  <p>“Hayır, Başkâtip.”</p>

  <p>“Ben de inanmıyorum. Yine de, şansımızı denemeli ve fiyaskoyla sonuçlanması kuvvetle muhtemel olsa da, bu girişimimizi başarıya ulaştırmak için elimizdeki tüm imkânları seferber etmeliyiz. Bizi üstlerimizle karşı karşıya bırakacak durumlardan kaçınmaya özen göstererek gücümüz yettiğince çabalamalı ve Yavaş Kâhinlerin genel itibarı ile gelecekteki konumunu sağlama almayı hedeflemeliyiz. Bence bu saydıklarımın hepsini yapacak gücümüz var. Ya sence?”</p>

  <p>“Vaziyet itibarıyla, sizinle hemfikir olduğumu söyleyebilirim.”</p>

  <p>“Doğrudan araştırma yapman gerektiğine samimi olarak inanıyorsan, sana köstek olacak değilim. Ama bu yolda sana arka çıkmayacağımı da bil, çünkü benimki gibi bir konumdayken böyle bir tavır takınmak, kendimi halen esasında ahmakça bir gözü peklik olarak kabul ettiğim bir hareket tarzına bağlayacağım anlamına gelir. Farklı koşullar altında bulunsak, sana bağlı olduğun en kıdemli başkâhin ne emrediyorsa ona uy der ve işin içinden çıkardım. Ne var ki, bu defa emir sana yukarıdan geldi —hem de olabilecek en üst mertebeden— Fassin Taak ve bu durum her şeyi kökünden değiştirip sil baştan şekillendiriyor. Gelgelelim, şu uzaktan araştırma yöntemini bir dene. Sonuç senin açından da beklemediğin ölçüde şaşırtıcı olabilir. Kararını ondan sonra verirsin. Hiçbir şekilde yoluna çıkmayacağım. Sorumluluk tamamen sana ait olacak. Sadece bu hususta sana tam destek sağlarım.” Ona muzipçe göz kırpan Ganscerel karşılık vermesine zaman bırakmadan başka tarafa yöneldi ve ağır kruvazörün kaptanıyla konuşmak üzere Fassin’in yanından uzaklaştı.</p>

  <p>Kendisine tam destek verildiğini öğrenmenin kişiyi bu denli sudan çıkmış balık gibi şaşkın şaşkaloz bırakabileceğini yeni öğreniyordu Fassin.</p>

  <p class="girintisiz1">Nasqueron’u çevreleyen kurşuni bulut kümelerinden en dıştakilerin sadece 120.000 kilometre açığında, yörüngede süzülmekte olan Üçüncü Öfke adlı yirmi kilometre genişliğindeki kaya ve metalden müteşekkil topun koruyucu çekim alanına girerken, ardında bıraktığı, devamlı onu takip ediyormuş gibi görünen ışık huzmesiyle adeta alev alev yanıyordu <i>Pyralis.</i> Ona öyle yaklaşmışlardı ki, bulundukları yerden bakınca, kusursuz şeffaflıkta bir buz kütlesinin altında çılgın bir renk cümbüşü ortaya koyarak burgaçlar meydana getirip birbirinin içinden geçen gezegen büyüklüğünde karşıt yönlü sıvı akıntılarını andıracak biçimde parçalanıp ayrışan, oradan oraya savrulan, girdaplara boğulan bulutlardan oluşan kuşakları ve her bir kuşağın arasında kalan açıklıklarıyla, tüm gökyüzünü kaplayan devasa bir duvarı andırıyordu gaz-devi.</p>

  <p>Hissedilebilir bir atmosfere sahip olmayan Üçüncü Öfke’de yerçekimi de yok denecek kadar azdı. Ağır kruvazörün bu ufak ayın daima Nasqueron’a bakan yüzünde konuşlanmış kahin üssüne doğrudan iniş yapması işten değildi. Ancak askeri bir nakil aracı onları alıp bir diğer üsse yönlendirdi. Birkaç kilometre açıkta duran <i>Pyralis</i> bu haliyle gaz-devinin bir diğer geçici uydusundan farksızdı. Ona refakat eden iki hafif kruvazör ile dört destroyer ise yirmi-otuz kilometre öteye, iç içe geçmiş yörüngelerin oluşturduğu atıl kalmış bir yumağın içine konuşlanarak gezegenin şeritlerle kaplı yüzeyinin hizasından geçtikçe bir an için görünüp kaybolan yavaş hareketli ve ince yapılı gölgemsi birer şekil halini almıştı.</p>

  <p class="girintisiz1">Nasqueron Ahalisi’nin daveti üzerine onların huzuruna çıkıp saygı gösterisinde bulunan ilk türlerden biri tarafından, o dönemde zaten var olan küçük bir ay elden geçirilerek bundan milyarlarca yıl önce inşa edilmiş, bir bakıma dönüştürülmüştü Üçüncü Öfke. Neredeyse tüm gaz-devlerinde —ki bunlar gezegenlerin en yaygın halidirler— varlığını sürdüren Ahali’nin gezegenleri mesken tutan türler arasında galaksiye en çok yayılmışı olduğu gerçeği göz önüne alındığında, Ahali’nin yaşam alanı olarak kullandığı, sayıları doksan milyonu aşan süper—küreler içinde sadece ve sadece sekizinin sakinlerinin kendileriyle kısa süreli bir görüşmenin ötesine geçecek bir temasta bulunmak isteyen yabancılara kapılarını kapamadığı faktörü, bu toplumun diğer galaksi topluluklarının gündelik yaşantısına neredeyse bütünüyle ilgisiz kalışının altını çizen ciltler dolusu —daha doğru bir ifade kullanmak gerekirse, kütüphaneler dolusu— kanıt ortaya koymaktaydı.</p>

  <p>Şu da var ki, burada bahsi geçen ilgisizliğin <i>mutlak</i> bir bütünlük arz ettiği söylenemezdi; inzivaya çekilmişlik de dahil olmak üzere, herhangi bir kalıba sığdırılacak bir topluluk asla değildi Ahali. Gerek toplanmasında gerekse muhafaza edilmesinde hiçbir ayırt edilebilir mantıksal sistem tatbik etmemekle birlikte, sayısız bilginin peşinde koşuyor, onları bir araya getiriyor ve sonuçta o muazzam bilgi birikimlerini daha da genişletiyorlar, herhangi bir vesileyle bu konu üzerine sorgulandıklarında ise görünürde tamamen şuursuzca gerçekleştirdikleri bu bilgi avına dair geçerli ve hatta anlaşılması güç tek bir gerekçe öne süremiyorlar, dahası, sırf kendilerine böyle bir soru yöneltilmiş olmasından ötürü bile adamakıllı afallıyorlardı.</p>

  <p>Diğer yandan, bilinen tarih boyunca —bizzat Ahali tarafından bu tür konular üzerine tutulmuş güvenilmezliğiyle tanınan kayıtlar hesaba katılmadığında bile— her ne kadar bu imtiyaz ancak ve ancak Ahali’nin o değişken ve alışılmadık kuralları uyarınca tanınıyor olsa da, Ahali topluluklarından bazılarının bilgi değiş tokuşuna ve sohbete her zaman açık olduğu gözlenmişti. Birinci Sürgün Çağı’nın sona erdiği, galaksinin ve de tüm evrenin yaşının iki buçuk milyar yıl civarında olduğu günlerden bu yana Ahali Çalışmaları’nın yürütüldüğü faal bir merkezin varlığından söz edilemiyordu, onu izleyen on buçuk milyar yıl süresince ise bu alanda eşzamanlı olarak faaliyet gösteren ondan fazla merkeze rastlandığı hiç olmamıştı.</p>

  <p>Bu süre zarfında kabul edilebilir refakatçiler gelip geçmişti.</p>

  <p>En azından milyonlarca yıldır uygar denebilecek bir düzeyde varlığını sürdüregelmiş bir tür olan Yavaş kategorisine mensuptu Ahali. Aralarına karışıp kendileriyle konuşmasına izin verdikleri ve bilgi alışverişi yapmaya hazır oldukları kişiler genellikle uygar bir toplum olarak varlıklarını on binlerce yıl öncesine ve bazen de daha yakın bir geçmişe dayandıran ve Hızlı diye nitelenen gruptan olurdu. Daha düzensiz ve daha nadir görülen bir temele dayanmakla beraber, diğer Yavaş türlere de müsamaha gösterir ve onlarla konuşurdu Ahali. O dillere destan sabırlarına karşın —üstün bir tahammül düzeyine ulaşmamış bir türün (ara istasyonlarda verilen molalar hariç tutulmak kaydıyla) ışık hızının yüzde birinden daha az bir ortalama hızla galaksiyi kolonileştirmesinden bahsedilemezdi elbet— Ahali’nin kendisini ziyarete gelecek olan türlerden sıkılabileceğine ve sadece Hızlı sınıfına girenler arasından tercih yapma yoluyla bir an önce sırtını çevirip gittiğini görmeyi arzuladıkları kişilerin dikkatine gereğinden uzun süre maruz kalmamayı garantilediklerine dair genel bir şüphe hakimdi. Az bekleyin ve —Ahali standartlarına göre kaşla göz arasında geçen bir sürede— bir de bakmışsınız ki bıkkınlık verici misafirler artık onlar için rahatsızlık kaynağı olmaktan çıkmış.</p>

  <p>Son on altı yüzyıllık süreçte —ki bu, Ahali hesabıyla bir kez göz açıp kapayıncaya dek geçecek bir süreydi— Ulubis sistemindeki Nasqueron Ahalisi tarafından güvenilir addedilip sırdaş kabul edilen insanların varlığına büyük ölçüde tolerans gösterilmiş, Ahali topluluğuyla kaynaşma girişimleri olumlu karşılanmış, güvenlikleri hemen her zaman temin edilmiş ama Ahali ile konuşmaya ve onların hayal gücünün sınırları zorlanarak organize edilip bir dizine bağlanmış o devasa bilgi dağarcığını gün yüzüne çıkarmaya yönelik talepleri mümkün olan en resmi engellerle, belli belirsiz alaylarla ve en alt düzeyde kararlılık arz eden kafa karıştırıcı stratejilerle karşılanmıştı.</p>

  <p>Şakayla karışık bu nazlar, ölçülemeyecek kadar küçük sayılacak bu çekingenlikler ve şöhretine hiç de yakışık almayan bu nazikane engellemeler, konuyla ilgili insanlara, kimlerin bunu evrenin ömrüyle neredeyse yaşıt sayılacak bir geçmişten bu yana kimlerinse şunun şurasında iki bin yıldan az bir süredir yapmakta olduğunu ortaya koymayı amaçlayan, sevimsiz bir karmaşıklığa ve tükenmek nedir bilmeyen şeytanca bir yaratıcılığa sahip muazzam boyutta engeller gibi görünmüştü.</p>

  <p>Doğal olarak, başka yaklaşımlar da denendi.</p>

  <p>Parayı yalnızca bir zevk aracı olarak algılayan rüşvetçi yaratıklar en girişken ve yetenekli piyasa simsarlarını bile vergilendirme yoluna gitti. Ahali ise, gücün kimi zaman gelişigüzel dağıtıldığı ve sahip olunan otorite ile nüfuzun neredeyse tamamen yaşa bağlı olduğu bir sistem oluşturmanın peşindeydi; bu da onların eline pek bir kaldıraç gücü bırakmıyordu.</p>

  <p>Buna alternatif olarak, Ahali Çalışmaları’nda pay sahibi olanların onlardan kibarca ama kararlı bir biçimde koparmaya çalıştığı bilgileri zor kullanarak elde etmeyi hedefleyen türler da arada bir ortaya çıkmıyor değildi. Ne var ki, kaba kuvvetin Ahali’ye sökmediği —birbirinden bağımsız ama şaşırtıcı bir sıklıkta tekrarlanan vesilelerle— çok geçmeden anlaşılacaktı. Acı hissetmiyorlar, öteden beri sürdüregeldikleri varoluşlarını (ve en ufak bir kışkırtmaya uğramaları halinde başkalarınınkini de) şartlardan olabildiğince muaf tutuyorlar ve görünüşe göre hücresel düzeyde, hayatta yegane önemli şeyin, özel bir övgüyle ifade ettikleri ve yol gösterici ilkeleri etki alanları dışındaki herhangi birinin onlara müdahalede bulunmaya teşebbüs etmesi halinde ne olursa olsun ilgili tüm kişilerin bedenindeki son can emaresi de yok olup gidene dek ona direnmeyi buyuran kendilerine has bir tür itibar puanı olduğu inancını paylaşıyorlardı.</p>

  <p>Ahali hemen hemen her yerdeydi ve sonsuz denebilecek bir geçmişten bu yana varlığını sürdürüyordu. Geçen zaman zarfında savaşmakla ilgili bazı şeyler öğrenmişlerdi ve yapımına imza attıkları savaş makinelerinin de tıpkı haşır neşir olmaya tenezzül ettikleri tüm diğer teknolojik gereçler gibi güvenilmez —ve aynı zamanda tasarım, imalat ve muhafaza bakımından alışılmadık— olduğu yönünde genel bir kanı hakim olmakla birlikte, bu durum söz konusu cihazların ölümcül olmadığı anlamına gelmiyordu; hele ki konuyla uzaktan yakından ilgisi olan herkes üzerinde genellikle etki doğurabilecek güce ve şaşırtıcı ölçüde geniş bir kapsama alanına sahiplerken.</p>

  <p>Kimi türlerin Ahali karşısında zaman zaman galip geldiği olmuştu. Bu bağlamda, gezegenler dolusu Ahali toplulukları tümüyle yok edilmiş, Hızlı türlerin inşasına özellikle önem verdiği gözlenen tipte devasa yapı projelerini hayata geçirmek üzere ihtiyaç duyulan hammaddeleri elde etmek uğruna, belli ki sırf Hızlı türler buna güç yetirebildikleri için, gaz-devleri parçalanıp boşaltılmıştı. Ama bu hamlelerin uzun vadede istenen sonucu doğurduğu şu güne dek görülmemişti.</p>

  <p>Ahali gibi geniş bir alana yayılmış, uzun ömürlü, çabuk parlayan ve —işlerine geldiğinde— ne istediğini bilen bir türle zıtlaşmak, tam da —veya aradan yerbilimsel değişimlere sahne olmuş çağlar geçtikten sonra— her şeyin yerli yerine oturduğunu ve yaşananların geçmişte kalıp talihsiz anlaşmazlıkların tarihe gömüldüğünü sandığınız bir sırada, kendileri de her biri sanki geniş çaplı bir toprak kayması sonucu oluşmuş daha da küçük kaya parçaları ve çakıllarla çevrili vaziyette seyahat eden hepsi de gayet iri boyutta sayısız kayadan meydana gelme bulanık bir çekirdeğin içinde adeta kozalanmış olan asteroid boyutunda sayısız parçacıkla sarılı bir dizi ayın eşlik ettiği küçük bir gezegenin, tüm unsurlarıyla dehşetengiz bir görüntü ortaya koyarak ışık hızına temkinli ve uyanık olma özellikleriyle ön plana çıkan bir türün dahi etkileyici ama bir o kadar ziyan kabilinden bir radyasyon yumağı içinde yok olup gitmesinden hemen önce “Bu lanet şey de ne?” tepkisinin yerel karşılığını nefesi kesilerek söylemesine ancak zaman bırakacak kadar yaklaşan bir hızda ilerleyerek, önceden hiçbir uyarıda bulunulmaksızın sisteminizin ortasında belirivermesi anlamına geliyordu genellikle.</p>

  <p>Bunu yapmaya halen gücü yetebilen yerlerde girişilen birkaç misilleme denemesi, beklendiği üzere korkunç derecede karmaşık bir yıpratma savaşının fitilini ateşlemiş, Ahali uygarlığının (buna uygarlık denirse tabii) ulaştığı muazzam boyutun ve ne denli uzun soluklu bir geçmişe —ve dolayısıyla muhtemelen geleceğe de— sahip olduğunun öğrenilmesi, her şeyden önce Ahali’nin karşısına dikilme budalalığı göstermiş olan her ırk üzerinde çoğu kez onu ayıltıp uslandıran bir etki doğurmuştu.</p>

  <p>Bir diğer Ahali topluluğuna —ya da birden çoğuna— gözdağı verme ümidiyle kendi bölgenizdekini rehin tutmak gülünç denecek ölçüde sakat ve dahası, ters tepen bir stratejiydi. Hangi gaz-devinde yaşarsa yaşasın bir Ahali topluluğu kendi müşterek güvenliğini çok az umursardı; türdeşi olan herhangi bir başka grupla arasındaki dayanışmanın ne derece zayıf olduğunun görülmesini sağlayacak bir gerekçe, benzersiz ve olağanüstü derecede tüyler ürpertici olaylara yol açmaktan öteye gitmeyecek olsa bile, Ahali toplulukları arasında var olan genetik ve kültürel farklılıklar galaksinin geneline yayılmış herhangi bir diğer gruplaşmanın sergileyeceğinden çok daha azdı.</p>

  <p>Başta o dönemde galaksinin her anlamda en başarılı türlerinden biri olduğu tartışma götürmeyen bir hasımla aralarında yaşanmış geçmiş kapışmaların medeniyetleri üzerinde bıraktığı yaraları iyileştirmekle meşgul olanlar veya başkalarının başına gelenlerin hatırası bilgi bankalarında tazeliğini korumakta olanlar arasında uzun, çok uzun deneyimler sonucu, mevcut tüm şartlar da hesaba katılarak varılmış fikir birliği, izlenecek en akılcı yolun Ahali’ye ilişmeyip onları kendi haline bırakmak olduğu yönündeydi.</p>

  <p>Bir kez kendi haline bırakıldı mı, ara sıra kendi kendisini ve onların gerçekte neyi temsil ettiği üzerine fazlaca kafa yoranları zarara uğratması dışında kimseye rahatsızlık vermezdi Ahali. Ne de olsa, genel anlamda galaksininki gibi onların tarihi de, kesintisiz denebilecek bir barış ve huzur içinde geçmişti: Ne mutlu ki hemen hiçbir olay yaşanmadan gelip geçen milyarlarca ve milyarlarca yıl. Uygarlıklarının süresi on milyon yılı aşan geçmişinde sadece üç ana Kargaşa dönemi yaşanmış, galaksinin bütününe yayılır nitelikteki savaşların sayısı ise iki haneli rakamlara dahi çıkamayıp sekizde kalmıştı!</p>

  <p>Görünüşe göre Ahali’nin konuyla ilgili herkesin...özellikle de kendilerinin hafiften de olsa gurur duyması gerektiğini hissettiği sayısal verilerdi bunlar.</p>

  <p class="girintisiz1">“Hepiniz hoşgeldiniz! Sizi gördüğüme sevindim, saygıdeğer Başkâhin. Kâhin Taak, Kâhin Yurnvic. Genç dostlarım. Siz de Albay Hatherence olmalısınız. Sizi tanımak büyük şeref, hanımefendi.” Görevini tamamlayan askeri nakil aracı <i>Pyralis</i>’e dönüş yoluna çıkmak üzere oradan ayrılırken, Üçüncü Öfke Ortak Kullanım Tesisi’nin tepesi kel, vücudu küre gibi yuvarlak Başkâhyası Duelbe yolcu varış salonunda böyle karşıladı onları. Duelbe’nin kusursuz bir topu andıran görüntüsüyle daha önce hiç karşılaşmadığı her halinden belli olan genç kâhinlerden birkaçı, hayretten yuvalarından dışarı uğramış gözlerle bakakalmıştı ona. Bu tür durumlarda Üçüncü Öfke ile onun Ortak Kullanım Tesisi’nin başkâhyası arasındaki şekilsel benzerlik üzerine kıyaslama yapmak kural haline gelmişti adeta. Neyse ki bu seferki örnekte söz konusu karşılaştırma akıllardan geçirildiyse bile, söze dökülmemişti.</p>

  <p>Bazı uşaklar valizleri transpaletlere yüklemeye başladı. Yeni gelenlerde hapsedilmişlik hissi uyandıran bu görece basık alanda daha rahat manevra yapabilmesi için ona yardım etmek üzere yanına koşturanları başından kovaladı Hatherence... Büyük ölçüde yeraltına kurulmuş olan bu tesisin geri kalanı gibi, tavanı kubbeyi andıran bu salon da, kâhinlik statüsü bahşedilmiş son türlerin de ayrılmasının ardından, cüssece daha büyük olan diğer ırklara mekânsal açıdan çok az taviz verilerek, insanların kullanımına yönelik ölçülerde yeniden yapılandırılmıştı. Uzay giysisinin iki yanındaki biçimli kanatçıklar yardımıyla bir yerden bir yere rahatça gidebilen Albay Hatherence başkasının yardımı olmaksızın havada süzülebildiğine seviniyor olmalıydı.</p>

  <p>“Ah!” dedi Braam Ganscerel yüksek sesle, bir yandan kendisini tavandan sakınmak için asalarından biriyle tuhaf bir zarafete sahip dokunuşlar yaparak tersine hareket eden bir sırıkla atlamacı gibi uzun ve kendinden emin adımlarla salon zemini boyunca zıplarken. “<i>Böylesi</i> daha iyi! Yerçekiminin en az geçerli olduğu ortamlardaki kadar takdir edildiğine nadiren rastlanır, değil mi, Duelbe?”</p>

  <p>Fassin onun bu lafı Ganscerel’den daha önce en az bir düzine kere işittiğinden şüphe duymasa da, yüzünde geniş bir gülümsemeyle baktı başkâhine başkâhya. Bunu ilk kez duyduğu belli olan yeniyetme kâhinler ise içten ve de nahoş kahkahalarını böğürlerini ağrıtma pahasına bastırmak için bariz çaba gösteriyordu.</p>

  <p class="girintisiz1">Üç çifte daire, kan kırmızısı bir karla kaplı yüz kilometre yüksekliğinde dışbükey bir seti andıran derinlemesine yarılmış bulut kümelerinin şekillendirdiği büyük ve kıvrımlı bir kanyonun üzerinde süzülüyordu. Çok daha yukarılarda, dur durak bilmeyen bir hızla oradan oraya savrulan sarı ışık huzmeleri arasında oluşan anlık boşluklarda, uçları dikeni andıran yıldızlarla bezeli ve zaman zaman kahverengi ve yumuşak bir kartopunu andıran tek bir ayın geçişine sahne olan soluk ve ruhsuz gökyüzünün kiraz kırmızısı rengi seçilebiliyordu. Düzenli bir bütün halinde ilerleyen uçan makineler kıvrılarak yön değiştirdi ve kan kırmızı renkteki buhar setinin içinde gözden kayboldu.</p>

  <p>Tüm duyuları harekete geçmişti. Çevresinin binlerce kilometre çapında ve yüzlercesi derinliğinde karma bir resmini zihnine kazıyarak, kendisini halen bütünüyle ulaşılabilir olan geniş ve ışıl ışıl bir bilinçaltı görüntüsü ile ses yoluyla algılanan duyumsal çevrenin jöleye benzer hayalsi görüntü silsilesi üzerine yerleşmiş manyetik alanlar, radyasyon ve yerçekimsel eğimin bir ağ gibi yayılan o büyük birikintisi içine iğne keskinliğinde bir berraklık ile yerleştirerek, içine ferahlık veren bir rahatlıkla hedefe doğru uzandığını hissediyordu.</p>

  <p>Paggs’tan aldıkları öncülük pozisyonunu koruyup üçlü gruba rehberlik ederek, bir düzine kilometre ötede görüş alanına giren ince fakat bir o kadar keskin bir sıvı tabakasına doğru dalışa geçtiler.</p>

  <p>Sırasıyla, görüşün nispeten daha berrak olduğu geniş bir kabarcığın ve sulu kardan oluşan bir boranın ortasında buldular kendilerini. Suyun yağmur şeklini alıp hızla dönen ikiz dairelerin yüzeyi üzerinde sert patırtılar çıkararak döküldüğü bir basınç ve ısı bandı içinde yol alarak daha da derinlere daldılar ve ardından, her metrede kesif bir karanlığın bağrına daha da gömülerek dairelerin dev boyutta çifte konili yo-yolar gibi hoplayıp buharlar saçarak ve bir yandan birbirlerine sinyaller göndererek süzüldüğü, eriyip cıvıklaşmış karı andıran sıcak bir hidrojen tabakasına ulaştılar.</p>

  <p>— Söyle bakalım, genç Taak, ne düşünüyorsun? Yeniden evde olmak güzel mi?</p>

  <p>— Büyüleyici bir deneyim bu, diyerek onu doğruladı Fassin. — Neredeyiz biz? İç sefer donanımını tekrar gözden geçirdi. — İki ekvatoral uydu boyunca ve sıfır seviyesinden bir katman yukarıda mıyız?</p>

  <p>— Bak şimdi, Fass, diye açıklamaya girişti Paggs.</p>

  <p>— Demek ki böyle yapacak olursam... diye mesaj gönderen Fassin ikiz dairesini Paggs’ınkine yöneltti. Onun kendisine yaklaşacağını tahmin eden Paggs ise ileri geri kaçarak harekete geçmişti bile. Fassin’in makinesi ilkin meslektaşının daha uzaktaki makinesine doğru atılır gibi olduysa da sonradan geriledi ve Paggs’ın makinesinin kısa süre öncesine kadar bulunduğu yere varmadan az evvel durdu. — Kaçacak zamanı ancak bulabildin, diye belirtti Fassin makul bir sesle.</p>

  <p>— Kâhin Taak... diye başladı Braam Ganscerel.</p>

  <p>— Halbuki gezegenin öteki ucunda, diye devam etti Fassin, —yani tüm bir uydu zincirinin en uç kısmında, uygulamada herhangi bir gecikme olmaksızın ışık hızıyla bütün bir saniyenin büyük kısmı uzaklığında buna benzer bir şey yapmış olsaydım, şu an her ikimiz de en iyi ihtimalle az önceki hareketimle onların sunduğu garantileri hükümsüz kıldığıma dair uzaktan bağlantı yoluyla yapılan bir duyuru dinliyor olurduk.</p>

  <p>— Fassin, diye yeni bir mesaja başladı Ganscerel, derin derin iç çekerek. — Sanırım ışık hızı ve gezegenin çapı üzerine hepimizin yeterince bilgisi var. Hem sözünü ettiğin uzaktan bağlantı duyurusunu yapacak olanlar hiç de aptal veya korumasız sayılmaz. Muhtemel çarpışmalardan kaçınmaya yönelik son derece gelişmiş ve çok yönlü bir sisteme sahipler. İçlerinden birine yerleşebilmek için onu Şeriflik’teki ahbaplarınla beraber özel olarak temizlememiz gerekti; zira çok yaklaşmıştı... <i>zeki</i> olmaya.</p>

  <p>— Ama eğer Ahali’den biri sırf eğlence olsun diye, diye sordu Fassin, — sırf sizin ileri geri hamlede bulunup bulunmayacağınızı görmek için üzerinize bir lazer silahı doğrultursa, bahsettiğiniz şu çarpışmadan kaçınma sistemi ne işe yarar ki?</p>

  <p>— Belki de, diye fikir yürüttü Ganscerel ağırbaşlı bir tavırla, — her şeyden önce, böyle bir hareket tarzı sergilemesi beklenecek bir Ahali mensubuyla haşır neşir olunmaması gerekir.</p>

  <p><i>Tabii karşındakiler zamanını gevezelik etmekle harcadığın şu kurutulmuş, zararsız olmakla beraber salaklığı ümitsiz düzeylere varmış beyinsizler değil de seninle ilginç bilgiler paylaşacak tipte olanlar değilse, yaşlı dostum,</i> diye geçirdi içinden Fassin. Bunun sadece bir fikir olduğuna fazlasıyla emindi. İnsanlar teorik olarak sanal gerçeklik ortamında sadece düşünmek istenilen şeyin aynı zamanda söylenmesinden çekinirlerdi, ama o uzaktan bağlantı yoluyla yürütülen araştırmalarda yıldan yıla paslanmış olmadığından böyle bir endişe duymuyordu. Hem ara sıra ağza alınmayacak sözlerin kibarca ifade edilmiş versiyonlarından birkaçını duymak Braam Ganscerel için hiç fena olmazdı belki.</p>

  <p>— Belki de hakikaten dediğiniz gibidir, Başkâhin, oldu tüm söyleyebildiği.</p>

  <p>— Hmm. Haydi artık dışarı çıkalım, ne dersin?</p>

  <p class="girintisiz1">Teknisyenlerin onları koltuklarından ayırmak için uğraşırken kullandığı cihazların ışığı altında gözlerini kırpıştırarak, bir yandan Nükleer Manyetik Rezonans malzemelerinin yarı-kubbe şeklindeki tepelerini yerinden kaldırmak için kendilerini ileri doğru itip görüşlerini kapamak için başvurulan siyah kadifeden yapılma basit göz bantlarını ve kulaklıklarını geri verirken, birebir zaman oranıyla gerçekleştirilmiş varsa yoksa bir saatlik bir araştırmadan değil de sanki bunun adamakıllı uzun bir örneğinden yeni çıkmış gibi gerinip kaslarını açarak, Üçüncü Öfke Tesisi’nin uzak köşelerinden birinde, derinlere gömülmüş bir salonun gerçekliğinde buldular kendilerini.</p>

  <p>Hem hareketlerini algılayan hem de enerji sarf etmesini gerektirecek herhangi bir hamlede bulunması halinde onu koltuğundan fırlatıp atacak olan ince akciğer tüplerine kendisini kenetleyen yumuşak şeritler üzerinde parmaklarını gezdiren Paggs, bunların son çiftini de söktü.</p>

  <p>Gözleri kapalı halde uzanmayı sürdüren Ganscerel ise bir yandan derin derin nefes alarak teknisyenlerin kendisini bağlı bulunduğu cihazdan ayırmasını bekliyordu.</p>

  <p>Paggs başını uzatıp arkadaşına göz attı. “Bu yaptıklarımız ikna olmana katkıda bulunuyor mu bari, Fass?”</p>

  <p>“Günümüzde uzaktan araştırma yapmanın eskisine oranla daha da kolaylaştığına ikna ediyorsunuz beni.” Tek bir parmağına dayanarak uyguladığı düzenli güç yardımıyla koltuğundan kalkan Fassin sonrasında narince süzülerek zemine yöneldi. “Yine de, sırf sözüne güvenerek buna ikna olmayı tercih ederdim.”</p>

  <p class="girintisiz1">“Demek söz konusu ciltlerin yalnızca üçte birine sahipsin, genç Taak,” dedi Ganscerel.</p>

  <p>Fassin ikinci gemi hangarının hemen açığındaki bir mühendislik odasında çok özel bir brifing vermekle meşguldü. Ganscerel bu brifingin kendi odasında tertip edilmesini talep ettiyse de, albayı oraya sığdırmanın bir yolu bulunamamıştı. Fassin ve Ganscerel’in yanı sıra Paggs ve Albay Hatherence hazır bulunuyordu bu görüşmede. Fassin katılımcıların her birinin gerek uzunca zaman önce bizzat gerçekleştirmiş olduğu araştırma sonucu edindiği gerekse ertesi gün başlamayı umdukları yeni araştırma yoluyla ulaşmaya çalışacakları bulgular üzerine en az kendisi kadar —veya en azından olması gerektiğini düşündüğü kadar— bilgi sahibi hale gelmesini istiyordu.</p>

  <p>“Evet,” diyerek açıklamaya girişti. “Dünya’nın Yirminci Yüzyılı’na ait Dışavurumcu Resim Akımı’nın yüksek çözünürlüklü bazı örneklerini —daha pek çok başka şeyle beraber— bir Gizem Dukası’nın eseri olan —ya da belki de onun tarafından bu doğrultuda görevlendirilmiş başka birine ait olan— Üçüncü Kargaşa dönemi öncesinden kalma özel ve daha önce hiç yayınlanmamış bir Lutankleydar kahramanlık şiirinin üç kez tercüme edilme denemesinde bulunulduğu belirtilerek fihriste alınmış bir metniyle takas ettim. Metnin tümü iki defa şifrelenip sıkıştırılmıştı ama üç ciltten oluştuğu biliniyordu. Bu ciltlerin üçünü de Valseir’den aldım, ne var ki —yıllar sonra, Jeltick tarafından nihayet tekrar çözüldüğünde anlaşılacağı üzere— bana verilmiş olan şey Birinci, ikinci ve Üçüncü Ciltler değil, Birinci Cilt’in aslında birbirinin aynı olan fakat üç farklı dille kaleme alınan metinleriydi. Dahası, bir Gizem Dukası’nın elinden çıkma olduğu da söylenemezdi.”</p>

  <p>“Ciltlerden biri, Birikim döneminden kalma, önceden bilinen fakat tercüme edilemeyen bir Penumbra dilinde yazılmıştı. Tercümesi yapıldığında, Rosetta Taşı’nınkine<a id="k7" href="../Text/dipnotlar.xhtml#a7"><sup>[7]</sup></a> benzer bir işlev üstlendi; pek çok farklı şeye anahtar teşkil edişi herkesin dikkatini bir süreliğine başka yöne çekti. Gel zaman git zaman, uyanık bir Jeltick âlimi ciltlerin sonundaki eklenti kısmının derinliklerinde, çok da sonradan olmamakla beraber yine de sonradan oraya eklendiği anlaşılan ve temel olarak tüm eserin toplumdan dışlanmış, Penumbra dilinde uzman bir Ahali mensubu tarafından İkinci Gemi’nin Uzun Geçişi esnasında kaleme alındığını ve evet, Ahali Listesi diye bir şeyin gerçekten de mevcut olduğunu, onların —geminin veya mürettebatının— bu listenin anahtarını ele geçirdiğini ve onun bu kahramanlık şiirinin İkinci veya Üçüncü Cildi’ne dahil edileceğini ortaya koyan argo dilde yazılmış ilkel ama konuyla ilgili olduğu şüphe götürmez bir tabir yakaladı. O da gemideydi tabii ve gemi Zateki sistemine doğru yol alıyordu. Bu yüzden de, tercüme yapılır yapılmaz Jeltick doğruca bir keşif seferi düzenledi oraya.”</p>

  <p>“Peki neden buraya, Üçüncü Cilt’i bulabilecekleri Nasqueron’a gelme seçeneğini değerlendirmediler?” diye sordu Paggs gülümseyerek.</p>

  <p>“Çünkü Şeriflik verilerin nereden geldiğini onlara söylememişti. Bunu kasten mi yaptıkları yoksa ihmal sonucu gözden mi kaçırdıkları bize açıklanmadı. Jeltick bunun Ahali üzerine çalışmalar yürütülen merkezlerin birinden geldiğini tahmin etmiş olabilir ama durum kesinkes böyledir demelerine imkân yoktu, olsa bile hangi merkezin buna kaynaklık ettiğini bulup çıkarmaları mümkün değildi. Konuyla ilgili soruşturma yapmaya başlamaları kuvvetle muhtemel, fakat ele geçirdikleri bilginin taşıdığı önem dolayısıyla başkalarının dikkatini uyandırmaktan kaçınıyorlardı. Unutmayın ki edinilen bilgiler kopyalanmış ve sonra tekrar kopyalanmıştı... Uygar galaksinin hemen her yerindeki bilgi depolarına yayılmış durumdaydılar. İnsanların ana metni çoktan tercüme etmiş ve okumuş olmakla beraber asıl önemli notların yer aldığı eklenti kısımlarına henüz geçememiş olması son derece mümkün. Söz konusu kısımda stratejik bağlamda ilgi uyandıracak herhangi bir verinin olduğuna ilişkin en ufak bir hisse kapılmış ya da ipucu yakalamış olsalar, herkes onu bir çırpıda okuyup tozunu atar ve —bom!— Jeltick elindeki avantajı yitiriverirdi. Bu yüzdendir ki yakıt depolarını sonuna dek doldurup gerekli teçhizatları yüklenerek Zateki’ye yelken açmayı yeğlediler.”</p>

  <p>“Kabul edersin ki bütün bunlar koca bir aldatmacadan ibaret olabilir,” dedi Ganscerel somurtarak. Sözlerine devam etmeden önce kaşlarını çatarak üzerindeki giysilere çekidüzen verdi. “Burada Ahali’ye has o çok emek isteyen dolambaçlı mizah anlayışının izlerine rastladığımı sanıyorum. Oltaya düşecek kadar aptal olanların halini görüp eğlenmek üzere tezgâhlanmış bir düzmece olabilir bu pekâlâ.”</p>

  <p>“Belki de dediğiniz gibidir, efendim,” diye onayladı onu Fassin. “Ama bir kere emir aldık ve her şeyin gerçek olması ihtimaline karşı bu çabayı göstermek durumundayız.”</p>

  <p>“Demek oluyor ki diğer iki cildin peşindeyiz... Sahi, neydi bu eserin tam adı?” diye sordu Albay Hatherence.</p>

  <p>“Eserin adının gerçeğe en yakın çevirisi,” dedi Fassin, “<i>Cebirci.</i> Matematik, mecazi anlamda uzay seyahati, görev bilinci, aşk, özlem, gurur, eve dönmek üzere çıkılan uzun yolculuklar... Bu gibi şeyleri konu alıyor işte.”</p>

  <p>“Peki, Uzun Geçiş denilen şu şey nedir veya neydi?” diye sordu Ganscerel huysuzluğa kaçan bir acelecilikle. “Şu âna dek ondan bahsedildiğini hiç duymadım.”</p>

  <p>“İnsanların vaktiyle Üç Köşeli Bulutsu Yıldız Topluluğu adını verdiği yerden başlatılan eve dönüş yolculuğunun ismidir o,” dedi Fassin dudaklarında hafif bir tebessümle.</p>

  <p>“Şu halde,” dedi Ganscerel bir kez daha kaşlarını çatarak, “pek bir aşama kaydetmiş sayılmayız, değil mi? Söyler misiniz lütfen, Kâhin Taak, Üç Köşeli Bulutsu Yıldız Topluluğu’na günümüzde ne ad veriliyor acaba?”</p>

  <p>“Ona Kayıp Ruhlar II Galaksisi diyoruz, Başkâhin. Sözünü ettiğimiz yolculuğa Uzun Geçiş denmesinin sebebi ise otuz milyon yıl sürmüş olmasıdır. Başlangıç seyahati iddiaya göre hemen hiç vakit almamış, çünkü geçidinin konumuna Ahali Listesi’nde de yer verilen galaksilerarası bir solucan deliği yoluyla gerçekleştirilmiş.”</p>

  <p class="girintisiz1">İnsan kulağının duyamayacağı kadar yüksek perdeden ses dalgaları yayan el ekranını gaz mekiğinin sancak tarafındaki motor yerinde gezdiren Üçüncü Öfke Ortak Kullanım Tesisi Başteknisyeni Hervil Apsile, ekranda beliren düz çizgiye tatminkâr bir gülümsemeyle baktı. Ortak Kullanım Tesisi’ne ait yük gemilerinden biri, kapıları açılmış bir halde, bacaklarının dışarı doğru uzatılmış duruşuyla çömelmeyi andırır bir pozda başının üzerinde yükseliyordu. Diğer yanda ise, ana hangarın şeffaf kubbesi, görende soluk mavi renkte bir güneşin ışığını yakalayan elmas uçlu örtülermiş izlenimi uyandıran uzun yıldırım ışınlarınca kesik kesik aydınlanan engin bir karanlığı gözler önüne seriyordu.</p>

  <p>“Parşömen avına mı çıktın, Hervil?” diye sordu Fassin, erimiş kayadan meydana gelme zeminde hoplaya hoplaya yaklaşırken.</p>

  <p>Fassin’in sesini duyan Apsile buna sırıtarak karşılık verdiyse de, elinde tuttuğu ekrandan incelemekte olduğu bağlantının sonuna varıncaya dek gözlerini ayırmadı. Ancak ondan sonra cihazı kapatıp Fassin’den yana döndü. “Şimdiye kadar alışıldık çeşitler dışında bir şeye rastlamadım, Kâhin Taak.”</p>

  <p>Kendi kontrolleri altındaki bir bölgede herhangi bir şey ters gittiğinde Ahali’nin suçu peşinen üzerine attığı, efsaneden ibaret olduğu hemen hemen kesinlik kazanmış yaratıklardı parşömenler. Son dönemde Ahali Çalışmaları’nın bayrağını devralan insanlar, Ahali’nin öyle veya böyle karıştığı görülen her tür —veya her tür olmasa bile ona yakın— ilişkide karşılaşılan yüksek oranlı işlev bozuklukları ve arızalardan parşömenleri sorumlu tutma tavrını çok erkenden benimsemişti. İşin aslı ya gerçekten böyleydi, ya da, Ahali’ye özgü o teknolojik ihmalciliğin veya bu türün yaradılışından kaynaklanan, makineleri çalışır durumda tutma hususundaki heves eksikliğinin bulaşıcı olduğu varsayımı doğru kabul edilmeliydi.</p>

  <p>Fassin ok başı şeklindeki kabarık gaz mekiğinin karanlık yüzeyine eliyle hafifçe vurdu. Sırf kendisi tarafından kullanılmak üzere ve kısmen de bizzat onun tarafından tasarlanmış olan makinesiydi bu. Beş metre uzunluğa, dışa doğru açılan motor yerleri de hesaba katıldığında dört metrelik bir ene ve iki metrenin az altında bir yüksekliğe sahipti bu mekik. Sahip olduğu pürüzsüz şekil yalnızca manevra pervaneleri ve elle işletilen çeşitli idare aygıtları yanı sıra alıcıların yerini ele veren birkaç kabarıklık ve pervane kanatları o an için kapalı konuma getirilmiş arka kısım güç birimince bozuluyordu. Mekiğin kuyruğunun iskele tarafına düşen kısmını sıvazladı Fassin. “Her şey harekete hazır hale getirildi mi, Herv?”</p>

  <p>“Kesinlikle,” dedi Apsile. Nubialılar<a id="k8" href="../Text/dipnotlar.xhtml#a8"><sup>[8]</sup></a> kadar siyah tenli, narin yapılı olmakla beraber adaleli bir vücuda sahip, her şeyden önce kel kafasıyla dikkat çeken biriydi. Sadece gözlerini çevreleyen bazı çizgiler gerçekte son derece ileri olan yaşı hakkında ufak da olsa ipucu veriyordu. Hemen her sene, yıllık tüy dökme uygulamasına —gen tedavisini sınırları aşan bir küstahlık olarak gördüğünden ona yanaşmıyordu— tabi tutulmasından hemen önce, kafasında belirmeye başlayan beyaz renkli incecik kıl tabakası, başına pırıltılar saçan bir yıldız tarlası görünümü kazandırıyordu. “Peki ya sen hazır mısın?”</p>

  <p>“Ah, ev ödevimi yaptım ve artık hazırım,” dedi Fassin ona. Ahali’nin Son Durumu üzerine çalışan kişilerle girdiği, günün son brifinginden yeni çıkmıştı. Ahali toplumunun üzerinde şekillendiği o mutlak ve bariz kargaşa ortamıyla ilgili son gelişmeleri takip etmeye çabalamak ve buna paralel olarak, başlıca Ahali yapılarının, kurumlarının ve —hepsinden önemlisi— İlgi Odağı Kişiler’in yerlerini devamlı surette tespit edebilmek, onların giriştiği en zorlu uğraştı.</p>

  <p>Haberler hiç de iyi değildi: İki Numaralı Bölge ile C Kemeri arasında resmi bir savaş mayalanmaya başlamıştı, Bir Numaralı Bölge ile D Kemeri arasında en azından bir uzun vadeli fırtına yapısı çöküşe geçerken başka bir yerde bunun gibi iki tanesi inşa ediliyordu ve İlgi Odağı Kişiler’in son dönem hareketlerinde kayda değer ölçüde seri bir akışkanlık gözleniyordu. Bu hareketlenmenin keyfi olduğu bile söylenebilirdi belki. Choal Valseir’in nerede olduğuna gelince... Eh, onu yüzyıllardır gören olmamıştı ki şimdi görülsün.</p>

  <p>Ahali’nin hareketlerini izlemek her zaman zorlu bir iş olagelmişti. Geçmişte insanlar onları takip altında tutabilmek için bazı Ahali mensuplarının üzerine uzaktan kontrol edilen alıcılar koymaya yeltenmişti. Ne var ki, bu uygulamayı mahremiyetini hedef alan kabul edilemez bir tecavüz olarak kabul eden Ahali bununla da kalmamış ve ne denli küçük boyutlara ve kendilerini ele geçmez kılacak derecede üstün zekâlara sahip olmalarına bakmadan minicik gaz mekikleri ve elektronik casus böcekler de dahil olmak üzere bu türden tüm alıcıların yerini saptayıp onları imha etmeye yönelik esrarengiz ve bir o kadar huzursuz edici bir beceri sergilemişti. Dahası, Ahali’nin bir de küsme huyu vardı. İnsanların böyle alçakça yöntemlere başvurma küstahlığı göstermesi durumunda, onlarla aralarındaki işbirliğini anında sonlandırıyorlardı. Bu tavrın koca bir topluluğa bütünüyle yansıdığı oluyordu. Bazense bu ilişki kopukluğu yıllar yılı sürüyordu.</p>

  <p>Nasqueron’un Yavaş Kâhinleri’nin yerel Ahali’yle ilişkisi oldum olası iyi düzeydeydi. Ahali Çalışmaları’nın standart unsurları baz alındığında bu ilişki fazla yakın olarak bile nitelenebilirdi, ama bu noktaya sadece ve sadece kâhinlerin Ahali yaşantısına olabildiğince az müdahale etmeye azami özen gösterişi sayesinde ulaşılabilmişti. Buna karşılık olarak Ahali de nispeten işbirliğine açık ve yardımsever bir yaklaşım ortaya koymuş ve en önemli şehirlerinin, yapılarının ve kurumlarının konumları hakkında düzenledikleri günlük bir yayını onlarla paylaşmıştı. Sekiz saati aşkın bir süreye ve doğruluk bakımından kimi zaman yüzde doksana varan bir isabet oranına sahip bu bülten Ahali Çalışmaları’nın tarihçesinde —efsane mertebesine varan— bir karşılıklı güven anıtı olarak yer etmişti.</p>

  <p>“Bantrabal Klanı’nda her şey yolunda mı?” diye sordu Apsile.</p>

  <p>“Bir sıkıntı yok. Slovius size selamlarını iletti.” Fassin halen Güz Evi’nden çıkması için ikna etme uğraşı verdiği amcasıyla görüşeli daha birkaç saat oluyordu. Üçünü Öfke ile ’glantine arasındaki saat farkı ikili arasında normal denebilecek bir görüşme gerçekleşmesine zorlukla imkân sağlamıştı. O an ’glantine’in diğer ucundaki, kendi klanının İlkbahar Evi’nde bulunan Jaal ile de irtibat kurma şansı yakalamıştı. Anlaşılan o ki ’glantine’de hayat olağan akışında sürüp gidiyor, yeni uygulamaya konmuş olan Olağanüstü Hal uygulamaları oradaki insanların günlük yaşantısını Sepekte’dekine oranla çok daha az etkiliyordu.</p>

  <p>Apsile giysisinin kolundan ani bir hareketle çıkardığı kıvrılarak açılan tipte ufak ekrana birkaç kez bastı. Bir yandan da gelişigüzel biçimde başını kaldırarak onu açık durumda bekletilen gövdesinin içine alıp gaz-devinin atmosferine indirmek üzere küçük gaz mekiğinin tepesinde hazır bekleyen kaldırma gemisine göz atıyordu. Başteknisyen’in bakışlarını takip etti Fassin. Çoktan kargo alanına alınmış olan ve kalın bir tekerlek misali aşağı doğru çıkıntı yapacak biçimde orada asılı bekleyen karanlık bir şekle takıldı gözleri. Bu görüntü karşısında kaşları çatılmıştı. “Şurada gördüğüm şey basbayağı Albay Hatherence’a benziyor,” dedi.</p>

  <p>“Onu sığdırabileceğimiz büyüklükte fazla yer yok,” diye mırıldandı Apsile.</p>

  <p>Tam o sırada “Nasıl?” diye ciyakladığı duyuldu birinin. Hemen ardından, daha alçak bir tona bürünerek şöyle devam etti aynı ses: “İsmimin söylendiğini duydum sanki! Ah, evet, bahsettiğiniz kişi benim. Kâhin Taak. Şu şartlar altında Binbaşı Taak demek daha doğru olur sanırım. Merhaba. Özür dilerim; uyuyakalmışım. Bilirsiniz işte, hani bazen olur ya. Buradaki açıklığa sığıp sığmayacağımı kontrol etmek istemiştim. Burasının benim için gayet uygun olduğunu teslim etmeliyim. Gerekmesi halinde bu araç tarafından Nasqueron’un atmosferine güven içinde taşınabilirim gibi görünüyor. En azından ben bu kanıdayım. Siz de benimle hemfikir misiniz, Başteknisyen?”</p>

  <p>Tenininkini aratmayacak karalıktaki dişlerini açığa çıkaran geniş bir gülümsemeyle baktı ona Apsile. “Aklımdan geçeni okudunuz, hanımefendi.”</p>

  <p>“Anlaştık o halde.” Üçgen şekilli nakil gemisinin içinde monte edilmiş olduğu yerden ayrılan dev disk havada dönüp kıvrılarak onların bulunduğu yere doğru inişe geçti. “Anlatın bakalım, Binbaşı Taak. Başkâhin Braam Ganscerel’i doğrudan araştırmaya girişmenizin daha etkin sonuçlar doğuracağı konusunda ikna etme çabalarınızın geldiği evre nedir?”</p>

  <p>Samimi bir tebessüm eşliğinde cevap verdi ona Fassin. “Çabalarım tıpkı benim meslekten olanların yürüttüğü uzun vadeli araştırmalar gibi, Albay; son derece ağır bir hızla aşama kat edebiliyorum.”</p>

  <p>“Çok yazık doğrusu!”</p>

  <p>Avucundaki ekrana son bir kez dokunan Apsile hafif bir tıkırtı çıkararak onu kapadıktan sonra tekrar elbisesinin kolundan içeri soktu ve küçük gaz mekiğine doğru bakarak başını salladı. “Artık tamamen hazır. Kalkışa geçmek ister misin?” diye sordu.</p>

  <p>“Neden olmasın?” Apsile ile Fassin’in mekiği nakil aracına beraberce yükseltmesi ikili arasında bir tür gelenek halini almıştı. Mekiğin iki yanına çömeldiler ve ok başı şekilli aracı yukarıdaki boşluğa doğru —ilkin son derece yavaş hareketlerle— kaldırıp en sonunda hızını kesmek üzere ayaklarını zeminden kesme pahasına zaptettiler. Gaz mekiği Üçüncü Öfke’nin silik yerçekimi ortamında yok denecek kadar az bir ağırlığa sahip olsa da, kütlesel ağırlığı iki tonun üzerinde tutuyordu ve dahası, durağanlık ve devinirlik kanunları geçerliliğini halen koruyordu. Kollarını açmış gaz mekiğini beklemekte olan oturağa doğru, nakil gemisinin gövdesinden içeri üç metre kadar yükseldiler. Albayın uzay giysisi küçük gaz mekiğinin iki katı kadar yer kaplıyordu kaplamasına, fakat yine de nakil gemisinin içinde bunun gibi beş gemiye yetecek boşluk vardı. Ok başı şekilli mekik Albay Hatherence’ın içine yerleşmiş olduğu uzun diskin yanıbaşındaki yerini aldı. Mekiğin sağlam bir şekilde kenetlendiğine kanaat getiren iki adam ellerini bırakıp yere doğru yavaşça düşmeye başladı. Çok geçmeden albay da havada süzülerek onlara eşlik etmeye koyuldu.</p>

  <p>Bu esnada başını kaldırıp gaz mekiğinin pürüzsüz hatlarını gözden geçirdi Fassin. <i>Ne kadar da küçük görünüyor,</i> diye düşündü. İçinde uzun yıllar... <i>onyıllar...hatta yüzyıllar geçirmek için fazla küçük bir mekân.</i> Demeye kalmadan ayakları yere değdi. Bu işte daha deneyimli olan Apsile yerle temas etme sırasında dizlerini nasıl bükmesi gerektiğini iyi bildiğinden, hiç zorluk çekmeden inebilmişti; Fassin ise yere değince istemeden tekrar zıpladı.</p>

  <p>Hatherence’ı taşıyan dev uzay giysisine gelince... Nakil gemisinin açık kapılarından geçebilmek için onun eğilmesi gerekmişti; önce bir yana devrilmiş, hemen ardındansa vızıldayan kanatları ile havada bir ıslık sesi çıkararak yeniden doğrulmuştu. “Kişisel tercihimin doğduran atmosfere girmek olduğunu belirtmeden edemeyeceğim. Gerçekten de, aynen böyle düşünüyorum,” diye haykırdı onlara albay.</p>

  <p>“Evet,” dedi Fassin. “Ben de size katılıyorum, Albay.”</p>

  <p>“O halde size bol şans!” diye gürledi oerileithe.</p>

  <p>“Teşekkürler,” dedi Fassin. “Ne yapsak nafile ama, yine de bolca şansa ihtiyacımız olacağı kesin.”</p>

  <p>Bunun üzerinden henüz birkaç saat geçmişken, canını kurtarmak için kaçmadan hemen önce, her ikisinin de ümitle kollamakta olduğu fırsatı doğuran şeyin kötü şans olduğunu ifade etmeye ancak zaman bulabilecekti.</p>

  <p class="orta1"><b>•</b></p>

  <p class="girintisiz">En sonunda diğerleri onu ikna etti. Thay, Sonj ve Mome... Hepsi gidiyordu. Neden kendisi de onlara katılmasındı ki? Bu iş için sinirleri fazla bozuk sayılmazdı herhalde. Tembellik mi ediyordu yoksa?</p>

  <p>Ne sinirli ne de —o denli— tembeldi aslında. Bir travmalayıcı ve onunla bağlantılı bir trans hücresinin içine tıkılı vaziyette bir seansın sonuna yaklaşmakta olan K ile birlikte yuvasında pineklemekti tek istediği. Oturduğu hava koltuğundan dışarı üflenen hafif akıntının içinde, o narin ve zarif bedeni yarı-cenin pozisyonu almış bir halde, kolları sallanarak ve sonu düğümlenmiş o uzun, kestane rengi saçları bir kobra yılanının başlığı gibi kabarıp bir an yüzünü kapayarak ve hemen ardından tekrar geriye doğru savrularak, yüzünde hafiften gergin bir ifadeyle ona doğru süzülerek yaklaşıyordu kız. Nükleer Manyetik Rezonans ağı, başını arkadan kavrayan gümüşten yapılma yirmi küsur ince uzun parmağı andırıyordu. Trans hücresinde yer alan şeffaf bir tüp kızın sol kulakmemesinin hemen ardına yerleştirilmiş minik bir sinir tabletinin içinde gözden kayboluyordu. Kısılmış gözkapaklarının ardından baygın baygın bakan K’nın yüzünde bir gülümseme okunuyordu.</p>

  <p>Uzun bir seanstan çıktığı şu aşamada, denizin uçurumu andıran derinliklerine daldıktan sonra güneş ışınlarınca aydınlanan birkaç kilometre uzunluğundaki sığlıklarda sakince yüzerek geri dönüyor gibiydi. Kendinizi kimyasallar/Nükleer Manyetik Rezonans yoluyla hayata geçirilmiş tüm bu saydam ve kolay anlaşılır hayal dünyasına teslim etmeksizin, yaklaşan kişiyi karşılamak üzere suyun üstünde yürüyebilir, o kişi halen solungaçları yoluyla nefes alıp verirken şnorkelinizi takıp bir yandan dipleri tarayarak dünyevi gerçekliği temsil eden sahile doğru ona refakat edebilirdiniz.</p>

  <p>— Merhaba, Fass! mesajıyla selamladı onu, adam küçük bir NMR çemberi üzerinde kayıp yavaşça buharlaşmakta olan seansa karışarak ona yaklaşmak üzere ilk dalışını gerçekleştirdiği sırada. Bir buçuk gündür oradan uzaktı kız; kayda değer uzunlukta bir süreydi bu. — Beni karşılamaya mı geldin? Bu inceliğinden ötürü sana teşekkür ederim, ortak!</p>

  <p>— Eğleniyor musun? diye sordu adam.</p>

  <p>— Eğlenmenin de ötesinde bir şey bu. Bil bakalım nereye gittim?</p>

  <p>Omuz silkerek karşılık verdi adam ona. — En ufak bir fikrim yok.</p>

  <p>— Bir araştırmadaydım! Tıpkı siz kahinler gibi, Nasqueron’un içlerine doğru bir araştırma gerçekleştirdim! Şey, aslına bakarsan araştırma yaptığım yer Nasq değildi, Furenasyle adlı bir diğer gaz-deviydi. Mikrodevre orada kalıp haline getirilmiş olsa gerek. Furenasyle’den bahsedildiğini duymuş muydun daha önce?</p>

  <p>— Evet, Ahali Çalışmaları’nın yürütüldüğü yerlerden biri. Kendini orada buldun demek? Araştırma yapıyordun, öyle mi?</p>

  <p>— Kesinlikle. Bunu sanki çok şaşırtıcı bir şeymiş gibi söylüyorsun. Ah, Fass, öyle müthiş bir olaydı ki! Şu ana dek geçirdiğim en iyi... yani, ikinci en iyi seans! Onu adeta bir suça iştirak eder havada, seksi bir sırıtışla baktı adama K. Fassin kızın bu ifadesiyle bahsi geçen şu en iyi seansa vurgu yaptığını tahmin etti. Vaktiyle birlikte yaşadıkları bir deneyimdi bu. Karşılıklı hislerini bütün haline getirip yoğurdukları, bir aşk seansıydı bir nevi. Öyle olması gerekiyordu en azından. Aşk seansları kimi bakımlardan adi ve bayağı olabiliyordu... Onlar hakkında ne düşünüldüğü üzerine yalan söylenebilirdi ve travmalama cihazından doğru şablonun, trans hücresinden de o şablonla beraber kullanılmaya uygun kimyasalların seçilmesi halinde, temelde birbirinden nefret eden iki kişi arasında bile kalp atışlarını hızlandırıp gözlerin şehvetle açılmasına neden olacak bir keyif ve mutluluk seansı gerçekleşmesi neredeyse garantilenmiş demekti. Ama ikisi arasında her şey başlangıçtan beri iyi gitmişti. Ama ne kadar da iyi olsa tekrar yaşamak isteyeceği bir şey değildi bu. Genel olarak Sanal Gerçeklik adı verilen bu deneyime, özelde ise seans yönteminin, özellikle de beyne iletilmek üzere uygun şekilde bir araya getirilen kimyasalların süreçle uyumlu hale getirilmiş bir trans hücresi yoluyla elde edildiği koşullarda, benliği en iyi saran Sanal Gerçeklik aracı olduğu fikrine içten içe şüpheyle yaklaştığını fark etti. Yasal veya yarı-yasal anlamda bu böyleydi en azından.</p>

  <p>— İlk fırsatta sen de denemelisin! Bunda ciddiyim! Senin için de etkin bir alıştırma olmaz mıydı bu sence?</p>

  <p>— Sanırım olurdu... Neticede araştırma yapmama faydası dokunacaksa eğer. Bunu senin samimi bir tavsiyen olarak değerlendireceğim.</p>

  <p>— Öyleyse faydasını göreceğin kesin!</p>

  <p>Kesin olan şey, onun kesinliğe çok uzak oluşuydu. Halen çok genç ve de çok kararsızdı. Herkesin, Koza 4409’daki (namıdiğer ‘Mutlu Koza’daki!) yuvayı paylaştığı kişilerin bile kendisinden beklediği gibi, bir Yavaş Kâhin mi olmalıydı? Yoksa tamamen farklı bir meşgale mi bulmalıydı? Buna halen karar verebilmiş değildi. Sırf herkesin çılgınca bir koşturmacayla geçecek birkaç yılın ardından —ki sonsuza kadar veya uzunca bir süre devam etmesi hayal bile edilemeyecek olan, kelimenin tam anlamıyla çılgın yıllardı bunlar— en nihayet kâhinliğini perçinleyeceğine kesin gözüyle bakışı dahi onu kendisinden beklenen şeyi yapmama konusunda giderek daha kararlı hale getirmeye yetiyordu... Eh, ‘kararlı’ tabiri biraz aşırı kaçmış olabilirdi pekâlâ. Gönülsüz demek daha doğru gibiydi. Evet, giderek daha gönülsüz bir hale bürünüyordu. Yine de, herkesi hayret içinde bırakacak zamanı vardı hâlâ. Ansızın meslekten ayrılabilir, kendisine bütünüyle farklı, heyecan verici ve çok daha ilginç bir uğraş bulabilirdi. Doğru olduğuna inandığı işi bulana dek pek çok farklı şeyin üzerinden geçmesi ve deneyim yaşaması gerekecekti, hepsi bu.</p>

  <p>— Beni dinle, büyük ihtimalle ben de protesto gösterisine katılmak üzere diğerleriyle birlikte gideceğim. Şey, bana ihtiyacın yoksa tabii, anlarsın ya...</p>

  <p>— Senin adına sevindim! Benim için sakıncası yok. İstiyorsan gidebilirsin elbet. Ben de seninle gelmek isterdim, ama yokuşu tırmanıp kendimi sığlığın dışına atmam gerekiyor. Son kez böyle bir rampayı çıkmaya kalktığımda kendimi yerde sürünürken bulmuştum. Iyy, hatırlayınca bir tuhaf oldum!</p>

  <p>— Peki o halde, sonra görüşürüz.</p>

  <p>— Kendine iyi bak ortak!</p>

  <p>Bu vedalaşmanın ardından yuvadan ayrıldı Fassin.</p>

  <p>Söz konusu yuva —ki burası (hepsi de insan ırkından olan) aylak öğrenciler, seansçılar, amaçsız berduşlar, ateşi hiç sönmeyen ihtiras avcıları ve keşler için barınak işlevi gören, dairesel şekilli kırk civarında küçük odacık içeren düşük yerçekimli bir bölmeden ibaretti— kozanın o uzun orta çizgisine yakın bir noktada, (fazlasıyla keyfi bir yaklaşım sonucu bu şekilde nitelenen) ‘batı’ kanadının ucunda, güneş tüpünün çok da aşağısında kalmayan bir kesimde yer alan çok sayıda yaşam sahasının içinde yer alıyordu. Her ne kadar gayri resmi olarak Olgunlaşmamış Umursamazların Halk Cumhuriyeti diye adlandırılıyor (ve bunu kanıtlar nitelikte yarı-resmi evrak bürokrasisi ile bilgisayar yazılımı yoluyla gündelik işlerini yürütüyor) olsa da, gerçekte başının üstünde dam işlevi gördüğü berduşlardan birinin annesine aitti yuva.</p>

  <p>Koza 4409 Sepekte’nin yörüngesinde dönen birkaç yüz bin yerleşkeden yalnızca biriydi. Elden geçirilmiş asteroid hammaddesi kullanılarak inşa edilmiş, elli kilometrelik uzunluğu ve on kilometrelik enine bakılarak orta büyüklükte olduğu ifade edilebilecek, iç çapının yüzeyinde bir ölçünün üçte ikisi kadarlık bir yerçekimi meydana getiren bir hızda dönen silindir şekilli bir yapıydı. Bahçelerde kullanılan çim düzleme makinelerinin uzaya uyarlanmış dev bir versiyonu gibi, ışık enerjisi paketçiklerini dümdüz edercesine, sonsuz güneş ışığı altında dönüp duruyordu. On iki kilometre uzunluğa sahip —her biri bir uçta yer alan— iki adet aynalı mercek sistemi, devasa ama elle tutulamaz incelikte bir çift çiçek gibi, Ulubis güneşine bakıyordu. Birbirinden karışık yapıda başka ayna sistemleri, yakaladıkları güneş ışığını elmas misali parıltılar saçan iki pencereden geçirerek kozanın orta çizgisine sokuyor, orada bulunan —ve gezegensel bir gün döngüsü hissi yaratacak biçimde güneş tüpü boyunca yukarı aşağı hareket eden— son bir ayna seti aracılığıyla ışığı nihayet iç yüzeye yansıtıyordu. Daha doğrusu, yolu üzerine üzüm salkımını andıran (her biri başlı başına bir ayna özelliğinde) yuva yapılanmaları çıkmadığı zamanlar, ışığı nihayet iç yüzeye yansıtıyordu.</p>

  <p>Kozalarda gezegenlerdekine oranla çok daha fazla sayıda insan yaşıyordu ve bu kozaların büyük çoğunluğu Sepekte yakınlarındaydı. Koza 4409 —hurdahaş olmuş türlerin adeta görev başında bulunduğu korkunç derecede dallı budaklı bir sığınaklar zincirinin parçası olması bir yana— iki bin yıl önceki kuruluşundan bu yana “kimin umurunda ki” yaklaşımının benimsendiği, oldukça özgürlükçü, etliye sütlüye karışmayan, başına buyruk bir yer olagelmişti. Bu uğurda —Koza 4409’un menşei ve tapusu etrafında şekillenen efsanenin gelişimini sözleşmeli memurluk dönemlerinden itibaren takip etme olanağı bulan— sayısız avukat nesli birbiri peşi sıra rahat bir emeklilik hayatına kavuşmuşsa da, henüz esas mülkiyetinin kime ait olduğu meselesi bile tamamen çözüme kavuşturulmuş değildi ve konu genel anlamda kapanmaktan çok uzaktı.</p>

  <p>Bu yüzdendir ki, amaçsızca etrafta dolaşan serserilerin, münzevi sanatçıların, topluma uyum sağlayamayan aykırı tiplerin, çeşitli sebeplerle sürgün hayatına mahkum olanların, gerek siyasi gerekse diğer bakımlardan alışılmadık ve garip tutumlar içinde olanların, ruhsal dengesi hafiften bozulmuş ve her bakımdan düzensizliğe sürüklenmiş hemen her türden kişinin sığınağı ve uğrak yeri olarak öteden beri nam salmıştı burası. Koza sakinlerinin çoğu Ulubis’in yerlisi olmakla beraber, genellikle Mercatoria’nın geri kalan bölgelerinden geçitler yoluyla oraya ulaşmış berduşlar ve/veya aylak öğrenciler gibi, yoğun eğitim süreçlerinden ve sorumluluk üstlenmenin getirdiği yüklerden bir süreliğine de olsa sıyrılıp rahatlamak isteyen, uzak diyarlardan gelme sıradışı tiplere de rastlanıyordu içlerinde. Sonuçta burası, güzel sanatların en iyi örneklerinin üretildiği bir yer olması dolayısıyla, zengin ailelerin türleri yukarıda sıralanmış çocukları için (sevgili yumurcaklara gerçek özgürlük tanıyıp bunun ne denli içi boş bir kavram olduğunu anlamalarını sağlama fikrinden hareketle tasarlanmış) resmi olmayan —ama vergiden muaf tutulabilir— bir bitirme okulu, utanç ve rezilliğe doğru tam gaz yol alanlar veya lanetlenmişlik ve batıştan geriye dönenlerin uğradığı bir yol kenarı dinlenme yeri, topluma bundan böyle olumlu herhangi bir katkıda bulunup bulunamayacağı şüpheli olmakla birlikte onu kökünden sarsacaklarına şüphe olmayanların yarı yolda konakladığı bir handı bir nevi. (Dahası, olaya daha paranoyak bir bakış açısıyla yaklaşılacak olursa, burası —en azından yetkili makamlara göre— gözetim altında tutulması görece kolay olan ve yeri geldi mi tasfiye edilmesi daha da kolay olan bir tehlikeli fikir deposuydu: Anlaşılacağı üzere, aşırı tedbirler içerecek sonuçlara gebe bir tuzak arz ediyordu bu koza.) Diğer bir deyişle, kullanışlıydı da. Birden çok değilse bile bir amaca hizmet ettiği kesindi. Ulubis’in çevresindeki kadar geniş bir toplumda bu işlevi görecek bir yere elbet ihtiyaç vardı.</p>

  <p>İnsanlar her yerde aynıydı. Bazıları her zaman düz dururken bazıları yine her zaman hafif çarpık bir duruş sergilerdi, ama öyle ya da böyle hepsinin oynayacağı bir rol vardı ve bu bağlamda hepsi az çok değerliydi, değil mi ama?</p>

  <p>Oysa şimdi, şu lanet olası Mercatoria, kahrolasıca Egemenlik, geberesice Omnokrasi veya daha başka her ne halt varsa işte, lanet Hierchon (daha büyük bir olasılıkla, onun çevresini sarmalamış olan danışman topluluğu arasında daha fazla para kırmanın ve fazladan güç edinmenin yolunu keşfetmiş olan biri) ya da onun altındaki Tam-Eşit veya onun da altında yer alan Görünen veya yalnızca —gerçekte sembolik de olsa— vali veya belediye başkanı ya da artık her ne zıkkımın köküyse o makamda bulunan (bizzat kendisinin, işgal ettiği mertebenin ve onu koruma altına almış olan kabadayı güruhunun varlığı sırf kimin neyi kontrol altında tutacağı meselesi üzerine daha önceden yaşanmış olup bir yüzyıl devam ettikten sonra içi çürümüş bir uzlaşmayla nihayete erdirilen bir anlaşmazlığa dayanan) Diegesian çemberi, uzun lafın kısası, tüm şu koca adamlar, etraftaki her şeye sahip olan veya <i>birinin</i> her bir şeye sahip olması gerektiğini düşünen şu hergeleler tüm bu lanet yerin —ve ana unsurları anlaşmazlık/belirsizlik/kuşku/mutlu mesut bir birliktelik şeklinde özetlenebilecek bir zilliyetin geçerli olduğu benzer koşullar altında varlığını sürdüren buna benzer daha nice kozanın— mülkiyetinin kendileri nezdinde yeterli itibara ve yetkiye sahip, sorumluluk bilinci olan bir makama devredilmesi gerektiğine kanaat getirdiler, öyle olduğunu varsaydılar veya buna <i>hükmettiler.</i> Tarif edilen bu makamın onlardan başkası olmadığını belirtmeye gerek yok herhalde. Bizzat kendileri bunu yapamadığı zamanlar ise, her dediklerini yaptırdıkları canciğer dostları dolduruyordu boşluğu. Hepsinin ortak özelliği, mülkiyet, rant toplama, ilk bakışta önemsizmiş gibi görünen yasa korumacılığı ve benzeri hukuki olguları ciddiye alan bir zihniyete sahip olmalarıydı. Böylelikle, yasa koyucular ve yasaları uygulatanlar yasadışı konuma sürüklenmiş oluyordu ve bu uğurda hiç kimsenin yolları üzerine çıkmasına, geçilmeyecek alanlara adım atmasına, başına buyruk hareket etmesine ve ciddi bir mukavemetle yüzleşmeksizin yerel kanunları şekillendirmeye yeltenmesine göz yumamazlardı. Bu kişiler, kimbilir hangi kokuşmuş sebepten dolayı, kozaların, Sepekte yörüngesini kendine mesken tutanların, genel anlamda tüm Ulubis sisteminin ve sonuçta bizzat birer parçasını teşkil ettikleri bütün bir toplumun olumlu yönlerini aşama aşama ortadan kaldırıyordu. Bu tarz eylem ve davranışların onları aptal yerine koymaktan ve kendi sonlarını hazırlamaktan başka bir şeye yaramadığı ortadaydı; ihtiyaç duyulan tek şey tüm bunları açıkça görebilen insanların —çünkü tam orada, işin en riskli kısmının bağrında, bıçağın keskin kenarının hemen altındaydılar— bunu onlara da göstermesiydi. Ne de olsa sonuçta hepsi aynı saftaydı, ne var ki, yetki sahibi olan gerzekler geniş halk kitlelerinin gündelik yaşantısının gerçeklerinden bazen fazlaca uzaklaşıyordu, dimdik durup görüş belirtme ve sesini duyurma gereği doğan zamanlar da bunlardı işte.</p>

  <p>Böylece protesto gösterisine katılmak üzere yola çıktılar ve sürtünme tüplerinin ve tampon alanların içinden geçip yolun geri kalanını tramvayla katederek yerleşkenin en merkezi meydanında toplanmış olan kalabalığa ulaştılar.</p>

  <p>“İşin perde arkasında ne dolaplar döndüğünü anlamak için biraz kafa yormak yeterli,” diyordu Mome meydana açılan son sokak boyunca yürürlerken. “Öteden Gelenler’in kozalara veya koskoca şehirlere, daha net ifade edecek olursak, hırpalanması kolay, büyük ve savunmasız herhangi bir şeye saldırdığı görülmüş şey değil. Askeri unsurları, hükümete ait birimlerini ve büyük altyapı sistemlerini hedef alır onlar. Bu işe kalkışan kişi propaganda ürünü önyargıların tesiri altında kalmamışsa, onların düzenlediği saldırıları, sergilediği vahşeti ve benimsediği genel askeri stratejiyi analiz etmek ve buradan hareketle bazı çıkarımlarda bulunmak pekâlâ mümkün. Almayı bildiğin sürece, mesaj çok açık: Onların öne sürdüğü savlar ve ortaya koyduğu savaş sıradan insanlara, yani bize değil, Mercatoria’nın yönetim sistemine, Egemenlik’in idare yapısına, Omnokrasi’ye ve Yönetim’e karşı.”</p>

  <p>“Sıradan olarak nitelenmek beni derinden yaraladı doğrusu!” diye şakayla karışık yakındı Sonj.</p>

  <p>“Seni ‘halk’ kategorisine dahil etmekle cömertlik bakımından hataya düştüğümü kabul etmeliyim, Sonj,” diyerek karşı atağa geçti Mome. Öne doğru hamlede bulunmak veya aşağı eğilip karşıdan gelecek hamleyi savuşturmak üzere hazır bekler gibi devamlı olarak hafiften kamburunu çıkarmış bir halde yürüyen, soluk tenli, ufak tefek ama sağlam yapılı biriydi. Sonj ise ona kıyasla adeta bir devdi; kolaylıkla değişebilen bir ruh haline, kısacık olduğu halde yoğun kıvırcık özelliği gözden kaçmayan kızıl saçlara ve koyu kahveye çalan bir ten rengine sahip bu pinpon ihtiyar, her adımda yıkılacakmış izlenimi uyandıran yürüyüşüyle, sadece yerçekiminin düşük olduğu yerlerde kendini rahat hissediyor ve dahası, zarif bir görüntü arz ediyordu.</p>

  <p>“Bu onları aklamamız gerektiği anlamına gelmez,” diye üsteledi Fassin.</p>

  <p>“Aksine bu, onların karşısındakiyle mantıklı tartışmalarda bulunma fikrine açık, sağduyu sahibi kişiler olduğu anlamına gelir,” dedi Mome. “Hiç de öyle bize söylendiği gibi haşere misali görüldüğü yerde ezilmesi icap eden kaçıklar değiller.”</p>

  <p>“Madem öyle, onları bizimle konuşmaktan alıkoyan nedir?” diye sordu Fassin.</p>

  <p>“Kendimiz,” dedi Mome. “Bilirsiniz ki karşılıklı konuşmak için iki tarafa ihtiyaç vardır.”</p>

  <p>Hepsi ona bakakalmıştı. Mome’nin çenesi düşük biri olduğu herkesçe bilinirdi. Ona kulak verme gafletinde bulunanların Mome konuşmasını bitirdiğinde çoktan uykuya dalmış olması nadir rastlanan bir durum sayılmazdı. Omuzlarını silkti.</p>

  <p>“Kuzenim Lain...” diye söze girecek oldu Thay.</p>

  <p>“Şimdi de <i>başka</i> bir kuzenin mi?” diye sordu Mome, yapmacık bir kuşkuyla.</p>

  <p>“Kuzen Kel’in kız kardeşi, kuzen Yayz’ın da üvey kız kardeşi olur kendisi,” diye sabırla açıkladı Thay. Sonj’un yakın arkadaşı olup, tıpkı onun gibi iri kıyımdı; düşük yerçekimli ortamlarda sakarlığı bir türlü üzerinden atamaz, yerçekimi oranının bir birimin üçte ikisine indirgendiği mekânlarda ise son derece atik ve kıvrak hareket ederdi. “Kuzenim Lain,” diyerek kararlı bir edayla devam etti kız konuşmasına kaldığı yerden, “Navarchy’de görevli ve Öteden Gelenler’in bu denli sık ve amansızca saldırışının ardında yatan sebebi öyle yapmamaları durumunda Navarchy ile Birleşik Donanma’nın onların ensesine yapışacak oluşu şeklinde açıklıyor. Üstelik bizim taraftakiler yalnızca askeri unsurları da hedef almıyor. Onların kozalarını da vurduğumuzu ve böylelikle milyonlarcasını öldürdüğümüzü söylüyor. Bu durum sublardan pek çoğunu mutsuz ediyor tabii...”</p>

  <p>“Kimlerden pek çoğunu mutsuz ediyor dedin?” diye sordu Mome.</p>

  <p>“Sublardan,” diyerek az önce kullandığı tabiri tekrarladı Thay.</p>

  <p><i>“Sözcüğün</i> kendisini gayet iyi duydum duymasına,” dedi Mome derin bir iç geçirerek. “Asıl sorduğum şey onunla ne <i>kastettiğin.</i>” Birden parmağını şıklattı. “Bekle bir dakika. O kelimeyi ‘subaylar’ın kısaltılmışı olarak kullanıyorsun, doğru mu tahmin ediyorum?”</p>

  <p>“Aynen öyle.”</p>

  <p>“İşte bu çok zekice. Haydi, anlatmaya devam et.”</p>

  <p>“Dediğim gibi, subların pek çoğu bu durumdan rahatsız oluyor,” dedi Thay yeniden, “bu sayede Gelenler —bu da Öteden Gelenler anlamında kullandığı kısaltmaydı belli ki— de bizi her daim savunma pozisyonunda tutmayı başarıyor.” Bir an durup kendi kendine bir şeyleri onaylarmış gibi başını salladı. “Kuzenim Lain’in bana söylediği bu işte.”</p>

  <p>“Aman deyim sus artık! Kulağa çılgınca gelen şu masum Öteden Gelenler safsatasına devam etme,” dedi Mome, bir yandan iki eliyle kulaklarını kapayarak. “Hepimizi tutuklatmak mı istiyorsun?” Bu tepki karşısında hepsi kahkahaya boğuldu.</p>

  <p>“En azından bizim bu tür fikirleri dile getirme özgürlüğümüz var,” diye dikkat çekti Fassin.</p>

  <p>Başkaca bir yoruma yer bırakmayan o kendine has Asparagas Kahkaha ile ona karşılık veren bu kez Mome olmuştu.</p>

  <p class="girintisiz1">Meydandaki kalabalığa bir kez karışınca çevresindekilerle selamlaşmaya ve hal hatır sormaya başlayan Fassin çok geçmeden ortamdan kaynaklanan dayanışma hissini adeta ciğerlerine çektiğini ve üstelik içinde bulunduğu durum her ne kadar onu bir nebze diken üstünde olmaya itse de bundan bir nebze zevk bile aldığını —birbirinden özgün bunca elbise, göğe doğru yükselen tüy biçimi verilmiş heykeller ve vızıldayarak etrafta uçuşan (ve bir yandan çeşitli marşlar eşliğinde etrafa konfeti saçıp üzerine sloganlar yazılmış brandaları peşleri sıra havada sürükleyen) baloncularla çevrili vaziyetteyken başka türlü hissetmeye olanak var mıydı ki?— duyumsamaya başladıysa bile gerçekte burada yeri olmadığına ilişkin huzursuz edici bir itkiyi bir türlü içinden söküp atamıyordu. Bir an için, etrafındaki —büyük çoğunluğu insan ırkına mensup— kitleyi ve meydanı çevreleyen kocaman kubbelerle bezeli pırıltılı binaları aklından çıkararak önce yukarıya sonra etrafına göz gezdirdi.</p>

  <p>Gökyüzünde hiç durmadan dönen bir tüpün içine sığdırılmış, küçük tepeleri, ışıl ışıl gölleri, uzaktan asma bahçeleri andıran alçak apartmanlar arasında zikzaklar çizerek uzanan caddeleri, kıvrım kıvrım nehirleri ve bazısı yay gibi bükülerek güneş tüpüne dek erişen ve belli bir yüksekliğe varınca kıvrılarak —diğer bir ifadeyle, iğne deliğinden geçerek— diğer uçtaki kulelerle buluşmak üzere dairesel bir çizgi meydana getiren uzun ince kuleleriyle, devasa ama bir o kadar da toy bir şehirdi bu koza. Cengelin derinliklerinde gezinen upuzun kuyruklu sürüngenler misali sürünme tüplerince takip edilen, aynalarla çevrelenmiş yuva kümeleri orta çizginin yakınında bir araya geliyor, onların hemen altında ise yarı şeffaf bulutları andıran tuhaf kabarcıklar uçuşuyordu.</p>

  <p>Tam o anda, kalabalığın aynı zamanda bu protesto gösterisinin odağını teşkil eden Diegesian sarayına en yakın konumdaki ucundan yükselen bir çığlıkla irkildi Fassin. Havada tuhafına giden bir koku sezinliyordu ama bunun o sırada üzerinden geçmekte olan balonculardan biri tarafından aşağı saçılan ve o her şeye çabucak aşinalık kazanır özellikteki bağışıklık sistemine yabancı gelen bir çeşit ilaç olabileceği düşüncesiyle bu ayrıntı üzerinde fazla durmadı. Gelgelelim hemen akabinde bunun sandığı gibi olamayacağını idrak etti, çünkü havada tek bir baloncu kalmamış, hepsi kaşla göz arasında yere inmişti. Dahası, güneş tüpünün içindeki güneş de ansızın sönmüştü ki bu daha önce tanık olunmuş bir olay değildi. İçlerinden bazısı çığlığı andıran birbirinden garip pek çok ses işitiyordu. Hava da bir anda adamakıllı soğumuştu. Ona tuhaf gelen, alışılmadık bir diğer durum da buydu. Yanından bir sel gibi koşup geçerken çoğunlukla omuzlarıyla ona vuran insanlar bir an sonra onun tepesine yığılmaya başladı ve işte o anda <i>kimliğinin</i> bilincine vardı Fassin; yere yığılan, darbe üstüne darbe alan, yeniden ayakları üzerinde dikilmeye çabalayan, önce dizlerini dayanak yapıp hafifçe doğrulan ve bir sonraki aşamada —bir yandan çevresindeki bunca kişinin böyle yere serilmiş vaziyette ne yaptığını algılamaya çalışıp garip bir duygunun etkisiyle yalpalayarak— ayağa fırlamak üzereyken yeni bir darbenin yarattığı sarsıntıyla tekrar yere kapaklanan <i>Fassin</i>’di o. Çelik grisi zırhlara bürünmüş, elinde belli ki etrafındakileri tepelemekte kullandığı tokmaktan bozma kocaman bir sopa tutan, her bir omzuna ise karşısındakinde bir an önce oradan uzaklaşma dürtüsü yaratan tiz ve korkunç bir ses eşliğinde dört bir yana gaz sıkan küçük bir çift aygıt yerleştirilmiş, suratı olmayan bir adamdı bu son darbeyi indiren; Fassin kaçmak istediyse de burnu, gözleri ve vücudunun her yeri sancıyor ve de ağrıyordu ve ne yapacağını bilmez bir şekilde öylece beklerken o korkunç adam elindeki mızrak kadar uzun sopayla ona doğru yaklaştı ve Fassin neler olup bittiğini ve ne kabahat işlediğini ona sorabileceği gibisinden ahmakça bir hisse kapılmışken adam sopayla mızrak karışımı aletini kaldırıp havada savurarak onun suratına indirdi ve birkaç dişi yerinden sökerek onu gerisingeri yere devirdi ve...</p>

  <p>“<i>Fassin?”</i></p>

  <p>İsminin söylendiğini duymak onu nihayet kendine getirmişti.</p>

  <p>“Demek aramıza döndün... Güzel.”</p>

  <p>Sıkışık görünümlü metal bir masanın öte yanındaki büyükçe bir koltuğa kurulmuş ufak tefek bir adamdı sesin sahibi. Oda —ya da her nerede idiyseler işte— bir kızılötesi görüş cihazı yardımıyla dahi nasıl bir yer olduğunu görmeye olanak bırakmayacak kadar karanlıktı. Adamın sesinin havadaki tınısı, içinde bulundukları mekânın çok da geniş bir yer olamayacağını ele veriyordu. Yüzünde ve özellikle de ağız kısmında dayanılmaz bir acı duyuyordu Fassin. Elini kaldırıp ağzını silmeye yeltendi. Bunu yapamadığını görünce sebebi anlamak için başını eğip aşağıya göz attı. Ellerini hareket ettiremiyordu çünkü kollarının ön kısmından —doğru kelimeyi seçmek için bir an duraksadı— kelepçelenmişti. Oturmakta olduğu koltuğun iki yanına kelepçelemişlerdi onu. Ne menem bir işti bu yahu? Sinirine hakim olamayıp gülmeye başladı.</p>

  <p>O anda kemiklerine vurdu birisi. Tüm vücudu bir rüzgâr çanı gibi zangırdamaya başlamıştı; etlerinin, kaslarının ve organlarının yakınlarda bir yerde ve her nasılsa halen birbirine kenetli olmakla beraber ondan koparılıp alındığını hissetti, pisliğin teki —daha doğrusu, eşzamanlı hareket eden birçok pislikten oluşma büyük bir grup— onun bedenindeki kemiklerin her birini çekiçle feci şekilde dövüyordu adeta. Aniden ortaya çıkan bu acı, ardında sinirlerinde yankılanan tuhaf titreşimler bırakarak aynı hızla geçip gitti.</p>

  <p>“Bu za needi bööle?” diye sordu ufak tefek adama. Yerinden kopan dişleri yüzünden kulağa komik gelir olmuştu sesi. Ağzında oluşan boşlukları diliyle yokladı. Görünüşe göre iki dişi yerinden çıkmıştı, bir diğeri ise sallantıdaydı. Yetişkin bir insanın dişinin ne kadar sürede çıkacağına kafa yordu bir an. Rengi pembeye çalan şişik yanakların neşeli bir görünüm kazandırdığı tombul suratı ile oldukça eğlenceli biri izlenimi uyandırıyordu karşısında oturan adam. Siyah saçları ise kısacık kırpılmıştı. Fassin’e hiç de aşina gelmeyen bir çeşit üniforma göze çarpıyordu üzerinde. “Bana <i>ijkenze</i> mi yapıyoğzun?” diye sordu Fassin.</p>

  <p>“Hayır,” dedi küçük adam son derece makul bir sesle. “Sırf dikkatini toplamanı sağlamak için böyle yapıyorum.” Ellerinden birini masanın yüzeyinde gezdirdi.</p>

  <p>Onun bu hareketiyle beraber Fassin’in kemikleri sanki üzerine yeniden darbe indirilmiş gibi titremeye başladı bir kez daha. Şuncacık süre içinde bu tecrübeye ikidir maruz kalan sinirleri, yapılan şeyin şakaya benzer yanı olmadığını ve üstelik fazlasıyla acı verdiğini kesinkes idrak etti.</p>

  <p>“Tamam! Yeter!” sözcüklerinin ağzından döküldüğünü fark etti birden. “Lanet olazı mezajı aldım... Yani, mesajı,” diye düzeltti, telaffuzunu dişlerinin yeni dizilimi dolayısıyla mahkum olduğu bu yeni konuşma tarzına alıştırmaya uğraşarak.</p>

  <p>“Küfretmene lüzum yok,” diye uyardı onu küçük adam, onun canını yakmak üzere tekrar harekete geçerek.</p>

  <p>“Tamam, dediğin gibi olsun!” diye ciyaklayarak onu durdurdu Fassin. Başı aşağı doğru halsizce sarkmıştı şimdi. Burnundan sümük damlıyor, ağzından ise salya ile kan karışımı yoğun bir sıvı sarkıyordu.</p>

  <p>“Lütfen küfretme,” diye tekrarladı küçük adam. “Küfretmek kişinin savruk ve düzensiz bir zihin yapısına sahip olduğuna işaret eder.”</p>

  <p>“Bana sadece benden ne halt... benden ne istediğini söyle!” dedi Fassin. Tüm bunlar gerçek miydi? Bir süre önce K ile giriştikleri şu sığlıklardan çıkma ve seansın sonuna varma sürecinden bu yana garip bir sanal gerçeklik rüyasının içinde sürüklenip gidiyor olmasındı sakın? Sırf daha ucuza mal olsun diye eften püften veya yasadışı kopyalanmış seans şablonları almanın sonu bu muydu yoksa? Gerçek miydi bu yaşadıkları? Gerçek olduğuna şüphe bırakmayacak ölçüde acı vericiydi gerçi hepsi. Başını eğip bütünüyle kan, balgam ve sümük içinde kalmış bacaklarına ve şortunun kenarlarına baktı. Bacaklarına daha dikkatli göz atınca, bazısı dikilen bazısıysa tenine yapışmış kılları tek tek seçebiliyordu. Gözeneklerini bile rahatlıkla ayırt edebiliyordu. İçinde bulunduğu durumun gerçekliğinin kanıtı sayılmaz mıydı bunlar? Durun bir dakika, tabii ki de sayılmazdı. Seanslar, benzeşim kimlikleri, Sanal Gerçeklik, hepsi zihnin bir anda tek bir şeye odaklanabilmesine bağlıydı. Ondan ötesi yanılsamadan ibaretti. İnsan türünün sahip olduğu duyuların en karmaşığı olan görme duyusu bu işlevi milyonlarca yıldır yerine getiriyor, kendi ardına gizlenmiş olan zihni yeri geldi mi kandırıp dilediği gibi yönlendirebiliyordu. Kişi renkli görme yetisine haiz olduğunu ve kimi zaman bunun geniş bir yelpazeye yayıldığını sanırdı, işin aslı bambaşkaydı oysa; en hatasız renkli görüş yetisi görüş alanının dar bir kesitinde yoğunlaşır, geri kalan kısım ise hareket eden şeyleri ön plana alan, belli belirsiz, siyah-beyaz bir bilinçle kaplanırdı.</p>

  <p>Gerçekte öyle olmadığı halde kendisini görsel hedefinin merkeze uzak olan kısımlarını da en az merkez noktasını görebildiği kadar sağlıklı görebildiğine inandırmak üzere çeşitli oyunlar oynardı insan beyni. Akıllı sanal gerçeklik de benzer bir aldatmacaya başvuruyordu işte; bir ayrıntıya odaklanmak onun kesin bir doğrulukla algılanmasını sağlarken aynı derecede odaklanılmayan diğer şeyler ilgi tekrar o yöne kaydırılana dek güven içinde göz ardı edilebilir ve bu sayede işlem gücü katlanılabilir boyutlar dahilinde tutulabilirdi.</p>

  <p>İlgisini kan revan içindeki bacaklarından başka tarafa kaydıran Fassin “Gerçek mi bu?” diye sordu.</p>

  <p>Cevap vermeden önce derin bir iç geçirdi ufak tefek adam. “Bay Taak,” dedi sonra, hemen önünde yer alan bir ekrandan gözlerini ayırmaksızın, “kimlik bilgileriniz saygın bir aileye mensup olduğunuzu ve günün birinde toplumun hatırı sayılır bir üyesi haline gelmenizin gayet mümkün olduğunu ortaya koyuyor. Aralarına karışıp ortak bir yaşam sürmekte olduğunuz kişilerden uzaklaşmalı ve onların hayat tarzından kendinizi bir an önce soyutlamalısınız. Son dönemde hepiniz son derece aptalca davrandınız ve sizin bu tavrınızın ceremesini başkaları çekiyor. Aslına bakılacak olursa bir süredir bir çeşit rüyanın içinde yaşadığınız söylenebilir, ancak bu rüya artık sona ermiş bulunuyor. Resmi anlamda bunun böyle olduğuna sizi temin ederim. Sanırım artık eve dönmeniz gerekecek. Siz de aynı kanıda mısınız?”</p>

  <p>“Arkadaşlarım nerede?”</p>

  <p>“Bay Iifilde, Bay Resiptiss, Bayan Cargin ve Bayan Hohuel’i mi kastediyorsunuz?”</p>

  <p>Suratında boş bir ifadeyle ona bakakaldı Fassin. Hay lanet, onların arasında geçirdiği birkaç ay süresince arkadaşlarım hep ilk isimleriyle tanımıştı. Bu bücürün az önce saydığı isimlerin Thay, Sonj ve Mome’nin soyadları olduğunu tahmin ediyordu ama buna emin olmasına imkân yoktu. Hem adam dört isim saymıştı, değil mi ya? Acaba bunu K’yı da hesaba kattıkları anlamına mı getirmeliydi? Ama o protesto gösterilerine katılmamıştı ki.</p>

  <p>“Onlar başka bir yerde tutuluyordu, şimdiye ifadeleri alınıp gerekli işlemlerden geçirildikten sonra salıverilmişlerdir belki, halen onları arıyor olmamız da mümkün elbet.” Bu son cümleyi gülümseyerek söylemişti masanın öte yanındaki adam.</p>

  <p>Bir kez daha bakışlarını aşağı çevirip metal halkaların içinde kıskaca alınmış olan ellerini süzdü Fassin. Bacaklarını hareket ettirmeye çalıştı, bunu başaramayınca öne doğru eğilip aşağıya göz attı. işte o zaman bacaklarının da kelepçelenmiş olduğunu gördü. Veya bağlanmış veya her ne haltsa artık. Ağzına ise tuhaf bir tat yerleşmişti. Dilini bir zamanlar dişlerinin doldurduğu boşluklardan bir kez daha geçirip mevcut durumu tekrar kontrol etti. Yeni dişler çıkana dek yapma dişlerle idare etmesi lazım geleceğini geçirdi aklından. Veyahut kendisine korsanlara has vahşi ve muzip bir gülümseme yakıştırması ve bunu benimseyip gönlünü hoş tutması gerekecekti. “Niçin bana böyle muamele ediyorsunuz?” diye sordu.</p>

  <p>Bu soru karşısında, duyduklarına inanamayan bir ifadeyle baktı ona küçük adam. Bir an için tekrar Fassin’in canını yakmaya niyetli gibi göründüyse de, usanmış bir tavırla omuz silkip bundan vazgeçti. “Diegesian aleyhine düzenlenmiş taşkın bir gösteriye iştirak ettiniz de ondan!” dedi sonra.</p>

  <p>“Ama ben herhangi bir taşkınlık yapmadım ki,” diye savunmaya geçti Fassin.</p>

  <p>“Şahsen yapmadınız belki. Ama kendi hür iradenizle bir parçası olduğunuz nümayişin vahşi ve taşkın bir tabiata sahip olduğu şüphe götürmüyor.”</p>

  <p>Elleri bağlı olmasa, kuşkuyla başını kaşıyacaktı Fassin ister istemez. “Bir kişiyi bu duruma düşürmek için yeterli bir gerekçe mi yani bu?”</p>

  <p>“Elbette!”</p>

  <p>“Peki öyleyse, söyler misiniz, meydanda yaşanan şiddeti kim başlattı acaba?” diye sordu Fassin.</p>

  <p>Kollarını iki yana uzattı küçük adam. Sesi yüksek perdeden çıkıyordu şimdi. “Bu <i>neyi değiştirir</i> ki?”</p>

  <p>Fassin’in soruyu sorarken asıl kastettiği şey şiddet olaylarını hangi tarafın başlattığıydı ama görünen o ki küçük adam olayları hangi göstericinin başlattığı şeklinde algılamıştı soruyu. Gelinen bu nokta karşısında ümitsizce içini çekti Fassin. “Bakın lütfen, tek istediğim bir an önce arkadaşlarımın yanına, beraberce yaşadığımız yuvaya dönmek. Şimdi izin verirseniz gidebilir miyim? Ben hiçbir şey yapmadım, buna rağmen dişlerim söküldü, inanın size verebileceğim hiçbir bilgi yok... Hiçbir şey...” Bunları söyledikten sonra bir kez daha derin bir nefes aldı.</p>

  <p>“Bunu imzalayınca dilediğiniz yere gidebilirsiniz.” Önündeki ekranı kendi etrafında çevirip Fassin’in daha rahat görebileceği bir konuma getirdi adam. Kendisinden imzalaması istenen belgeyi inceleyen Fassin’in gözü, imzalayan kişinin gerçekten de o olduğunu kayıt altına almak (veya, daha net ifade edilecek olursa, cihazın hafızasında azıcık daha fazla yer kaplayacak sahte bir evrak düzenlemek) üzere hazır bekleyen parmak izi ekranına ve kamera kısmına ilişti.</p>

  <p>“Bunu imzalamam mümkün değil,” dedi. “Bu evrakta yazılı olan şeyler özetle arkadaşlarımın birer Öteden Gelen ajanı olduğunun ve bu bağlamda ölümü hak ettiğinin altını çiziyor.”</p>

  <p>Bu sözler üzerine küçük adamın gözleri yerinden fırlayacak gibi oldu. “<i>Dikkatinizi</i> biraz daha vererek okusanız nasıl olur? Burada o yönde bazı <i>kuşkularınız</i> olduğu söyleniyor sadece. Sırf sizin sözünüze dayanılarak herhangi bir kimsenin herhangi bir sebepten dolayı suçlu bulunacağına inanıyor olamazsınız herhalde, değil mi?”</p>

  <p>“Madem öyle, o zaman niçin benden bunu... bunu bekliyorsunuz?”</p>

  <p>“Sizden tek istediğimiz, onlara <i>ihanet etmeniz!</i>” diye sitemle bağırdı küçük adam, söylediği şey çok barizmiş de Fassin denen şu salak bunu her nasılsa bir türlü idrak edemiyormuş gibi. “Onlara sırt çevirmenizi ve toplumun üretken bir ferdi olarak saygın bir yaşantı sürmenizi talep ediyoruz. Hepsi bu.”</p>

  <p>“Ama onlar benim arkadaşım.” Öksürüğe boğulan Fassin tekrar tekrar yutkunarak genzini temizlemeye çabaladı. “İzninizle, biraz su alabilir miyim?”</p>

  <p>“Hayır efendim, alamazsınız. Ve onlar sizin arkadaşınız falan değil. Tanıdığınız kimseler sadece. Yakınınız oldukları bile söylenemez. Birlikte sarhoş olduğunuz, uyuşturucu alıp kafayı bulduğunuz, ara sıra iki üç kelime sohbet ettiğiniz ve içlerinden bazısıyla yattığınız kişiler. Her halükârda er geç hepiniz kendi yoluna gidecek ve muhtemelen birbirinizle olan teması yitireceksiniz. Onların arkadaşınız olduğu fikrini aklınızdan çıkarın. Gerçekle yüzleşin artık.”</p>

  <p>Birisiyle arkadaş olmanın ne anlama geldiği üzerine tartışmaya girmesine girerdi ama, şu koşullar altında bunu yapmamanın daha uygun olacağını düşündü Fassin. “Öyle veya böyle, onlara ihanet etmemi sağlayamazsınız.”</p>

  <p>“Onlar size ihanet etti bile!”</p>

  <p>Ani bir hareketle ekranı kendinden yana çeviren küçük sorgucu birkaç yere tıkladıktan sonra onu gerisingeri Fassin’in önüne itti. Thay, Sonj ve Mome’nin —her biri tıpkı kendisini kelepçelediklerine benzer bir koltuğa sabitlenmiş olup, bunun yanı sıra, Sonj’un fena dayak yemiş bir hali vardı— Fassin adlı kişinin Ötegen Gelenler’e sempati duyduğu ve toplum huzuru açısından arz ettiği tehlike dolayısıyla gözetim altında tutulması gerektiği yönünde ifade verişine bir bir tanık oldu Fassin. Her biri bu anlama gelecek bir şeyler mırıldandıktan sonra ekrana imzasını konduruyor ve parmak izi alanına (Sonj’unki ardında kanlı bir leke bırakmak üzere) başparmağını basıyordu.</p>

  <p>Ekranda izledikleri onu derinden sarmıştı. Bu görüntülerin sahte olması da muhtemeldi tabii, ama ne fark eder? Arkasına yaslandı. “Bu görüntüler sahte, kendiniz hazırlamışsınız,” dedi kararsız bir sesle.</p>

  <p>Buna gülerek karşılık verdi ufak tefek adam. “Çıldırdın mı sen? Buna neden gerek duyalım ki?”</p>

  <p>“Orasını bilmem,” dedi Fassin. “Emin olduğum tek şey, arkadaşlarımın karakteri. Onlar beni asla...”</p>

  <p>Oturduğu yerde öne doğru kaykılıp yüzünü ona yaklaştırdı küçük adam. “Daha fazla uzatmadan şunu imzala haydi, sonrasında, gerçi <i>çok çok</i> düşük bir ihtimal ama, olur da bu evrak beklenmedik bir anda günyüzüne çıkarsa seninkinin sahte olduğunu ileri sürersin.”</p>

  <p>“Eğer bu mümkünse neden kendiniz sahtesini düzenleyivermiyorsunuz?” diye bağırdı Fassin.</p>

  <p>“Çünkü öyle yaparsak seni onlara <i>ihanet ettirmiş</i> sayılmayız!” diye aynı şekilde bağırarak karşılık verdi küçük adam. “Haydi artık, şunu imzala da nereye istersen çek git. Halledilmeyi bekleyen daha önemli işlerim var.”</p>

  <p>“Bu zahmete neden giriyorsunuz ki?” dedi Fassin, bu defa ağlamaklı bir sesle. “Birisinin bir başkasına ihanet etmesini sağlamak sizin için neden bu kadar mühim?”</p>

  <p>Bir an için dikkatle ona baktı adam. “Bay Taak,” dedi sonra sesine sabırlı bir hava vermeye özen gösterip bir yandan arkasına yaslanarak. “Kimlik bilgilerinizi inceledim. Hiç de aptal birine benzemiyorsunuz. Yanlış yönlendirilmiş, yüksek erdemler peşinde koşan, kırılgan biri olduğunuz kesin, ama aptal olduğunuz asla söylenemez. Bir toplumun çarklarının nasıl döndüğünü gayet iyi biliyorsunuzdur. Hiç değilse bunu az biraz kestirebiliyor olmalısınız. Toplumlar güç kullanımı, baskı ve zorlamayla yönetilir. İnsanlar sırf iyi niyetlerinden dolayı düzgün davranmazlar. Özgürlükçü kesimlerin yerleştirmeye çalıştığı bir yanıltmaca bu. Böyle yapmadıkları takdirde cezalandırılacakları düşüncesi insanları düzgün davranmaya iter. Bu herkesçe bilinen bir gerçek. Tartışmak bile yersiz aslında. Birbirinin peşi sıra süregelen uygarlıklar, eski ve yeni tüm toplumlar, yitip gitmiş veya halen varlığını sürdüren türler, hepsi aynı kalıba uyuyor. Toplum kontrol temeli üzerinde yükselir: Kontrol ise ödüllendirme ve cezalandırma mekanizmaları üzerinde. Söz konusu ödül, kişinin o toplumun faydalanacağı meyvelerden payına düşeni almasına izin verilmesi ve genel geçer olmakla beraber ihlal edilemez olduğu iddia edilemeyecek bir kural uyarınca, sebepsiz yere cezalandırılmamadır.”</p>

  <p>“Fakat...”</p>

  <p>“Sözümü kesmeyin. Gösteri düzenleme gafletine düşen diğerleriyle beraber hakkında şikayette bulunmayı seçtiğiniz şu aptalca hususun —yani bir yerleşkenin hangi mülkiyete tabi olacağı meselesinin— aslında sizinle hiçbir alakası yok. Tamamen mülkiyetle ilgili, yasal bir konu bu. Siz burada doğmadınız bile ve kabul edin ki burada birkaç aydan fazla kalmayı düşünmüyordunuz zaten. Bu işe hiç bulaşmamalıydınız. Ama siz öyle mi yaptınız; tehlikeli bir yola girdiniz, şimdi de bu hatanın bedelini ödüyorsunuz. Söz konusu bedelin bir kısmını, o suçlularla yolunuzu ayırmak üzere çaba gösterdiğinize bizi inandırmanız teşkil ediyor. Bir kez bunu başardınız mı, buradan gitmekte serbestsiniz. Eve dönmek isteyeceksiniz sanırım. Yani, ’glantine’e.”</p>

  <p>“Peki ya hayır dersem?”</p>

  <p>“İma ettiğiniz şey, imzalamayı reddetmek mi?”</p>

  <p>“Evet.”</p>

  <p>“Bu söylediğinizde ciddi misiniz?”</p>

  <p>“Daha ciddi olamazdım.”</p>

  <p>“Öyleyse bu dava benim elimden çıktı artık. Korkarım bir de bu tür konuları hale yola sokmayı zevk edinmiş kişilerle tanışmanız gerekecek.”</p>

  <p>Bu defa, ufak tefek adamın elini masanın üzerinde gezdirmesiyle beraber daha öncekileri gölgede bırakacak ölçüde acı dolu bir çığlık koyverdi Fassin. Dilini ısırmış olmalıydı. Yavaş yavaş yoğunlaşan demir tadı tüm diğer tatları bastırırken, taze kan ve sıcak salya ile doldu ağzı.</p>

  <p>“Çünkü ben,” dedi küçük adam bıkkınlıkla, “bundan hiç zevk almıyorum.”</p>

  <p class="girintisiz1">En sonunda imzayı attı Fassin. Bunu eninde sonunda yapacağını kendi de tahmin etmişti zaten.</p>

  <p>Küçük adam gayet mutlu görünürken, içeri giren iri yarı bir çift kadın muhafız ellerindeki ve ayaklarındaki bağları çözerek Fassin’in koltuktan kalkmasına yardım etti.</p>

  <p>“Teşekkür ederiz, Bay Taak,” diyen ufak tefek adam, onu odadan çıkarmalarından önce Fassin’in elini kavrayıp sıktı. “Her ikimize de hoşnutsuzluk veren bu süreçten inanın ben de nefret ediyorum, onun için de, karşımda sizin gibi duyarlı davranmasını bilen birini bulmak beni sevindiriyor. Beni çok kötü anmayacağınızı umarım. Size bol şans.”</p>

  <p>Ona duş aldırmalarının peşi sıra şöyle bir çekidüzen verdiler, doktor kontrolünden geçirip önüne koydukları bir kâse çorbayı içmesini bekledikten sonra da sırtına iş önlüğünü andıran kâğıt kadar ince giysiler geçirerek oradan çıkardılar. Çeşitli kapılardan bir hışım geçirip onu herhangi bir koza içinde dışarısı olarak nitelenebilecek bir alana çıkarırlarken etrafına bakındı Fassin. Anlaşılan o ki, başından geçen şu son süreç, Diegesian sarayının içinde bir yerlerde cereyan etmişti.</p>

  <p class="orta1"><b>* * *</b></p>

  <p class="girintisiz">Aynı esnada, yuvaya kargaşa hakimdi. Yerleşke bütünüyle allak bullak edilip yağmalanmış, içindeki her şey ya kırılıp dökülmüş ya da kitle kontrol uygulamalarında başvurulan ve maruz kalan kişide kusma hissi uyandıracak kadar iğrenç bir koku salan bir tür çamurla sıvanarak kullanılmaz hale getirilmişti. Bunun üzerine, göstericiler soluğu en yakın barda aldı, ama ne meydanda yaşananlar ne de gösteriyi bastırmak üzere alınan sıkı önlemlerdi konuşulan konu. Onun yerine, kimi insanların öldürüldüğü, kiminin ise esrarengiz bir biçimde ortadan kaybolduğuna ilişkin söylentilerdi hararetli tartışmaların odağı.</p>

  <p>K orada değildi. Birlikler yuvayı alaşağı etmeye geldiğinde feci şekilde dövülmüştü. Bunu izleyen üç hafta boyunca aynı zamanda hastane işlevi gören bir mahkum gemisinde kalmış, aradan zaman geçip de tam serbest bırakılacağı gün gelip çattığında kırık bir cam parçası kullanarak intihar etmişti.</p>

  <p class="girintisiz1">Fassin gerçeği öğrenene dek aradan aylar geçti. K kasıtlı olarak bir kâbus seansına sürüklenmişti. Savcılar ve diğer hukuki görevlilerle beraber onun yanına gelen —belki de bu grubun içinde yer alıp da seans donanımının nasıl programlanacağını tesadüfen bilen— biri kızı araştırma seansından henüz tam anlamıyla çıkamamış bir halde süzülürken bulmuş ve diğerleri kızın bedenini aşağı indirip işleme hazır duruma getirmeye koyulurken travmalayıcı ile trans hücresinin ayarlarını değiştirmişti. Travmalayıcının ayarı ile her kim oynadıysa belli ki uyguladığı şablonu içeren mikrodevreyi böylesi durumlarda kullanmak üzere yanında taşıyordu. Ardından, kanlar içindeki kızı eli ayağı bağlı vaziyette korku, tecavüz ve işkenceyle dolu hızlandırılmış bir kâbusun kucağına terk edip gittiler.</p>

  <p>Bu bilgileri oradan buradan toplayıp anlamlı bir bütün haline getirdiklerinde, hepsi farklı yerlere dağılmış, çoğunlukla daha ciddi sorumluluk isteyen işlerle iştigal eder olmuştu bile. Kimi zaman bir şikâyeti ele alıp kimi zaman bir soruşturma ya da protesto üzerine konuşurken derlemişlerdi ellerindeki bilgiyi.</p>

  <p>’glantine’e dönen Fassin bir sonraki dönem başlayacak olan kahinliğe giriş kursunda kendisine yer ayırtmıştı. Takip eden günlerde önce evine uğramış, ardından soluğu Sepekte’deki Aylakkent’in içki, uyuşturucu, seks ve eğlenceyle dolu o gürül gürül akan yaşantısında almış ve —başlangıçtaki hevesini bir nebze aldıktan sonra, yavaş yavaş ve temkinli bir şekilde— ustalıkla seçilmiş yerlerde biraz takılıp belli kişilerle buluşarak kendi çapında bir iki soruşturma yürütmüştü. Belli ki bunları yaparken farkında olmaksızın bazı sınavları başarıyla atlatmıştı, nitekim bir gece, kendisini Aun Liss diye tanıtan bir kızla tanıştırılmaya layık görüldü.</p>

  <p class="orta1"><b>•</b></p>

  <p class="girintisiz">“Fassin!”</p>

  <p>Adının söylendiğini duymak olduğu yerde sarsılıp uyanmasına yol açtı. Üçüncü Öfke; kapalı bir kabin. Zifiri karanlık devam ediyor. Madeni bir gürültü. Ekrandaki saat gecenin dördünü gösteriyordu. Kızıl pırıltılar saçarak ışıldıyordu ekran. Yanılıyor muydu, yoksa biri gerçekten de ona mı seslenmişti?</p>

  <p>“Ne?” diye karşılık verdikten sonra hareket serbestisini engelleyen bağlardan bir çırpıda kurtulup kendisini az yukarı kaldırarak yataktan çıktı ve havada süzülerek kabinin orta kısmına yöneldi.</p>

  <p>“Henry Apsile,” dedi bir ses. Hakikaten de Apsile’nin sesine benziyordu... Apsile’nin heyecanlı ve biraz da gergin bir anındaki ruh halini yansıtan sesine. “Başımız belada. Sanırım saldırıya uğruyoruz.”</p>

  <p>Ah, <i>bir bu eksikti.</i> Elbiselerini kaşla göz arasında sırtına geçiren Fassin bir yandan tüm ışıkların yanması komutunu verdi. “Şu dehşet verici metal sesi alarm verildiği anlamına mı geliyor?”</p>

  <p>“Tam üstüne bastın.”</p>

  <p>“Tesis Komutası sende mi?”</p>

  <p>“Evet.”</p>

  <p>“Bize saldıranların kimliği hakkında bir tahminin var mı?” Tam cümlesini bitirmişti ki kapalı duran bir bölmenin üzerinde bir ışık kamaştı ve içten dışa doğru dönen kapak acil durumlarda başvurulmak üzere tasarlanmış bir uzay elbisesini açığa çıkardı.</p>

  <p>“Bilemiyorum. Donanmaya ait iki birim çoktan havaya uçuruldu. İyisi mi elbiseni giy ve...”</p>

  <p>Işıklar —tüm ışıklar— yanıp sönmeye başladı. Bir kez sönmüş olan ekran tekrar açılacak gibi görünmüyordu. Şiddetli bir sarsıntı kabinin zangırdamasına neden oldu. Bir şeyin keskin bir çatlama sesi eşliğinde banyoya girdiği duyuldu.</p>

  <p>“Bunu sen de hissettin mi? Hey, hâlâ orada mısın?” dedi Apsile.</p>

  <p>“İkisinin cevabı da evet,” dedi Fassin. Gözlerini uzay elbisesine dikmişti.</p>

  <p>“Bir an önce giyin ve acil durum sığınağına giden boşluktan aşağı bırak kendini.” Karşılık almak üzere kısa bir süre duraklayan Apsile bunun nafile olduğunu sezince “Anladın mı?” diye sorma gereği duydu. “Kime diyorum ben, Fass?”</p>

  <p>“Anladım.” Fassin az önce gelişigüzel üzerine geçirdiği giysileri geri çıkarıyordu şimdi. “Yapmayı düşündüğün şey gerçekten de bu mu, Herv?”</p>

  <p>“Şimdilik ikimizin de tek yapması gereken kapağı oraya atmak.”</p>

  <p>Yeni bir sarsıntı kabinin öncekinden de beter sallanmasına yol açtı. Kabinin içindeki hava jöle gibi dalgalanıyordu sanki.</p>

  <p>Alarm sesi birden kesildi. Fakat nedense bu gelişme hiç de cesaret verici bir etki yaratmamıştı.</p>

  <p>Tam o sırada, ekran tiz bir ses eşliğinde tek bir kez kamaştı.</p>

  <p>Uzay elbisesini haznesinden bir hamlede çekip çıkardı Fassin. “Ana hangarın durumu nedir acaba?” diye sordu, bir yandan yeni giysisini gözden geçirirken.</p>

  <p>“Şimdilik herhangi bir hasara uğramadı. Bizi vuran her ne ise belli ki Nasq’ın dönüş yönünde, biraz gerimizden saldırıyor.”</p>

  <p>“Öyleyse geminin merkezine yönelmek bizi ona daha da yaklaştırır,” dedi Fassin. Bu hissettiği şey bir hava akımı mıydı yoksa? O tam aklından bunu geçirirken bir çeşit tıslama geldi kulağına. Uzay elbisesinin yakasını boynuna dolayıp çıtlatarak ilikledi ve jelatinsi kaskın başının çevresinde şekillenmesini bekledi. Kaskın devreye girmesiyle birlikte her şey bir an için buğulu ve mutlak bir sessizliğe bürünmüş, hemen ardından, kask içinde bulundukları ortamın henüz o denli vahim hale gelmediği çıkarımında bulunmuş olacak ki, onun nefes almasını, konuşmasını ve işitmesini kolaylaştırmak için gerekli yerlerde dar boşluklar açmıştı. Yüzünü örten maske kısmı ise yok denecek kadar kusursuz incelikte bir şeffaflık edinmişti.</p>

  <p>“Bu tespitin şimdilik doğru,” diye onayladı onu Apsile. “Düşman ateşinin yönü sabit kaldığı takdirde, bu istikamette dönerek iki saat içinde ona tam karşıdan bakacak konuma geleceğiz.”</p>

  <p>Uzay elbisesinden içeri önce ayaklarını sokan Fassin onu yukarı doğru çekip yakaya kenetlenmesini bekledikten sonra bir yandan uflayıp puflayarak elleriyle düzeltip bedenine tam olarak oturmasını sağladı. Elbisenin rahatlığına diyecek yoktu doğrusu. “Niyetin gerçekten bu mu, Herv? Mürettebatın geri kalanıyla beraber küçücük bir mekâna tıkılıp kalmak ve saklandığı delikten tekrar gün yüzüne çıkmak için kedinin bezip uzaklaşmasını bekleyen fareler misali orada sıkış tepiş vakit geçirmek mi?”</p>

  <p>“İçtüzük böyle diyor.”</p>

  <p>“Bunu ben de biliyorum. Peki ya benim niyetimin ne olduğumu tahmin etmek ister miydin?” Bu soruyu kısa bir duraksama izledi. Bu esnada öncekilerden daha şiddetli bir sarsıntı kabini adeta kaldırıp sonra yerine geri oturtmuştu. Ana kapı içeri doğru sallanarak pat diye açılmış, hemen dışarıdaki, başka bir güverteye uzanan iniş merdivenini gözler önüne sermişti. İkili arasındaki suskunluk bir süre daha devam etti. “Herv?” diye sordu nihayet Fassin. Giderken beraberinde götürmek isteyeceği herhangi bir şey yakalayabilmek ümidiyle bakışlarını son bir defa odanın içinde gezdirirken bir kez daha yokladı arkadaşını: “Herv?”</p>

  <p>“Orada görüşürüz.”</p>

  <p class="girintisiz1">Tanımlanamayan bir şey Nasqueron’un aydınlık yüzünün mavi-beyaz tonlarda göz kamaştırıcı yansımalarla kaplanmasına sebep olurken geminin hangarını da yüzeyi keskin bir parlaklıkla ışıyan nesneler ile deliksiz bir karanlığa boğulmuş gölgelerden oluşan karmakarışık ve pürüzlü bir hengâmeye çevirmişti. Kendini sakınmak istercesine vücudunu geriye doğru çekti Fassin. Ortalığa yayılan göz kamaştırıcı ışık sarı ile turuncu karışımı bir renk alarak çabucak dindi; küçük bir güneş ay ile Nasqueron arasında giderek solgunlaşarak pırıldıyordu.</p>

  <p>Herv Apsile oraya ondan önce varmıştı. El sallayıp onu çarçabuk selamladıktan sonra kendisini sekiz metre mesafeden kolaylıkla aşağı bırakıp nakil aracının burun kısmındaki platformda açılmış olan bölmenin içinde gözden kayboldu. Söz konusu bölme onun ardı sıra geri kapandı.</p>

  <p>“Herv?” dedi Fassin, bir yandan uzay elbisesinin acil durumlar için tasarlanmış haberleşme ekipmanıyla uğraşırken. Cevap yoktu. Ağır bir tempoyla hoplayarak geminin istif bölmesine yöneldi. Çoktan oraya varmış olan Albay Hatherence’ın disk şeklindeki uzun uzay elbisesi, seyahat esnasında yerleştiği noktanın tam altında, yerden az yukarıda havada süzülmekteydi.</p>

  <p>“Kâhin Taak! Bu yolculuğa uyum sağlayacağınıza emindim!” diye seslendi ona oerileithe dişisi.</p>

  <p><i>Kahretsin,</i> dedi içinden Fassin. Albayın da geri kalan herkesle beraber işin başında hepsine tembihlenmiş olduğu üzere on kilometre aşağıda, ayın çekirdeğinde bulunan acil durum kabinine gitmiş olmasını boşu boşuna ummuştu demek. Ne de olsa onun da sığabileceği boyutta bir çıkış tüneli vardı, öyle değil mi? Ama nerede kendisinde o şans? Tam da başının üstüne denk gelen beşiğinde sallanmakta olan ok başı şeklindeki küçük gaz mekiğinin altına gelip durdu. “Albay,” dedi sonra, başını yukarı kaldırıp onu selamlayarak.</p>

  <p>Kendisini durdurmaya çalışır mıydı acaba? Kimbilir... İstese bunu yapabilir miydi peki? Ona hiç şüphe yok.</p>

  <p>“Derin birer nefes mi almamız yoksa dehşete mi kapılmamız gerektiğine emin değilim,” diye yakındı albay. Oerileithe beden yapısına göre tasarlanmış uzay giysisinin bir yanından peyda olan ve görende uzaktan kumandayla hareket ettirildiği izlenimi uyandıran katlanmış bir kol her an bir kademe daha açılarak Fassin’e doğru uzandı. <i>Eyvah,</i> diye geçirdi içinden Fassin. <i>İşte yine başlıyoruz.</i></p>

  <p>“Önden buyurun,” dedi albay, koluyla yukarıdaki boşluğu göstererek.</p>

  <p>Bir an gülümseyen Fassin hemen ardından yukarı doğru sıçradı. Albay da durağan bir vızıltı eşliğinde onunla beraber yükselmeye başlamıştı. Tavana varınca duran Fassin küçük gaz mekiğinin kokpit kapağını iki eliyle kavrayıp bir çekişte açtı ve böylelikle, genel görüntü itibarıyla bir tabutun içini andıran bölme açığa çıktı. İçeri girince ilk işi uzay elbisesini üzerinden silkip atmak ve kaskını çözmek olmuştu.</p>

  <p>“Üniforma sizi bunalttı ha, Binbaşı?” diye neşeyle takıldı ona albay, sesi üst bölmenin kapalı ortamında yankı yaparak. Çıkarmayı nihayet başardığı uzay elbisesi ayaklarının dibine düşünce, ok başı biçimli küçük mekiğin pilot kabininin zeminine ayak bastı Fassin. “Vay canına!” dedi Hatherence hayretle. “İnsan ırkından olan tüm erkeklerin dış görünüşü böyle mi yani?”</p>

  <p>“Sadece yakışıklı olanlarınki,” diyerek giderdi onun merakını adam. Sonrasında, serin jelin içine özenle bıraktı kendini. O içeri tam anlamıyla yerleşince, pilot kabininin kapağı üzerine kapandı. Karanlığın içinde kıpırdanarak boynunu tarayıcı yakanın üzerine yerleştirmeye çalıştı. Çok geçmeden, yumuşak bir ışık ve hafif bir sinyal sesi her şeyin gereği gibi olduğunu haber verince, solunum sıvısının dip kısmında bulunan çift ağızlı bir püskürtme memesine uzandı ve derin bir nefes alıp sonra onu tümüyle koyvererek memeyi burun deliklerine geçirdi.</p>

  <p>Bunun ardından boylu boyunca uzanır pozisyona geçen Fassin, şu âna dek içilmiş içilecek en soğuk sıvı olduğu söylense muhtemelen kimsenin şaşmayacağı şu solunum sıvısının burnundan içeri girip boğazını aşarak akciğerlerine dolması sürecinin yarattığı korkuya tepkime olarak istemsizce yutkunup nefessiz kalma telaşına karşı bir yandan mücadele vererek, uykuya dalmak için olabildiğince çaba gösterdi.</p>

  <p>Yer ve zaman kavramlarının yitirilmesine yol açan anlık bir akıl karışıklığı ve denge kaybı izledi bunu. Ardından, boynunu çevreleyen yakanın kıskacı daha bir sıkılaştı ve asma filizini andıran dallar kulaklarını, ağzını, erkeklik organını ve anüsünü arayıp bulurken, giderek ısınan jel tüm vücuduna yayıldı. İlkin kollarının ön kısmında iğne batmış gibi acıyan bir çift nokta hissetmiş, kan bir yandan içeri akarken bunu her biri bir kulağının altında olmak üzere başka bir çift nokta takip etmişti.</p>

  <p>“İyice yerleştin mi?” diyen sesini duydu Herv Apsile’nin, kulağının içine dolan jelin gurultusunun elverdiği kadarıyla.</p>

  <p>— Hem de tamamıyla, diye cevap gönderdi, sırf düşünce yoluyla. — Peki ya siz, Albay?</p>

  <p>“Ben de aynı şekilde!” Anlaşılan o ki Albay Hatherence iletişim cihazları yoluyla konuşurken bile bağırma eğilimi gösteriyordu.</p>

  <p>Onu yanlarında götürmeyip geride bırakmanın herhangi bir yolu olup olmadığını aklından geçirdi Fassin. Gelgelelim ufukta şimdilik böyle bir seçenek görünmüyordu.</p>

  <p>“Kapılar kapanıyor. Hareket etmeye hazırız,” dedi Apsile.</p>

  <p>Küçük gaz mekiğiyle her bakımdan bir bütün olmaya başlamıştı Fassin. İçinde seyahat ettiği mekik onu kaplıyor, kucaklıyor, adeta içine girip onun göğsünde kalp gibi atıyor, tüm bunları yaparken de kendisini tamamen adamın kontrolüne teslim ediyordu. Kapılar kapanınca aşağıdan yansımakta olan ışık sönüp gitti. Tıpkı kendisini hafifçe iterek yerden kalkışı öncesi geminin sefere hazırlanışını, kasılıp bükülüşünü, sistemlerini devreye sokuşunu ve değişim geçirişini hissedebildiği gibi, Albay Hatherence’ın uzay giysisinin yanıbaşında asılı durduğunu görebiliyor, onun soğukluğunu hissedebiliyor, elektromanyetik imzasını okuyabiliyordu. Diğer duyuları ise alışılmadık bir radyasyon akımı, çok daha büyük ve derin bir yerçekimi kuyusunun içine yerleştirilmiş nispeten zayıf bir yerçekimi ve anlamsız ileti zerreleri, karmaşık mesajlar ve doğruca Ortak Kullanım Tesisi’nden gönderilmiş elektromanyetik sinyallerin bir araya gelmesinden oluşan bir veri kargaşası... ve ani bir sarsıntı, derinden gelen ama dev boyutta olduğu şüphe götürmeyen bir çarpma sesi ve onun peşi sıra yanlara ve yukarı doğru yalpalama.</p>

  <p>Apsile’nin onlara seslenerek durumu kendilerine izah etmesini beklerken boş durmayıp ne olup bittiğini kendi imkânlarıyla çözmeye uğraştı. Uzaktan duyulan tıslama ve vızıltıyla karışık gürültü, nakil aracının kendi gövdesi içinde hava depoladığını ifade ediyordu.</p>

  <p>“Hepinizden özür dilerim,” dedi Apsile yumuşak bir sesle. “Kontrolü yeniden ele aldık. Hangarı üçüncü hava boşluğuna açmak için sıradışı bir yönteme başvurmamız bütün bunlara sebep oldu. Bunun için kime teşekkür edilmesi gerektiğini bilemiyorum.”</p>

  <p>— Durumumuz iyi mi? diye sordu Fassin.</p>

  <p>“BHY,” dedi Apsile, kafasının hafiften karıştığını ele veren bir sesle. “Belirgin Hasar Yok.”</p>

  <p>— O zaman komuta sende, devam edebilirsin, diye mesaj yolladı Fassin.</p>

  <p>“Teşekkürler.”</p>

  <p>“Buna aldanıp da rahatlamayın sakın, durumumuzun arz ettiği tehlikeyi unutmayalım.”</p>

  <p>Albayın sadece kendisiyle konuşuyor olmasını diledi Fassin. Yaşam destek filizleri bedenine kenetlenirken, kendisi de küçük gaz mekiğiyle yekvücut olup onun ayarlarını ve sistemlerini baştan sona kontrolden geçirdi. Çeşitli ışıklardan meydana gelen geniş bir kümenin gözünün alt köşesine ilişmesiyle beraber tüm dikkatini bir anda ona odakladı. Sesli olarak birkaç komut iletti ve böylece bazı alt programları devreye sokup her şeyin gereği gibi çalışıp çalışmadığını test etti. Görünüşe göre hiçbir sorun yoktu.</p>

  <p>Nakil aracının gittikçe hızlanarak aydan uzaklaştığını hissediyordu. Yavrusu misali içinde taşıdığı minik gaz mekiğine hamilik eden büyük geminin alıcılarına erişme olanağı sağlayan seçenek ansızın önündeki kontrol ekranında belirince onu hiç tereddütsüz kapıverdi.</p>

  <p>O da Apsile’in sahip olduğu gözlemleme ve yorumlama imkânına kavuşmuştu böylece.</p>

  <p>Gökyüzünün karşılarına ve biraz da yukarılarına denk gelen kısmı Nasqueron tarafından boydan boya kaplanırken, Üçüncü Öfke’nin büyük bir hızla geride bıraktıkları gri-kahverengi tonlardaki yüzeyi aşağılarında kaldı. Enkaz bulutları. Haberleşme cihazlarından artakalmış çer çöp. Onları buraya getiren veya ayı koruması altında bulunduran gibisinden iyi örgütlenmiş donanmalarda bulunması gerekenden de fazlası vardı burada. Yaklaştıklarını algılayacak bir radara ya da onları hedef almak üzere pusuda beklerken farkında olmaksızın kendisini ele verecek başka bir tehdit unsuruna rastlanmıyordu şimdilik. İçinde seyahat ettikleri nakil gemisi gibi, askeri olmaktan uzak bir aracın en bariz şekilde konuşlanmış olanlar dışında bu tür düşman birimlerini fark etmesi beklenemezdi elbet. Hasar görmüş bir sancak gemisi yoktu ortalıkta, ufak cüsseli birkaç geminin gövdesinde büyükçe birer oyuktan öte sayılamayacak derinlikte çukurlar bırakan birkaç çarpışmanın izleri okunuyordu etrafta sadece. Gemilerin izlediği güzergâhları belirten izler de göze çarpan ayrıntılar arasındaydı. Birkaç yüz kilometre ötede bir geminin radyasyona maruz kaldığını gösterir nitelikte alevler ansızın parıldıyor, hemen ardından sönüp gidiyordu. Dışarı bir dizi sinyal göndererek silahsız şekilde yaklaştıklarını ve bordada canlı yaşam formları taşımakta olduklarını muhtemel dinleyicilere duyurdular. Göz kamaştırıcı bir ışık! Tam arkalarında. Yarım daire şekli almasına ramak kalmış bir enkaz bulutu Üçüncü Öfke’nin yüzeyinde yeni yeni parlamaya başlayan az çok yarım kilometre çapında bir kraterin ortasında pırıltılar saçarak yükseldi. Ardından, meydana gelişinin üzerinden çok zaman geçmediği anlaşılan ama soğuyup turuncu-kızıl bir ısıya bürünen boyutça daha küçük üç krater daha belirdi. Sonra görüntü kıvrılarak değişti ve çizgilerden, peteklerden ve seyir işaretlerinden oluşan bir arka plan görüntüsü titreşerek ekrana yerleşti.</p>

  <p>Nakil aracının burnunu dosdoğru Nasqueron’a çeviren Apsile geminin hızını motorların gücü yettiğince artırdı ve havada özellikle bir tirbuşonunkine benzer düzensiz hareketlerle süslediği bir rota tutturarak gaz-devine doğru ilerlemeye koyuldu.</p>

  <p>Nakil gemisinin yüksek performanslı askeri gemilere benzer hiçbir yanı yoktu; ona yüklenmiş olan tek görev, gaz mekiğini Tesis’ten gaz-devine taşımak ve günü gelince alıp geri getirmekti. Bununla beraber, Nasqueron’un yerçekimi kuyusunda ve sıvı-hidrojen seviyesine kadarki farklı basınç ortamlarında yol almaktan kaynaklanan zorlu şartlar karşısında gösterdiği etkin dirence bakılırsa, onun gayet sağlam bir gemi olduğu ortadaydı, kendi cüssesini ve de beraberindeki yükleri Nasqueron’un kıskacından yeterince kolay çekip kurtarma gücü de vardı üstelik. Gelgelelim herhangi bir silah veya savunma sistemiyle donatılmamıştı, üstün bir manevra kabiliyetine haiz olduğunu söylemek güçtü, hepsinden kötüsü de, ihaleye davet sürecinden itibaren, akla hayale gelebilecek her tür duyu yardımıyla fark edilebilmesine olanak tanıyan ve bu sayede afacan bir Ahali mensubunun ona bir şeyler isabet ettirip de “Kusura bakmayın, görmemişiz,” demesini mutlak surette engelleyen bir tasarım esas alınarak imal edilmiş olması dolayısıyla, gizlilik namına hiçbir artı özelliğe sahip olmayışıydı.</p>

  <p>“Aşağıda işler nasıl?” diye sordu Apsile. Durumu tamamen kontrolü altında tuttuğu mesajı veren, endişesiz bir sesle konuşuyordu.</p>

  <p>“Kendi adıma, bir sıkıntı olmadığını söyleyebilirim,” dedi albay.</p>

  <p>— Keza ben de, şeklinde yanıt mesajı yolladı Fassin. — Tahmini bir varış zamanı verebilecek misin?</p>

  <p>Üçüncü Öfke’den Nasq.’a yapılan yolculuklar genellikle bir saat sürerdi. Fassin aynı yolculuğu bunun yarısı kadar bir sürede tamamlayacaklarını umuyordu.</p>

  <p>“Ana motoru maksimum seviyeye çıkardığımıza göre on dakika kadar sonra dalışa geçmemiz lazım,” diye açıkladı Apsile, “onu izleyen on dakika süresince hız keseceğiz ve ardından... hmm, birkaç dakikalık —ki bunun beş dakikayı aşmayacağını umuyorum— bir süre sonunda atmosferin yeterince derinlerine girmiş olacağız.”</p>

  <p>Atmosferin yeterince derinleri derken içlerinde en korkunç olanları haricindeki silahların menzilinden çıkmış olacakları bölgeyi kastediyordu. Ahali’nin elinin altındaki silahların ne denli dehşetengiz olduğunu belli ki hesaba katmamıştı.</p>

  <p>— Bu süreyi daha da kısaltmanın yolu var mı? diye sordu Fassin.</p>

  <p>“Bulutların tepesine bir kez vardık mı kalan mesafeyi umduğumuzdan daha kısa bir sürede katetmemiz mümkün olabilir,” dedi Apsile. “Daha dik bir açıyla ve daha yoğun bir hızla... Evet, mümkün gibi. Hmm.” Bulunduğu yerden her nasılsa adamın düşünceli bir tavırla çenesini kaşıdığı izlenimine kapılmıştı Fassin. “Evet, ısı ve gerginlik seviyelerini dayanma payının bir nebze ötesinde tutmayı başarabilirsek bu iş olur sanırım.” Bir an durakladıktan sonra devam etti. “Bütün bunların ancak hangarın kubbesi havaya uçtuğunda geminin nasıl onarılacağını bilemediğimiz herhangi bir hasara uğramayacağı varsayımının doğru çıkmasıyla mümkün olacağını belirtmeme gerek yok tabii.”</p>

  <p>— Şu varsayımlar da hiç eksik olmaz zaten, diye kinaye yaparak onayladı onu Fassin.</p>

  <p>“Başteknisyen,” diyerek bu noktada söze girdi Albay Hatherence, “takip mi ediliyoruz yoksa belli bir düşman tarafından nokta ateşine mi maruz bırakılmış durumdayız?”</p>

  <p>“İkisi de değil, Albay.”</p>

  <p>“Öyleyse ortaya atmış olduğunuz ilk formülü uygulamaya koymamızı öneririm.”</p>

  <p>— Buna karar vermek sadece sana düşüyor, Herv, şeklindeydi bu defa Fassin’in mesajı.</p>

  <p>“Anlaşıldı.”</p>

  <p>“Aklıma gelmişken, herhangi bir askeri iletişim alışverişine dahil olmamız söz konusu değil mi peki, Başteknisyen?”</p>

  <p>“Korkarım değil, bayan, belirgin bir ışın veya dalga yoluyla doğrudan bizi hedef almadıkları sürece buna olanak yok.”</p>

  <p>“İşte bu büyük talihsizlik. Madem öyle, şimdi ne olacak dersiniz?”</p>

  <p>“Görünen o ki bir süre önce burada şiddetli bir çarpışma yaşanmış. Bir ihtimal hâlâ da devam ediyor. Aydan uzaklaşıp etrafa yayılan gemiler düşman ateşinin geldiğini sandıkları noktalara yöneliyor. Vay be!”</p>

  <p>Apsile’nin bu son tepkisine sebep teşkil eden keskin parıltı dolaylı yoldan Fassin’in ilgisini de çekti; Üçüncü Öfke’nin yüzeyinde, beyaz ışıklar saçan, öncekilerden de geniş bir başka krater belirmişti.</p>

  <p>“Peki ya halen Üçüncü Öfke ayında bulunan insanların akıbeti ne olacak?” diye sordu albay.</p>

  <p>“Bizi dinlediklerini sanıyorum,” dedi Apsile. “Onlarla doğrudan temas kurmayı deneyeceğim. Bana biraz zaman verin.”</p>

  <p>Sessizlik. Nakil gemisinin alıcıları yoluyla, etraflarında dönen uzay manzarasını seyretti Fassin. Geminin sistem bilgilerini gözden geçirdikten sonra onu istediği konuma getirdi ve kısa bir taramadan sonra ’glantine’i buldu; çok uzaklarda pırıldayan minicik bir nokta. gezegen-ayın kendi topografisini zorlukla görülür hale getiren insan ürünü merceklerden yansıyan kıvılcımlarla bezeli o parlak dışbükey şekli iyice belirginleşinceye dek alıcılar yardımıyla görüntüyü yakınlaştırmaya devam etti. Gözüne çarpan şu bölge, yakından tanıdığı yüksek yaylalar mıydı acaba? Ya şuradaki açık renk kısım...Güzellikler Denizi olmasındı? İşte bir kıvılcım. Orada, az yukarıda... O minicik kıvılcımın işaretlediği yerde daha önce bizzat bulunup bulunmadığını sordu kendi kendine.</p>

  <p>O âna dek bedeninin çeşitli kısımlarına kenetlenenlerin hepsinden daha soğuk ve de daha cüretkâr bir jel filizi o an kendisine doğru saldırıya geçmiş, midesine ve kalbine kancayı takmış gibi hissetti Fassin. Hayır, bunun gerçek olmasına pek tabii ki imkân yoktu. Sistemden kaynaklanan yapay bir algı olsa gerekti bu. Emin olup içine su serpmek için alıcıların aktardığı görüntüyü tekrar izlemeye yarayan kontrol mekanizmasını aramaya koyuldu.</p>

  <p>“Kahretsin, yolumuzun üstünde bir enkaz var...” dediği duyuldu Apsile’nin, aynı anda gemi şiddetle savruldu. ilgisini Apsile’nin dikkat çektiği tarafa kaydıran Fassin de görmüştü işaret edilen şeyi: Ufuk hattında uçuşan düzensiz bir kuş sürüsü misali karşılarındaki gezegenin yüzeyinde süzülen, karanlık noktalardan kurulu bir leke. Bunun üzerine, neredeyse azami hızla yol almakta olan nakil gemisini rotasından çıkarmaya giriştiler.</p>

  <p>Çok geçmeden, geminin her yanını paralayarak üzerlerinden geçen, ise bulanmış kar tanesi görünümlü karanlık parçacıklardan oluşma hiddetli bir akıntının ortasında buldular kendilerini. Fassin artık kendisine bıkkınlık veren şu jele bulanmış olan kollarının onu daha küçük bir hedefe indirgeme içgüdüsüyle adeta bağımsız bir iradeye sahipmişçesine bedenine doğru geri çekilmeye yeltendiği hissine kapıldı. Neden sonra, sallantı kesildi; ciddi bir hasara uğramaksızın akıntıdan paçayı kurtarmışlardı.</p>

  <p>Bununla da kalmayarak, keskin bir dönüş daha yapan nakil gemisinin, bir yandan hız kesmeye başlayıp yönünü tekrar karşısındaki koca gezegene çevirdiğini fark etti Fassin. “Bana kalırsa,” dedi Apsile temkinli bir edayla, “yolun sonuna yaklaştık ve...”</p>

  <p>Bir şey onlara hızla bindirdi. Gemi olduğu yerde sallandı kaldı... İçinde uzandığı jelin, gaz mekiğinin ve hatta nakil gemisinin de ötesinden gelen beyin sarsıcı bir çatırtı duydu Fassin. Bununla eşzamanlı olarak, nakil gemisiyle kurduğu bağlantıyı da yitirmişti. Ok başı biçimli küçük mekiğinde bir kez daha yalnızdı şimdi. İçinde bulundukları gemi baş döndürücü bir hızla dönüyordu. Bu döngü hareketine ayak uydurduğu anlaşılan bir de ışık vardı ortalıkta... Durun bir dakika, ışık mı, ne ışığı?</p>

  <p>Gövdenin dışa açılan kapılarının bulunduğu taraftan, aşağıdan geliyordu bu ışık. Albay H’nin uzay elbisesinin halen yanıbaşında asılı olduğunu gördü. <i>Ah-ha</i>...</p>

  <p>Sallantıdan yavaş yavaş kurtulmaya başlayan gemi dengesini yeniden buluyor gibiydi. Güvertenin alt kısmından kaynaklanan ışık zayıfladıysa da, henüz tamamen yok olmamıştı. Nasqueron’dan yansıyan ışığın o ilk büyük kamaşmasının yol açtığı, aşama aşama sönükleşen bir tayftı bu herhalde. gaz-devinin sözüm ona kapalı olması gereken kapılardan içeri dolan ışığı. Dosdoğru kapıların bulunduğu yöne bakmak üzere gaz mekiğinin alıcısını önüne doğru çekti Fassin.</p>

  <p>“Bin kere lanet olsun,” dedi her bir sözcüğü güçlükle tamamlayarak. Parçalanmış metaller etrafından bağırsak misali sarkan, küçük ve çarpık bir delik çarpmıştı gözüne. Cilalanmışa benzeyen birtakım yüzeylerden yansıyıp içeri vuruyordu Nasqueron’un ışığı.</p>

  <p>Güç topluyordu gemi; öngörülen planı küçük bir sapmayla da olsa hayata geçiren ana motor hız kesmekteydi anlaşılan. İç haberleşme biriminin çalışıp çalışmadığını tekrar kontrol etti ve mekiğin içindeki herkesin duyabileceği bir sinyal yolladı. — Herv?</p>

  <p>“Buradayım. Tüm bu yaşananlardan dolayı gerçekten çok üzgünüm. Sonunda bir şeye çarpmaktan kurtulamadık. Gemiyi düzeltip biraz geri çekmeyi başardım. Şu an önceki rotamıza tekrar oturmuş durumdayız. Şu da var ki, geminin gövdesine ilişkin herhangi bir rapor alamadım. Kapı da buna dahil.”</p>

  <p>— Sanırım darbeyi oradan yedik. Bordada bir delik açıldığını görebiliyorum.</p>

  <p>“Ne büyüklükte?”</p>

  <p>— Aşağı yukarı bir metreye iki metre boyutlarında.</p>

  <p>“Bahsettiğiniz deliği ben de görebiliyorum,” dedi albay onlara, kendisine fazlasıyla eğlenceli gelen bu haberleşme cümbüşüne dahil olarak. “Aynen Kâhin Taak’ın tarif ettiği gibi.”</p>

  <p>“Siz ikinizin gövdenizi sığdırıp da dışarı çıkamayacağınız kadar dar gibi göründü bana,” diye belirtti Apsile.</p>

  <p>— Geminin geri kalanı ne durumda? oldu Fassin’in bir sonraki mesajı.</p>

  <p>“Şimdilik tek parça halinde. İşin garibi, bize çarpan şeyin nereden dışarı çıktığını göremiyorum, ama içeride bir yere toslayıp kalmış olması da ihtimal dahilinde.”</p>

  <p>“Sanırım direkt bana vurdu,” dedi Hatherence. “Daha doğrusu, uzay elbisemi sakladığım hazneye. Ben öyle zannediyorum.”</p>

  <p>Bu açıklama üzerine suspus kaldı herkes. Neden sonra, Apsile bozdu suskunluğu: “Peki... iyi misiniz bari?”</p>

  <p>“Hem de nasıl. Sizin geminin kapıları çarpma esnasında onun enerjisini büyük ölçüde emmiş olmalı, dahası, benim uzay elbisem eşsiz bir malzeme kalitesine, takdire şayan bir dayanıklılığa ve çok üst düzey bir darbe direncine sahiptir. Bakın, üzerinde tek bir çizik oluşmamış.”</p>

  <p>— Kapıları açamayacak olursak, dışarı çıkamayız ve işte o zaman, sen de kabul edersin ki Herv, katlandığımız bunca zahmet heba olur gider.</p>

  <p>“Yine de gemiyi bulutların altına çekip orada saklanma şansımız halen var,” dedi Apsile. “Tesis’ten sinyal almaya yönelik girişimlerim ısrarla boşa çıkıyor. Şu son çarpışma onları fena halde sarsmışa benzer. Bizimle uğraşan her kimse artık burada onun gözleri önünde uluorta oyalanmaktansa gaz tabakasının altına gizlenmek bizim açımızdan çok daha güvenli olur.”</p>

  <p>Üçüncü Öfke ayı üzerine kurulu Ortak Kullanım Tesisi’nden anlaşılabilir hiçbir mesaj gelmiyor, tek bir askeri gemi bile sivil haberleşme frekanslarından birine bir kez olsun katılıp onlarla konuşmuyordu. Çok daha iyi zamanlarda bile Nasqueron ve civarında başlı başına bir problem olan elektromanyetik hatlardaki karışıklık şimdi çok daha yoğun hale gelmişti. Apsile Tesis’in ekvator çizgisi üzerindeki nöbetçi uydulardan birkaçını kaldırdı ama olması gerekenin aksine, onların telsiz alıcı-vericilerine giremedi, sonuç olarak da durağan ve anlamsız bir cızırtıdan öte bir şey elde edemedi. Ahali’ye ait, benzer bir cızırtı haricinde bir şeyler yakalamanın gerçek bir sürpriz etkisi yaratacağı bazı ayna uyduları bile denemiş, ama orada hizmetin kusursuz işlediğini görmüştü. “Eyvah,” dediğini duydular. “Üçüncü Öfke bir darbe daha aldı. Artık içeri giriyoruz. Hasara uğrama tehdidine karşı ağır ağır hareket edeceğiz, ama giriyoruz işte.”</p>

  <p>“Siz nasıl uygun görüyorsanız öyle olsun, Başteknisyen,” dedi albay.</p>

  <p>Peşi sıra pırıltılı bir iz bırakarak bulut kümelerinin üzerinde ilerleyen nakil gemisi, Nasqueron atmosferinin en üst katmanlarıyla buluşunca zangırdamaya başladı. Yavaşladılar. Basıncın etkisiyle bir defa daha üzerlerinde ağır bir yük hissediyorlardı. Üstelik giderek artıyordu basınç. İçinde bulundukları gaz mekiğini nakil aracına kenetleyen bağlantı noktalarından gıcırtılar ve tıkırtı sesleri gelmeye başlamıştı. Titreşim bir azalıp bir artıyordu; nakil aracının gövdesinden gelen kimi yumuşak kimi keskin çatırtılar, kapının oradaki deliğin çevresinden sarkan ve etraflarını saran hava gazla doldukça parıldayıp adeta kıvılcımlar saçan parçaların kopuşunu bildiriyor, Fassin ise birini bile es geçmeksizin bu sesleri takip ediyordu. Basınç iyiden iyiye artmıştı. İçinde uzanmakta olduğu jelin onu gittikçe daha fazla sıkıştırdığını hisseden Fassin, <i>tıpkı karda yürüdükçe her adımda duyulan şu ezilme sesi gibi,</i> diye geçirdi içinden. Vücudunda kalmış olan gaz kabarcıkları, tavada pişerken krepin üstünde beliren göz göz kabarcıklar ya da kan hücreleri misali patlıyormuş gibi geliyordu ona.</p>

  <p>“Başteknisyen,” dedi albay aniden.</p>

  <p>“Bekleyin biraz,” diyerek sözünü kesti onun Apsile. “Şuradaki...”</p>

  <p>Demeye kalmadan koca gemi tek ve ani bir sarsıntı geçirerek hızla yuvarlanmaya başladı.</p>

  <p>— Herv? Fassin’in mesajında telaşlı bir merak okunuyordu.</p>

  <p>“Yine bizi hedef aldılar...” diyerek açıklamaya girişen Apsile’nin sözleri, gaz mekiğinin tekrar sarsılması ve gökyüzünde çılgınca dönmesiyle beraber yarıda kesildi.</p>

  <p>“Hedef alındığımıza şüphe yok,” diyerek tamamladı Hatherence onun yerine. “Başteknisyen,” diye haykırdı iç haberleşme ağını paralamak istercesine. “Bizi bu durumdan kurtarabilecek misiniz?”</p>

  <p>“Ha? Ne dediniz? Hayır! Ben...”</p>

  <p>“Başteknisyen, komutumla beraber gemiyi yuvarlamaya veya içsel bir sıçrama yaptırmaya hazır olun,” dedi ona Hatherence. “Bu defa ben kurtaracağım hepimizi.”</p>

  <p>“Siz mi?” diye bağırdı Apsile.</p>

  <p>“Evet, doğru duydunuz. Ben kurtaracağım. Silah taşıdığımı unuttunuz mu? Şimdi, izin verirseniz işimize bakalım. Şansımız açık olsun!”</p>

  <p>— Durun bir dakika, diye araya girecek oldu Fassin.</p>

  <p>“Kâhin Taak,” diye kesip attı albay, “duyularınızı korumaya bakın siz.” Yanında asılı duran koca diskin dosdoğru aşağı, kapıların bulunduğu yöne mavi-beyaz renkte kör edici bir ışık dalgası göndermesiyle beraber kapılar bir an için dört bir yana sıçrayan kıvılcımlar eşliğinde patladı. Meydana gelen,boşluk, hemen dışarıda hızla savrulmakta olan sarı-kahve tonlardaki bulutları göz önüne sermişti. Fassin’in ok başı şekilli küçük mekiği birtakım noktalar görüyordu. Zedelenmiş olan alıcılarını sağlamlarıyla değiştirmeye koyuldu. Duyularını zamanında koruma altına alamadığı fikrine kapılmıştı. Bunun üzerine tümünü bir anda kapattı. “Üç saniye sonra serbest kalacağız,” dedi albay. “Dilerseniz manevranızı şimdi yapın, Başteknisyen.”</p>

  <p>Bir radyasyon patlaması ve adeta tepelerine inen bir yüksek ısı sağanağıyla eşzamanlı olarak gemi aniden yuvarlanmaya başladı. Kendisini gövdeye kenetleyen beşik benzeri düzeneğin kopmasıyla birlikte top mermisi gibi hızla aşağı fırladı Fassin. Oerileithe uzay giysisinin içindeki albay ise bir saniye farkla onu izlemiş ve havada girdaplar çizip düşerek çok geçmeden Fassin’le aynı hizaya gelmişti. Göz ucuyla yukarıda halen dönmekte olan nakil gemisini yakalayan Fassin’in zaten zar zor düzelmiş olan görüş kabiliyeti, etraflarındaki gaz kütlesini yararak ansızın ortaya çıkan mor bir ışın yüzünden yeniden köreldi. Söz konusu ışın nakil gemisini az farkla ıskalarken, onlarla gemi arasındaki giderek genişleyen boşluğa sarı sis bulutları doluvermiş, kendisi ile albayı temsil eden ve Nasqueron’un o karmaşık ve devasa hava sahasında hızla aşağı inen minicik birisi bir ok başını diğeriyse kirli gri renkte fırıl fırıl dönen bir madeni parayı andıran iki küçük şekil, baş başa kalmıştı.</p>

  <p class="orta1"><b>•</b></p>

  <p class="girintisiz">“‘Kendi türlerinden olan yaratıklara duydukları tiksinme ve şüphe yüzünden, onlara karşı sadece yapmacık olma ihtimalini çok zayıf gördükleri için depreştirmeyi umabilecekleri en içten duygusal tepkiler saydıkları nefret ve öfke besleyebilen seçkin bir sınıfa mensup belli türler için, mevcut olan böylesi durumları inceleme zahmetine girmek bir nimettir.’” Başrahip Luseferous başını kaldırıp duvardaki kelleyi süzdü. Kellenin kocaman açılmış gözleri, acı, dehşet ve deliliğin iç içe geçtiği bir ifadeyle dosdoğru karşıya, odanın diğer yanına bakıyordu.</p>

  <p>Çenesinden başlayıp yukarı doğru uzayan köpek dişleri karşısına çıkan dokuları delip geçerek en sonunda suikastçının beynini onun ölümünü kaçınılmaz kılacak kadar derinlemesine deştiğinde, Ulubis’e doğru uzun yolculuklarına çıkmalarının üzerinden henüz çok zaman geçmemişti. Doktorlar ölümün birkaç gün içinde gerçekleşmesini beklediklerini ifade edince Başrahip kendisini öldürmeye teşebbüs etmiş olan bu gafilin gözkapaklarını tekrar kestirip açtırdı; öldüğü sırada adamın suratının nasıl bir ifade alacağını görmeye can atıyordu.</p>

  <p>Ölüm nihayet isimsiz suikastçıyı gelip bulduğunda uykudaydı Luseferous, fakat bu, onun bu olayın anbean görüntülenmiş olan kaydını sonradan defalarca izlemesine engel değildi elbet. (Söz konusu görüntülerde, adamın yüzünü acıyla buruşturmaya son verişi ve gözlerinin akını tümüyle ortaya çıkaracak şekilde önce geriye doğru kayıp ardından hafifçe şaşılaşmış bir halde tekrar ağır ağır öne düşüşü izlenirken, kaydedilen görüntülere eşlik etmekte olan veri ekranında önce kalp atışının kesildiği, bunun birkaç dakika sonrasında ise beyin fonksiyonlarının durduğu gözlemleniyordu yalnızca. Luseferous daha dokunaklı bir sahneye tanıklık etmeyi yeğlerdi, gelgelelim her arzu edilen şey gerçek olacak diye bir kural yoktu tabii.) Ölünün başının bulunduğu yerden kaldırılması ve asi lider Stinausin’inkinin yanına, hem de sırf Stinausin bütün gün o manzarayı seyretmek zorunda kalsın diye tam da onun göz hizasına yerleştirilmesi emrini verdi.</p>

  <p>Başını kaldırıp, boş boş bakan isimsiz kelleye göz attı Başrahip. “Şimdi ne düşünüyorsun?” Dudakları oynadığı halde işitilebilir yükseklikte tek ses çıkarmadan, az önce okuduğu paragrafın üzerinden bir kez daha geçti. Sonra büzüştürdü dudaklarını. “Sanırım burada söylenenle hemfikirim, gel gör ki aynı zamanda üstü kapalı bir eleştiride bulunulduğu hissine kapılmaktan da kendimi alamıyorum.” Başını iki yana sallayıp eski kitabı kapadı ve kapakta yazılı olan ismi inceledi. “Ondan bahsedildiğini hiç duymadım,” diye mırıldandı kendi kendine.</p>

  <p>Ama en azından, diye geçirdi içinden, bu saygıdeğer entelektüelin bir ismi var. Girişimi başarısızlıkla sonuçlanan suikastçının ismini bir türlü öğrenememiş olması son dönemde Luseferous’un canını fazlasıyla sıkmıştı. Doğru, hergele kendisine verilen görevi yerine getirememişti ve doğru, suçunun bedelini çok pahalı ödemişti ve doğru, artık ölüydü ve başı bir av hayvanınınki gibi sergilenmeye mahkûmdu. Ama her nedense onun isminin ne yapılırsa yapılsın açığa çıkarılamamış olduğu gerçeği Luseferous üzerinde suikastçı sanki kendisine karşı zafer kazanmış, onu bu bilgi zerresinden mahrum bırakmakla sanki Luseferous’un bu alçak herif karşısında kazandığı galibiyet asla tam bir zafer sayılamayacakmış gibisinden sarsıcı bir etki yaratmaya başlamıştı. Kendisi seyahatteyken meselenin daha derinlemesine incelenmesi için çoktan Leseum’a talimat göndermişti.</p>

  <p>Luseferous’un en önde gelen özel sekreteri, Başrahip’in özel dairesinin bir parçası olan bu çalışma odasının ana kapısını teşkil eden elmas parlaklığındaki aynalı yüzeyin ardında belirdi.</p>

  <p>“Evet?”</p>

  <p>“Majesteleri, Mareşal Lascert sizi görmek istiyor, efendim.”</p>

  <p>“İki dakikaya geliyorum.”</p>

  <p>“Başüstüne, efendim.”</p>

  <p>Öteden Gelen mareşalini donanmasının sancak gemisi olan Ana Savaş Gemisi <i>Luseferous VII</i>’deki özel dairesinde kabul etti. (Anlaşılacağı üzere, ‘savaş gemisi,’ ‘donanma gemisi’ ve bunlara benzer diğer tabirleri eski moda ve fazla banal buluyordu Luseferous.) Bu gemiyi konaklama koşulları kendi rütbesindeki birine yakışır hale gelecek şekilde sil baştan tasarlamıştı, ama zamanla, donanmada görevli mimarların ‘boşluk’ diye adlandırdıkları mekânların belli bir hacmin ötesine geçecek denli artmasına göz yumuluşunun gemiyi genel anlamda çok zayıflatacağı endişesine kapılarak kelimenin tam anlamıyla ağladığı raddeye gelmişti iş. Sonuç olarak, kişisel kullanımı için planladığı özel daire başlangıçta arzuladığı ölçüde geniş ve göz korkutucu olmamış, bu yüzden de, her ne kadar bu girişim başkalarının bu aldatmacayı fark edebildiğine dair uyku kaçırıcı bir sezgiyi içinden söküp atmasını sağlayamasa da, birkaç ayna ve üç boyutlu görüntü ekranı yerleştirerek odanın göze daha büyük görünmesini amaçlamıştı. Odasının dizaynı için seçmiş olduğu tarz, Yeni Brütalizm’di:<a id="k9" href="../Text/dipnotlar.xhtml#a9"><sup>[9]</sup></a> Göz önünde duran bir sürü sahte beton ve paslı boru. İsmi sevip benimsediyse de, görüntüyü daha ilk görüşte itici bulmuş ve değiştirmeye karar vermişti.</p>

  <p>Önü sıra sadece özel sekreterinin yürümesine izin vererek girdi odaya. Muhafızlar, saray mensupları, idari kadro, ordunun ve donanmanın ileri gelenleri, hepsi Başrahip önlerinden geçtiği sırada eğilip selam durdu.</p>

  <p>“Mareşal.”</p>

  <p>“Başrahip.” Üzerinde daha yeni cilalandığı halde göze yıpranmış ve dökük saçık görünen hafif bir zırh bulunan bir kadındı Öteden Gelen mareşali. Uzun boylu, ince yapılı ve mağrur bir havaya sahip bu kadının göğüs kısmı Luseferous’un zevkine göre fazla düz ve zayıf kalıyordu. Hem zaten kel kadınlardan oldum olası iğrenmişti. Ona bariz bir nefret beslemeyen ve/veya onun elinden ölmek üzere olmayan birinden onlarca yıldır almadığı, karşısındakinin mertebesini olabilecek en düşük seviyede takdir ettiğini belirten resmi bir tavırla başını sallayarak selamladı kadın Luseferous’u. Bunu hakaret mi yoksa paye çıkarması gereken bir hareket mi olarak algılaması gerektiğine karar verememişti Başrahip. Kadının arkasındaki iki kurmay subay jajuejein ırkından olup, halihazırda o bilindik horozibiği çalısı görünümüne bürünmüş bulunduklarından, pırıltılı zırhlarının hiçbir kesiti mareşalin bel hizasından yukarı çıkamıyordu. Sırf kendisi de öyle olduğu için onunla görüşmek üzere insan ırkına mensup bu kadının seçilip seçilmediğini geçirdi aklından; ne de olsa Öteden Gelen Yüksek Komuta Kademesi’nin hemen hemen tüm üyeleri insan olmayan ırkları temsil ediyordu.</p>

  <p>Oturdu. Oturduğu şeyin tam anlamıyla bir taht olduğu söylenemezdi, daha ziyade, bir kaide üzerine yerleştirilmiş gösterişli bir koltuktu bu. Öteden Gelen mareşali ayakta dursa da olurdu.</p>

  <p>“Benimle görüşmek istemişsiniz, Mareşal Lascert.”</p>

  <p>“Sınır Aşanlar, Gerçek Özgürler ve Çifte İttifak adına konuşmak üzere burada bulunuyorum. Bir süredir sizinle bir konuyu paylaşmak istiyorduk,” dedi mareşal pürüzsüz bir sesle. Sesi bir kadın için fazla kalındı. “Bize görüşme imkânı tanıdığınız için teşekkür ederiz.”</p>

  <p>“Bu toplantının iki tarafa da fayda sağlayacağına şüphem yok. Şimdi söyleyin bakalım; küçük savaşımızın sizin yürüttüğünüz kısmında gidişat nasıl? Güncel haberleri alıyor olmalısınız.”</p>

  <p>“Bildiğimiz kadarıyla, her şey iyi gidiyor.” Gülümsedi mareşal. Salondaki ışıklar kel kafasında çeşitli yansımalar meydana getiriyordu. “Sanırım siz de kendi adınıza zaferden zafere koşuyorsunuz.”</p>

  <p>Belirtilen hususu üzerinde durulmaya değmezmiş gibi göstermek istercesine elini salladı Başrahip. “Karşımızdaki birlikler kayda değer bir kuvvete sahip değildi.”</p>

  <p>“Ana donanmanızın Ulubis sistemi açıklarına varmasına ne kadar süre kaldı dersiniz? Bir yıl mı?”</p>

  <p>“Aşağı yukarı.”</p>

  <p>“Ama bu, planladığımız süreyi biraz aşıyor gibi.”</p>

  <p>“Benimki çok büyük bir istila filosu. Tüm birimleri bir araya toplamak zaman alıyor,” derken hem kadının yöneltmiş olduğu kasıtlı eleştiriden memnun kalmadığını hem de söylenen şeyin onun gözünde pek bir ehemmiyet taşımadığını göstermek ister bir hali vardı Luseferous’un.</p>

  <p>Gelgelelim, öngörülen planın gerisinde kaldıkları <i>doğruydu.</i> Bu —geçici— müttefiklerine, şu an mümkün görünen süreden neredeyse bir yarım yıl önce istilaya hazır hale gelineceği konusunda bizzat teminat vermişti. Kusuru kendinde aramalıydı, bu durum bir kusur olarak görülürse tabii. Her geminin kendi hızına göre ilerleyip diğerlerinden kopmasına göz yumarak istila ânı geldiğinde gemileri bir araya toplama telaşına düşmektense donanmasını baştan itibaren olabildiğince bütün halde tutmayı tercih etmişti. Emri altındaki amiraller ve generaller (şahsi durumları açısından neyin iyi neyin kötü sonuç vereceğini hesap etmeleri halinde pek ısrarcı olmamakla beraber) donanmanın tüm birimlerinin her an bir arada olması gerekmediği hususunda ona telkinde bulunduysa da, Luseferous’un arzusu bunun aksi yönündeydi. Her nasılsa böylesi ona daha birbirine bağlı, daha görkemli, en basit anlamıyla daha derli toplu ve de memnuniyet verici görünüyordu.</p>

  <p>Bu durum aynı zamanda Öteden Gelenler’in Ulubis sistemini istilaya hazırlama bağlamında beklenenden fazla sorumluluk yüklenmesi anlamına geldiğinden, işgal filosunun işi büsbütün kolaylaşacak ve Öteden Gelenler’e bağlı —her şey yolunda gittiği takdirde fazlasıyla yıpranmış hale gelmesini umduğu— güçler onun emrindeki devasa filonun gücü karşısında aciz konuma sürüklenmiş olacaktı.</p>

  <p>“Yine de,” dedi Lascert, “öncü birliklerinizin şimdiden saldırıya geçmiş olduğunu sanıyoruz.”</p>

  <p>“Otomatik pilotla yönetilen bazı izci/uyarı gemileri ile yüksek hıza sahip insansız saldırı araçları çoktan oraya vardı ya da bir süreden beri yolda,” diye açıkladı ona Luseferous. “Her ihtimale karşı hazırlıklı olmak daima iyidir. Bahsettiğim gemilerden bazısının yeniden programlanması gerekiyor ancak düşmanı yıpratma sürecini başlatmak açısından bunların etkin bir işlev üstleneceğini zannediyoruz.” Sözlerine devam etmeden önce ağzı kulaklarında sırıtmaya başladı. Dişlerinin pırlanta kadar berrak görüntüsü karşısında kadının ne tepki vereceğini ölçmek ister gibiydi. “Çevreye biraz dehşet salmanın büyük faydalar sağlayacağına öteden beri inanmış ve her daim buna göre hareket etmeye çalışmışımdır, Mareşal. Yaratacağımız panik ne denli geniş ve şiddetli olursa o kadar iyi. Dehşetin nefesini uzun süre ensesinde hisseden halklar, belirsizliğe son verecek herhangi bir güce kucak açmaya hazırdırlar, isterse bu önceden direnç gösterip karşı durdukları bir güç olsun.”</p>

  <p>Mareşalin yüzünde de bir tebessüm belirmişti şimdi, ne var ki bu, zorlama ürünü bir gülümsemeye benziyordu. “Şüphesiz. Bu yüzdendir ki, Ulubis’e ulaştıktan sonra nasıl bir strateji izleyeceğiniz konusunu sizinle konuşma vaktinin geldiği fikrindeyiz.”</p>

  <p>“Niyetim orayı ele geçirmek, Mareşal.”</p>

  <p>“Pek tabii. Ama çok sıkı bir savunma sistemine sahip olabileceği ihtimali göz ardı edilmemeli.”</p>

  <p>“Ben de öyle bekliyorum. Beraberimde bu denli muazzam bir filo götürmemin sebebi de bu zaten.”</p>

  <p>Ulubis’e bir yıldan az mesafede, üzerinde hiçbir yerleşim birimi olmayan koskoca bir boşluğun iki ucundaki sistemler arasında seyahat halindeydiler. Öteden Gelenler’e ait hızlı bir kruvazör ve ona eşlik eden iki destroyer, birbirine denk bir hızla savrulurcasına yol alarak kendi filo personelinin bile gıptayla baktığını gözden kaçırmadığı bir görkem ve süratle onun donanmasıyla buluşalı henüz birkaç saat oluyordu. Bunlar gerçekten de harika gemilerdi. Eh, onların gemileri varsa onun da sistemleri vardı; yeni bir takas fırsatı olarak kullanılabilirdi belki bu. Müthiş bir hızla seyreden şu üç gemi her ne kadar sürat bakımından onlara kıyasla çok hantal kalsa da sayıca belirleyici olan binlerce araçlık koca bir filonun bağrında kısılıp kalmıştı şimdi.</p>

  <p>“Sizinle açık konuşabilir miyim, Başrahip?”</p>

  <p>Kızıl şimşekler çakan içeri çökük gözlerini merakı uyanmışçasına kocaman açarak baktı ona adam. “Ben de böylesini tercih ederim zaten.”</p>

  <p>“Ulubis’e gereğinden fazla bir vahşetle saldırmanız halinde vuku bulacak sivil kayıpların olası düzeyinden endişeliyiz.”</p>

  <p><i>Böyle bir şey söyleme gereği neden duydu ki bu karı şimdi?</i> diye sordu Luseferous içinden, alaycı bir kahkahayı zihninin derinliklerinde zorlukla zaptederek.</p>

  <p>Bakışlarını önce özel sekreteri, ardından da generalleri ve nihayet amiralleri üzerinde gezdirdi. “Mareşal,” dedi sonra, aklı başında bir tavırla, “unuttunuz mu, biz onları işgale kalkışıyoruz. Onlara saldıracağız.” Kendisi geniş bir gülümsemeyle kadını süzedursun, amiralleri ile generalleri de pis pis sırıtarak ona eşlik ediyordu. “Bana sorarsanız biraz saldırgan ve de yıkıcı olmak... işimizin bir parçası, sizce de öyle değil mi?”</p>

  <p>En yüksek rütbeli kurmaylarından birkaçının hafifçe kıkırdadığını duyabiliyordu. İnsanlar bir kişiden ona kötü haber bile verilemeyecek ölçüde korkulmasının ve sırf durumu bozuntuya vermemek için o güldüğünde gülünmesinin (ve yaltakçılığa varan benzeri hal ve davranışların) kötü şeyler olduğunu ve o kişinin gerçekte olup bitenden uzak kalması dışında bir sonuç doğurmadığını düşünüyordu, oysa kişi ne yaptığının farkında olduğu sürece bunlar hiç de kötü şeyler değildi. Tek yapılması gereken, algıları gözden geçirmekti. Bazen herkes gülerdi, bazense sadece birkaç kişi ve bazen onların sessiz kalması veya gürültü yapması, dillerinin altındaki baklayı çıkarıp gerçeği açıklamaları istendiğinde vereceklerinden çok daha fazla bilgi dökerdi ortaya. Bu da bir çeşit şifreydi ona göre. Onun bu tür şifreleri çözümlemekte doğuştan gelen bir hünere sahip olmak gibi büyük bir şansı vardı, hepsi o.</p>

  <p>“Bu tür durumlarda saldırganlık kadar sağduyulu bir muhakeme yetisi ortaya koymak da hayati önem taşır, Başrahip,” dedi mareşal. “Sizin her ikisine de sahip olduğunuzu hepimiz gayet iyi biliyoruz.” Kadının gülümsemesine bu kez aynı şekilde karşılık vermemişti Luseferous. “Sizden tek beklentimiz, emrinizdeki birliklerin size daha büyük övgüde bulunulmasını ve daha geniş bir şöhrete kavuşmanızı sağlayacak bir tutum ve davranış içinde olacağı konusunda garanti vermeniz.”</p>

  <p>“Övgü mü?” dedi Başrahip. “Ben çevreme dehşet salmanın peşindeyim, Mareşal. Benim stratejim budur. Kitlelerin hem kendileri hem de benim için en iyi olanı en kısa yoldan öğrenip benimsemesi yolunda bunun en etkin yöntem olduğunu keşfedeli uzun zaman oldu.”</p>

  <p>“Öyleyse bunu şanınızı yüceltmek için yapacağınızı farz edin, Başrahip.”</p>

  <p>“Şanımı yüceltmek için merhametli mi olayım yani?”</p>

  <p>Bu soru üzerine bir an düşündükten sonra “Getirisi ve götürüsü tartılacak olursa, evet,” şeklinde cevap verdi mareşal.</p>

  <p>“Ben nasıl uygun görürsem işgali o esaslara göre yürütürüm, Mareşal. Bu işte sizinle ortağız. Bana ne yapacağımı söylemeye kalkmayın.”</p>

  <p>“Öyle bir emelim yok, Başrahip,” diye düzeltti mareşal aceleyle. “Gerekli olduğuna kanaat getirdiğiniz şeyi yapmanızı tabii ki kabul ediyorum, bunun hangi yöntemlerle icra edileceğine ilişkin bir rica iletiyorum size sadece.”</p>

  <p>“Ben de şunu söylemeliyim ki ricanızı duydum ve icap eden tüm önemi göstererek onu değerlendirmeye alacağım.” Bunlar Luseferous’un bir zamanlar başka birinin ağzından —kim tarafından ve nerede söylendiğini hatırlayamıyordu gerçi— işittiği ve üzerinde kafa yorunca, hele ki biraz kibirli ve de şatafatlı bir tavırla söylenmesi halinde oldukça çarpıcı olacağı sonucuna vardığı bir söz dizisiydi: Karşısındaki kişinin onu ciddiye aldığınız fikrine ve hatta —en iyi ihtimalle— onu umursamamak şöyle dursun, dediklerini harfiyen yerine getireceğiniz ümidine kapılmasını sağlayacak, ifadesiz bir surat takınarak yapılacak ciddi, dengeli ve ağır tempolu bir konuşma gerektirirdi bu. En kötü ihtimalle ise —şu âna dek onları ilgilendirdiği kadarıyla— sırf nispet olsun diye, bazen de sizi itip kakamayacaklarını ispatlamak için, talep edilen şeyin tam tersi yönde hareket ederdiniz... Ama bu seçeneğin risk doğurduğu da oluyordu; bu yolla insanlar olaya gönülleri başka bir şeydeymiş süsü vererek size başka bir şey yaptırmayı deneyebilirlerdi, kaldı ki durum bu kadar çetrefilli olmadığı zamanlarda bile, söylemiş oldukları ve onlara sizin üzerinizde bir çeşit etkide bulunma gücü veren bir şeyden ötürü davranış tarzınızı değiştirdiğiniz olurdu, oysa Başrahip’in yaptığı yapacağı her şey, <i>hiç kimsenin</i> onun üzerinde herhangi bir şekilde etki yarattığı iddiasında bulunamamasını sağlamaya yönelikti.</p>

  <p>Güç her şey demekti. Güç olmadan para hiçbir şey ifade etmezdi. Mutluluk bile dikkat dağıtıcı bir eğlence, bir hayalet, bir rehineydi bir nevi. Hakikaten, neydi bu mutluluk denen şey? Başkalarının sizden koparıp alabileceği bir şey. Çoğunlukla başka kişilerle bağlantılı olarak kendini gösteren bir duyguydu mutluluk. Onlara sizin üzerinizde etki yaratma konusunda inisiyatif tanıdığınız, sizi mutlu eden şey her ne ise canları istediğinde onu söküp alabilme yetkisi verdiğiniz anlamına geliyordu.</p>

  <p>Luseferous vaktiyle mutluluğu tatmış ve onun kendisinden koparılıp alınmasına tanık olmuştu. Hayatı boyunca takdir ettiği yegâne kişi olan babası —bu durum, o adi moruğa duyduğu nefreti gölgelemeye yetmezdi tabii— Luseferous’un annesi yaşı ilerleyip de eski cazibesini yitirince onu başından atmış ve boşluğu, henüz onlu yaşlarında olan oğlu Luseferous’un bir yandan delicesine arzulayarak sahip olmak istediği ama dışarıya karşı onları hor görüyormuş portresi çizdiği, cinsel yönden şehvet uyandırıcı olmakla beraber her biri buzdolabı kadar hissiz, çevresine karşı duyarsız, birbirinden bencil genç kadınlarla doldurmuştu. Annesi oradan uzaklaştırılmıştı. Onu bir daha asla göremeyecekti.</p>

  <p>Babası Leseum Sistemleri’nin sanayi bölgelerinde Mercatoria adına görev yapan bir Omnokrat’tı. Olup olabilecek en dip noktadan, bir Peculan sıfatıyla başlamıştı kariyerine; nitekim bu tabir, saygın ve kendi kendine yeten bir hayat sürebilmek isteyen bir memurun yolsuzluğa bulaşmak zorunda kalışını ve ilerleyen süreçte olur ya girdiği yolu terk edip bu işlerden elini eteğini çekmeye yeltenmesi durumunda her adımda suçluluk üzerine şekillenmiş olan geçmişinin deşilip huzur kaçırıcı gerçeklerin önüne sürülmesini alaylı yoldan ifade etmek için de kullanılıyordu aynı zamanda). Sonradan bir Ovate olmaya hak kazanmış, gösterdiği büyük çaba sonucu o mertebenin aşamalarını tek tek geride bırakmış ve ilk etapta bir şehrin semtlerinden birinin, sonraki aşamada küçük bir sanayi kentinin, bir sonraki aşamada orta büyüklükte bir şehrin, sonra büyük bir şehrin ve nihayet bir kıta başkentinin tepe yöneticisi olmayı ifade eden Diegesian konumuna yükselmişti. Birinci amiri konumunda bulunan kişinin aynı zamanda onunla da yatan ortak aşığının kolları arasında can vermesi üzerine, Görünen mertebesine ulaşmıştı. Fiiliyatta eşiymiş gibi devamlı birlikte yaşadığı bu âşıkla ilişkisi bir süre için çok iyi yürümüşse de, zamanla fazla talepkâr hale gelişi o aşığın zamansız sonunu hazırlamıştı.</p>

  <p>Babası o kadını öldürtüp öldürtmediği konusunda oğluna hiçbir zaman itirafta bulunma gereği duymamıştı.</p>

  <p>Aynı şekilde o da babasına o kadının sonradan kendisiyle de düşüp kalktığını itiraf etme gereği görmemişti.</p>

  <p>Görünen mertebesinden zamanla Peregal pozisyonuna yükselen babası önce yörüngede seyreden bir yerleşke kümesinin, ardından bir kıtanın, sonra da hatırı sayılır büyüklükte bir ayın yöneticiliğine getirilmiş ve bu bağlamda, Leseum gibi birbiriyle bağlantılı bir şekilde devamlı gelişme ve büyüme gösteren bir sistemler topluluğunda böylesi bir konuma sahip olmanın beraberinde getireceği tüm güç tuzakları, servet ve ihtişama ilk elden kavuşmuştu. Bu noktada, hayatında ilk kez, eriştiği pozisyonun değerini bildiğini gösterir bir tavır takındı babası. Rahatlamış ve bundan böyle yaşamın tadını çıkarmaya karar vermiş görünüyordu.</p>

  <p>Ama bu durum fazla uzun sürmedi. Pek çok farklı sistemden gelme sayısız tüccara ve imalatçıya bin bir ihale ve sözleşme peşkeş çekerek muazzam bir servet biriktirmiş olan babası nihayet kendisini bir sonraki sıçramaya, yani Hierchonluğa hazır hissetmeye başlayıp bu yönde hazırlığa giriştiği sırada, şansı her nasılsa tersine dönmüş görünen, öteden beri sempati duyduğu bir Görünen’e merhamet duyma gafletinde bulunmuş ve onun dürtmesiyle aslında hiç de ihtiyaç duymadığı bir anlaşmaya imza atıp bunun sonucunda kendisini afişe edilmiş durumda bularak alenen suçlanmış ve ele verilişinin üzerinden henüz bir ay geçmemişken en üst düzey yolsuzluk suçundan yargılanıp kellesinden olmuştu. Onu bu duruma sürükleyen genç Görünen ise yine ondan boşalan pozisyona yerleşmekte gecikmemişti.</p>

  <p>Babasıyla onun hakimiyet alanı içinde asla boy ölçüşemeyeceğini çok önceleri kabullenen ve öyle olmasaydı bile her halükârda din ve inanç gibi olguların etkisine kapılmaya dünden hazır olan Luseferous, birkaç yıl sonra Cessoria’ya girmişti. Babası mahkemeye çıkarıldığı sırada o bir Piteer, bir rahip çömeziydi. Babasının günah çıkarttığı rahipler arasında ona da yer vermeleri şöyle dursun, idam sahasına giderken babasına refakat da etmişti. Başlangıçta metanetini yitirmemiş görünen babası, sona yaklaşıldıkça kendini koy vermişti. Ağlamaya ve yalvarmaya başlamış, canını bağışlamaları için istenen her şeyi (halbuki bunların hepsi zaten çoktan yitirdiği şeylerdi) vermeye hazır olduğu vaatleri yağdırmıştı. Luseferous’un kaftanına sarılıp yüzünü onun eteğine gömerek, ulumayla karışık sesler eşliğinde yakarışlarda bulunmuştu. Tüm gözlerin kendi üzerine çevrildiğinin farkında olan Luseferous bu anın geleceği açısından büyük önem taşıdığının bilincindeydi. Ayaklarına kapanmış olan babasını kaba bir hareketle iteledi.</p>

  <p>Cessoria safları içindeki yükselişi çok ani ve keskin oldu.</p>

  <p>Hiçbir zaman vaktiyle babasının olduğu kadar güç sahibi olmadı, ama zeki, becerikli, çevresinde saygı uyandıran kişiliğiyle galaksinin o güne dek gördüğü en büyük alt-uygarlıklardan birinin önemli ama pek de tehlike arz etmeyen bir kesimindeki siyasi konumunu yükselttikçe yükseltti. Bununla tatmin olmuştu belki, fakat babasının aksine, kendini asla aciz konuma düşürmedi.</p>

  <p>Sonra Ayrışma meydana geldi. Geçidinin yok edilişinin yarattığı anafor Atardamar Çöküşü döneminde Leseum çevresindeki, boyutu milyonlarca yıldızla ölçülen yaşam alanını silip süpürmüş, arkasında geri kalmışlık dışında bir ortak özelliği bulunmayan birbirine yakın konuşlanmış bir avuç Leseum sisteminden başka bir şey bırakmamıştı. Eskiden beri büyük önem atfedilen Leseum9 sistemi, bundan bin yıl sonra, devam etmekte olan Dağılma Savaşları içinde cereyan eden ve o zamana dek hiç kimsenin hakkında bir şey duymadığı üç taraf arasında çeşitli bahaneler bulunarak şiddeti körüklenmiş esasen manasız bir fikir ayrılığına dayanan geniş çaplı bir didişme yüzünden gerçekleşen kendi kopuşuna kadarki süreçte tehditlerden uzak kalmayı bilmesi dolayısıyla hayati önem arz etmiş ve ön plana çıkmıştı. Gün gelip de savaş bittiğinde, tutulan tarihi kayıtlar dışında söz konusu taraflara ilişkin kimsenin hafızasında bir şey kalmamıştı bile. Gelgelelim zarar verilmişti bir kere; Leseum9 yakınlarındaki geçit yok edilmiş, bu sistem ve çevresindeki muazzam bir yaşam alanı uygar galaksinin geri kalanından koparılmıştı.</p>

  <p>Bunu izleyen süreçte, gücün nasıl elde tutulacağı ve mutlak güce sahip olmak üzere kimlerin rekabete girişebileceğiyle ilgili yerleşik olgular da dahil olmak üzere her şey kökünden değişti.</p>

  <p>Bununla beraber, Luseferous öyle ya da böyle babasından çok şey öğrenmişti ve bunların içinde en önemlilerinden biri, kişinin öğrenim süresi içinde hiç aşama kaydetmediği bir dönemin varlığından söz edilemeyeceğiydi. Yaşamda kişi ya yükselişte ya düşüşte olurdu ve yükselişte olmak her zaman daha iyiydi, özellikle de yükselmenin tek güvenilir yolu başkalarını sıçrama tahtası, basamak ve platform niyetine kullanmak olduğunda. Gün gelip de düşüşe geçtiğinizde size iyi davranmalarını güvence altına almak için tırmanıştayken insanlara iyi davranmanın yerinde bir tutum olacağına dair şu bildik deyişte gerçeklik payı vardı belki, ama şunun şurasında bu, yenilgiyi peşinen kabul etmiş olanlara yakışan, ezik kimselerin dilinden düşürmediği bir deyişti. Her daim tırmanışta olmak çok daha yeğdi... Dinlenmek için asla durmaksızın, asla rehavete kapılmaksızın, asla inişe geçmek zorunda kalmaksızın. Yukarı çıkarken karşısında durma cüreti gösterdiğiniz, sömürdüğünüz, haksızlığa uğrattığınız kişilerin —daha doğrusu, bunlar arasında halen hayatta olanların— eline sonradan düştünüz mü başınıza neler gelebileceği, bu oyunu ciddiyetle oynayanlar açısından, düşüşe geçmekten kaçınmak şöyle dursun, tırmanırken hız kesmemek için bile yeterli bir gerekçeydi. Hedefe ulaşma emeline kendisini tüm benliğiyle adamış bir yarışmacı ele geçirme ve fethetme tutkusunu doyurmak üzere meydan okuyacak güçlükler arayıp bulur, tırmanacak yeni seviyeler gözüne kestirir, bıkıp usanmaksızın yönelecek yeni ufuklar arayışı içine girerdi.</p>

  <p>Hayatı bir oyunmuş gibi algılayıp öyle hareket etmek gerekirdi. Gerçeğin ardında yatan Gerçeklik bu olabilirdi pekâlâ, nitekim Mercatoria’nın sadık bir üyesi olarak geçirdiği süreçte bu ilkeyi ruhunun derinliklerinde adeta bir din haline getirip benimsemişti Luseferous: Yaptığınız veya yapıyor göründüğünüz hiçbir şeyin önemi yoktu aslında, çünkü bütün bunlar bir oyundan, kurgusal bir düzmeceden ibaretti... ya da en azından böyle bir ihtimal vardı. Öyle olduğu farz edilmesinden dolayı var olan şeylerdi hepsi sonuçta. Fiiliyatta bir etkinliği olmayıp yalnızca itibari liderlik unvanını omuzlarında taşıdığı Sefiller Tarikatı denen şu oluşumu bile sırf kulağa hoşgeldiğini düşündüğü için kurmaya karar vermişti. Gerçeklik’in zaman zaman ödün vermeyi ve nefsine hakim olmayı da içeren ve kitlelerin enayiliği üzerine kafa yorup bunu yönlendirmeyi amaç edinen bir diğer çeşidiydi bu. İnsanlar verilen her ama her şeyi yutardı. Bazıları bunu korkutucu buluyordu belli ki. Oysa o bunu eşine az rastlanır bir nimet, zayıf iradeli kitlelerden faydalanmak için harika bir fırsat olarak görüyordu.</p>

  <p>Varsın herkes ona zalim gözüyle baksın. Varsın insanlar ölsün, acı çeksin ve ona kin gütsün... Ne çıkar? Bunların hiçbirinin gerçekleşmemesi gibi bir ihtimal de vardı en azından.</p>

  <p>Hepsinin gerçek olması durumunda ise, eh, hayat çetin bir mücadeleden ibaret değil miydi sanki? Böyle gelmiş böyle giderdi. Kişi bu gerçeği kabul edip hayatta kendisine ona göre bir yol çizmeliydi, aksi halde ilerlemenin ve sağlıklı bir toplumsal düzenin mücadeleyi gereksiz kıldığı yalanına kanıp varlığını sefil bir şekilde sürdürür ve başkalarının sömürü aracı haline gelerek önce av, sonra da o avda kullanılan yem durumuna düşerdi.</p>

  <p>Görünüşte yabani ve kanunsuz olan şu Öteden Gelenler’in bile bu temel gerçeği ne ölçüde kavrayabildiğini merak etti. Kadınların askeri komuta kademelerinin zirve noktasına dek çıkmasına izin veriyorlardı; hiç de iyiye işaret değildi bu. Üstelik mareşal, ricasını işittiği ve ona gereken önemi gösterip değerlendirmeye alacağını söylediğinde bunun aslında hiçbir anlam teşkil etmediğini kavramış gözükmüyordu da.</p>

  <p>“Peki o halde, bizi huzurunuza kabul ettiğiniz için teşekkür ederiz, Başrahip,” dedi kadın.</p>

  <p>Her şeye rağmen hâlâ gülümseyebiliyordu ona adam. “Biraz daha kalmaz mıydınız? Sizin onurunuza bir ziyafet düzenlemek isterdim. Yıldızların arasında seyahat ettiğimiz şu uçsuz bucaksız boşluğun ortasında kutlama yapmaya çok az fırsatımız oluyor.”</p>

  <p>“Bizim için büyük onur, Başrahip.” Bunu söyledikten sonra, başlangıçta yaptığına benzer biçimde başını sallayıp kısa bir selam verdi mareşal.</p>

  <p><i>Yemek sırasında da birbirimizden fikir çalma yarışına gireriz,</i> diye geçirdi içinden Luseferous. <i>Vay be, tam da entellere göre bir eğlence doğrusu. Bu işler böyle yürüyorsa, her gün bana yağmalanacak ayrı bir gezegen gösterseler başka ne isterim?</i></p>

  <p class="orta1"><b>•</b></p>

  <p class="girintisiz">— Nerede olduğumuz hakkında bir fikriniz var mı? diye mesaj yolladı albay, bir nokta lazeri yoluyla. Bir süredir bunun iletişimde bulunmanın en güvenli yolu olduğu fikrine varmışlardı.</p>

  <p>— Sıfır Alanı’nda, ekvator çizgisi üzerindeyiz, diye cevap gönderdi Fassin. — Sonuncu büyük fırtınanın az ilerisinde, Kulak Şekilli Çiçek Zinciri’nin on ila yirmi kilometre gerisindeyiz. Düşüş öncesi kaydedilen son güncellemeyi yüklüyorum şu an.</p>

  <p>Bulutların en tepe hizasının iki yüz kilometre aşağısında, çapı küçük bir gezegeninkine eşdeğer yukarı doğru yükselir tipte uysal bir kuyunun çevresinde ağır hareketlerle daireler çizerek süzülüyorlardı. Dışarıdaki ısı insan ölçülerine göre ılık denebilecek düzeydeydi. Hemen hemen tüm gaz-devlerinde, bir insanın teorik olarak herhangi bir koruyucu elbise giymeksizin doğal şartlar karşısında tümüyle korunmasız şekilde varlığını sürdürebileceği kimi seviyeler, yerler bulmak mümkündü. Bunun için belli bir eğimle uzanmaları ve içi jel dolu bir tüpün veya benzeri bir diğer şeyin içine yerleşmiş olmaları gerekirdi muhtemelen, çünkü iskeletlerinin o güne dek alışık olduğundan altı kat daha ağır hale gelişi ayakta dikilmeyi veya hareket etmeyi iyiden iyiye zorlaştıracak, içinde oksijenin izine zorlukla rastlanan bir gaz karışımını solumalarını mümkün kılmak ve bunun yanı sıra kaburgalarının ve göğüs kaslarının o yerçekimi seviyesindeki basınca direnç gösterebilmesini sağlamak üzere akciğerlerinin solunum sıvısı veya ona benzer bir şeyle dolması icap edecek ve dahası, enerji yüklü parçacıklardan oluşan bir duşa maruz kalmaktan kaçınma ihtiyacı duyacaklardı, ama bunların hiçbiri sonucu değiştirmiyordu: Bir gaz-devinin açık hava koşulları uyarınca, bir insan açısından durum ancak bu kadar iyileştirilebilirdi.</p>

  <p>Albay Hatherence ortamı fazla sıcak bulmuştu; ne de olsa bir oerileithe olması dolayısıyla bulutların üst sınırına ne kadar yakın olursa kendini o kadar rahat hissederdi. Uzay elbisesinin şimdiye dek herhangi bir hasara uğramadığını ve kendisini uzay boşluğundan başlayıp basıncın o an bulundukları yerdekine oranla bir milyon kez daha şiddetli, sıcaklığın ise Ulubis yıldızının yüzeyindekinin az çok yarısından fazla olacağı Nasqueron’un zeminine on kilometrelik bir mesafe kalana dek korumaya yeteceğini sağırların bile duyabileceği bir sesle çoktan duyurmuştu. Fassin ise yol arkadaşı olan bu hanımefendiyle ‘benimki seninkinden iyi’ kapışmasına girmemeyi uygun görüyordu; onun gaz mekiği de olası acil durumlarda uzay şartlarına uyum gösterecek şekilde tasarlanmıştı ama bu derinliklerde test edilme imkanı henüz bulamamıştı.</p>

  <p>Nakil gemisinde kalmış olan Apsile ile temas kurmayı denemişse de haberleşme hattında rutin bir cızırtı dışında bir şey yakalayamamıştı. Ekvator hattındaki uydular tarafından çevreye serpiştirilen edilgen konumlandırma şebekesi işler vaziyetteydi ama ölçeklerinin daralmasına ve genel anlamda düzensiz çalışmalarına bakılacak olursa bazı uyduların kaybolduğu veya fonksiyonunu yerine getirmediği anlaşılıyordu.</p>

  <p>Nasqueron’un veya herhangi bir başka gaz-devinin sınırları içindeyken, bulunulan konumu tam olarak bilmek hayati önem taşırdı, fakat bu, buzdağının sadece görünürdeki kısmıydı. Gezegenin çekirdeğini yetmiş bin dikey kilometrelik hidrojen, helyum ve buz tabakasının altına gömülü, dünyanınkiyle aşağı yukarı aynı çapa sahip on adet küresel yığının birikmesiyle oluşmuş sert bir kaya kütlesi teşkil ediyordu, gelin görün ki bu taş nüve ile onun üzerini sarmalayan yüksek ısılı ve yüksek basınçlı buzlu su tabakası arasında kalan geçiş bölgesine gezegenin yüzeyi deyip meseleyi sonuca bağlayacak bir yalın üsluplu her zaman çıkardı. Ancak bu tanımı ciddiye almış görünmek için bile her şeyde ufak kusurlar arayan bir mızmız olmanız gerekirdi. Söz konusu buzlu su tabakasının ötesinde —teknik anlamda bu, gerçekten de buzdu, çünkü maruz kaldığı muazzam basıncın etkisiyle kaçınılmaz biçimde kıskaca alınıp sıkıştırılarak katı hale bürünmüştü, gelgelelim yirmi bin derecenin üzerine çıkıldığında büründüğü sıcaklık, insan zihninde buz deyince canlanan imge ile feci şekilde kafa karıştıran bir tezat oluşturuyordu— kalınlığı kırk bin dikey kilometreyi aşan bir madeni hidrojen katmanı yer alıyor, onu on kilometrelik bir moleküler hidrojen tabakasına kadarki mesafede üstün hayal gücüne dayalı bir düşünce yapısına sahip olanların deniz diye niteleyebileceği bir ara katman takip ediyordu.</p>

  <p>Onun da üzerinde, nispeten daha ince olmakla beraber —ki aradaki fark birkaç bin kilometre kadardı— son derece karmaşık bir yapı ortaya koyarak uzaya doğru uzanan katmanların içinde, gezegeni çepeçevre saran ters istikametli kemerler ve hızla savrulan gaz kütlelerinden oluşan —üzerinde uzaktan bakıldığında nokta gibi görünen büyüklü küçüklü fırtınalar kopan, her yanına girdaplar saçılmış, çiçek zincirleri, çeşitli elementlerden oluşan kümeler, çubuklar, şeritler, izler, örtüler, sütunlar, yığınlar, delikler, burgaçlar, girdaplar, tepesinden tüy inceliğinde dumanlar çıkan bacalar, makaslar, dalma-batma sağanakları ile bezeli— alanda, Ahali’nin yaşadığı bölge yer alıyordu. Ahali’nin yaşam sahasını teşkil eden ve onlarla ilgili her şeye sahne olan bu yörede katı bir yüzeyden söz etmek mümkün değildi ve yüz elli bin kilometre genişliğinde çılgın bir vites kutusu içine güçbela sığdırılmış dişliler misali aralıksız dönüp duran kocaman atmosfer çarklarını andıracak şekilde karşıt yönlerden gelerek birbirinin içinden geçen gaz kuşakları haricinde hiçbir şekil birkaç bin yılı aşkın süre varlığını devam ettiremezdi.</p>

  <p>Diğer her şeyin alabildiğine uzayıp giden ekvator bölgesinin ortalama gelişimini takibe alan ekvator uydularınca tespit edilmiş sabit birtakım verilere oranlanarak çözümlenmesi gelenek halini almıştı. Yine de fazlasıyla kafa karıştırıcı bir uygulamaydı bu. Hiçbir şey sağlam bir temele oturtulabilmiş değildi. Bölgeler ve kuşaklar nispeten durağan bir özellik göstermekle beraber, insanların bir zamanlar ses hızı olduğu düşüncesiyle bu şekilde adlandırdığı birleşik hızlarla birbirinin içinden geçiyordu ve öfkeyle savrulan girdaplar tarafından bir o yana bir bu yana kıvrıldıktan ve Güneş Sistemi’ndeki Jüpiter gezegeninde görülen şu Büyük Kızıl Leke’dekine benzer şekilde, karşıt yönlerden gelip hiddetle birbirine toslayan akıntılar arasında oluşan adeta tepesine bastırılıp şekli bozulmuş devasa anaforlar misali, bir yana doğru ilerleyen bir alan ve aksi yönde hareket eden bir kemer arasında kopan ve gelişimi, şiddetlenişi ve sonrasında yavaşça dağılışı insanoğlu tarafından yüzyıllara yayılan bir süreçte gözlemlenebilen kocaman fırtınalar tarafından yerlerinden edildikleri, ezilip büzüldükleri ve dengelerini yitirdikleri için aralarındaki mesafe devamlı değişiyordu. Bir gaz-devinde her şey gelişir, geriler veya öylece gelip geçerdi ve yüzeylere, bölgelere, toprağa, denize ve havaya ilişkin insan zihninde yerleşik kurallar bütünü ve düşünce yapısı bütünüyle kargaşaya sürüklenirdi.</p>

  <p>Buna bir de muazzam güce sahip manyetik bir alanın, radyasyon dalgalarının ve tüm bunlara ev sahipliği yapan uçsuz bucaksız coğrafi çevrenin —öyle ki, Dünya veya Sepekte büyüklüğünde bir gezegenin orta çapta bir gaz-devinin yaratacağı fırtınanın içinde yitip gitmesi işten değildi— doğuracağı etkiler eklenince, insan beyninin cevap araması gereken soruların çığ gibi kabardığı söylenebilirdi.</p>

  <p>Üstelik şu ana kadar sıraladığımız faktörler, Ahali’nin gezegenlerinin genel tanıtımına ilişkin sıkça sergilediği —en masum tabirle— oyuncu yaklaşım ve bölgeye yabancı olduğu için yönünü bulmakta zorlanan ziyaretçiler arasında geleneksel anlamda uygun görüp geçer not verdiklerine yaptıkları yardım hesaba katılmaksızın masaya yatırılmıştı.</p>

  <p>— Kendimizi onların ortasında bulacağımızı sanmıştım, diye mesaj iletti albay.</p>

  <p>— Ahali’yi mi kastediyorsunuz? sorusuyla karşılık verdi ona Fassin, o an itibarıyla kimin nerede bulunabileceğini ve nerede ne yaşanıyor olabileceğini gösteren karmaşık bir şema üzerinde kafa yorarken.</p>

  <p>— Evet ya, şimdiye çoktan onların şehirlerinden birine ulaşmış olacağımızı zannediyordum.</p>

  <p>Her ikisi de aynı anda etrafa bakınıp —bakan kişinin onu hangi sıklıkta ya da hangi duyusuyla algılamak istediğine bağlı olarak— kimi yerde birkaç metre kimindeyse birkaç yüz kilometre açıklarında ama istisnasız her yanlarında yavaş yavaş dönerek genişlemekte olan gaz kütlesini gözüyle taradı. Halihazırda ekvator hattı üzerinde bulundukları, dolayısıyla da, yukarı meyleden akıntıya bir yandan ayak uydurup aşama aşama yükselerek gezegenin çevresini saniyede yüz metreyi aşan bir hızla döndükleri halde, ortalığa mutlak bir sükunet egemendi.</p>

  <p>İçine gömülmüş olduğu jel yatağında gülümsediğini hissetti Fassin.</p>

  <p>— Doğruya doğru, burada çok kalabalık bir Ahali grubu var, yine de çok büyük bir gezegende bulunduğumuzu aklımızdan çıkarmamalıyız.</p>

  <p>Mensubu olduğu tür buna benzer gezegenlerde evrim geçirmiş olan ve haliyle bir gaz-devinin cüssesine aşina olması beklenecek bir yaratığa böyle bir açıklamada bulunmak biraz tuhaf kaçıyordu belki, fakat Fassin’in onlar hakkında edindiği ve kısıtlı olduğunu kendi de itiraf ettiği deneyimleri, oerileithe ırkından olanların Ahali’ye karşı içinde kısmen kin de barındıran bir çeşit saygı duyduğunu ortaya koyuyordu ki bu da, bulutların üst sınırından aşağı düştüğünüz an kendinizi amirane tavırlı Ahali saflarının ve onların o nefes kesici yapılarının (Ahali’den birinin düzeltme zahmetine gireceğini hayal etmenin bile güç olduğu bir yanlış anlamaydı bu) ortasında bulacağınıza dair şu yerleşik kanıyla tutarlılık gösteriyordu. Gerek insan standartlarına gerekse galaksinin teknik ve kültürel bakımdan ilerlemiş bölgelerindeki diğer türlerin büyük çoğunluğuna göre kadim bir uygarlıktı oerileithe, ama —geçmişi ancak sekiz yüz bin yıl öncesine dayandırılabilen bir uygarlığa sahip olduklarından— Ahali ölçüleri uyarınca önemsiz bir mayıs sineğinden farksızdılar.</p>

  <p>Fassin’in aklına bir şey geldi. — Ahali’ye ait bir gezegende bulunduğunuz hiç olmuş muydu, Albay?</p>

  <p>— Aslına bakarsanız, olmadı. Şu güne dek maalesef ki kendimden esirgediğim bir ayrıcalık olarak görmüşümdür bunu hep. Gösterişli bir tavırla etrafa bakınıp ekledi Hatherence. — Açıkçası, anavatanımdan pek de farklı olduğu söylenemez.</p>

  <p>O an bir fikir kıvılcımı daha parladı Fassin’in aklında. — Bu işe girişirken tazminat <i>aldınız,</i> öyle değil mi, Albay?</p>

  <p>— Tazminat mı dediniz, Kâhin Taak?</p>

  <p>— Aşağı inmek için yani. Nasq’a girmenizin karşılığı olarak.</p>

  <p>— Ah, şeklinde bir mesaj geldi albaydan. —İtiraf etmeliyim ki o tür bir şey almadım. Üçüncü Öfke Ayı üzerindeki Ortak Kullanım Tesisi’ni merkez alarak gerçekleştireceğiniz uzaktan araştırmaya siz ve meslektaşlarınızla beraber iştirak etmem kararlaştırılmıştı. Braam Ganscerel bu hususta bana bizzat güvence verme hassasiyeti gösterdi. Benim varlığıma ilişkin kimseden en ufak bir itiraz sesi yükselmedi. Gerek doğması halinde atmosfere indiğiniz sırada fiilen size eşlik etmem —ki içinde bulunduğumuz durum öyle olduğunu gösteriyor— konusunda da benim için özel izin alınma aşamasındaydı sanırım, ne var ki, buna dair kulağıma gelen son bilgi, bahsettiğim şu son hususla ilgili tazminatların henüz açıklığa kavuşturulmamış olduğu yönündeydi. Neden acaba? Bir engel çıkmış olabilir mi sizce?</p>

  <p>İşte şimdi yandık.</p>

  <p>— Ahali’nin, diye açıklamaya girişti Fassin, — bu tür konularda... züppeliğe varan bir titizlik gösterdiği oluyor. <i>Titizlik</i>, diye tekrarladı içinden. Albaya fahri çocukluk unvanı yakıştırıp ona yarım saatlik bir önden başlama avantajı tanıdıktan sonra onu avlamak üzere ileri atılabileceklerini ona nasıl söyleyebilirdi ki? — Bazı konularda mahremiyetlerini aşırı gözetirler. Yaşam sahalarına yapılacak izinsiz girişlerin ağır yaptırımı vardır.</p>

  <p>— Evet, bundan haberim var.</p>

  <p>— Öyle mi? Bu iyi işte.</p>

  <p>— Kendimi onların merhametine teslim etmeye hazırım.</p>

  <p>— Sizi anlıyorum.</p>

  <p><i>Ya çok cesursun ve samimi bir espri anlayışına sahipsin,</i> diye geçirdi Fassin içinden, <i>ya da ev ödevine çok daha iyi çalışman gerekirdi.</i></p>

  <p>— Evet, Kâhin Fassin Taak, hangi istikamette ilerlememiz gerekiyor?</p>

  <p>— Dört yüz kilometre kadar ötede bir BulutTüneli olmalı... Şu yönde, diye mesaj gönderdi Fassin, bir yandan gaz mekiğinin burnunu kabaca güneye çevirip hafifçe alçalarak. — Yeri değişmediyse tabii.</p>

  <p>— Gidip bakalım o halde, dedi albay, işaret edilen yöne doğru hızlanarak.</p>

  <p>— Uydularımızdan biri aracılığıyla sinyal gönderip yerimizi tespit etmelerini sağlamaya çalışacağım, dedi Fassin ona.</p>

  <p>— Doğru bir hareket olur mu bu sizce?</p>

  <p>Şu şartlar altında neyin doğru olduğu konusunda nasıl hükümde bulunabiliriz ki? diye sordu kendi kendine Fassin. Bir süre önce, kâhinlerin Nasqueron civarında kurmuş olduğu altyapıya yönelik bir saldırı gerçekleştirilmişti, ama bu, gezegenin yakın çevresinin tümüyle allak bullak edilip ele geçirildiği anlamına gelmezdi. Diğer yandan...</p>

  <p>— Bu uzay elbisesinin yapabileceği azami hız nedir? diye sordu albay.</p>

  <p>— Bu yoğunlukta, saniye başına aşağı yukarı dört yüz metre. Sürekli bir seyir tutturulduğunda ise onun yarısı kadar.</p>

  <p>Fassin’in içinde yol aldığı ok biçimli kabin buna zorlukla ayak uydurabilirdi. Ne büyük düş kırıklığı ama! Yine de, fırsatını bulunca albayın parmakları arasından sıvışıp izini kaybettirmeyi umuyordu hâlâ. Gelgelelim sırf hızına güvenerek bunu başarması pek olası görünmüyordu.</p>

  <p>— Sinyal gönderildi, diye haber verdi Hatherence’a. — Gidelim haydi.</p>

  <p>Hızla ileri atıldılar. Mor renkli bir ışık göz kamaştırıcı bir parıltı eşliğinde arkalarındaki bulutu yarıp göz açıp kapayıncaya dek sönüp giden bir ışın kümesi henüz birkaç saniye önce içinden geçtikleri gaz kütlesine yayıldığında şunun şurasında yüz metrelik bir mesafe kat etmişlerdi. İlk ateşin geldiği merkez noktasından birbiri peşi sıra saçılan pek çok ışın, yarısı rastgele savrulmuşa benzeyen çizgiler halinde titreşerek ağır ağır atmosfere dağılmaya başlamıştı. Bunlardan ancak biri elli metre kadar ötelerinde çeşitli gümbürtü ve çatırtılar çıkararak infilak etmişti. Geriye kalanların hepsi ise çok daha uzakta ve onların geçişinden neredeyse bir dakika sonra beraberce patlayıp gözden kaybolmuştu.</p>

  <p>— Bana öyle geliyor ki birinin size garezi var, Kâhin Taak, mesajını gönderdi albay, gaz kütlesinin içinde beraberce uçtukları sırada.</p>

  <p>— Sizinle aynı fikirdeyim.</p>

  <p>Bunun birkaç dakika sonrasında gözleri kör edici bir parıltının eşlik ettiği bir elektromanyetik nabız<a id="k10" href="../Text/dipnotlar.xhtml#a10"><sup>[10]</sup></a> ortaya çıkmış, derinden gelen sarsıcı bir gümbürtü onları izlemekte gecikmemişti.</p>

  <p>— <i>Nükleer patlama</i> mıydı o? diye telaşla mesaj yolladı Fassin. Önündeki aygıtlar başka bir seçeneğe ihtimal bırakmasa da, bunu kabule bir türlü yanaşmıyordu.</p>

  <p>— Onu bu denli ustaca taklit edebilecek başka bir olgu tanımıyorum.</p>

  <p>— Bir bu eksikti.</p>

  <p>— Az önceki saptamamda haksız sayılmam, biri size gerçekten de <i>feci</i> şekilde garez besliyor, Kâhin Taak.</p>

  <p>— Ahali bundan <i>hiç ama hiç</i> hoşnut kalmayacak, dedi Hatherence’a. — Bu atmosferde nükleer silah patlatma hakkı sadece onlara aittir, diye açıklama yapma gereği duydu akabinde. — Üstelik havai fişek sezonu henüz açılmadı bile.</p>

  <p class="girintisiz1">BulutTüneli’ni az çok Fassin’in tahmin ettiği yerde buldular, yüz kilometre yana, iki kilometre kadar da aşağı gitmeleri lazım gelmişti sadece: Nasqueron’un değişken şartları göz önüne alındığında tam isabet sayılırdı bu. Narince dalgalanan sarı, turuncu ve aşıboyası renginde uçsuz bucaksız bir bulut deryasının ortasında gevşek biçimde düğümlenmiş bir kablo yığını misali süzülen sayısı bir düzineye yakın bir demet karbon tüpünden meydana geliyordu BulutTüneli. BulutTüneli’nin her iki ana tüpünün çapı yaklaşık altmış metre, en küçüklerininki ise —ki bunların temel işlevi haberleşme ve uzaktan dalga ölçme rehberliğinden ibaretti— yarım metreden azdı. Onlarca kilometre öteden ilk gözlerine iliştiğinde bütün olarak kalınlığı ancak bir ipinki kadarmış gibi görünen küme, aradaki mesafe daraldıkça bir ayı bile çepeçevre bağlamaya yetecek kalınlıkta bir halat görünümüne bürünmüştü. İki ana borunun içinden, duyanda sanki çok derinlerden geliyormuş hissi uyandıran muazzam bir çalkantı sesi yükseliyordu.</p>

  <p>— Şimdi ne yapacağız? mesajını gönderdi albay.</p>

  <p>— Birikmiş itibar puanlarımın bana tanıdığı ayrıcalığı başkası lehine ne ölçüde kullanabildiğimi göreceğiz.</p>

  <p>Ok biçimli mekiğinin uzaktan kumandayla çalışan kollarından biri yardımıyla dalga rehberlerinden birini dürten Fassin onu kırmamaya özen göstererek incecik telleri tüpün koruyucu kılıfından geçirdi. Saç teli kadar ince bir kablo daracık tüpün içine dolan ışık kalıbının içine doğru uzandı. Kablonun diğer ucundan akıp gelen bilgiler önce gaz mekiğinin biyolojik zihnine, ardından geçişken sistemlerine, en sonunda da Fassin’in zihnine doldu ve orada karmaşık sesler, çılgınca yanıp sönen görüntüler ve akıl karıştırıcı nitelikte diğer duyumsama deneyimlerinden oluşan adeta şifrelenmiş bir yumak haline gelip kargaşaya sebep oldu. Işık akımlarında ara ara gözlenen kesintiler çoktan fark edilmiş olup bunlara müsamaha gösterilmişti. Doğruca kabloyu hedef alan bir bilgi sinyali kimlik sorgulama talebi iletti ve yardıma ihtiyaç olup olmadığını sorgulayarak böyle bir gereksinim olmaması halinde kamusal bir bilgi kanalının daha fazla meşgul edilmemesi konusunda uyarıda bulundu.</p>

  <p>— Bir insan, adı Fassin Taak, Nasqueron Ahalisi hükümeti nezdinde Yavaş Kâhinlik yürütme imtiyazına sahip, diyerek talebe yanıt gönderdi. — Hauskip Kenti’ne gitmek üzere belirtilen yerde ulaşım vasıtasına ihtiyacım olacak.</p>

  <p>Cevap olarak, beklemesi söylendi ona.</p>

  <p class="girintisiz1">“Fassin Taak, Dışarıdan Katılan, Ziyaretçi, Yabancı, Kâhin, insan! Ve... bu da nedir?”</p>

  <p>“Bu gördüğünüz, Mercatoria’ya bağlı askeri-dini mezheplerden biri olan Şeriflik Oculası’na mensup Albay Hatherence; kendisi oerileithe ırkındandır.”</p>

  <p>“İyi günler dilerim size, Ahali’den Y’sul,” diye selamladı onu Hatherence. Sinyal gönderimi yoluyla haberleşmeye son verip yeniden alışılageldik ses yollu iletişime geçmişlerdi.</p>

  <p>“Küçük cüsseli bir Ahali mensubu desenize! Ne harika ama! Bir çocuk değil yani, öyle mi?”</p>

  <p>Bedeninin çapı dokuz metreyi rahatlıkla bulan, yetişkinlik çağının ortalarında iri kıyım bir Ahali mensubu olan Y’sul, gazın içinde yuvarlanarak ilerleyip onun yanına geldi ve mil biçimindeki uzun kollarından birini uzatıp albayın uzay elbisesinin üzerini bink-bink- bink diye tıklattı.</p>

  <p>“Hey içerideki, merhaba!” dedi Y’sul.</p>

  <p>Hatherence’ın uzay elbisesi niyetine içine yerleştiği disk, tepesine yağmur gibi inen pek de kibarca sayılamayacak bu dürtmeler altında bir yana eğilmişti. “Tanıştığımıza memnun oldum,” diye yanıtladı onu dişi oerileithe, bilhassa kısa keserek.</p>

  <p>“Gördüğünüz gibi, çocuğa benzer yanı yok,” diyerek teyit etti Fassin.</p>

  <p>Hauskip Kenti’ndeki Kalınlaşanlar Cemiyetleri’nden birinde yer alan, mikrometre kalınlığında arduvaz kaplı şeffaf bir tavana sahip çanak biçimli devasa bir odada gerçekleşiyordu bu karşılaşma.</p>

  <p>Nasqueron’un ekvator hattı üzerinde uzanan Hauskip şehri, o atmosfer şeridinde bulunan, şehirlerin genişleyip birleşmesiyle oluşmuş yüz bin civarında kümekentten yalnızca biriydi. Ortama sevimlilik katan bir ışık altında ve doğru açıdan seyredildiğinde, eski tip bir mekanik saatin iç düzeneğinin binlerce kez genişletilip büyütülmüş bir halini fazlasıyla andırıyordu. Yeterince uzak bir noktadan bakıldığında veya sırf şema üzerinde çizimsel olarak incelendiğinde ise, kendileri de benzer şekilde daha büyük çarklarla iç içe geçmiş olan daha büyük boyutta çark gruplarının kasnaklar, omurgalar ve dingiller yoluyla kenetlendiği adeta dişlerini birbirine geçirmiş halde duran milyonlarca çarka benzer bir görüntüsü olduğu fark ediliyordu. Bir yandan merkez ekseni etrafında bükülerek yavaşça dönen en aşağı birkaç yüz kilometre çapındaki bu muazzam topluluk, bulutların üst sınırının yüz kilometre aşağısında kalan kesif bir gaz katmanı içinde süzülüyordu.</p>

  <p>Bu şehir aynı zamanda birkaç BulutTüneli hattı için kasnak işlevi de görüyordu. Boş bir araç BulutTüneli’nin yanıbaşında Fassin ile Hatherence’ın beklemekte olduğu noktaya en yakın konumdaki çıkış kapısına yanaşınca, kısmen terk edilmiş durumdaki yüksek hızlı geçiş tüplerinden meydana gelen bir ağı geride bırakmak durumunda kalan Fassin ve Hatherence’ın ona ulaşmak için iki kez hat değiştirmesi gerekmişti. Sırf bu yolculuk bile, Nasqueron’un o kısacık gece-gündüz döngüsünün bir tamına mal olmuştu. İki yol arkadaşı bu sürenin çoğunu uyuyarak geçirirken, dalıp gitmeden önce albayın şöyle dediğini duydu Fassin: “Bence devam etmeliyiz. Siz de aynı fikirde misiniz, Binbaşı? Bırakıp dönmemiz emredilene dek misyonumuza devam edelim.”</p>

  <p>“Size katılıyorum,” diye onayladı onu. “Devam edelim.”</p>

  <p>Rıhtıma yanaşan TünelAracı, daha sonra Hauskip’in Merkez İstasyonu’nda bulunan bir TünelTomurcuğu duvarının içinden büzüşerek geçip jelatinimsi bir atmosfer boyunca hızla ilerleyerek doğruca ekvator çizgisi üzerindeki, Fassin’e uzunca süredir rehberlik/akıl hocalığı/muhafızlık yapmakta olan Y’sul’un tam da o sırada cemiyet üyelerinden biri şerefine verilmiş Tamamlama ve Uzaklaştırma Töreni kutlamalarına iştirak etmekte olduğu Sekizinci İlerlemeci Kalınlaşanlar Cemiyeti’ne yöneldi.</p>

  <p>Yaşamlarının ilk evresinde —yani zaman zaman av hayvanı yerine konup ölümüne izi sürülerek geçen çocukluk dönemlerinde— iştahını yitirmiş dev vatoz balıklarına benzeyen Ahali daha sonra büyüyüp semirir, ortadan ikiye ayrılır (ki bu da bir bakıma gençlik evresine denk geliyordu), yatay bir eksenden dikey bir eksene dönecek şekilde yön değiştirir ve nihayet, her birine dev boyutta bir örümcek yengeci kenetlenmiş olan kayda değer ölçüde yuvarlak dış kasnak göbeklerine sahip kısa ve kalın bir dingille birbirine bağlanmış, perdeli bir dokusu olan ve kenarlarından püsküller sarkan kocaman bir çift at arabası tekerleği görünümüne kavuşup birer yetişkin haline gelirdi.</p>

  <p>İlk yetişkinlikten orta yaş yetişkinliğine geçiş sürecinin bir kısmı, gençlerde görülen çelimsiz ve ince disklerin ileriki yaşamda faydasını bolca görecekleri kalın ve dayanıklı tekerleklere dönüşeceği Kalınlaşma adı verilen bir evreye sahne olurdu ve bu dönem halen devam ederken yaşça birbirine yakın olan hemcinslerin ortak bir cemiyete kaydolması Ahali için gelenek halini almıştı. Yaşamlarının bu döneminde bir araya gelmek için özel bir sebebi bulunmuyordu Ahali mensuplarının; cemiyetlere, kulüplere, tarikatlara, derneklere, gruplara, topluluklara, kardeşliklere, birliklere, ortaklıklara, loncalara, sendikalara, mezheplere üye olmaktan genel olarak hoşlanıyorlar ve tüm bunları yaparken kazara keşfedilmiş tek seferliğine düzenlenen resmiyet dışı ve hususi toplantılara katılma olasılığını gözeterek kapılarını daima açık bırakmayı da pek tabii ki ihmal etmiyorlardı, hepsi o. Özetle söylemek gerekirse, sosyal hayatlarının takvimi oldukça yoğundu.</p>

  <p>Kendi de itiraf ettiği kadarıyla, ona fazla sıkıcı gelmeleri veya işi aceleye bindirmeleri ihtimallerine karşı fazla bir gecikme olmaksızın soluğu tören yemeğindeki ahbaplarının arasında alıp aşağıdaki balo salonundaki cümbüşün ortasına atılabilmek açısından, onları evine değil de her yanın kristal gibi pırıldadığı bu tertemiz ve düzenli kütüphaneye davet etmeyi tercih etmişti Y’sul.</p>

  <p>“Sevgili Fassin, seni görmek gerçekten çok güzel!” dedi Y’sul. “Bu küçük Ahali mensubunu niçin yanında getirdin peki? Yenebilir bir şey mi yoksa?”</p>

  <p>“Hayır, tabii ki de değil. O benim meslektaşım.”</p>

  <p>“Ne demezsin?! Oysa ben oerileithe ırkına mensup bir kâhin mevcut olmadığını sanıyordum.”</p>

  <p>“Kâhin değil o.”</p>

  <p>“Meslektaşın da değil öyleyse, yanılıyor muyum?”</p>

  <p>“Mercatoria Askeri-Dini Mezhebi Şeriflik Oculası tarafından bana eşlik etmek üzere gönderildi kendisi.”</p>

  <p>“Anladım.” Parlak renklerle bezeli püskülleri ve dantel misali süslü o fırfırlı yakasıyla, elindeki giysiler içinde gündelik olmasına rağmen yine de şık bir görünüm arz edenlerin en iyisine bürünmüş olan Y’sul bir yandan sallanarak az bir mesafe geriledikten sonra hafifçe dönüp yeniden ileri atıldı. “Hayır, hiç de anlamadım! Ne saçmalıyorum ben yahu? ‘Ocula’ dediğin şu şey de neyin nesi?”</p>

  <p>“Şimdi... Adına ‘Ocula’ denen bu şey...”</p>

  <p>Bunu anlatması epey vakit aldı. Yaklaşık bir çeyrek saat sonra —ne mutlu ki bu süre, aradan geçen zamanı herhangi bir yavaşlama etkeni devreye sokulmaksızın, yalın anlamıyla ifade ediyordu— Fassin Y’sul’u gayet yeterli ve üstelik gereğinden fazla bilgi ifşa etmeden bilgilendirmiş olduğuna kanaat getirdi. Bu brifing esnasında albay anlatılan kimi şeylerin altını çizmek üzere bir iki defa araya girdiyse de, Y’sul onu pek de dikkate alıyor görünmemişti.</p>

  <p>On beş bin yaşında olan Y’sul, yaşlılığın ilk evresi olan traav mertebesine adım atmasına henüz bin belki de iki bin yıl bulunan, tam yetişkinliğe ermiş biriydi. Dikey çapı (fırfırlı yakası buna fazladan bir metre ilave eden yarı-resmi balo kıyafeti hesaba katılmadığında) dokuz metreye varan bedeniyle, Ahali’den birinin erişip erişebileceği en iri cüsseye sahip bulunuyordu. Disklerinin arası neredeyse beş metre olup, mütevazı bir tarzda giydirilmiş orta mili dışarıdan bakıldığında daha ziyade iki büyük tekerlek arasında meydana gelmiş beklenmedik bir incelmeye benzetilecek kadar görülebilmesi zor olması dolayısıyla bağımsız bir bölüm olarak algılanmıyordu bile. Ahali ırkından olanlar yetişkinlik evrelerinin ortasından itibaren yaşları ilerledikçe bir yandan gözle takip edilemeyecek bir hızda ufalarak adeta çekerdi ve bu süreçte göbek ile kenar uzuvları yavaş yavaş yitip gider ve nihayet yaşlarının milyarlı rakamlarla ölçüleceği evreye ulaştıklarında, kendilerini neredeyse uzuvlarını kullanamaz halde bulurlardı.</p>

  <p>Öyle olduğunda bile, çoğunlukla çevrede gezinmeye devam ederlerdi. Bedenlerinin hareket etmesini sağlayan itici güç, iki ana disklerinin iç ve dış yüzeyinden dışarı uzanan kanat sistemiydi. İleri doğru hareket edildiğinde öne hamle yapan bu kanatlar —ki bazen olaya fazladan güç katmak veya dümen kabiliyetini artırmak amacıyla kıvrılıp döndükleri de olurdu— geriye doğru hareket edilmek istendiğinde dümdüz yere serilir, bu da, Ahali’den birinin normal hareketinin uzaktan seyredildiğinde atmosferde yuvarlanarak ilerliyormuş intibaı uyandırmasına yol açardı. Rutin hareket deniyordu buna. Ahali içinde çok ileri yaşta olanların kanatlarının işlevini onları kullanmaya kullanmaya unuttuğuna —veya kullanılmamaktan dolayı kanatların körelip işlevini yitirdiğine— sıklıkla rastlanmakla beraber, iyice yaşlanıp zayıf düştüklerinde dahi disklerini çevirip kendilerini hareket ettirebilmek amacıyla iç taraftaki kanatlarını kullanmaya devam etme eğiliminde oldukları gözleniyordu.</p>

  <p>“Tüm bunlardan,” diye özetlemeye girişti Y’sul, Fassin’in açıklaması bitince, “onun kontrolü altında bulunan bir kütüphanede belli bir konuya odaklı çalışmalar yürütebilmek için choal Valseir’i aradığın sonucunu çıkarıyorum.”</p>

  <p>“Tam üstüne bastınız,” diye doğruladı onu Fassin.</p>

  <p>“Şimdi daha iyi anlaşılıyor.”</p>

  <p>“Y’sul, bana her zaman büyük yardımınız dokunmuştur. Bu konuda da yardımınıza güvenebilir miyim?”</p>

  <p>“Bir sorun var,” dedi Y’sul.</p>

  <p>“Ne sorunu?” diye sordu Fassin.</p>

  <p>“Valseir öldü ve kütüphanesini meydana getiren eserler ya derinliklere sevk edildi ya da öğrencileri, müttefikleri, aile yakınları, birlikte çalışmalar yürüttüğü uzmanlar, düşmanları veya gelip geçen kişiler arasında, büyük ihtimalle gelişigüzel dağıtıldı. Bu kişiler arasında saydığım tiplerin hepsinden var sanırım.”</p>

  <p>“Öldü demek...” oldu Fassin’in tek söyleyebildiği. Ansızın içine çöken korku, gaz mekiğinin dışarıya sinyaller yollayan kabuğumsu yüzeyine de yansımıştı sanki; Ahali’ye mensup bir dostu/tanıdığı kaybetmiş olmanın getirdiği, vaktiyle onları adeta büyüleyen bir sorgulama hattında birlikte ipucu kovalamanın doğurduğu heyecanı paylaşmış olmalarında da kısmen körüklenen zihinsel ve duygusal afallamayı ele veren, son derece belirgin bir helezon şekle sahip bir şablondu yüzeye yansıyan. “Ama o henüz sadece bir choaldı! Daha milyarlarca yıl vardı ölmesine!”</p>

  <p>Öldüğü belirtilen dönemde bir buçuk milyon yaşında olan Valseir, Cuspian aşamasını geride bırakıp Bilgelik’e terfi etme arifesindeydi. Anlaşılacağı üzere, choal da Cuspian mertebesinin son aşamasını ifade etmekte kullanılan tabirdi. Cuspian-choal’dan Bilge-çocuk basamağına yükselmek için aranan ortalama yaş iki milyon yılın üstündeydi ama Valseir kendinden daha kıdemli ve sözde daha maharetli olanlar tarafından, bu denli mütevazı bir süreyi daha yeni tamamladığı şu yaşında bile terfi etmeye hazır bulunmuştu. Bir buçuk milyon yaşında bir dâhiydi o artık... ya da öldüğünde öyleydi en azından. Dahası, son karşılaşmalarında Fassin’in gözüne gayet sağlıklı, zinde ve hayat dolu görünmüştü. Tartışma götürmeyecek bir husus, yaşamının büyük kısmını döner hortumunu bir kütüphaneye gömmüş vaziyette, dışarı hemen hiç çıkmaksızın sürdürmüş olmasıydı, yine de onun öldüğüne bir türlü inanamıyordu Fassin. Ahali’den birinin böylesine genç bir yaşta ölüme sebebiyet verecek bir hastalığa yakalandığı duyulmuş görülmüş şey değildi hem. Madem öyle, nasıl ölmüş olabilirdi ki?</p>

  <p>“Biryat yarışı kazasıydı, yanlış hatırlamıyorsam,” dedi Y’sul. “Yanılıyor muyum acaba?” Fassin bu koca Ahali mensubunun kütüphane salonunun nakışlı duvarlarına bir bilgi talep sinyali gönderdiğini sezdi. “Hayır, doğru hatırlıyorum! Bir yat yarışında meydana gelmişti kaza. Kullandığı FırtınaBozan son derece hırçın bir girdaba yakalanmış ve parçalanıp onun üzerine devrilmişti. Ana kirişlerden biri veya bir seren cundası ya da onun gibi bir şey bedenini delip geçmişti. işin olumlu tarafı, yat enkazının Derinlikler’in içinde yitip gitmeden büyük ölçüde kurtarılabilmesiydi. Çok hevesli bir denizciydi. Sarsılmaz bir rekabet ruhuna sahipti.”</p>

  <p>“Olay ne zaman meydana geldi?” diye sordu Fassin. “Bundan benim niye haberim olmadı?”</p>

  <p>“Üzerinden çok zaman geçmedi,” dedi Y’sul. “Olsa olsa birkaç yüzyıl.”</p>

  <p>“Haber kanallarında da buna dair hiçbir bilgiye rastlamadım.”</p>

  <p>“Gerçekten mi? Oh, bekle biraz.” (Sinyal vasıtasıyla iletilen bir diğer bilgi talebi izledi bunu.) “Evet, öyle anlaşılıyor ki ölmesi durumunda bunun kişisel ve gizli bir mesele olarak ele alınması yönünde talimatlar vermiş.” Kasnak üzerine oturtulmuş birer mili andıran kollarını dışa doğru esnetti Y’sul. Tüm kollarını alabildiğine esnetti. “Onu çok iyi anlayabiliyorum! Ben de aynını yaptım zaten.”</p>

  <p>“Kütüphanesine nasıl muamele edildiğine ilişkin herhangi bir kayıt var mı?” diye sordu Fassin bu sefer.</p>

  <p>Koni şeklinde bir çift devasa tekerleği andıran bedenini yavaşça çevirerek bir an için tıpkı az önce yaptığı gibi gerileyen Y’sul, hemen ardından bir kez daha öne gelip durdu. Gaz kütlesinin ortasında, havada asılı kaldığı yerden şöyle dedi: “Biliyor musun ne?”</p>

  <p>“Ne?”</p>

  <p>“Hayır, hiçbir kayıt yok! Bu durum sana da biraz tuhaf gelmedi mi?”</p>

  <p>“Biz... Ben bu meseleyi daha fazla deşmeyi gerçekten çok isterim, Y’sul. Bu konuda yardımınıza güvenebilir miyim?”</p>

  <p>“Emin olabilirsin ki, ben... Şey, hazır güncel haberlerden bahsetmişken, BulutTüneli’ne giriş yapmış olduğunuz noktaya yakın bir yerde izinsiz bir füzyon patlaması olduğuna dair haberler var. Bunun sizinle bir ilgisi olabilir mi?”</p>

  <p>İşte şimdi yandık, dedi Fassin kendi kendine, bu tür tepkileri içinden ne denli sık geçirmek durumunda kaldığına kendi de şaşarak. “Evet. Görünen o ki birisi beni öldürmeye çalışıyor. Veya belki de sayın albayımızı.” Hatherence’ın halen yanıbaşında süzülmekte olan uzay giysisine doğru salladı elini. Albayın sesi soluğu çıkmıyordu bir süredir. Bunun iyiye işaret olup olmadığı konusunda kararsız kaldı Fassin.</p>

  <p>“Anlıyorum,” dedi Y’sul. “Söz Albay’dan açılmışken, onun nasıl bir yetkiyle donatıldığını hâlâ keşfedebilmiş değilim. Buraya gönderilme gerekçesini kastediyorum.”</p>

  <p>“İşin aslı,” diyerek tekrar söz aldı Fassin, albayın araya girmesine fırsat bırakmadan, “sebepsiz bir düşman saldırısı bizi umduğumuzdan daha kısa bir süre içinde Nasqueron’a sığınmaya zorladı. Biz ayrıldığımız sırada Albay’a bazı izinler ayarlanmaya çalışılıyordu gerçi, ama acil durum dolayısıyla sizin bölgeye giriş yaptığımız sırada bunlar halen de sonuca kavuşturulmuş değildi. Teknik açıdan bakıldığında bu, Albay’ın somut bir yetkilendirmeye dayanmaksızın burada bulunduğu, dolayısıyla da, bir kazazede, bir savaş zamanı mültecisi ve sizinkiyle dost bir başka gaz-devinin korunmaya muhtaç bir sakini sıfatıyla kendisini insafınıza bıraktığı anlamına geliyor.” Başını çeviren Fassin gaz mekiğinden yönelttiği bakışa karşılık vermek üzere dikey eksenini ona doğru çevirmeye çabalayan albaya göz attı. “Sizden tek talebi, kendisine sığınak temin etmeniz.”</p>

  <p>“Bazı şartlara bağlı olarak bu talebini yerine getirmemiz tabii ki mümkün,” dedi Y’sul. “Gelgelelim, kullanmış olduğun şu ‘sebepsiz’ tabirinin içerdiği anlam olay daha geniş bir kapsamda ele alındığında sorgulanabilir bir niteliğe büründüğü gibi, biraz seçici ve titiz olundu mu, ‘kazazede’ sözcüğünün birebir tanımı da aynı şekilde tartışmaya açık hale gelebilir. Tüm bunlar bir yana, siz insanlar arasında gittikçe beter hale gelen bir anlaşmazlık olduğu izlenimi edindiğimi söylesem yanılmış olur muyum?”</p>

  <p>“Doğru tahmin,” dedi Fassin dev Ahali mensubuna.</p>

  <p>“Ah, şu anlamsız savaşlarınızdan bir yenisini başlattığınızı söyleme bana ne olur!” diye yakındı Y’sul, karşısındaki kişinin insan ırkından olanların bir şeye inanmadığını ifade etmek istediği zamanlar başvurduğu şu bildik göz devirme hareketine kolaylıkla benzetip bunda hiç de yanılmış sayılmayacağı bir silkiniş eşliğinde bedenini bütünüyle geriye doğru kaydırarak. (Şu da var ki, dürüstçe belirtmek gerekirse, bu hareket Ahali’ye has takip edilemeyecek kadar çok sayıda motifle süslenmişti.)</p>

  <p>“Şey, aslına bakarsanız, tam da öyle oldu,” diye itiraf etti Fassin.</p>

  <p>“Birbirinize zarar vermeye olan bu tutkunuzdan dolayı şaşkınlığa düşmekten, haz duymaktan ve dehşete sürüklenmekten hiç vazgeçmeyeceksiniz anlaşılan!”</p>

  <p>“Bana verilen bilgiye göre 2 Numaralı Bölge ile C Kemeri arasında Resmi Savaş patlak vermek üzereymiş,” diye vurguladı Fassin.</p>

  <p>“Bunu ben de duydum!” dedi Y’sul, canlı bir sesle. “Bunun gerçekleşeceğine ihtimal veriyor musun? Açık konuşmak gerekirse ben hiç iyimser değilim. Mesleğinde şaşırtıcı derecede ustalık edinmiş bazı müzakereciler devreye sokulmuş sanırım... Ah, ne yaparsan yap yetersiz kalsa da, ne üzücüdür ki sahip olmadığın o ideal vücudun yerine kullandığın mekiğin kabuğu, yakın geçmişte birisiyle alay etme gafletinde bulunduğunu gösteren izler taşıyor.”</p>

  <p>“Bu meseleyi boşverelim gitsin, Y’sul.”</p>

  <p>“Peki, nasıl istersen. O halde asıl konumuza dönelim: Valseir’e. Bana sorarsanız bu işte örtüşen bir nokta var.”</p>

  <p>“Öyle mi dersiniz?”</p>

  <p>“Evet!”</p>

  <p>“Ne gibi yani? Neyle ne arasında bu örtüşme?”</p>

  <p>“Onun ölümü ile kapımıza dayanmış olan bu savaş arasında!”</p>

  <p>“Gerçekten mi?”</p>

  <p>“Evet! Onun eski çalışma odası... Sanırım şu an üzerinde anlaşmazlık kopan bölgede yer alıyor.”</p>

  <p>“Ama madem orası dediğiniz gibi çoktan dağıtıldı...” diye başlayacak oldu Fassin.</p>

  <p>“Ah, bazı geri dönüşler yapılması kaçınılmazdır, hem yaşlı dostumuzun hayata gözlerini yumduğundan kesinkes emin bile değilim.”</p>

  <p>“Aradan iki yüz yıl geçmişken bile mi?”</p>

  <p>“Haydi ama Fassin, ondan geriye kaldığını kesinliğe kavuşturmak üzere onay gerektiren bazı hususlar vardı.”</p>

  <p>“Ve bunlar halihazırda savaş bölgesi sınırları içinde kalmış mı bulunuyor?”</p>

  <p>“Büyük ihtimalle, evet! Bu sizce de heyecan verici değil mi? Bence hemen oraya gitmeliyiz!” Tüm uzuvlarını aynı anda salladı Y’sul. “Kendi aramızda bir heyet oluşturup oraya araştırma seferi düzenleyelim! Birlikte gideriz.” Bunları söyledikten sonra dönüp Hatherence’a baktı. “Hatta isterseniz küçük dostunuzu da beraberinizde getirebilirsiniz.”</p>

  <p class="girintisiz1">— Bir süredir, uydularınız kanalıyla ya da doğrudan, şu sizin Ortak Kullanım Tesisi ile iletişime geçip geçmemeyi düşünüyordum, dedi albay ona.</p>

  <p>— Yerinizde olsam bu fikri aklımdan çıkarırdım, şeklinde cevap mesajı gönderdi Fassin. — Ama bunu mutlaka yapmanız gerektiği fikrindeyseniz, denemeye kalkmadan önce bana haber verin ki o civardan uzaklaşıp kendimi güven altına almaya zamanım olsun.</p>

  <p>— Böyle yapmam halinde, yukarıdayken gönderdiğiniz ‘sinyal’in peşi sıra bize yöneltilmiş olan saldırının bir benzerine burada maruz kalacağımızdan mı endişe ediyorsunuz?</p>

  <p>— Muhtemelen burada değil ama Ahali’ye ait bir şehirde, evet. Fakat böyle bir riske girmek neye yarar ki? Bize ateş eden her kimse, onun bu saldırıda bulunmakla kendisini neyin içine ittiğinin farkında olup olmadığını bilmiyoruz, öncelikle bizi harcadığından emin olup bunun yaratacağı sonuçlarla uğraşmayı daha sonraya bırakmış da olabilir. Ne yazık ki o zaman, onun düşeceği bu durumla alay etme fırsatımız olmayacak.</p>

  <p>— Ne olup bittiğini keşfetmek durumundayız, Binbaşı Taak, dedi Hatherence, kesin bir ifadeyle.</p>

  <p>— Bunu ben de biliyorum, son dönemde burada neler olup bittiğini yerel ağlar yoluyla kontrol ettikten sonra, uzak bir tesise bağlı bir uyduya bilgi talebinde bulunduğumuza dair sinyal göndermeye niyetliyim.</p>

  <p>Fassin’in yakın geçmişte meydana gelen olayları keşfetmek üzere başvurduğu, son derece eski bir görünüme sahip olmakla beraber yön belirtme açısından çok gelişmiş olduğu anlaşılan dev boyutlardaki düz ekranı daha yakından incelemek üzere havada süzülerek o tarafa yaklaştı albay. Uzaktan bakıldığında patlamış vites kutularıyla dolu koca bir hurdalığın dondurulmuş görüntüsünü andıracak biçimde şehrin orta hizasının altından sarkan incecik millere asılı en az kendisi kadar sefil görünümlü tekerlek evlerden kurulu alabildiğine uzayıp giden bir mahallede yer alan köhne bir tekerlek evde, Y’sul’un kendi evindeydiler.</p>

  <p>Cemiyet binasından evine dek onlara eşlik eden Y’sul’un yol boyunca bariz bir heyecan içinde olduğu gözlerden kaçmamıştı. Eve vardıklarında ise uşağı Sholish’i de yanına katarak dürüst bir terzi bulmak üzere oradan ayrıldı... Dediğine göre, her zamanki terzisi hiç de münasip olmayan bir fikre kapılarak meslek değiştirmeyi kafasına koymuş ve yaklaşan savaşa daha başlangıç aşamasındayken dahil olabilmek için bir Dretnot<a id="k11" href="../Text/dipnotlar.xhtml#a11"><sup>[11]</sup></a> tayfası olmuştu.</p>

  <p>— Bir şey bulabildiniz mi? diye sordu albay, Üçüncü Öfke ayını yansıtan bir görüntünün düz ekranı boydan boya kaplayışını izleyerek. — Hmm. Ay neredeyse hiç zarara uğramamış görünüyor.</p>

  <p>— Bu eski tarihli bir kayıt, diye açıklamada bulundu Fassin. — Güncel bir kayda ulaşmaya çalışıyorum.</p>

  <p>— Çatışan taraflarla ilgili herhangi bir bilgiye yer veriliyor mu?</p>

  <p>— Pek değil, dedi ona Fassin, köhne ekran üzerindeki kocaman ve de sert kontrol mekanizmasını daha etkin ve seri kullanabilmek için bir uzaktan kumanda aygıtından faydalanarak. — Sınırlı takipçi kitlesine sahip bir haber kanalında bir şeylere değiniliyordu ama hepsi o.</p>

  <p>— Yine de bu, gelişmelerin haber değeri taşıdığını anlamamıza yeter... Bence bu çok cesaret verici, ya siz ne düşünüyorsunuz?</p>

  <p>— Bana kalırsa ümitlenmek için fazla erken, diye mesaj gönderdi Fassin. — Bahsettiğimiz radyo istasyonu, bir avuç amatörün tıpkı kendileri gibi sistemin geri kalanında meydana gelen gelişmeleri izleyen az sayıda dinleyiciye yönelik yayın yaptığı bir yer; bu da, gezegendeki beş ila on milyarlık Ahali nüfusunun yalnızca birkaç bininin ifade ediyor.</p>

  <p>— Nasqueron üzerindeki Ahali nüfusu gerçekten de bu kadar belirsiz mi?</p>

  <p>— Ah, nüfusu iki milyara dek indirgeyen veya iki yüz milyara dek çıkaran tahminler gördüğüm de oldu.</p>

  <p>— Araştırmalarım sırasında bu belirsizliği ben de gözlemledim, dedi Hatherence, ellerini hızla hareket ettirerek kanallar, veri kümeleri ve birbirini kovalayan görüntüler arasında seri geçişler yapan Fassin’e. — Hatırlıyorum da, o zaman bunun bir hatadan kaynaklandığını düşünüp fazla üzerinde durmamıştım. Tahmin yürütürken bile mertebe hesabıyla<a id="k12" href="../Text/dipnotlar.xhtml#a12"><sup>[12]</sup></a> iki onluk sapma yapmak nasıl mümkün olabilirdi? Doğrudan Ahali’den cevap istenerek konuyla ilgili belirsizlik giderilemez miydi? Hem kendi nüfuslarını onlar da mı bilmiyordu?</p>

  <p>— Bunu onlara sorabilirdiniz pek tabii, diye onayladı onu Fassin. Mesaj yoluyla ilettiği yanıta biraz da mizah katmıştı bu kez. — Geçmişte bana akıl hocalığı yapmış bir üstad, bu tür sorulara verilecek cevapların asıl hususa açıklık getirmekten ziyade Ahali’nin ruhsal yapısı hakkında aydınlatıcı ipuçları sağlayacağından bahsederdi hep.</p>

  <p>— Nasıl yani, gerçekleri gizlemek için yalana mı başvuruyorlar, yoksa doğru yanıtı kendileri de mi bilmiyorlar?</p>

  <p>— İşte bu da, cevap bulunması gereken bir diğer soru.</p>

  <p>— Kabataslak da olsa bir rakam vardır elbet kafalarında, diye karşı çıktı albay. — Bir toplum kaç kişiden meydana geldiğini bilmeli, aksi halde altyapı ve benzeri diğer temel hizmetlerin planlaması nasıl yapılır?</p>

  <p>İradesi dışında gülümsediğini fark etti Fassin. — Herhangi bir başka toplumda nasıl yapılıyorsa, büyük ölçüde öyle yapılır, diye onayladı bir yandan.</p>

  <p>— Ahali’nin gerçekte hiç de uygar bir topluluk olmadığını öne sürenler çıkacaktır, dedi albay düşünceli bir tavırla. — Üzerinde yaşadıkları gezegenlerin daha birinde bile adamakıllı bir toplum düzeni kurmayı beceremedikten sonra galaksi çapında bir uygarlık meydana getirmelerinin hayalden ibaret olduğu söylenecek. Onun yerine, had safhaya varmış bir barbarlığın bağrında yaşadıkları iddia edilecek.</p>

  <p>— Bu savlar bana hiç de yabancı gelmiyor zaten, dedi Fassin ona.</p>

  <p>— Yoksa bunlara siz de mi katılıyorsunuz?</p>

  <p>— Hayır. Onlarınki tam anlamıyla bir toplum. Biz şu an bir <i>şehirde</i> bulunuyoruz. Sırf bu gezegendekini ele alsak dahi, oluşturdukları şeyin başlı başına bir medeniyet olduğu yadsınamaz. Yaptığımız tanımların yılların akışı içinde er geç değişeceğini ve benimkinden farklı bir görüş benimseyebileceğinizi kabul ediyorum, ama benim gezegenimin tarihinde tek bir nehir şebekesinin çevresinde veya küçücük bir adanın üzerinde kurulmuş uygarlıklardan bile dem vurulmuştur.</p>

  <p>— Katı bir yüzey üzerinde vücut bulan yaşam alanlarının geçerli olduğu gezegenler göz önüne alındığında ne denli dar bir çerçevede düşünülmesi gerektiğini bir an unuttum, dedi albay, herhangi bir hakaret içermediği açıkça anlaşılan bir edayla. — Fakat hal böyleyken bile, incelemenin kapsamı galaksi çapına yayıldıkça, incelenen uygarlığın tanımı da yerinde saymayıp ilerlemelidir, oysa Ahali, bir bütün olarak masaya yatırıldığında, bu tanım uyarınca yetersiz kalıyor.</p>

  <p>— Bence bu yargı, incelemeyi yapan kişinin kullandığı terimlere ve bu terimlerden ne anlam çıkardığına göre değişir, diyen Fassin hemen ardından dikkat kesildi. — Durun bir dakika; işe yarar bir veriye ulaştık sanırım.</p>

  <p>Ekranı kaplamış olan pek çok alt görüntü içinden seçtiği tek bir görüntüye odaklanmıştı. Bu görüntü de Üçüncü Öfke’ye aitti, ancak bu kez, görüntü öncekine oranla daha uzak bir mesafeden kaydedilmişti ve o sırada pus içinde kalmış olan ayın sınırları nispeten belirsizdi. Küçük ayın çıkıntılı kenarlarından birine yakın bir noktada, Ortak Kullanım Tesisi’nin pek de belirgin olmayan kubbeleri berrak bir şekilde görünmese bile ana hatlarıyla seçilebiliyordu. Tam o sırada, ayın bir yüzeyinde parlak bir ışık belirmiş, koca bir enkaz bulutu yarım daire şeklinde etrafa yayılmaya başlamıştı. Az önceki ışığın parladığı noktada için için yanan bir krater göze çarpıyordu şimdi.</p>

  <p>— Dün yaşananları gösteriyor sanki, dedi Hatherence.</p>

  <p>— Çok benziyor, değil mi? diye katıldı onun yorumuna Fassin. — Yukarılardan, A Kemeri üzerinde bir yerden ya da İki Numaralı Bölge’nin güneyinden çekilmiş olmalı bu görüntü. Kamerayı tutan da amatörce hareket ediyor. Bu esnada, kayıtlı görüntünün nasıl önce ileri sonra tekrar ileri alınacağını ve nasıl yakınlaştırılacağını birbiri peşi sıra ve uygulamalı olarak keşfetti Fassin. — Ve işte şuradaki de, biziz.</p>

  <p>Kiraz rengi bir noktanın Ortak Kullanım Tesisi’nin bir ucunun az açığında pırıltılı bir kabarcık gibi belirişine tanık oldular ve çok geçmeden, meydana gelen patlama sonucu aniden ortaya çıkan ve çarçabuk dağılan sis kümesinin hemen önünde, miniminnacık betimlenmiş olan hangar çatısının dışa doğru savruluşunu zorlukla seçebildiler. Çatıda oluşan boşluktan dışarı küçük gri bir noktacık çıkmış ve ağır hareketlerle uzaklaşmaya başlamıştı: Şu an üzerinde bulundukları gezegene doğru o ümitsiz yolculuğuna atılmakta olan nakil gemisinden başkası değildi bu.</p>

  <p>Görüntüyü hızla ileri sardırdı Fassin. Üçüncü Öfke kendi yörüngesinde hareket ederken ve görüntüleri her kim çektiyse altlarından geçip gitmekte olan yirmi bin kilometrelik jet akıntısı sebebiyle tam aksi istikamete savrulurken, ayın konumu çabucak değişti. — Görüntünün kaydedildiği yer kesinlikle A Kemeri, diye belirtti Fassin.</p>

  <p>Sonra birden, beyaz renkli göz kamaştırıcı bir ışık tüm ekranı aydınlattı. Sönmesiyle beraber ardında kilometrelerce genişlikte bir krater bıraktığı görüldü. Ani bir fırtınaya yakalanmış bir çiçeğin tepesinden dört bir yana uçuşan titrek tohum başları misali, cüruf saçılıyordu etrafa. Kraterin iç kısmı beyazdan sarıya, turuncudan kızıla değişiklik gösteren renklere bürünmüştü. Enkaz yayılmaya devam etti. Üçüncü Öfke ayınınkiyle az çok aynı yörüngeyi izleyecekmiş gibi görünüyordu.</p>

  <p>İkisi de çıt çıkarmadan izledi görüntüyü. Gözleri önünde şekil değiştiriyordu ay. Kısmen kendi içine gömülürcesine yalpalayarak önceki kütlesini büyük ölçüde yitirdikten sonra yavaş ve esnek bir dizi hareket sonucu yeniden küre biçimi aldı. Üst sınırları dümdüz sayılabilecek bir hat oluşturan sarı renkli bulutlar adeta onu karşılamak üzere yaklaştıkça pırıltılar saçan küçük küre, ufuk çizgisinin altında hızla yitip gitti.</p>

  <p>Görüntü sona erip de başa dönünceye dek bekledi Fassin. Sonra durdurdu onu. Üçüncü Öfke’yi ilk darbeden sonraki haliyle tam da tepelerinde dururken yansıtan o ilk kare ekranda donup kalmıştı şimdi.</p>

  <p>— Hiç de sağ salim atlatılması mümkün bir olay gibi görünmedi bana, şeklinde geldi albayın mesajı.</p>

  <p>— Sanırım haklısınız.</p>

  <p>— Gerçekten çok üzgünüm. Olay anında Ortak Kullanım Tesisi’nde kaç kişi vardı dersiniz?</p>

  <p>— Birkaç yüz.</p>

  <p>— Görüntülerde sizin Başteknisyen’in aracının veya nakil gemisinden ayrılmamızın ardından bize yöneltilen saldırıların izine rastlayamadım. ‘</p>

  <p>Fassin ekrandaki kaydın zaman koduyla gaz mekiğinin seyir defterindeki olay dizinindeki verileri karşılaştırdı. — Bahsettiğiniz olaylar bizim izlediğimiz görüntünün sonrasında yaşanmış, diye açıkladı albaya. — En azından, bu görüntünün kayda alındığı yerden bakılınca ufuk çizgisinin aldığı açı uyarınca öyle, diye ekledi hemen ardından.</p>

  <p>— Koşullar geri çekilmek veya takviye almak için fazla ağır. Başını ona çevirerek devam etti albay. — Ama biz yola devam edeceğiz, değil mi?</p>

  <p>— Evet.</p>

  <p>— Peki, sırada ne var, Fassin Taak?</p>

  <p>— Bazı kişilerle yapılması gereken birkaç konuşma.</p>

  <p class="girintisiz1">“Demek kendi türünden olanlarla iletişime geçmek istiyorsun?” diye sordu Y’sul.</p>

  <p>“Uzak bir merkezdeki bir yayın vasıtasıyla,” diye tamamladı Fassin.</p>

  <p>“Bunu daha önce niye yapmadın peki?”</p>

  <p>“Öncelikle sizden izin almak istedim.”</p>

  <p>“Bunun için benim iznime ihtiyacın yok. Uzak bir yansıtıcı bulup sinyal göndermen yeterli. Sanırım benim itibar seviyeme dolaylı olarak yansıtılacak bir etki ölçülemeyecek kadar düşük kalacaktır.”</p>

  <p>O an Şehir Yöneticisine ait bir giriş salonunda bulunuyorlardı. Çok eski zamanlardan kalma BulutYontucuları’na ait postlardan imal edilmiş duvar halılarıyla süslü genişçe bir odaydı burası. Bu postların bazısı üzerinde, yaratıklar vurulurken açılmış delikler halen göze çarpıyordu. Duvarın kavisli bir kesiminde yer alan dev pencere, Hauskip’i oluşturan ve havada göz alabildiğine uzayıp giden tekerlek kümesine bakıyordu. Akşam karanlığı çökmeye başladığından, aydınlatma sistemleri devreye girdikçe kentin her yeri yavaş yavaş ışığa boğuluyordu. Havada süzülerek pencerenin dibine gelen Y’sul ona belirgin bir sertlikle toslamak gibisinden incelikten uzak bir yönteme başvurarak pencerenin aşağı doğru inip açılmasını sağladı. Bunun ardından, bir yandan bu manzaradan hoşlandığına ve evini buraya taşımayı planladığına dair bir şeyler mırıldanıp uçmayı sürdürerek az önceki hareketi sonucu doğaçlama yoldan oluşturduğu balkona çıktı. Açılan pencereden içeri dolan esinti, çoktan ölmüş olan sahipleri kendilerini avlamak isteyenlerden her nasılsa hâlâ kaçıyormuşçasına, duvardaki BulutYontucu derilerinin dalgalanmasına neden olmuştu.</p>

  <p>Albay Hatherence Fassin’e doğru eğildi. — itibar puanı dedikleri şu şey, diye mesaj iletti sonra. — Değerlerini ölçmek için gerçekten onu mu kullanıyorlar?</p>

  <p>— Korkarım ki öyle.</p>

  <p>— Desene gerçekmiş! Bense bunun bir şaka olduğunu sanıyordum.</p>

  <p>— Bu iki olguyu ayrıştırmanın Ahali’nin kuvvetli yönleri arasında yer aldığı söylenemez.</p>

  <p>Derin düşüncelere dalmış görünen Y’sul odanın içine geri dönerken pencereyi ardı sıra kapamayı unutmuştu. Kanatçıklarından derin bir vızıltı çıkararak o alışılageldik uçuşuyla gaz kütlesinin içinde onlara doğru yaklaştı. “Mesajı bana verin,” dedi. “Karşı tarafa ben iletirim.”</p>

  <p>“Bunu ücra bir köşede unutulup gitmiş bir alıcı yoluyla mı yapmayı düşünüyorsunuz?” diye sordu Fassin.</p>

  <p>“Gayet tabii!”</p>

  <p>“Öyleyse sadece Bantrabal Klanı’na mesaj göndererek benim iyi durumda olduğumu bildirip akabinde onların ne durumda olduğunu sorun. Üçüncü Öfke ayının akıbetinden çoktan haberdar olmuşlardır sanırım. Başteknisyen Apsile ile saldırıdan kaçan nakil gemisinden haber alıp almadıklarını sorabilir, Üçüncü Öfke’yi korumakla görevlendirilmiş gemilere ne olduğunu öğrenmeye çalışabilirsiniz.”</p>

  <p>“Öhhö-öhhö,” diye kibarca öksürdü albay, daha ziyade onların dikkatini çekmek için.</p>

  <p>Bunun üzerine her ikisi de ondan yana döndü. “Bunun bilgece bir davranış olacağına emin misiniz?” diye sordu Hatherence.</p>

  <p>“Hiç ses etmesem de öldüğüme inansalar daha mı iyi olur sizce?” diye samimiyetle sordu Fassin.</p>

  <p>“Aslına bakarsanız, evet.”</p>

  <p>“Bana da öyle geliyor. Gelgelelim halen hayatta olduğumu bilmesini uygun gördüğüm bazı kişiler var.” Üçüncü Öfke bombardımana maruz kaldığı sırada ’glantine’e isabet eden bir şeyin parıltısı olabileceği ihtimaline kafayı takmasına sebep olan, gözünün ucuyla yakaladığı şu ışık yansıması geldi aklına. “Dahası, dostlarımın ve de ailemin durumundan emin olmalıyım.”</p>

  <p>“Böyle düşünmeniz çok doğal,” dedi albay. “Ne var ki, öncelikle kendi amirlerimle irtibata geçmemin daha yerinde bir hareket olacağı kanısındayım. Ahali’den sayın Y’sul’a şu uzaktan yayın olanağından faydalanmama izin vermesi konusunda ricada bulunabiliriz. Daha güvenli bir bağlantı tesis ettik mi, belki de savaş gemilerinden biri vasıtasıyla —ki onların halen gezegen çevresinde konuşlanmış olduğunu varsayıyorum— durumunuzun iyi olduğunu bildirmek üzere sizin klana mesaj iletebiliriz. Bunların hiçbirinin uzun zaman alacağını zannetmiyorum.”</p>

  <p>Hatherence bunları söyleyedursun, onun gerçekte bütünüyle mat bir maddeden yapılma olup zırh işlevi gören uzay elbisesinin ön kısmından içeriyi kolaçan etmeye açıkça niyetli bir halde doğruca onun yanına uçan Y’sul, nihayet kendisine kıyasla cüceden farksız olan oerileithe ile arasında bir santimetre mesafe kalınca durmuştu. Buna rağmen en ufak şekilde gerilemedi albay. Y’sul’un en dıştaki uzuvlarından biri —bu defa öncekine nazaran daha özenli ve de temkinli bir biçimde— albayın uzay giysisinin dış yüzeyini tıklattı.</p>

  <p>“Şu hareketi yapmamanızı rica edebilir miyim, efendim?” dedi bayan oerileithe mesafeli bir sesle.</p>

  <p>“Niçin bu şeyin içinde kalmakta ısrar ediyorsunuz, küçük Ahali mensubu?” diye sordu Y’sul buna karşılık.</p>

  <p>“Çünkü evrimleşme sürecimin beni getirdiği son aşama ancak havadaki gaz bileşiminin ve basınç değişim derecesinin farklı olduğu, daha yüksek ve daha soğuk seviyelerde serbestçe hareket etmemi olanaklı kılıyor, Ahali’den Y’sul.”</p>

  <p>“Anladım.” Bu defa gerileyen Y’sul olmuştu. “Şunu da belirtmeliyim ki aksanınız ve dilbilgisini kullanış tarzınız çok tuhaf. Rica etsem, az önce söylediğiniz cümleyi tekrarlayabilir miydiniz acaba?”</p>

  <p>“Eğer sizin için zahmet olmayacaksa, uzay elbisem üzerinde kendimi fiziksel açıdan sakınmama yol açacak hareketlerden kaçınmanızı rica etmiştim sadece.”</p>

  <p>“Hayır, ondan önceki cümleyi kastediyorum.”</p>

  <p>“İlkin benim kendi üstlerimle irtibata geçmemi teklif ediyordum.”</p>

  <p>“Askeri üstlerinizden mi bahsediyorsunuz?”</p>

  <p>“Evet.”</p>

  <p>Bu cevap üzerine Fassin’den yana döndü Y’sul. “Bu senin plandan çok daha ilginç geldi bana, Fassin.”</p>

  <p>“Y’sul, daha dün benim ırkımdan iki yüz kişi yaşamını yitirdi. Belki de daha fazlası. Benim tek derdim...”</p>

  <p>“Evet evet, biliyorum, ama...”</p>

  <p>Hatherence “Eğer geriye çalışır vaziyette uydu kalmadıysa, ’glantine’e doğrudan ileti gönderme zorunluluğu duyabilirim,” diyordu ki, o henüz cümlesini bitirmemişken oda duvarlarından birindeki yüksek bir kapı ardına dek açıldı ve törensel giysilere bürünmüş bir Ahali mensubunun belirgin hatları eşikte göründü.</p>

  <p>“Sizi huzuruma şimdi kabul edeceğim,” diyerek onları selamlayan Şehir Yöneticisi’ydi bu gelen.</p>

  <p class="orta1"><b>* * *</b></p>

  <p class="girintisiz">Neredeyse ufak çaplı bir stadyum boyutunda, kocaman bir yerdi Yönetici’nin ofisi. Tek kişinin kullanımına göre tasarlanmış üç boyutlu ekranlarla çevrelenmişti. Fassin yüz civarında çalışma istasyonu saydıysa da, bunların yalnızca birkaçına, o da çoğunluğu genç yaştaki, Ahali mensupları yerleşmişti. Bir tek pencere bile yoktu salonda, ama elmastan yapılma bir taç yaprağı andıran çatının panelleri, tıpkı o an olduğu gibi, mekânı hızla kararmakta olan gökyüzüne açık hale getirecek şekilde kayarak açılma özelliğine sahipti. Yönetici’yi dev odanın ortasında, az alçakta kalan görüşme alanına doğru izledikleri sırada havada aniden bitiveren uçan lambaların sarı ışığı tepelerinde yanmaya başladı.</p>

  <p>“Fakat siz hamilesiniz!” diye bir çığlık kopardı Y’sul. “Ne hoş bir sürpriz!”</p>

  <p>“Son zamanlarda herkesten aynı şeyi duyuyorum,” dedi Yönetici, mayhoş bir suratla. Durum en basit anlamda izah edilecek olursa, bir Ahali mensubu yaşamının yüzde doksan dokuzundan fazlasını erkek olarak geçirir, sadece hamile kalıp doğum yapabilmek için dişi kimliğine geçiş yapardı. Dişiliğe geçip doğum yapmak toplumsal bir görev kabul ediliyordu; bu yükümlülüğün olabilecek en üst düzeyde onurlandırılması ona Ahali töreleri içinde bir eşine daha rastlanmayan bir konum kazandırmıştı. Bu durum dönüşüm geçiren kişinin itibar etiketine büyük katkıda bulunurdu ve hiçbir şey olmasa bile, türün en içe kapanık ve nefret dolu üyeleri (istatistiksel olarak, bunların oranı yüzde kırk üç kadardı) dışında herkes açısından duygulara hitap eden bir tür cazibesi vardı. Yine de, hamilelik yadsınamaz bir yük teşkil ediyordu ve Ahali’nin pek azı bu süreci hiç hayıflanmadan ve şikayette bulunmadan tamamlayabilirdi.</p>

  <p>“Bendeniz de birçok defa dişi olma fikri üzerinde ciddiyetle durmuşumdur!” dedi Y’sul.</p>

  <p>“Eh, fazlaca abartılan bir konu,” diye yanıtladı onu Şehir Yöneticisi. “Üstelik hamile kalan kişi yaklaşmakta olan savaşta rol üstlenmek üzere ahlaki yönden kaçınılmaz olarak geri çevirmekle yükümlü olduğu bir davet aldıysa, son derece de külfetli. Lütfen; kendinize bir oyuk seçin.”</p>

  <p>Toplantı alanında yer alan bir dizi içe göçük bölmeye doğru uçan katılımcıların her biri bu gözlerden birinin içine rahatça yerleşti.</p>

  <p>“Ben de savaşa gitmek için sabırsızlanıyorum!” dedi Y’sul coşkuyla. “Doğrudan dahil olamasam bile yakın bir yerden onu takip etmek isterim en azından. Kendime en son moda bir muharebe giysisi hazırlatmak üzere ölçü aldırdığım terzimin yanından daha yeni döndüm.”</p>

  <p>“Ah, gerçekten mi?” dedi Yönetici. “Kimdir bu bahsettiğiniz terzi? Benimki savaşa katılmak üzere çekip gitti de.”</p>

  <p>“Sizin terzinin ismi Fuerliote olmasın sakın?” diye sordu Y’sul ani bir önseziyle.</p>

  <p>“Ta kendisi!”</p>

  <p>“Benimki de o zaten!”</p>

  <p>“Mesleğinin en iyisidir.”</p>

  <p>“Kesinlikle.”</p>

  <p>“Ama ben Deystelmin’e gitmek zorunda kaldım.”</p>

  <p>“O da maharetli biri mi bari?”</p>

  <p>“Eh işte, ne yaparsınız...” Her iki diskini yılgınca salladı Y’sul. “Bizi yaşatan umuttur. Ayna başındaki hali tavrı gayet iyi, ancak giyeni olduğundan daha güzel gösterir cinsten bir giysi dikebilecek mi bakalım? Asıl cevaplanması gereken soru bu.”</p>

  <p>“Biliyorum,” diyerek onayladı onu Yönetici. “Üstelik bir Dretnotta astsubay olma hevesiyle işinin başından ayrıldı!”</p>

  <p>“Demeyin yahu! Basit bir tayfa olmak için mi yüzüstü bıraktı müşterilerini yani?”</p>

  <p>“Hiç de söylediğiniz gibi değil!”</p>

  <p>“Aynen de söylediğim gibi!”</p>

  <p>“Mesleğinde böylesine ön plana çıkmış biri için ne alçaltıcı bir durum!”</p>

  <p>“Farkındayım, ama bir bakıma zekice bir hareket. Askere alma süreci henüz gereği gibi başlamamışken tayfa olarak yazılmak bence gayet mantıklı. Şu üzerinden duman tüten üniforma etkisini de yabana atmayın.”</p>

  <p>“Ah-haa! Tabii ya!”</p>

  <p>Fassin tüm bu laf salatasının ortasında dikkatleri çekmek üzere bir öksürük sesi çıkardı ama bu hiçbir işe yaramadı.</p>

  <p>— Üzerinden duman tüten üniforma etkisi mi, o da ne demek? Bunu hafifçe fısıldayarak sormuştu ona albay.</p>

  <p>— Ölen kişiden boşalan pabuçları giyip hızlı tarafından yükselmek demek! diye açıkladı ona Fassin. — Karşılıklı savaş ilan edilip düşmanlıklar bir kez alenen ortaya kondu mu, mevcut kadro içinden yapılacak terfiler de hız kazanır. Bahsi geçen terzinin şansı yaver giderse görev yaptığı Dretnot ağır hasar görür ve birkaç subay ölür, bu sayede de kendisi subaylığa terfi eder. Eğer <i>gerçekten</i> şanslıysa, amiralliğe dek yükselebilir.</p>

  <p>Yorum yapmadan önce kafasında bir şeyler tartıyormuşçasına bir süre sustu Hatherence. — Terzinin kendi mesleğinde parlak başarı sağlamış olması onun iyi bir amiral olacağı anlamına gelir mi?</p>

  <p>— Yerini doldurduğu kişiden daha kötü olmayacaktır muhtemelen.</p>

  <p>Sorun şuydu ki, Ahali’nin gözünde tüm meslekler kişiye özel bir çeşit uğraştan, tüm mevkiler ve rütbeler ise arpalık birer memuriyetten ibaretti. Y’sul ile Şehir Yöneticisi’nin hakkında çene çaldığı terzinin bu mesleği icra etmeye aslında hiç ihtiyacı olmasa gerekti, bu meşgaleye (ya da, daha büyük olasılıkla, bu mesleğin beraberinde getirdiği bol dedikodu ve velvele ortamına) karşı doğal bir merak beslediğini fark etmiş olmalıydı, hepsi bu. İtibar puanını artırmak için müşteriler edinecek, giysi diktiği kodaman müşterilerin bulunduğu mevki ve sahip olduğu güç ne kadar yüksek olursa, itibarının seviyesi o kadar tavana vuracaktı, bundan dolayıdır ki, söz konusu güç ve mevki bir nevi tombaladan çıkmış, esrarengiz denecek ölçüde karmaşık bir nöbet cetveli sistemi yoluyla elde edilmiş veya eskiden kalma şu bildik zorunlu oylama yöntemiyle erişilmiş dahi olsa, sosyal konumu yüksek ve güçlü biri onun en gözde müşterisi haline gelirdi... Şehir Yöneticisi’ninki gibi görevler ise, ilgili kemer ya da alana veya sorumlu olunan şehrin hangisi olduğuna bağlı olarak bu sayılan yöntemlere ve daha nicelerine tabi olmaktan kurtulamıyordu. Buna karşılık Şehir Yöneticisi de, bu denli tanınmış ve yüksek itibar sahibi bir terzisi olduğu gerçeğini konuşmanın en can alıcı noktasında punduna getirip gelişigüzel biçimde kondurma yetisi edinmiş oluyordu.</p>

  <p>Bahsi geçen bu önde gelen erkek teçhizatçısını hizmetine bağlayabildiğine göre Y’sul da yeterli itibara sahipti belli ki. Kıdem sıralamasında daha alt basamaklarda olan kişiler nispeten daha dar çevreye sahip berberleri tercih eder veya giysilerini Ahali dilinde hazır giyim tabirine karşılık kullanılan ve genel anlamda toplu üretimden çıkma, itibar puanından bağımsız, sırf Ahali’ye mensup olmaktan dolayı elde etme hakkı kazanılan giysileri... ve daha net belirtmek gerekirse, uzay gemileri de dahil olmak üzere daha pek çok şeyi ifade eden Müşterek yoldan edinirdi.</p>

  <p>Geçmişten bu yana Ahali’ye ait birkaç uzay gemisi görme fırsatı bulmuş olmasına rağmen, bu üst-üste-yığıp-istifle-ve-ver-gitsin yaklaşımının da bir sınırı olması gerektiğini düşünüyordu Fassin.</p>

  <p>“Esasen,” diye sürdürdü konuşmasını Y’sul, “benim astsubay statüsü edinme girişimim gittikçe çürüyerek yüzyıllardır devam ediyor, oysa şu âna dek değerlendirmeye bile alınmadı. Basit bir tayfa olarak orduya katılmak ilk bakışta aşağılayıcı bir durum gibi gözükebilir, ama üstünüzdeki basamaklarda kayıplar verildiği sürece yükselme yolunda büyük getiri sağlayacağı kuşkusuz.”</p>

  <p>“Tabii, tabii,” deyip konuyu geçiştiren Yönetici ardından bakışlarını albaya odakladı. “Peki ya bu nedir?”</p>

  <p>“Kendisi bir oerileithe, küçük cüsseli bir Ahali mensubu,” diye açıklama getirdi Y’sul, içinde gururdan izler taşıyan bir edayla.</p>

  <p>“Vay canına! Bir çocuk değil yani bu, öyle mi?”</p>

  <p>“Çocuk olmadığı gibi, yemek de değil. Ben bu soruları çoktan açıklığa kavuşturmuş bulunuyorum.”</p>

  <p>“Sizinle tanıştığıma memnun oldum,” dedi albay, bir araya toplayabildiği tüm haysiyet ve vakarını kuşanarak. Anlaşılan o ki, bir oerileithe Ahali arasında Fassin’in —ve öyle zannediyordu ki albayın kendisinin de— umduğundan daha az saygı görüyordu. Oerileithe ırkı evrimini bütün bir galaksiye yayılmış Ahali uygarlığının genelinin o devasa ve kelimelerle tarif edilemeyecek ölçüde eski örneğinden bağımsız olarak ve ona kıyasla çok daha yakın bir geçmişte tamamlamıştı ve biraz da bundan ötürü, tıpkı kendileri gibi gaz-devlerini mesken tutmuş olan görece daha saygıdeğer komşularının gözünde, onlarla geçici ama asap bozucu bir ortaklık sürdürmeleri dolayısıyla başkasının işine burnunu sokan bir avuç küstah olmaktan kurtulamıyorlardı.</p>

  <p>“Ve bu da, Yavaş Kâhinimiz olsa gerek,” diyen Yönetici Fassin’in gaz mekiğine anlık bir bakış fırlattıktan sonra yeniden Y’sul’a döndü. “Bunun için bizim de yavaşça konuşmamız mı gerekiyor?”</p>

  <p>“Hayır, Sayın Yönetici,” dedi Fassin, Y’sul’a cevap verme şansı bırakmadan araya girerek. “Şu an sizinle aynı zaman ölçeğindeyim.”</p>

  <p>“Ne şans ama!” Eliyle ufak bir dokunuş yaparak önüne bir ekran açmasıyla beraber üç boyutlu görüntünün parıltısı Yönetici’nin yüzüne vurdu. “Hmm. Anlaşıldı. Önceki gün yaşanan tüm o kargaşanın sorumlusu sizsiniz demek...”</p>

  <p>“Büyük bir kargaşaya mı sebebiyet verdik, hanımefendi?”</p>

  <p>“Eh, merkeze yakın bir yörüngede seyretmekte olan bir ayın kısmen mahva uğraması pek çoklarının kargaşa tanımına cuk oturacaktır,” dedi Yönetici şirin bir surat takınarak. “Bulutların üst sınırını şöyle bir kolaçan etmek için gökyüzünün o katına dek çıkma cüreti gösteren biri için son derece ilgi çekici bir manzara doğrusu. Milyonlarca yıldır orada varlığını sürdürürken yüzdesel açıdan bütünüyle parçalara ayrılmasına ramak kalacak ölçüde cürufa dönüşmesi, kendi yörüngesinin etrafına saçılan enkaz parçaları tarafından adeta çember içine alınması, üstelik o yörüngenin kendisinin de kayda değer ölçüde değişime uğraması, haliyle orada bulunan diğer her şeyin de bu yeni koşullara uyum sağlayabilmek için bin bir zahmetle değişim geçirmesi, üç kemere yayılan küçük bir enkaz bombardımanı, bu yağmurun ortasında savrulan irice birtakım parçalar duygusalın çok ötesinde değerlere sahip bazı altyapı unsurlarına çarpmaktan kıl payı kurtulurken bazı diğer parçaların gezegen savunmasına yönelik önceden hazırlanmış otomatik lazer bataryalarını harekete geçirmesi ve yeniden eskisi gibi çalışır duruma getirilmesi büyük emek gerektirecek olan sayısız uydunun birbiri peşi sıra uğradığı müthiş yıkım. Ha bir de, izin alınmaksızın gerçekleştirilen bir füzyon patlaması var. Görünürde koca bir boşluğun tam ortasında meydana gelen, yine de es geçilemeyecek bir patlama. Ne mutlu ki bunların hiçbiri benim yetki alanıma girmiyor, ama şunu söylemeliyim ki, bela peşinizden hiç ayrılmıyor gibi, âdemoğlu Taak, ve şu an benim şehrimdesiniz.” Bunları söylerken bir yandan aşama aşama yuvarlanarak Fassin’in gaz mekiğinin dibine dek gelmişti Yönetici. “Burada uzun süre kalmaya mı niyetlisiniz?”</p>

  <p>“Aslına bakarsanız...” diye başlayacak oldu Fassin.</p>

  <p>Tam o sırada, “Bu âdemoğlu benim korumam altında, sayın Yönetici!” diye araya girdi Y’sul. “Ben ona hiç istisnasız kefilim ve onun hareket ve eylemlerinin itibar puanım üzerinde yaratacağı tüm olası yansımaları da peşinen kabul etmeye devam edeceğim. Ona herhangi bir fenalıkta bulunmak isteyebilecek her tür düşmana karşı onu korumak üzere gerekli tüm adımları atmaktan kaçınmam. Bu insanın savaş alanı sınırları içinde kalan bir bölgeye yapmakta ısrar ettiği yolculuğu düzenlemek için sizin yardımınıza güvenebilir miyiz?”</p>

  <p>“Oldu bilin,” dedi Yönetici kısaca.</p>

  <p>“İşte bu harika! Birkaç gün içinde harekete hazır hale gelebiliriz o halde. Özellikle de terzi Deystelmin benim muharebe giysisi siparişime öncelik vermeye razı edilirse.”</p>

  <p>“Ben onunla konuşurum.”</p>

  <p>“Ne kadar incesiniz! Yemin ediyorum sizi bir daha asla zorunlu oylamada aday göstermeyeceğim!”</p>

  <p>“Size karşı minnetim sonsuz.”</p>

  <p>Eğer Ahali diş gıcırdatabilme yetisine sahip olsaydı, diye düşündü Fassin, Yönetici şu son sözleri hiç şüphesiz sıkılı dişleri arasından sarfederdi. “İzninizle, bir şey söyleyebilir miyim, hanımefendi?” dedi sonra.</p>

  <p>“Tabii, âdemoğlu Taak, sizi dinliyorum.”</p>

  <p>“Sistemin diğer bölgelerinde ne olup bittiğiyle ilgili herhangi bir haber aldınız mı son dönemde?”</p>

  <p>“Az önce de dediğim gibi, farklı kuşaklar ve aylar yeni koşullara uyum sağlamak üzere yörüngelerinde yavaşça yer değiştiriyor ve...”</p>

  <p>“Kendisi yıldız sisteminden bahsediyor sanırım, Nasqueron’un sisteminden değil,” diye araya girdi Albay Hatherence.</p>

  <p>Her iki Ahali mensubu olduğu yerde dönüp ona baktı. Ahali ırkından olanların dış kemerlerini çepeçevre saran algılama şeritleri yanı sıra gövdelerinin göbek gibi öne çıkan kısmında göz işlevi gören kabarcıklar vardı. Galaksinin en keskin bakışlı türü sayılmazlardı belki, ama bu konuda şanslarını denemekten de asla geri kalmazlardı. Ahali’den birinin gözünde kendi gezegeni her şey demekti. Pek çok gaz-devi ortalama bir yıldız sisteminde bulunacak gezegen sayısından çok daha fazla aya sahipti ve bunların birçoğu, ısı aktarım sistemlerinin, hava şartlarının ve çevresel özelliklerinin güneş ışığına bağımlı olmayıp büyük ölçüde gezegenin kendi iç döngülerinden kaynaklanması dolayısıyla, yörüngesinde seyretmekte olduğu yıldızdan aldığına oranla çok daha fazla enerji yayardı. Bu tür gaz-devlerinin sakinleri, yukarıdan yaklaşacak unsurlara karşı dikkat kesilme temel fikrinden hareketle, gökyüzünü her daim gözetim altında tutmaya özellikle dikkat etmek durumundaydı, gelgelelim sırf bu bilinç bile her bakımdan gaz-devini merkeze alan bir düşünce yapısı benimsenmesine yol açıyordu. Yerel yıldız ve ona bağlı hareket eden diğer gezegenlerden oluşan sistem ortalama bir Ahali mensubu için nispeten çok düşük bir önem arz ederdi.</p>

  <p>“Benim söylemek istediğim tam olarak bu değildi,” diye hızlıca açıklamaya girişti Fassin. “Örneğin, ’glantine ayı; herhangi bir zarar gördü mü?”</p>

  <p>“Bildiğim kadarıyla hayır,” dedi Yönetici, Hatherence’tan yana sert bir bakış daha fırlatarak.</p>

  <p>“Ya Üçüncü Öfke’nin yörüngesinde seyretmekte olan askeri gemiler?” diye sordu albay.</p>

  <p>(— Hşş! şeklinde geldi, Fassin’in Hatherence’a uyarı sinyali.</p>

  <p>— Hiç de bile susmayacağım! diye itiraz etti albay buna karşılık.)</p>

  <p>“Hangi gemilerden bahsediyorsunuz?” dedi Yönetici, kafası bariz biçimde bulanmış, afallamış bir halde.</p>

  <p>“Peki ya Sepekte gezegeni?” diyerek konuyu saptırmaya çabaladı Fassin.</p>

  <p>“Hiçbir fikrim yok,” dedi ona Yönetici. Bakışlarını Fassin’e dikmişti şimdi. “Beni görme talebinde bulunmanızın nedeni bu muydu? Ayların ve bize çok uzaktaki bazı gezegenlerin hasar durumunu soruşturmak mı?”</p>

  <p>“Peki tabii ki hayır, hanımefendi. Sizinle buluşmak istememin sebebi Nasqueron’a yönelik bir tehdidin varlığından endişe etmem.”</p>

  <p>“Cidden mi?” diye ağzından kaçırdı Y’sul.</p>

  <p>“Demek endişe duyuyorsunuz, öyle mi?” dedi Yönetici derin bir iç çekerek.</p>

  <p>Hatherence bile şaşkın bakışlarını ister istemez ona çevirmişti.</p>

  <p>“Hızlı türden olanlar arasında savaş patlak vermek üzere, bayan,” dedi Fassin Yönetici’ye hitaben. “Bu savaş er geç Ulubis’in kapısına dayanacak ve bu çatışmada rol üstlenecek güçlerden bazısının Nasqueron ile onun Ahalisini bu kapışmanın içine bir şekilde çekmek istemesi hiç uzak ihtimal değil.”</p>

  <p>Küçük hareketlerle yuvarlanarak gerileyen Yönetici, o biçimli fırfırını emercesine içeri bükerek Ahali vücut dilindeki karşılığıyla kaş çatmış oldu.</p>

  <p>(— Binbaşı? mesajını gönderdi albay. — Bundan bana hiç bahsetmemiştiniz. Hangi temele dayandırıyorsunuz peki bunu? Bana söylemekten kaçındığınız bir şey mi var yoksa?</p>

  <p>— Sadece bir önsezi. Onların dikkatini çekmeye çalışıyorum. Ayrıca kendi aramızda böyle sinyal alıp verme yoluyla fısıldaşmanın da onların gözünde kibarlığa hiç de sığmadığını söylemeliyim.)</p>

  <p>Gözlerini Fassin’in üzerinden bir süre daha ayırmayan Yönetici ardından Y’sul’a çevirdi bakışlarını. “Bu âdemoğlu normalde de böyle kafadan çatlak mıdır?”</p>

  <p>Cevap vermeden önce emiş sesine benzer bir gürültü çıkardı Y’sul. “Dibine kadar hem de.”</p>

  <p>“Nasqueron yeni bir bombardıman tehlikesiyle karşı karşıya olabilir,” diye üsteledi Fassin. “Hatta bir çeşit baskın bile söz konusu olabilir.”</p>

  <p>“Hah!” diye gülerek alaya aldı onu Y’sul.</p>

  <p>“Biz hiç de savunmasız değiliz, âdemoğlu Taak!” dedi Yönetici gür bir sesle.</p>

  <p><i>Size öyle geliyor, oysa uzay gemileriniz her yanı sızıntı yapan birer antikadan farksız, gezegen üzerindeki savunma birimlerinizse hissiz kaya parçalarını saf dışı bırakmak üzere tasarlanmış,</i> diye bezgince geçirdi içinden Fassin. <i>Sağlam bir savunma mekanizmasına sahip olduğunuzdan dem vuruyorsunuz, ama Beş Numaralı Tezahür işgalcileri saldırıya geçmeye karar verir veya Mercatoria benim öldüğüme kanaat getirip Valseir’in kütüphanesinde onların gözünde bu denli değerli olan şey her ne ise onu ele geçirmeye yönelik daha</i> somut <i>bir sıçramada bulunursa, onları durdurma konusunda elinizden pek bir şey gelmez. Şu âna dek gördüklerimden hareketle, Navarchy Askeri Kuvvetleri’ne ait tek bir destroyerin bile sizin gezegeni verilen zaman içinde tümüyle dümdüz edebileceğini rahatlıkla söyleyebilirim.</i></p>

  <p>“Tabii ki değilsiniz,” diye onayladı Yönetici’yi. “Yine de bu bilgiyi yetkili mercilere iletmenizi rica ediyorum. Hazırlıklı olursanız kendinizi daha da iyi savunabilirsiniz.”</p>

  <p>“Bunu aklımın bir köşesine yazacağım,” dedi ona Yönetici, gururuna toz kondurmaksızın.</p>

  <p><i>Haydi be sen de,</i> dedi Fassin içinden. <i>Bir halt yapacağın yok. Uyarımı bir başkasıyla paylaşmaya tenezzül etmeyeceksin bile.</i></p>

  <p>Y’sul’un gözü yukarıdaki bir şeye takılmıştı. “Bu da nedir?” diye sordu hemen sonra.</p>

  <p>Anlık bir korkuya kapılmadan edemedi Fassin. O da başını kaldırıp baktı. Kısa ve kalın kanatları olan birkaç metre yüksekliğinde silindir şekilli bir araç, tavanın halen taç yaprak misali dışa doğru açık duran şeffaf panellerinin ötesindeki karanlığın ortasında, tam tepelerine denk gelen bir noktada dikey bir açıyla havada asılı duruyordu. Silindir şekilli araçtan çıkan uzun ve karanlık bir cisim onların üzerine doğrultulmuştu.</p>

  <p>İniltiye benzer acılı bir ses çıkardı Yönetici. “Oh, hayır. Basın buraya gelmiş bile.”</p>

  <p class="girintisiz1">“Sholish! <i>Asıl</i> göğüs zırhımı getir, seni kabuk kemirici, kafasız gaz artığı!”</p>

  <p>Bir zırh parçasını odanın diğer yanında dikilmekte olan uşağının kafasına hiddetle fırlattı Y’sul. Ortama uyum sağlama çabasıyla hızla renkten renge bürünerek gaz kütlesinin içinde savrulan üzeri kamuflaj desenli karbon plaka birkaç Ahali mensubunu kıl payı sıyırdıktan sonra —geniş salon o sıra tıka basa dolu olduğundan herkes ya başını eğmek ya bütünüyle yere çömelmek ya da sağa sola kaçışmak zorunda kalmıştı— Sholish’i yalayıp geçti ve şiddetli bir gürültü eşliğinde bir SüzülenAğaç panosuna gömüldü. Aradan oraya kaynaşmasına yetecek zaman geçmeden Sholish plakayı duvardan çekip çıkardı ve kendi kendine söylenerek yan odalardan birine doğru yürüyüp gözden kayboldu.</p>

  <p>“Müsaade eder misiniz?” dedi Albay Hatherence keskin bir tonda, salondakilerin havada savrulan metal parçasının güzergâhından kaçışmak için telaşla oraya buraya sıçraması sonucu meydana gelen kargaşa ortamında istemeden kendisine toslayan bir Ahali mensubuna.</p>

  <p>“Müsaade sizin!” diyerek onun yolundan çekilen Ahali mensubu hemen sonrasında Y’sul’un akrabalarından biriyle sürdürmekte olduğu sohbete geri döndü.</p>

  <p>Beraberinde kişisel yükleri, Fassin ve oerileithe olduğu halde Hauskip’ten ayrılıp savaş alanına doğru yola çıkma hazırlığındaydı Y’sul. İçlerinden birçoğu belli ki büyük ölçüde faydasız veya kesinlikle tehlikeli nitelikteki hediyelerini bizzat sunmak ve genellikle birbiriyle çelişmekle beraber yapmacık denecek kadar yüksek perdeden tembihler yağdırmak üzere orada hazır bulunmayı tercih etmiş olan çeşitli dostları ile aile fertlerinin sunduğu hediyelere ek olarak, sipariş verdiği yeni muharebe giysisi de daha o sabah (itibarını körükleyip onu mest edecek kadar çabuk!) eline ulaşmıştı.</p>

  <p>Böylesine yoğun bir ilginin odak noktasında bulunmaktan dolayı gururu okşanan ve fazlasıyla heyecana kapılan Y’sul onu uğurlamaya gelenlerin hepsini yeni elbiselerini tek tek denediği, kendisine miras kalmış olan aile yadigârı zırhı giyip bedenine az çok uyduğunu görerek rahatladığı ve tüm diğer armağanlar ile türlü zımbırtıyla bir çocuk gibi hevesle oynadığı sırada atıştırmalıkların ve diğer ikramların tadına bakmaları için giyinme salonuna davet etti. Tekerlek biçimli evin en geniş bölmelerinden biri olan bu salonda otuzdan fazla Ahali mensubu saymıştı Fassin. Her bir Ahali mensubunun kopmaya hazır bir tartışma, yan yana gelen iki Ahali mensubunun gizli bir tertip, aynı ortamda bir araya toplanmış üç Ahali mensubunun ise bir ayaklanma kıvılcımı anlamına geldiği yönündeki özdeyişi hatırına getirdi o an. Ahali’den otuzu aşkın kişinin bir arada bulunduğu böyle bir ortamın ne manaya geleceği konusunda ise hiçbir fikri yoktu, ama ortaya çıkacak sonucun sessizlik ve nezaketle uzaktan yakından ilgisi olmayacağı kesindi. Gürültü salonun kavisli duvarlarında çınlıyordu. Davetlilerin giysileri şatafat yarışına girmişti sanki. Sayfaları sondan başa doğru hızla döküldükçe ardışık sahnelerin birbirini izleyip tamamlayan bir görüntü arz edecek şekilde bütünlük kazandığı geometrik şekilli sanat çalışmalarıyla dolu kitapları andıran etkileyici motiflerle süslü şablonlar, davetlilerin açığa çıkardığı kabukları üzerinde gözler önüne seriliyordu. Manyetik tınılar yayan konuşmalar adeta girdaplar çizerek ortalıkta çalkalanıyor, duyulamayacak kadar düşük frekanslı sesler bir duvardan diğerine zıplayarak etrafa kargaşa dalgaları yayıyor, karşı cinsi etkileyip uyaran nitelikte salgıların çarpıcı karışımı salonu Ahali’ye has o neşe dolu şamatanın hummalı akıntısıyla dolduruyordu.</p>

  <p>— Yanımıza katmamız gereken bundan başka gardiyandan bozma rehber var mı? diye sordu Hatherence, kucağı hediye paketi dolu bir diğer Ahali mensubu salona girip doğruca Y’sul’un bulunduğu tarafa gitmek üzere kendisine yol açarken onun altında ezilmemek için en yakın duvara yapışıp başını az yukarıda süzülmekte olan Fassin’e doğru kaldırarak.</p>

  <p>— Pek öyle sayılmaz, şeklinde geldi Fassin’in karşılık mesajı. — Geçmişte, Slovius Amca’nın akıl hocası olmayı kabul ettiği zaman başka gezegenden gelme ve başka uygarlığa ait bir yabancının eğitimini üstlenmekle Muhafız-Kılavuzlar Loncası’nda hatırı sayılır bir itibar kaybına uğramıştı Y’sul. Sonradan toparlandı toparlanmasına, ama böyle bir işe girişmesi başlı başına bir cesaret örneği olarak hafızalara kazınmıştı bir kez. Böylesine vahim bir kayba içlerinde pek azı tahammül edebilir. Y’sul buna rıza göstermiş olsa bile, yeni birini bulmak üzere her şeye sil baştan başlamak yıllarına mal olurdu.</p>

  <p>Pembe renkli, küçük, yuvarlak ve de vıcık vıcık bir şey tam o anda albayın uzay elbisesinin tepesine düştü ve oraya yapışıp kaldı. Onu silkip attı üzerinden albay. — Bu şeyler de ne böyle? diye söyleniyordu bir yandan, bezip tükenmiş bir tavırla.</p>

  <p>— Onların misafirperverlik anlayışı böyle işte, mesajını gönderdi Fassin, elinden bir şey gelmeyeceğini gösteren teslim olmuş bir ifadeyle.</p>

  <p>İnce çöplere dizili meyve parçaları, yün yumakları, şamdan görünümlü sakızçalıları ve şekerleme, uyuşturucu macun ve bu gibi kutlamalarda sıkça rastlanan türden diğer ıvır zıvırla yüklü tepsiler havada süzülüyor, salonu bir ucundan diğerine amaçsızca kat ediyordu. Kendini tıkınmaya vermiş olan misafirler kimi bunu şiddetli sesler eşliğinde kimiyse usul usul yapmayı uygun görerek, ama hepsi de istisnasız her bulduğunu mideye indirerek bu buluşmanın keyfini çıkarmakla meşguldü. Gürültü her geçen dakika şiddetini artırıp adeta bir balon gibi şişerken, kalabalığın içinde birbirine çarpma vakalarının oranı da kabarıyordu —ki bu, Ahali’nin (kulak zonklatan çarpma sesleri, aceleyle söylenen “Affedersiniz!” veya “Kusura bakmayın!” ünlemleri, aniden ve telaşla yana yatmalar ve bir hemcinsinin dengesini yitirip yalpalamaya başladığını sezinlediği an her Ahali mensubunun değişmez şekilde sürüklendiği en yüksek tondan kahkaha patlamaları eşliğinde) kontrolü kaybetmekte olduğunun şaşmaz bir göstergesi kabul edilirdi.</p>

  <p>— Şu hale bak, diye yakındı Fassin. Bana öyle geliyor ki bu iş giderek cümbüşe dönüşüyor.</p>

  <p>— Bu tipler her zaman böyle <i>kafayı bulup</i> kendinden geçmiş halde mi dolaşır? diye sordu Hatherence, samimi bir şaşkınlıkla.</p>

  <p>İçtenlikle yapılan bu yorum karşısında kapıldığı kuşkuyu gizlemeye gerek görmeksizin onu süzdü Fassin. — Albay, dedi bir an sonra, — onları tarif etmek için daha iyi bir tanım bulunamazdı doğrusu.</p>

  <p>Şiddetli bir patlama sesi ansızın ortalığı çınlattı ve Y’sul’un az öncesine kadar süzülmekte olduğu noktanın yakınından canhıraş bir çığlık yükseldi. Havada uçuşan meyvelerden biri gaz kütlesinin orta yerinde patlayıp gevşekçe salınarak yere yığıldı. O civarda bulunan konuklar üzerlerine bulaşan köpüksü meyve zerreciklerini silkelemeye koyuldular.</p>

  <p>“Ayy, çok pardon!” dedi Y’sul, salonu çınlatan kahkaha tufanı arasında zorlukla duyulan bir sesle.</p>

  <p>— Tek rehber o olamaz! diye itiraz etti albay. — Ya diğer kâhinler? Onların da rehberi vardır elbet.</p>

  <p>— Evet var, ama birebir yürütülen, ancak özel seçilmiş kişilere açık tutulan bir ilişkidir bu. Kişinin Muhafız-akıl hocasıyla yollarını ayırması korkunç bir hakaret yerine geçer. Tüm itibar puanlarının silinmesine yol açan bir durumdur bu.</p>

  <p>— Binbaşı Taak, içinde bulunduğumuz şartlar altında duygularımızın esiri olmak gibi bir lüksümüz yok! İşinde daha iyi, en azından hareketleri daha az aptalca olan bir rehber bulma şansımız varsa, vakit kaybetmeksizin onu aramaya başlayalım derim.</p>

  <p>— Muhafız-Kılavuzlar bir loncadır, Albay; yalnız kendi üyelerini barındıran, dışa kapalı bir teşkilat. Eğer içlerinden birini kullanıp da bir köşeye atmaya kalkarsan, geri kalanların hiçbiri bir daha asla seninle ilişkiye girmez. Bunun üzerine sen de kendisine rehber, eğitmen, muhafız, her neyse işte, gerçekte olmadığı bir şey süsü vermiş bir palyaço bulmak zorunda kalırsın —ve işte o zaman aslında senin kapında kuyruk oluşturacak kadar kalabalık olduklarını görürsün— ama bunlar ya çok toy ve de salaktır, ya da fazla yaşlı ve garip huylu, üstelik seni beladan uzak tutmak şöyle dursun, başını beladan kaldıramamana sebep olmaları güçlü bir ihtimaldir. Kesin olan şu ki, öylesi bir durumda Muhafız-Kılavuzlar Loncası daha en baştan onlara tacizde bulunacağı gibi, Ahali’nin geri kalan kısmının büyük çoğunluğu sizinle konuşmaz bile. Kütüphaneciler, arşiv memurları, antika koleksiyoncuları ve çevre bilimleri üzerine uzmanlık yapmış olanlar —konuşma ihtiyacı duyacağımız türde kimselerin hepsi— size bir dakikalarını bile ayırmayacak, burun kıvırıp sizi reddedecektir.</p>

  <p>Y’sul’un hizmetkârı Sholish’in az önce girip gözden yitmiş olduğu yan odadan elinde hayli abartılı cilalanıp aynayı aratmayacak bir parlaklık kazandırılmış iki parçadan oluşma bir göğüs zırhıyla çıkarak geri dönüşünü izlediler. Fiziki gelişiminin dörtte üçünü ancak tamamlamış olan Sholish henüz sadece birkaç yüz yaşında genç ve sıska bir delikanlıydı. Her daim efendilerinden en az iki nesil genç olmasına özen gösterilen kişisel hizmetkârlara Ahali toplumu içinde, efendi konumundaki Ahali mensubunun bir nebze çalışma ve/veya eğitim gerektiren, kişisel tercih ve zevklerden hareketle şekillendirilmiş bir meslek tatbik etme zahmetine katlanmasına, uşağın da bu meşgalenin temel unsurlarını kavrayıp öğrenme olanağı yakaladığı zamanlar başta olmak üzere, sıklıkla rastlanırdı. Efendiler uşaklarını hizmetkârdan ziyade bizzat yetiştirmekte oldukları birer çömez gibi görmeye başlar, içlerinde iyiden iyiye sapkınlığa düşen bazıları ise işi astlarına kendilerinin eşitiymiş gibi davranma raddesine getirirdi.</p>

  <p>Y’sul’a gelince... Duygusallığın bu denli etkisinde kalıp kendini yem konumuna düşürme aşamasından henüz çok uzaktı o.</p>

  <p>“Oldu olacak hiç gelmeseydin, seni muhallebi beyinli sümük yumrusu!” diye bağırdı Y’sul, göğüs zırhını Sholish’in elinden sökercesine alarak. “Zırhı silbaştan döküp ördüm deme sakın! Yoksa zırhın üzerine yansıyan kendi görüntüne dalıp gittin de dikkatin mi dağıldı?”</p>

  <p>Ağzında bir şeyler geveleyen Sholish efendisinin huzurundan çekildi.</p>

  <p>— İma ettiğiniz kadar güçsüz olduğumuzu kabul etmeyi reddediyorum, Binbaşı, dedi Fassin’e albay.</p>

  <p>Oerileitheye dönüp devam etti sonra. — Sırf buna müsamaha gösterildiği için şu an burada bulunuyoruz, Albay. Ahali hiçbir açıklanabilir gerekçeye dayanmaksızın kâhin topluluğunu bütünüyle ortadan kaldırabilir. Şu âna dek hiç kimse bu konuyu çözüme kavuşturacak bir şablon geliştirmeye yeltenmedi. Bizzat sizin ve sizinle aynı cinsten olan diğerlerinin burada bundan böyle hoş karşılanmadığına dair ani bir hisse kapılırsınız sadece. Uygar denecek mertebeye yeni ulaşmış türleri halen tanıma aşamasında oldukları zamanlar bunun gerçekleştiği nadiren görülür, ama bunun her zaman böyle olacağına dair herhangi bir garantinin varlığından da söz edilemez. Bireylerle uğraşmaktan elbet bıkarlar —ki ben buna sayısız kez tanık oldum— fakat bunun ne zaman olacağını kestirmek de aynı ölçüde zor. Buraya her gelişimde, son ziyaretim sırasında bana ne denli dostça davranılmış ve ne derece yardım edilmiş olursa olsun —(tam bu noktada kuşku dolu bir kahkaha patlattı albay)— bu veya bundan sonraki herhangi bir sefer benimle hiç mi hiç ilgilenilmeyecek olunması ihtimalinin varlığını kabul etmeye zorlarım kendimi. Doğrusu şu ki, buradan defolup gitmek için önümde bir gün olduğu, aksi halde bir sürek avının hedef unsurunu teşkil edeceğim söylenebilir de bana. İster uzaktan isterse doğrudan yöntemle olsun, giriştikleri her yeni araştırmada bu olasılıkla yüzleşmek durumundadır kâhinler. Kendimizi buna alıştırmaktan başka bir şey gelmez elimizden. Sizinle tanışmaya gerek görmedikleri bile olur; geçmişi binlerce yıla dayanan saygın kâhin klanlarına mensup kâhin adaylarının onlarca yıllık eğitim süreçlerini geride bırakıp hazır hale geldikten sonra tam ilk araştırmalarına atılmak üzereyken bu işten vazgeçmeleri ve böylesi bir şeye kalkışmayı bir daha akıllarına dahi getirmemeleri konusunda uyarı aldığına dair kayıtlar mevcut. Sizi aralarına kabul etmiş olmaları mucize kabilinden bir durum. Ve unutmayın ki sizi gündelik hayatlarına burnunu sokan davetsiz bir asalak olarak görüp sürekli rahatsız etmemelerinin yegâne sebebi, Y’sul’un resmi anlamda size kefil olmasıdır.</p>

  <p>— Söylediklerinizden, bu maskarayla göbeğimizin bağlı olduğu sonucunu çıkarıyorum.</p>

  <p>— Aynen öyle. Biliyorum, inanması güç, ama içlerinde en iyilerdendir o.</p>

  <p>— Yüce Çekirdek yardımcımız olsun. O halde neden vakit kaybediyoruz? Cenazemin arzuladığım şekilde süslenmesi için şimdiden sipariş vereyim bari.</p>

  <p>Gönüllü Muhafız-Kılavuzlar Loncası, aynı gezegenin farklı kuşaklarından veya çok nadiren de olsa, genellikle aynı güneş sisteminde yer alan bir diğer gaz-devinden orayı ziyarete gelmiş Ahali mensuplarına göz kulak olma görevini kurulduğu günden bu yana sürdürüyordu. Ahali’den birinin yıldız sistemleri arasında —neredeyse her defasında yalnız başına— seyahat ettiği olurdu, fakat bu hiç de sıkça rastlanan bir olay değildi ve genellikle, yolculuğu gerçekleştiren bireyin işlemiş olduğu iğrenç bir suçtan ya da özrü mazereti olmayan bir kişilik bozukluğundan ötürü kendi gaz-devinden kovulduğu anlamı taşırdı.</p>

  <p>İkinci Sürgün Çağı’nı izleyen süreçte, galaksi şu anki yaşının henüz yarısını ancak geride bırakmışken, Ahali uzayın derinliklerinde toplu halde seyahat etmeye büyük ölçüde son vermişti. Ahali’nin ürettiği uzay gemilerinin yadsınamaz berbatlığının ve inşa tekniklerinin düşük kalitede oluşunun muhtemelen yedi milyar yıllık uygulama eksikliğinden kaynaklandığına dair genel bir kanı mevcutsa da, Fassin burada çarpık bir sebep sonuç ilişkisi kurulmuş olduğu fikrindeydi.</p>

  <p>Ertesi gün savaş alanına doğru yola çıkmaları kararlaştırılmıştı. Şehir Yöneticisi’yle aralarında geçen sinir bozucu görüşmeden bu yana geride kalan süreyi bir yandan Ahali gazetecileri ile uzak mesafeli haber alıcılarının çıkacakları seferle ilgili kendilerine yönelttiği soruları uygun bir dille savuşturup diğer yandan onlardan sistemin genelinde neler olup bittiğine ilişkin olabildiğince fazla bilgi toplamayı denemekle geçirmişlerdi. Bu çaba onları kaçınılmaz olarak uzlaşıya varma ve bilgi takas etme noktasına getirdi. Dış gelişmelerle ilgili bir haber demeti karşılığında, gazetecilerden biri Fassin’den son derece temkinli (hatta öyle temkinli ki, yolculuklarının esas amacıyla uzaktan yakından ilgili bir konuya ne zaman temas edilecek gibi olsa Albay Hatherence öksürük nöbetine tutulmuştu) bir havada gerçekleşen bir röportaj koparmayı başarmıştı.</p>

  <p>Üçüncü Öfke ayı tümüyle harap edilmiş, gerek üzerindeki gerekse içindeki herkes ve de her şey yok olmuştu. Bu yıkımdan sağlam çıkmayı başarabilen herhangi bir nakil gemisiyle ilgili hiçbir duyum alınmadığı gibi, bahsi geçen gemiye ait olduğu sanılan herhangi bir enkaza da rastlanmamıştı. Bununla birlikte, Derinlikler’e sürüklenmiş olma ihtimali de vardı elbet... Pek çok uydu mahva uğramış veya hasar görmüştü. Görünen o ki, Hızlılar’a ait olanlar (buradaki Hızlılar’dan kasıt, Mercatoria’ydı) ya kaybolmuş ya da çalışamaz duruma düşmüştü. Halihazırda mevcut olan yerel Hızlı türe ait bazı savaş gemileri Üçüncü Öfke ayından geriye kalan moloz yığını içinde arama-kurtarma çalışmaları yaparak epey zaman harcamıştı. ’glantine ayının ise her zamanki görünümünü koruduğu gözleniyordu. Yıldız sisteminin genelindeki gemi trafiği bir süredir bir nebze hafiflediyse de, olağandışı boyutlara ulaştığı söylenemezdi. Hauskipli Muhafız-Kılavuz Y’sul’dan alınan yetki dahilinde Ocula Albayı Hatherence’ın adıyla ’glantine ayına bir sinyal gönderilmişti. Söz konusu sinyale karşı taraftan şu âna dek herhangi bir cevap gelmemişti. Bu iletiyi takip etmekten sorumlu verici istasyonuna yönelik hiçbir nahoş girişimde de bulunulmamıştı halbuki.</p>

  <p>Fassin ile söyleşiyi gerçekleştiren gazetecinin verdiği bilgiye göre tüm bunlar er geç kendilerinin de ulaşabileceği bilgilerdi. İşin püf noktası neyi nerede arayacağını bilmekte gizliydi. Sırf yolculuk öncesi asapları bozulmasın diye en az yüzde doksan oranında doğru bilgi ilettiği halde bu görüşmeden tek taraflı olarak onların kârlı çıktığını vurgulayan muhabir biraz kırgın bir tavırla ayrılmıştı yanlarından. Yabancı yaratıkların moral bozukluğuna uğradılar mı komik davranışlarda bulunacağını gayet iyi biliyordu.</p>

  <p class="girintisiz1">“Arkadaşın ne demişti, tam olarak?”</p>

  <p>“Dediğine göre, kendisinden... ‘bir dolu malzemeyi havagazı borusundan geçirmesini’ istemişler. Söylediği sözcükleri birebir aktardığıma eminim. Sonra, ağzından gereğinden fazlasını kaçırdığını fark etmiş olacak ki, konuyu değiştirme gereği duydu. Onda gözlemlediğim bu... duraklama, konuyu böyle alelacele değiştirişi, az önce sarf etmiş olduğu kelimeleri daha da önemli kılıyordu. Yaşamının büyük çoğunluğunu Nasqueron’da geçirmiş biriyle konuşmakta olduğunun bilincine biraz geç varmış ve onun, üzerine konuşmakta olduğu konunun arka planında saklı olan imalardan dolayı kendisininkinden farklı birtakım hislere kapılıp o yönde tepki verebileceği ihtimalini ancak o zaman hesaba katmıştı.”</p>

  <p>“Peki bu konuşma hangi...?”</p>

  <p>“Şeklen şu an kullanmakta olduğumuzla çok benzeşen, insan diline uyarlanmış Açık G formatında yapıldı. Sözcüklere verilen anlamlar büyük ölçüde aynı; telaffuzu insan sesiyle uyum gösterecek biçimde değiştirilmiştir, hepsi o.”</p>

  <p>“İçeriğinde Angl sözcükleri yok mu yani?”</p>

  <p>“Hem de hiç.”</p>

  <p>“Demek ‘aerodinamik’ veya ‘hava kanalı’ yerine ‘havagazı borusu’ tabirini kullandı, öyle mi?”</p>

  <p>“Bildiğim kadarıyla hiç kimse ‘hava kanalı’ tabirini kullanmaz. Normalde burada başvurulması gereken, ‘aerodinamik’ kelimesidir. O ise üzerinde düşünmeksizin ‘havagazı borusu’ tabirini seçti, çünkü bu, anlam bakımından daha dar bir kapsama sahip olması dolayısıyla, teknik açıdan en doğru alternatifti. Bu bağlamda ele alındığında, uzay boşluğunda hareket etme kapasitesine sahip bir aracın Nasqueron’unkine benzer bir atmosferde de iş görebilmesi için elden geçirilip değiştirildiği anlamı çıkarabiliriz.”</p>

  <p>“Ve bu da, bir işgal veya yıkım gücü yüksek bir akın tehdidiyle karşı karşıya bulunduğumuz anlamına mı geliyor?”</p>

  <p>“Üzerimize bir akın yapılacağı bence aşikâr.”</p>

  <p>“Seninki böylesine yoğun bir korkuyu duvara asmak için fazla zayıf bir vida doğrusu.”</p>

  <p>“Biliyorum. Ama siz de bu adamın bağlı bulunduğu şirketin sistemin savaş aracı yapma ve onarma ihtiyacının dörtte üçünü karşıladığını aklınızdan çıkarmayın lütfen. Kullanmış olduğu şu ‘havagazı borusu’ tabiri oldukça sıradışı, kendisini duygusal olarak Nasqueron’a bağlı hisseden ve Ahali’ye sempatiyle bakan biriyle konuşmakta olduğunu idrak eder etmez bir teknenin rüzgâra göre yön değiştirmesi misali tavır değişikliği içine girmesi de fazlasıyla belirgin bir gösterge. Bu adamı iyi tanırım, hem de çocukluğumdan beri. Zihninin işleyiş şeklini az çok tahmin edebiliyorum.”</p>

  <p>“Yine de, neresinden baksan, bir gaz-devini işgale kalkışmak muazzam öneme sahip bir harekettir. Geçen yedi bin yıl süresince Mercatoria’nın böyle bir hamlede bulunduğu görülmedi.”</p>

  <p>“Mevcut durum, yerel anlamda onlar için umutsuz. Bu yıl içinde işgale uğrama tehdidi altındalar. Sözlük anlamıyla bir yıldan bahsediyorum, sizin algıladığınız şekliyle değil. Yardım gelmesi ise ancak onun da ötesinde en az bir yıl geçtikten sonra mümkün olabilir. Aslına bakarsanız, işgal seferinin çoktan başlamış olması bile mümkün. Üçüncü Öfke ile Mercatoria’nın bu civarda yer alan diğer mülklerine yönelik saldırılar bu harekâtın birer parçasıdır belki de.”</p>

  <p>“Bizi işgale girişmek onların faydasına mı bakalım?”</p>

  <p>“Burada fark yaratacak bir şey olabileceği kanısındalar. Bir bilgi, mesela. Benim buraya geliş sebebim de bu zaten, söz konusu bilgiyi arayıp bulmak. Ama benim öldüğüm ya da başarıya ulaşamayacağım fikrine kapıldığı an Mercatoria sürece doğrudan kendisi müdahil olma yoluna gidebilir. Dahası, Mercatoria’yı endişeye sevk eden işgalciler de aynı şekilde düşünüyor olabilir, üstelik onların bu yolda tereddüt geçirmesine yol açabilecek çok daha az gerekçe var. İçimden bir ses Ahali Çalışmaları’nın gelecekte de şu anki düzeniyle devam ettirilmesinin onların öncelik anlayışı ışığında pek de üst sıralarda yer tutmayacağını söylüyor.”</p>

  <p>“Söylesene Fassin, bu yönde bir harekâtı nasıl bir bilgi haklı çıkarabilir?”</p>

  <p>“Önemli bir bilgi.”</p>

  <p>“Biraz daha açık ifade edecek olursan?”</p>

  <p>“Çok önemli bir bilgi.”</p>

  <p>“Bana söylemeye niyetin yok gibi.”</p>

  <p>“Belki öyle, belki de bunu yapmak elimde değildir. Ama şimdilik işin aslını bilmemeniz en iyisi.”</p>

  <p>“Demek böyle düşünüyorsun...”</p>

  <p>“Olayın perde arkasındaki özel gayelerin sizi ikna edeceğini düşünseydim, inanın bunu sizinle paylaşırdım,” diye yalan söylemek durumunda kaldı Fassin.</p>

  <p>Konuştuğu kişi, Ahali’den Setstyin’di. Kendisini olup olabilecek en yüksek mertebede tanıdıklara sahip kişileri tarif etmekte kullanılan mütevazı bir tabir olan seyyar nüfuz satıcısı şeklinde nitelemeyi severdi Setstyin. Sosyal hiyerarşi açısından Ahali toplumu kayda değer ölçüde düzdü —Mercatoria’nın şatafatlı hilkat garibelerine has o keskin dikeyliği ile kıyaslandığında, bir nötron yıldızının yüzeyi kadar düz ve engebesiz— ama bu toplumun da kendine göre bir tepesi ve bir de tabanı vardı ve suhrl Setstyin her ikisiyle de temas halindeydi.</p>

  <p>Bir cemiyet takdimcisi ve yarı-zamanlı çalışan bir sosyal hizmet görevlisiydi o, bir hastane ziyaretçisi, yüce ve iyi olanların dostuydu, Ahali toplumunda ne derece yüce ve iyi olunabilirse artık; başkalarının durumuyla, kendi itibar puanlarının seviyesiyle ilgilendiğinden de fazla (bu tavrı onu son derece sıradışı, hatta tuhaf ve neredeyse korkutucu kılıyordu), yoğun ve samimi bir şekilde ilgilenen, çevresi geniş, arkadaş canlısı bir yaratık. İnsan deyimleri uyarınca, katıksız bir ebleh ile havasından geçilmeyen bir karizma arasında bir yerdeydi. Onun eblehliği, gerçekten önem taşıdığı üzerinde herkesin mutabık kaldığı tek şeyi, yani itibar düzeyini umursama hususundaki eksikliğine dayanırken, karizmasının da kaynağını yine aynı kişilik özelliğinden aldığı söylenebilirdi, çünkü itibarı önemsememek —onu saplantı haline getirmemek, bulunma ihtimali olan her yerde onu yana yakıla aramamak, kendi karizmasını üstlerininkiyle devamlı surette karşılaştırmamak— bile başlı başına bir karizma göstergesiydi. Ortamda şüpheciliğin en ufak bir gölgesi dahi bulunmadığı sürece garip bir kandırmaca oyunu oynar, aslında öyle yapmıyormuş gibi göründüğü halde perde arkasında kararlı bir şekilde itibar kovalar, görünürdeki ona karşı ilgisizliğinin saf bir bilgelikten kaynaklanan yapmacıksız bir umursamazlığa dayandığı izlenimi uyandırarak şüphe uyandıracak ölçüde gösterişsiz ve kıskanılmaya değmez bir yolla da olsa itibar zengini olmayı başarırdı.</p>

  <p>(İtibar denen olgunun hangi esaslar üzerinde işlediğini Fassin’e ilk anlatan, amcası Slovius olmuştu. O zamana dek bunun bir çeşit para olduğunu zannediyordu Fassin. Ama Slovius ona paranın bile artık şu bildiğimiz eski para olmaktan çıktığını, bununla beraber itibarın bazen onunla neredeyse karşıt anlama geldiğini izah etti. İtibar puanı elde etmek üzere ne kadar yoğun çaba sarfedilirse, sahip olunan itibar puanları o kadar değersizleşiyordu.)</p>

  <p>Setstyin aynı zamanda Ahali mensupları içinde Fassin’in karşılaştığı en duyarlı ve aklı başında olanlardandı. Basit bir insan tarafından kendisine yöneltilmiş olan ve uyanması, kendini toplayıp yatak odasından çıkması ve telefon başına gelmesi gibi ağır bir zahmet içeren şu ricaya bile benzerine çok az Ahali mensubunda rastlanacak bir saygı ve ciddiyetle yaklaşmıştı.</p>

  <p>Ok başı biçimli mekiği kendi kendini tamir edip ikmal yapadursun, Fassin bir insanoğlu olmanın kaçınılmaz koşullarından sayılan beyin ile bedeni dinlendirme işlemi için biraz zamana ihtiyacı olduğunu söyleyip izin isteyerek Hatherence’ın yanından ayrıldı ve Y’sul’un evinde kendisine tahsis edilmiş olan uzun ve dar tasarımlı istirahat odasına çekildi. Dört bir yana savrulup atılmış giysi yığınlarıyla dolu, birbirinden eski sıra sıra gardıropla çevrili, gözden düşmüş tablolar ve buruşup sarkmış duvar süsleri ile donatılmış, toz içinde ve karanlık bir koridordu burası esasen. Burada da karşısına çıkan iki yanı içeri göçük Ahali yatağı ve duvarların birinde yer alan girinti yardımıyla burası bir yatak odası işlevi kazanmıştı, oysa ne Fassin’in ne de gaz mekiğinin böyle bir mekâna ihtiyacı vardı.</p>

  <p>Kapıyı içeriden iyice kilitlediğine emin olan Fassin ok başı şekilli küçük mekiğinin ses dalgalarını algılama özelliğinden faydalanarak yerinden oynatılabilir bir tavan paneli tespit etti ve çift kat örülmüş çatıdan dışarı çıkarak kendisini esintili ve nispeten karanlık bir gecenin bağrında buldu.</p>

  <p>Tüm Ahali şehirleri gibi Hauskip de kendi atmosfer tabakası altında geçmişten bu yana sessiz sakin bir yer olma niteliğini korumuş bir toprak kesiti içinde yer alıyordu gerçi, ama bu, şehirlerin hava koşullarından etkilenmeyeceği anlamına gelmezdi. Basınç farklılıkları, fırtınalar, sis, yağmur, kar, yan rüzgârlar, yukarı veya aşağı doğru sürüklenen hava akımları, yanal kuvvet ve dönüşler... Hepsi onları çevreleyen gaz kütlesinin o anki durumuna bağlıydı. Bir dereceye kadar hırpalanarak ve lambaların ışığınca aydınlanan gecenin içinde oradan oraya hızla sürüklenmekte olan kalınca gaz kütleleri arasında gözlerden yarı-gizli vaziyette ilerleyerek, damların pırıltısının dışına ve üzerine ulaştı Fassin.</p>

  <p>Gökyüzündeki trafik o gece nispeten hafifti —hava yolculukları büyük ölçüde kentin ana parçalarını birbirine bağlayan miller ile çubuklar içinde gerçekleşirdi— ama belli bir mesafe uzaklıkta hareket halinde olduğu görülen birkaç Ahali mensubu ve bazı küçük araçlar —ki bunların çoğunluğunu paket dağıtım makineleri teşkil ediyordu— Fassin’in ruhunun derinliklerinde fark edilmeden ilerleyebilme dileğinde bulunmasına yetmişti.</p>

  <p>Aşağıda, gaz kütlesinin derinliklerinde, çakan şimşeklerin parıltısı seçilebiliyordu.</p>

  <p>Aşağı doğru sarkan birkaç santimetre kalınlığında bir frekans yönlendiricisinin yanına gelen Fassin ona tutunup yukarı doğru tırmanarak şiddeti azaltılmış mat ışıklarla çevrili kocaman ve içi boş bir çanağı andıran terk edilmiş bir meydana ulaştı ve kısa bir arayıştan sonra içinde bir iletişim ekranı bulunan halka açık bir kabin buldu.</p>

  <p>Gezegenin diğer ucunda konuşlanmış olmakla beraber, aynı anda Setstyin de ekvator çizgisi hizasındaydı. Bundan dolayıdır ki, Fassin gecenin bu ilerlemiş saatinde onu uyanık bulmayı umuyor olabilirdi, ancak Setstyin önceki gece vermiş olduğu son derece coşkun ve de neşeli geçen partinin yorgunluğunu üzerinden atmak için o sıra uykuya dalmış bulunuyordu. Ahali mensupları onlarca gün uyumadan durabilirdi ama bir kez uyudular mı, bunu şaşılacak kadar uzun bir süreye yayma eğilimindeydiler. Fassin dakikalarca yalvarıp dil dökerek nihayet Setstyin’in uşağını onu uyandırmaya ikna ettiğinde bile, bu ancak uzun bir uğraşın sonunda mümkün olmuştu. Setstyin’in görüntüsü ve sesi uyku sersemliğini üzerinden tam olarak atamadığını ele verse de, içerilerde bir yerde zihninin uyanık ve pürdikkat olduğu anlaşılmakta gecikmedi.</p>

  <p>“Peki benden ne yapmamı istiyorsun?” diye sordu Setstyin. Bir yandan da, mili andıran uzuvlarından biriyle solungacının kenarını kaşıyordu. Göbeğinin orta yerine, yakın bir dost veya bir aile ferdi haricindeki bir kimseyle yapılan telefon görüşmesi sırasında nezaketen giyilebilecek asgari elbise kabul edilen hafif bir uyku kuşağı dolamıştı. Gövdelerinin içindeki ağız kısmı ile şehvet organlarının başkalarınca görülmesi hususunda Ahali’nin dikkatli ve de çekingen davrandığına nadiren rastlansa da, özellikle karşılarındaki kişi başka ırka mensup bir yabancıysa, bu tür konularda da uyulması gereken bazı edep ilkeleri ön plana çıkmıyor değildi. “Ne söylememi istiyorsun, Fassin, ve de kime?”</p>

  <p>Aniden ortaya çıkan sert bir rüzgâr, Fassin’in kabindeki ekrana odaklanma kaygısıyla ok başı şeklindeki mekiğini dengede tutmaya çabalaması sonucu mekiğin kanatçıklarından yoğun bir hırıltı çıkmasına yol açmıştı. “Tercihen mümkün olduğunca yüksek mertebedeki ve yine mümkünse, bu meselede ketum davranmayı bilecek birini, bu kişi her kim olursa artık, gerçek bir tehditle karşı karşıya bulunduğumuz konusunda ikna edin. Bir baskına uğranılması durumunda ne yapılması gerektiği üzerine kafa yormaya şimdiden başlasınlar. Belki de yapılacak en doğru hareket, ilk etapta baskına izin vermek. Kafadan çatlak bir Hızlı’yı sırf size esaslı bir ders vermiş olmak için bir iki kente nükleer bomba yağdırmaya itecek, olası sonuçları gereği gibi tartılmadan ortaya konmuş düşmanca bir tepki, ihtiyaç duyacağınız en son şeydir.”</p>

  <p>Setstyin’in kafası karışmış bir hali vardı. “Bundan kim kazançlı çıkabilir ki?”</p>

  <p>“Lütfen, bana güvenin ve gerisini merak etmeyin... Hızlı türlerin hareket tarzıdır bu.”</p>

  <p>“Siyasetçilerle ve ordunun ileri gelenleriyle konuşmamı istiyorsun, doğru mu anladım?”</p>

  <p>“Evet.” Bir Ahali kentinin önde gelen siyasetçileri ve ordu kurmayları da en az hünerli terziler ve Setstyin gibi kendini çılgın partiler düzenlemeye adamış —yiğidin hakkını yiğide vermek gerekirse, muhtemelen ondan biraz daha az adamış— olanlar kadar acemi ve işini sırf zevk için yapan kimselerdi, gelgelelim eldekiyle yetinmek gerektiğini Fassin de biliyor ve ona göre hareket ediyordu.</p>

  <p>Düşünceli bir tavırla şöyle dedi Setstyin: “Bizi işgale cüret edemezler.”</p>

  <p>Fassin de aynı kanıdaydı. Kelimenin tam karşılığıyla bir işgal girişiminde bulunulması imkânsızdı. İsterse üzerinde Ahali’den, evet Ahali’den bile daha barışçıl yaradılışlı, daha itaatkâr ve daha kolay yıldırılacak bir toplum yerleşik olsun, Ulubis kuvvetleri Nasqueron veya herhangi bir başka gaz-devininki kadar devasa bir kütleyi ele geçirmek için ümitsiz ölçüde zayıf kalıyordu. Ahali’nin mesken tuttuğu bir yeri kontrol altına almayı denemek, işeyerek bir yıldızın her yanını ıslatmaya çalışmaktan farksızdı. Asıl büyük tehlike, aranan bilgiye erişmelerine yeteceği öngörülen bir süre için gezegenin belli bir bölgesini işgal altında tutmak üzere sefere kalkışmakla, Mercatoria’nın Ahali’nin topyekûn bir işgale maruz kaldığı izlenimine kapılıp sert tepki vermesine yol açmakta yatıyordu. Tepki gösterilmeye layık görülen şeye karşı olabildik en yoğun tepkiyle saldırıya geçmek görünüşe göre Ahali düşünce yapısının hakim unsurlarından biriydi ve Fassin bunun ilgili tüm taraflar açısından yaratabileceği sonuçları zihninde canlandırmaya dahi cüret edemiyordu.</p>

  <p>“Uzun vadeli bir akın ve belli bir sahanın geçici bir süreyle ele geçirilip cüretkâr devriyeler yoluyla gözetim altına alınması gibi olası durumların yanlış yorumlanıp genel bir işgal hareketi zannedilebileceğinin altını çizmelisiniz.”</p>

  <p>“O saha neresi olabilir sence?” diye sordu Setstyin. “Yoksa sahiden de bana hiçbir fikrin olmadığını mı söyleyeceksin?”</p>

  <p>“Bana öyle geliyor ki, harekâtın odak noktası, sınırları yeni yeni belirlenen şu Resmi Savaş bölgesi veya onun yakınında bir yer olacak.”</p>

  <p>Setstyin gövdesinin ön kısmından çıkan uzuvları bezgince iki yanına düşürdü. İnsanların saçma buldukları bir şeyi zoraki olarak kabul ettiklerini göstermek için başvurduğu şu göz devirme hareketinin eşdeğeriydi bu. “Tabii ya, benimki de ne soru; başka neresi olacaktı ki?”</p>

  <p>“Savaşın iptal edilmesi veya ertelenmesine yönelik en zayıfından da olsa bir olasılık kaldığını sanmıyorum, siz ne dersiniz?”</p>

  <p>“Her zaman için bir olasılık vardır, ama bunun benim gibi vaktini partilerde kafayı bularak geçiren bir yaratığın yüksek mevkideki birinin kulağına bir şeyler fısıldamasıyla hiçbir ilgisi olamaz. Düşün bir kere: Daha önce bir eşine daha rastlanmamış şiddette bir saldırının, Nasqueron’un kendi sınırları içinde yabancılar eliyle yapılacak bir tecavüzün eşiğindeyiz ve ortaya koyabildiğin tek öneri Resmi Savaş’a <i>son verilmesi çağrısında bulunmamız</i> mı? Bana sorarsan ne kadar hırçın ve yıkıcı olduğumuzu göstermek için bununla eşzamanlı birkaç savaş daha çıkarsak ve bir yandan da bu işlere elimizi alıştırsak çok daha etkin ve caydırıcı bir hareket olur.”</p>

  <p>“Fikrinizi almak istemiştim sadece.”</p>

  <p>“Savaş alanına doğru ne zaman yola çıkacaksın?”</p>

  <p>“Hauskip yerel saatiyle, yarın sabah.”</p>

  <p>“İşte bu güzel. Savaşın açılış törenine henüz çok vakit var.”</p>

  <p>“Aklımda daha öncelikli başka işler olabileceğini unutuyorsunuz.”</p>

  <p>“Hmm. Yüksek mertebeli birine konuyu açmam halinde seni takibe alabileceklerini ve ilgili taraflarca her adımının izlenebileceğini hesaba kattın mı peki?”</p>

  <p>“Normal şartlar altında da öyle olmayacak mı sanki? Ama sorunuzun cevabı, evet, hesaba kattım.”</p>

  <p>“O halde bana, yolun açık olsun demek düşüyor, Fassin Taak.”</p>

  <p>“Teşekkür ederim.”</p>

  <p>Bunun ardından bir süre için ekranı süzen Setstyin, Fassin’in bu görüşmeyi nasıl bir ortamda yapmakta olduğuna takılmış olacak ki, şu yorumu ekledi: “Y’sul’un bir telefon santralinden faydalanacak kadar bile itibar puanı kalmamış mı yoksa?”</p>

  <p>“Yolculuğa çıkarken beraberimde Muhafız-Kılavuz niyetine onun yanı sıra oerileithe ırkından ve Mercatoria askeri kuvvetlerine mensup bayan bir albay da olacak. Kendisi sizi bu saatte rahatsız etme gerekçemi tam idrak edemeyebilirdi. O yüzden de, bu görüşmeyi yapabilmek için gizlice dışarı sıvışmam icap etti.”</p>

  <p>“Görüyorum ki cesur olduğun kadar tedbirlisin de. Çıkacağın seferde sana bol şans dilerim, Fassin. İrtibatı kaybetmeyelim.”</p>

  <p class="orta1"><b>•</b></p>

  <p class="girintisiz">“Eğer bu görüntüleri izliyorsan, Sal, ben çoktan öldüm demektir. Şu aşamada, ölümümün hangi yolla gerçekleşmiş olabileceğiyle ilgili hiçbir tahminde bulunamıyorum. Dilerim ki bu, onurumu zedelemeden, kahramanca çarpışırken meydana gelmiş olsun. Gün gelip de bu kaydı izleyebileceğini pek zannetmiyorum, çünkü olay en azından seni de ilgilendiren bir aşamaya gelene dek bunun olmasını istemediğimden, huzur içinde uyuyabilmek için tüm duyularımı tıkadım. Huzur içinde ölmek... Aslına bakarsan, ümit ederim ki bu, senin çoktan ölmüş olduğun anlamına gelsin.”</p>

  <p>“İşin seni ilgilendiren kısmı, her ne kadar aynı bakımdan olmasa da, Fass’ı da ilgilendiriyor. Aslına bakarsan, seni, beni, Fass’ı ve Ilen’i ilgilendiriyor. Zavallı Ilen, aramızdan ayrılalı ne çok zaman oldu. Ilen Deste’ydi adı, Sal. Onu hatırlıyorsun, değil mi? Belki de hatırlamıyorsundur. Sonuçta hepsi aynı yere çıkan farklı ve garip onca gerekçe bularak kafamızı dağıtmaya çalıştıysak da, aradan geçen zaman hepimiz için fazla uzundu. O ardı arkası kesilmeyen tedavilerine gömülen sen, yavaş yaşamın inceliklerine kapılan Fass, ışık hızı yakınlarında çok fazla zaman harcayıp adeta bir dahi kesilen ben. Görünüşe göre zaman hiçbirimize yetişememiş, ha, ne dersin, Sal?”</p>

  <p>“Ama sanırım sen Ilen’i ve onun başına geleni hatırlarsın, ne de olsa hepimizi derinden sarsan bir olaydı, sence de öyle değil mi? Bana kalırsa öylesine dokunaklı ve korku verici bir olayla ilgili hiçbir ayrıntı unutulmaz, hem de asla. İnsan bunu nasıl unutabilir ki? Malum olayı hâlâ sık sık rüyanda görüyorsun, üstelik sadece geceleyin de değil, kimi zaman gündüz vakti de hiç beklemediğin bir anda gizlice sana sokulup kendini hatırlatıveriyor. Bu durumu hiç fark ettin mi? Ben çoktandır farkındayım. O sahne bazen son derece açık seçik bir halde beliriyor gözünün önünde, yüksekçe bir yerden düşmemek için parmak uçlarından başka bir dayanağı olmaksızın aşağı sarkan birinin ekrandaki yansıması gibi; hele ki bu bir kadınsa, daha da berraklaşıyor görüntü. Bu kişinin ekranda genellikle kurtarıldığını söylemek yersiz tabii. Ama bazı diğer seferler olayın gidişatı... beni pusuya düşürüyor. Kendimi bir şeyleri tamamen doğal şekilde yaparken buluyorum, hiçbir... ipucu olmadan, anıları tetikleyecek hiçbir... uyarıcı unsur olmadan; ardından bir de bakıyorum ki oradayım, oraya geri dönmüşüm, yanımda sen, Fass ve Ilen’le bir kez daha o lanet olasıca kocaman geminin göbeğindeyim.”</p>

  <p>“Ne demek istediğimi <i>anlıyor</i> musun? Aradan bunca yıl geçtikten sonra bile görüntü birebir canlanıyor belleğimde. Oysa sen şimdiye dek unutulup gideceğini düşünmüştün, değil mi? Kahretsin, <i>o</i> yakınında heba edilen onca seneye rağmen onun... nasıl demeli... kuruyup solacağını ve uzak bir anıya indirgeneceğini sanmıştın herhalde, yanılıyor muyum? Bir de şimdi bak bana; bedensel zaman ölçüsüyle altmış bir yaşına geldiğimi söylüyorlar. Oysa her zamankinden daha zinde hissediyorum kendimi, benimkinin üçte biri yaşında oğlanlarla yatıyorum ve... Altmış bir yaşındaki bir kadına benzer yanım var mı sence? Umarım yoktur. Ama o olayı şimdiye çoktan unutmuş olmam gerekirdi, sen de öyle düşünmüyor musun? Zaman en iyi merhemdir derler. Ama işin aslı hiç de öyle değil.”</p>

  <p>“Söyle bakalım, benzer bir şeyle sen de <i>karşılaşıyor</i> musun? Bahsettiğim şeyler zihninde bazı çanların çalmasını sağlayabildi mi bari? İnan bunu bilmeyi çok isterdim. Belki günün birinde gerçeği öğreniriz. Belki ben sormak zorunda kalırım, sense görmen gereken şeyi asla göremezsin, ama öyle ya da böyle, işin aslını beraberce öğreniriz. Hem başka biri görür belki gerçeği. Başkaları görsün diye yapılmış bir şey değil bu tabii, ama, sen de kabul edersin ki yüksek risk taşıyan bir uğraş bu ve yapıldıktan sonra neler olacağını kim bilebilir?”</p>

  <p>“Her neyse, durum şu: Orada vaktiyle ne olup bittiğini biliyorum ve bundan dolayı seni öldürmek niyetindeyim, Sal. Ya da, belki de çoktan öldürdüm. Başta da söylediğim gibi, eğer bu kaydı izliyorsan, ben öldüm sense halen hayattasın demektir. Ama bu işin burada bitmeyeceğini aklına kazımanı istiyorum. Mezarımın ötesinden kopup gelerek senin peşine takılmaya yönelik ciddi niyetler besliyorum, Sal, seni moruk hergele. Bunun hiç de kolay olmayacağını biliyorum, ama tüm kariyerimi kendimi belli bir güce erişeceğim bir konuma yerleştirme yolunda çalışıp didinerek geçirdim. Donanma bünyesinde öyle güçlü bir pozisyona ulaştım ki oturduğum yerde parmağımı şöyle bir şaklatmamla beraber koskoca savaş gemileri motorlarını çalıştırıp belli bir rotaya oturur ve uzayın derinliklerine doğru uzaklaşır. Kendi mesleki ortamımda geniş bir tanıdık şebekesi inşa ettim, dostluklar kurdum, yeni müttefikler edindim, yeri geldi mi bazı kişilerle düşüp kalktım, sınavlar verdim, tüm bunları yaparken risk almaktan çekinmedim ve bu sayede, günü gelince sana, ah, bu saate kadar neredeyse tüm sistemin sahibi haline gelmiş olması gereken bir adama meydan okuyacak gücü üzerimde topladım. Geçidin yok edilmesi beni az daha yerimden ediyordu — kaldı ki planlarımı önemli ölçüde geriletmeyi başardı da— ama ben nihayet eve döndüğümde veya benim ölümüm halinde gerçekleşmesi planlanan şey gerçekleşmeye başladığında senin hâlâ sağ ve hayat dolu olacağına şüphem yok.”</p>

  <p>“Açıkçası, sana çok da fazla bilgi vermemeliyim. Seni ihtiyatlı davranmaya itecek herhangi bir uyarıda bulunmanın alemi yok. Tüm avantaj senden yana değil mi zaten? Eh, işin gafil avlama kısmı istisna tabii. Şaşırdın mı bari? Eğer bu kaydı dinliyorsan, izliyorsan, hayrete kapıldın mı? Şimdi ne olacağını merak ediyor musun? Öyle olsa iyi olur. Durma, merak et, Sal, merak etmeye, korkmaya bir an olsun ara verme, çünkü o korku kısa bir süre daha hayatta kalmanı sağlayabilir. Ama fazla uzun değil. Kesinlikle fazla uzun değil, ama yeterince uzun.”</p>

  <p>“Sanırım şimdilik bu kadarı yeterli, ya sence? Birlikte olduğumuz, artık çok eskilerde kalan o dönemler de dahil olmak üzere, hiç şüphesiz ikimizden birinin diğerine hitaben yaptığı en uzun konuşma oldu bu, değil mi? Belki de birbirimize söylediğimiz şeylerin tümünün toplamından bile daha uzundur. Ya da, olsa olsa ona denktir, ondan daha az değil.”</p>

  <p>“Dur sana açıklayayım, halen anlamadıysan eğer: İzleri gördüm, Sal. Sen ceketini giyip yakanı kaldırmadan bir an önce, üç kırmızı çizgi halinde boynunu kat eden izleri. Onları anımsadın mı? Soğuktan titrer gibi yapıp ‘C-yakası’ veya ona benzer bir halt geveleyişini de mi hatırlamadın yoksa? O an iliklerine dek işlemiş olan korku ve tavana vurmuş olan adrenalin düzeyinden dolayı farkına varamadığın ve ancak aradan uzunca bir süre geçtikten sonra seni huzursuz etmeye başlayan küçük falsolardan yalnızca biriydi bu. O günden sonra ceketinin yakası hep yukarıda gezdin, değil mi? Kendini banyoya atıp ilkyardım çantasını eline alana dek o ceketi seni teselli eden bir tür örtü olarak kullandın, yalan mı? Seni bilmem ama ben gayet iyi hatırlıyorum. Elimi Ilen’e eriştirebilmek için aşağı uzandığım sırada onun tırnaklarının durumu gözümden kaçmamıştı. Kan birikmişti o tırnakların içine. Daha dün gibi gözümün önünde. Fass ise onları görme fırsatı bulamadı; halen de haberi yok bu ayrıntıdan. Ama ben gördüm. Boynundaki izlerin neden kaynaklandığına ilkin emin olamadım, ama sonradan incelemeyi de ihmal etmedim. Olayın üzerinden birkaç hafta geçmişken aramızda yaşanan şu lüzumsuz vedalaşma faslını hatırlıyor musun? İşte o zaman yakından kontrol etme şansı yakaladım. Geride kalan zaman zarfında izler silinmeye yüz tutmuştu tabii, ama ana hatlarıyla halen oradaydılar işte.”</p>

  <p>“Onu oldum olası arzulamıştın, değil mi, Sal? Güzeller güzeli Ilen’e günün birinde sahip olmayı dilemiştin hep. Seninle o gemiye binmesinin evet anlamına geldiği sanrısına mı kapılmıştı yoksa o küçük beynin? Buna samimi olarak kendini inandırmış mıydın? Desene kız sonradan fikir değiştirmiş! Fakat bunun artık bir önemi kalmadı sanırım. Göreceğimi gördüm ben.”</p>

  <p>“Olayın komiğime giden yanı ne, biliyor musun? Sen de aynını yapabilmiş miydin bilmem ama, biz birlikte olduk. Ilen ve ben. Tek seferliğine yaşanıp bitmiş olsa da, asla unutamayacağım olaylardan biriydi. Aah-ah, benim yerimde olmaya can atardın, değil mi? Bahse girerim öyledir. İlerleyen süreçte Fass’la da yattım, sırf seriyi tamamlamak için. Bu arada, o işte senden çok daha iyi olduğunu teslim etmeliyim.”</p>

  <p>Üniformalı görüntü oturduğu yerde öne doğru eğilip yüzünü kameraya yaklaştırdı ve bir yandan sesi alçalıp silikleşirken dosdoğru karşısına diktiği gözlerini bir an olsun kırpmaksızın konuşmasını şöyle noktaladı:</p>

  <p>“İşini bitirmek üzere yola çıkmıştım, Sal. Eğer bu kaydı izliyorsan bunu başaramamışım demektir, en azından şahsen, ama ölüler dünyasından çıkıp gelmem gerekse bile, icabına bakmadan yakanı bırakmayacağıma emin ol.”</p>

  <p>Görüntü dondu ve anbean silikleşip yok oldu. Hafifçe titreyen bir elin ileri doğru uzanıp ekranı kapaması için aradan biraz zaman geçmesi gerekmişti.</p>
</body>
</html>