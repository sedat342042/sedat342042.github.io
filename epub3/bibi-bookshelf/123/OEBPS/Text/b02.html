<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>BÖLÜM İKİ</h1>

  <h2 class="sigil_not_in_toc">Bellek Yıkımı</h2>

  <p class="girintisiz">Ben bir su ayında doğdum. Bazıları, özellikle de kendi sakinleri, buraya gezegen diyor, ama çapının iki yüz kilometrenin az üzerinde olduğu göz önüne alınırsa burayı tanımlarken ‘ay’ terimini kullanmak bence daha doğru. Bu ay bütünüyle suyla kaplı ve böyle söylemekle ifade etmek istediğim, burasının yalnızca üzerinde hiçbir kara parçası bulunmayan bir küre oluşu değil, aynı zamanda çekirdeğinde de hiçbir katı kütle barındırmayıp en merkez noktasına dek sırf şu bildik anlamıyla sudan meydana gelmiş olmasıydı.</p>

  <p>Boyutları çok daha büyük olsaydı, bu ayın buzdan bir çekirdeği olurdu, çünkü su her ne kadar basınçla sıkıştırılamaz sanılsa da, tamamen öyle değildir ve yüklü miktarda basınçla karşılaşması halinde buza dönüşür. (Buzun su yüzeyinde gezindiği bir gezegende yaşamaya alışıksanız, tarif ettiğim bu durum size tuhaf ve hatta yanlış gelebilir, ama gerçek bu.) Bahsi geçen ay, çekirdeği buz tutacak ölçüde büyük değildi ve bundan dolayı, yeterince dayanıklı olması ve su basıncına karşı direnç göstermesini sağlayacak yeterli donanıma sahip bulunması halinde, bir kişi geride bıraktığı su kütlesinin giderek artan ağırlığına aldırmaksızın, ayın merkezine ulaşabilirdi.</p>

  <p>Oraya vardığında ise hepsinden daha garip bir olaya tanıklık ederdi.</p>

  <p>Çünkü görünen o ki, burada, sularla kaplı bu ayın tam merkezinde, yerçekimi yoktu. Her yandan bastırıp etkisini gösteren muazzam bir basınç söz konusu olacaktı elbet, ama bir kez buraya varan kişi artık fiziksel ağırlığını yitirmiş demekti (ister bir ay isterse başka bir kütle olsun, ister suyla kaplı olsun ister değil, kişi bir gezegenin sınırları dışındayken devamlı olarak merkeze doğru çekilir, bir kez merkeze vardı mıydı ise bu defa her yöne doğru eşit olarak çekilirdi) ve aynı sebepten dolayıdır ki, kişiyi çevreleyen basınç, ayı oluşturan su kütlesinin büyüklüğüne bakıldığında hiç de beklendiği kadar kuvvetli olmazdı.</p>

  <p>Bu durum, pek tabii ki...</p>

  <p class="girintisiz1">Ben bir su ayında doğdum. Bazıları, özellikle de kendi sakinleri, buraya gezegen diyor, ama çapının iki yüz kilometrenin az üzerinde olduğu göz önüne...</p>

  <p>Okumayı burada kesen kaptan metnin geri kalan kısmını ekran üzerinde gittikçe artan bir hızla taradı ve şu cümlenin hizasına gelince durup tekrar okudu: “Oraya vardığında ise hepsinden daha garip bir olaya tanıklık ederdi.” Eliyle ekrana üst üste fiskeler vurarak biraz daha ilerledikten sonra durup tekrar okudu: “Ben bir su ayında doğdum. Bazıları, özellikle de kendi”</p>

  <p><b>Hepsi bunun gibi mi?</b> diye sordu, yanında dikilmekte olan üçüncü kaptanına.</p>

  <p><b>Hepsinin aynı olduğu sanılıyor, efendim. Belli zaman aralıklarıyla, birkaç yüz kelimeden oluşan bir şablonun eksiksiz olarak tekrarlandığı görülüyor. Toplamda on iki ila on yedi kere. Hafızasından geriye sadece bu kalmış. Temel işletim sistemi ve talimat ayarları bile silinmiş. İğrenç makinelerin benzeri durumlarda başvurduğu, Bellek Yıkımı diye de bilinen alışıldık bir caydırma tekniğidir bu.</b></p>

  <p><b>Daha önce orada ne olabileceğine dair hiçbir iz bırakmıyor mu geride?</b></p>

  <p><b>İz bırakıyor bırakmasına, ama o da kendi kendini tekrarlayıp duran kısa bir metinden öteye geçmiyor. Teknik kadromuz bunun birbirini tekrarlar nitelikteki üzerine-yazma metinlerinin sonuncusu olduğunu ileri sürüyor. Makinenin hafızasında, ele geçirileceğini anlayana veya yok olması kaçınılmaz hale gelene kadarki gerçek anılarından geriye hiç iz kalmamış.</b></p>

  <p><b>Hem de hiç.</b></p>

  <p>Voehn kaptanı görüntünün en sonuna inebilmek için bir kontrol düğmesine bastı. Ekran hatırı sayılır bir süre donduktan sonra, şu ibareyi gösterdi: “Ben bir su ayında...”</p>

  <p><b>Hafızanın son kısmı bu mu?</b></p>

  <p><b>Evet, efendim.</b></p>

  <p>Gülümseme olduğu ancak başka bir Voehn tarafından anlaşılabilecek bir ifade kaptanın yüzünü yalayıp geçerken, sırtındaki dikenler bir an için büküldü.</p>

  <p><b>Bunun eksiksiz bir kontrole tabi tutulduğuna emin misiniz, Üçüncü Kaptan? Başka bir içerik ya da gizli mesaj olmasın?</b></p>

  <p><b>Mutlak bir kontrolden geçtiğine şüpheniz olmasın, efendim. Verilerin toplamı gemimizin hafıza kapasitesini aştığı için parçalara ayrılarak işlemden geçirildi. Sizin burada gördüğünüz, teknik açıdan soyutlanmış hali.</b></p>

  <p><b>Bu işin başarıyla tamamlanması ne kadar zaman alacak peki?</b></p>

  <p><b>Yirmi dakika daha.</b></p>

  <p><b>Kayda değer depolanmış önemli verileri göstermeye yarayan başka aygıt ve yöntemler var mı elimizde?</b></p>

  <p><b>Hayır. Aygıt dışarıdan nasıl görünüyorsa, gerçekte de büyük ölçüde öyleydi: Bir kuyrukluyıldız başı. Sahip olduğu ana yapay unsur, merkezindeki, çeşitli birimlerden meydana gelmekle beraber duyu ile itki kısımlarının birbirinden ayrıştığı sıvaüstü bir iğrençlikti. Hepsi de özenle kontrol edilmiş teknik veriler bunu doğrular nitelikte.</b></p>

  <p><b>Şu devamlı tekrarlanan kısmın asıl dili nedir?</b></p>

  <p><b>Sizin de görmüş olduğunuz gibi: Eski Standart Dil.</b></p>

  <p><b>Peki, alıntı yapılan kısmın menşei?</b></p>

  <p><b>Bilinmiyor. Teknik Harekat Dairesi’nden alınma, deneme kabilinden bir analiz yoluyla ulaşılan yüzde on dokuzluk oran, bunun Quaup kökenli olabileceğini vurguluyor.</b></p>

  <p>Quaup, çoğunluğu Mercatoria’nın bir parçası olan —öyle ki, kaptanın geçmişte bir Quaup subayıyla beraber bir savaş gemisinde görev yapmışlığı vardı— ve boyutları küçük ile orta arasında değişen balonlara benzemeleri dolayısıyla insanlar tarafından genellikle baloncuklar şeklinde adlandırılan bir alttüre mensup oksijen soluyan ve havada süzülerek hareket eden yaratıklara verilen genel isimdi. Ele geçirilen makinenin hafızasını doldurduğu tespit edilen ve devamlı kendini tekrarlayan metnin su altında gidebilen bir Sudünyalının bakış açısıyla anlatıldığı son derece açıktı. Eh, diye düşündü kaptan içinden, başkalarının bakış açısıyla bir şeyler yazıldığı da görülmemiş şey değildi hani. Kolejin birinci sınıfındayken, bunun haddini aşan bir varsayım suçu olduğunu fark edip de itirafta bulunarak buna karşılık cezalandırılmazdan önce Culmina’dan biriymiş gibi şiirler besteleyen kendisi değil miydi sanki? Bu olay onun olaylara genel yaklaşımını derinden etkilemiş, karakteri üzerinde kalıcı izler bırakmıştı.</p>

  <p>Kaptanın bunun haricinde herkese örnek teşkil edecek kadar başarılarla dolup taşan askeri öğrencilik geçmişindeki tek büyük leke, Konuşlandırılabilir Anlayış Oranı’nı arzulanan seviyeye getirmek üzere gereksinim duyulan bir iyileşme evresi olmuş, sonraları bu kusurun kasıtsız olarak yapmış olduğu hakaret ve karşılığında maruz kaldığı yaptırımlar yüzünden kapıldığı duygu yoğunluğunun etkisiyle bu türden tüm hislere kapısını kapamasının bir sonucu olduğu teşhisinde bulunulmuştu. Yine de bu, kişinin karşısındakileri anlama inceliği göstermeksizin, diğer bir deyişle, hem kendi mürettebatının hem de hasımlarının duygularını sezmeksizin ulaşamayacağı bir mertebe olan kaptanlığa layık görülmesine engel teşkil etmemişti.</p>

  <p>Başını dışarı uzatıp ele geçirilen cihazın yarı erimiş kalıntılarına dikkatle baktı; normal haliyle kabaca sekiz yüz metre çapında olup şu an gövdesinin dörtte birini yitirmiş bulunan, bilhassa kuyrukluyıldız görünümü verilmiş, üzeri oluk oluk, siyah rengin hakim olduğu bir araçtı karşısındaki. Uğradığı kısmi yıkımın işaretini taşıyan son ısı dalgalarını çevreye yayarak, tahrip olmuş gövdesi koyu renkli kırık dökük cisimler ile paramparça metal parçalarının oluşturduğu küçük bir enkaz tarafından çevrelenmiş vaziyette, birkaç kilometre açıkta hareketsiz uzanıyordu.</p>

  <p>Kendi gemisinin inceltilmiş CR ışınlarından biri tarafından aydınlatılan bu manzara o anki halinden daha berrak ve mükemmel serilemezdi herhalde gözler önüne; arada ne herhangi bir ekran vardı, ne de bir çeşit şeffaf zırh, atmosfer veya başka bir vasıta. Geminin ana gövdesine adeta uçarak dışarıdan eşlik eden, üzeri zarif oymalarla bezeli kocaman bir kiriş sisteminin tepesine bir kuş yuvası misali kondurulmuş köprü üstü bölmesinden dosdoğru dışarı bakıyordu kaptan. Bünyesinde başka hiçbir canlı türü barındırmayan ve mürettebatı bütünüyle Voehn unsurlardan kurulu olup bu sayede gövdesinin geri kalan kısmının da hava boşluğuna açık tutulabilmesine olanak tanıyan bir gemiydi onunki. Başlarından geçen kapışma süresince, doğal olarak, geminin orta kısmının derinliklerinde, kendi zırhı yanı sıra birden çok kalkan tabakasıyla çevrelenip koruma altına alınan, duyuları ise ekranlar aracılığıyla korunup canlı tutulan merkezi komuta alanının güvenli ortamında kalmayı ve harekâtı oradan takip edip yönetmeyi tercih etmişlerdi, şimdiyse —nihayet enkazın güvenli olduğuna kanaat getirilince— kaptan, üçüncü kaptan ve mürettebat içinden seçilmiş birkaç gözde tayfa büyük bir uğraşla hakkından geldikleri düşmanlarının düştüğü durumun daha iyi tadına varabilmek için geminin dışına çıkıyorlardı.</p>

  <p>Yanlarından geçip gitmekte olan gerçek bir kuyrukluyıldız başı görmeyi umar gibi etrafına bakındı kaptan. Uygun açıda durup elindeki ekrana yansıyan görüntüyü yakınlaştırınca, çatışma sona erdiğinde sistemin iç kısımlarına geri dönmeleri emredilen diğer iki gemisinin hiç kamaşmaksızın gökyüzünde hareket eden mavi renkli iki sönük yıldızı andıran ışığını seçebilmişti. Onlar haricinde yakın çevrede göze çarpan yegâne şeyler, altlarında uzanan gemi ve iki kilometre ötedeki enkazdı.</p>

  <p>Ölmek için oldukça soğuk ve ıssız bir nokta doğrusu, diye düşündü kaptan. Bu özelliği dolayısıyla da, şu tiksinç makine için kendisine bir saklanma yeri bulmak üzere yapılmış son derece mantıklı ve hassas bir tercih, ama yine de, başka bir yerde yetişmiş olan herhangi bir canlının —veya en azından görünürde canlı olan bir şeyin— son anlarını geçirmek üzere seçeceği bir yer asla değil.</p>

  <p>Elindeki ekranı üçüncü kaptanına uzattı ve esas gözlerini bir kez daha geminin gövdesinin bulunduğu yöne çevirirken ikinci göz takımı yardımıyla halen süzmekte olduğu astsubaya dönük duran sırtındaki sinyal çukurunda beliren titreşimler vasıtasıyla, ona şöyle dedi:</p>

  <p><b>Evet, görevimizin bir bölümü böylece tamamlanmış oldu. Şimdi sistem üssüne dön ve şu iğrençlik makinesinin hafızası işlemden geçirilip çözümlenince öyle GM<a id="k5" href="../Text/dipnotlar.xhtml#a5"><sup>[5]</sup></a> patlayıcıları yerleştirip ateşle ki, ondan geriye kala kala en temel atom parçacıklarından daha büyük olmayan zerreler kalsın.</b></p>

  <p><b>Emredersiniz efendim.</b></p>

  <p><b>Artık çekilebilirsin.</b></p>

  <p class="orta1"><b>•</b></p>

  <p class="girintisiz">Uzaktan uğultuyu andıran bir gürültü eşliğinde, düzgünce ama nispeten sert bir şekilde hızlandı gemi. Fassin’in sağ kolunun ön kısmının altına, oradaki kas hareketlerini algılayıp ona göre karşısındaki ekranın —oysa oturmakta olduğu koltuk doğrultulup takım elbisesi de kendisine destek olduğundan, ekran karşısından ziyade yukarısında kalmış gibi geliyordu artık Fassin’e— konumunu ayarlayan küçük bir altlık yerleştirilmişti ve bu sayede, gemi Nasqueron’dan uzaklaşıp sistemin iç kısımlarına, güneş yönündeki bir sonraki gezegen olan az çok Dünya’ya benzer özellikteki Sepekte’ye doğru yol alırken, Pirrintipiti’yi şöyle bir görme şansı yakaladı.</p>

  <p>Ekrana yansıyan genel görüntüsü itibarıyla, ’glantine’in tropikal iklimli başkenti, soluk yeşil renkteki bir denizin ortasına serpilmiş koyu yeşil adacıkların üzerinde alabildiğine yükselen pırıltılı bir lekeyi andırıyordu. Ne tuhaftır ki, daha şimdiden Pirri’yi özlemeye başladığını hissediyordu. Oraya vardığında limandan dışarı adım atmaya vakti olmayacağı ortadaydı; gemiden inince ilkin bir tüp trene naklolmak, sonrasında ise Karanlıkkule adı verilen o koca yapının derinliklerinde bir yerde kendisini uzayda seyahat edebilecek nitelikte bir geminin beklediği limana çıkaracak olan asansöre binmekti beklentisi. Güz Evi’nden doğruca uzaya açılmak zaten yeterince yanlış bir iş, ruhu üzerine tatbik edilmiş ne amaç güttüğü belli olmayan bir ayırma işlemi gibi geliyordu ona.</p>

  <p>Sepekte’ye yapılan yolculuklar, standart uygulama olan bir derecelik hızlanma oranı geçerli kabul edildiğinde, gezegenlerin dizilimine bağlı olarak genelde beş günün biraz altı ile bir haftanın az üstü aralığında bir zaman dilimi alıyordu. Bu seyahatlerde kullanılan gemiler geniş ve konforlu olup yolcuların geminin içinde rahatça dolaşıp restoranları ve barları ziyaret etme, ekranlarda sunulan görüntüleri izleme, spor salonunda ter atma ve hatta, daha büyük boyutta gemiler söz konusu olduğunda, yüzme havuzlarında keyif yapma serbestisi vardı. Uzay boşluğunun yerçekimsiz ortamına girildiğinde geçirilecek ağırlıksız dakikalar yolcular açısından çılgınca eğlenme (ve genellikle alelacele girişilmiş ve şaşırtıcı şekilde pek de tatmin edici sonuçlar doğurmayan sevişme) olanakları yaratıyordu. ’glantine’den gelen insanlar standart yerçekimi oranının çifte ağırlığını biraz rahatsızlık verici bulsa da, bu durum az çok Sepekte’ye vardıklarında karşılaşacakları ortamı yansıttığından, onlar açısından bulunmaz bir hazırlık fırsatı teşkil ediyordu bir bakıma.</p>

  <p>Ekranda belirtilen ve üç ile başlayıp sırasıyla dörde ve sonra beş derecelik yerçekimi derecesine varan basınç oranı Fassin üzerinde etkisini göstermeye başlamıştı. Üzerindeki yerçekimi elbisesi soluk alıp verişini algılıyor, fazlaca bir ek çaba harcamaksızın akciğerlerini şişirmesine yardımcı oluyordu.</p>

  <p>“Sanırım birazcık kestireceğim,” dedi İkinci Kaptan Dicogra, uykulu bir sesle. “Yoksa sohbet etmek mi isterdiniz?” diye sordu ardından.</p>

  <p>“Siz dilediğiniz gibi kestirin,” karşılığını verdi adam ona. “Şahsen ben de biraz şekerleme yapmayı planlıyordum.”</p>

  <p>“İyi o halde. Sistem bizim hayati fonksiyonlarımızı kontrol altında tutacaktır. Sonra görüşünceye dek size iyi uykular.”</p>

  <p>“Tatlı rüyalar.”</p>

  <p>’glantine’in ekranda giderek uzaklaşan görüntüsünü seyre daldı Fassin. Onun daha da gerisinde ilk göze çarpan, uzayın zifiri karanlığı ya da yıldızların o köpüğümsü dağılımı değil, içine bin tane ’glantine veya Sepekte veya Dünya atılsa bile aradaki farkı gözlemlemenin mümkün olmadığı, en geniş yerinde çevresi yüz elli bin kilometre uzunluğa varan dev gezegen Nasqueron’un güneş ışığınca aydınlatılan geniş yüzeyiydi; çılgınca bir dans eşliğinde dönüp durdukça ancak rüyalarda görülebilecek fevkalade bir çölün rengini açığa çıkaran ve kocaman sıvı akıntılar gibi birbirine yaklaşan gaz yumaklarıyla süslü bu heybetli küre, herhangi bir insan için hayal edilebilecek hemen hemen en uygunsuz yaşam alanı kabul edilen fakat Fassin’in zaman zaman hızlanan o sıradışı hayatının daha şimdiden büyük bölümünü geçirmek durumunda kaldığı ve hayret verici boyutlarına, birbirinden farklı manyetik çekim ve radyasyon derecelerine, dayanılmaz ölçülere varan sıcaklığına, ezici basınç oranlarına, nefes almayı imkânsız kılan atmosferine ve ne zaman ne yapacağı öngörülemeyen tehlikeli ve bir o kadar ilginç sakinlerine rağmen tıpkı diğer kâhin dostları gibi Fassin’in zihninde de artık evle eşdeğer konuma gelmiş Ulubis sisteminin o sonsuz dünyası içinde hiç de küçük sayılamayacak kendine has bir diğer sistemdi.</p>

  <p>Fassin bakmayı sürdüredursun, o görüntü de gittikçe ufaldı, ta ki glantine aşıboyası rengindeki dev gezegenin çizgilerle kaplı devasa yüzeyinde minicik bir nokta halini alana ve çevresinde kendisinden daha parlak yıldızlar belirene kadar; sonra ekranı kapadı ve uykuya çekildi.</p>

  <p class="girintisiz1">Uyandı. Dört saat geçmişti aradan. Bir yandan geminin sanki çok uzaktan geliyormuş gibi duyulan uğultusuna kulak kabartırken, basınç oranının öncekiyle aynı olduğunu fark etti. Daha fazla uykuya ihtiyaç duymadığı için kendini ağırlaştırılmış yaşam formuna soktu ve derin düşüncelere daldı.</p>

  <p class="girintisiz1">Ulubis sistemindeki herkes geçidin yok edilmesiyle beraber başlarına gerçekte ne geldiğinin gayet iyi bilincindeydi. Bunu bilmek kolaydı çünkü daha yıkımın gürültüsü kulaklarına geldiği an izleyen iki buçuk yüzyıl boyunca Ulubis’ten bir yere ayrılamayacaklarını anlamışlardı. Çoğu insan için, sistemin dışına seyahat edemeyecek olan büyük çoğunluk —ki bunların yüzde doksan beşi insan ırkındandı— için bile hayatlarında derin izler bırakacak bir durumdu bu. Yaşamlarının geri kalanı süresince buraya tıkılıp kalacakları anlamına geliyordu. Galaksinin geri kalanına kavuşacaklarına dair gördükleri ya da görmeyi umdukları rüyaların hiçbiri gerçekleşemeyecekti.</p>

  <p>Diğerleri içinse bu mahrumiyet, yitip giden geçidin öte yanındaki, galaksinin başka bölgelerine serpilmiş olan sevdiklerinden sonsuza dek kopma anlamı taşıyordu. Bulundukları yer ile Zenerre arasında iki yüz on dört yıllık bir mesafe vardı: Oradan Ulubis’e ulaşmak veya herhangi bir mesaj ya da sinyal iletmek içinse süresi ışık hızıyla iki yüzyılı aşan bir yolculuk yapmak gerekiyordu; Mühendisler konumlandırılacak yeni geçidi bir gemiye yükleyip hemen yola çıkarsalar bile solucan deliği bağlantısı ancak üç yüz yıla yakın bir süre geçtikten sonra yeniden kurulabilirdi.</p>

  <p>Hem geriye herhangi bir Mühendis ya da geçit taşıyacak büyüklükte bir gemi kalıp kalmadığını kim kesin olarak bilebilirdi ki? Belki de Ulubis geçidi bu bakımdan yalnız değildi ve tüm diğer geçitlere de eşzamanlı saldırılar düzenlenip hepsi yok edilmişti. Mercatoria’nın kendisi de ortadan kalkmış olabilirdi pekâlâ; kimbilir, galaksinin son büyük uygarlığından geriye ne Merkez ne Atardamar ne de herhangi bir yerdeki bir geçit kalmıştı belki, onların yerine, harap olmuş, terk edilmiş ve yapayalnız bırakılmış, sayıları binlerle ölçülen birbirinden kopuk küçücük ada sistemlerinin varlığını korumuş olması ihtimali vardı.</p>

  <p>Yıkımın hemen öncesinde gerçekleştirilen, geçitlerarası haberleşme trafiğinin temizlenmesine yönelik olağan işlem, galaksi çapına yayılmış böylesi bir saldırıyla ilgili herhangi bir ipucu yakalanmasını engellemişti. Şu da var ki, söz konusu saldırının on dakika öncesine kadar, hiç kimse Ulubis geçidine yapılacak saldırıyla ilgili bir ipucu edinmiş değildi, ta ki Ulubis’in o güne dek gördüğü en büyük Öteden Gelen filosu dört bir yana parıltılar saçarak boşluğun içinden çıkagelip sistemdeki en büyük savaş gemisi ve ateş gücü kümelenmesinin üzerine gözü pek bir şekilde atılana ve yüzlercesini kaşla göz arasında yok edene kadar; gelgelelim —saldırıya uğrayan tarafın gemilerini doğrudan güzergâhları üzerine çıktıkları durumlar haricinde tamamen görmezden gelerek— bunu yaparken yedikleri darbelere aldırmaksızın savunma kalkanlarına birbiri ardına bindirip onları yarıp geçerek doğruca geçit ağzına ilerlemişler, son koz olarak ise, orada olup bitenin boyutunu ve içerdiği vahşeti tek başına tüm sisteme duyurmaya yetecek düzeyde muazzam bir karşıt madde patlaması sağanağı yaratarak, üzerinde yaşam olan her yüzeyin göğünü kısacık bir an için de olsa kamaştıracak, gölgelerini çok uzaklara değin düşürecek, kendisine en yakın olanları kör edecek ve Öteden Gelen filosundan geriye kalanlar ile takipçilerinin büyük çoğunluğunu adeta buharlaştıracak, kısacası etraflarındaki her şeyi un ufak edecek şiddette bir hadiseye imza atmışlardı.</p>

  <p>Kısa bir süre için bu girişimleri başarısızlıkla sonuçlanır gibi görünmüştü, çünkü son savunma hattı dayanmayı başarmış, geçit bu çatışmayı ve sonrasındaki patlamayı zarar görmeden atlatmıştı.</p>

  <p>O âna kadarki tüm bu saldırı koca bir yanıltma hareketinden başka bir şey değildi gerçekte, nitekim asıl saldırı, büyük bir geminin —ışık hızının yüzde doksan dokuzu seviyesindeki bir süratle ilerleyen birkaç milyon ton ağırlığında içi oyuk bir asteroidin— tam karşı yönde aniden belirmesiyle tetiklenmişti. Hızla fırlayarak solucan deliğinin ağzının birkaç yüz metre ötesinden geçmesi ve peşi sıra, çarpıştıkları an henüz kendisinden yana dönmeye bile başlamamış olan bir dizi lazer savaş uydusuna toslayıp bir anda bunların hepsini ve ayrıca, alt birimler ve neredeyse tüm ilgili sistemler de dahil olmak üzere geçidi çevreleyen bütün bir alanı, gökyüzünde nefes kesici bir diğer ışık patlaması yaratarak yok etmesinden hareketle, bu hamlenin de hedefi ıskaladığı söylenebilirdi bir bakıma.</p>

  <p>Meydana gelen bu etkilerin hiçbiri geçidi ortadan kaldırmayı başaramamıştı; kendisini feda eden geminin bağıl kütlesi olmuştu bu işi halleden.</p>

  <p>Geçitler sadece ve sadece büyük göksel cisimlere uzak konuşlandırılmış Lagrange noktalarına veya diğer yörünge alanlarına yerleştirilirdi çünkü nispeten düz bir uzay süresi kesitine ihtiyaç duyarlardı. Fazla büyük bir yerçekimi derecesi —bir gezegenin ya da benzer büyüklükte bir başka cismin yerçekimi kuyusuna çok yakın— söz konusu oldu mu, çalışmazlardı. S-T eğrisi biraz yükseltildiğinde ise içeriye doğru çöküp genelde öfkeli bir gösteri eşliğinde ortadan bütünüyle kaybolurlardı. Son hızla savrulan asteroid görünümlü geminin cüssesi öyle büyük, vektörel hızıysa ışık hızına öyle yakındı ki, Sepekte büyüklüğünde bir gezegeninkiyle aynı kütleye sahipti denebilir. Onun yerçekimi kuyusunun geçidin ağzına çok yakın bir hizadan geçmesi, özellikle de sahip olduğu o muazzam hız vektörü hesaba katıldığında, geçidi ve onun gerisindeki ‘deliği’ tüm sistemi bir anlığına da olsa dehşetengiz bir ışığa boğacak bir diğer ışıma titreşimi eşliğinde çökertmek için yeterliydi.</p>

  <p>Baskının ilk safhasında rol üstlenmiş ve bu âna kadar sağ kalmayı başarmış olan son birkaç saldırgan kaçmaya yeltendiyse de ya yakalanıp imha edildiler ya da etkisiz hale getirilip son çare olarak kendi kendilerini yok ettiler.</p>

  <p class="girintisiz">Bu saldırı gerçekleşmeden iki gün önce, Borquille Karanlıkkulesi’nin tepesinde yer alan kendi ekseni etrafında dönme özelliğiyle ünlü restoranda, annesinin ölümü dolayısıyla kendisine nezaketen verilmiş uzatmalı izni sona erip de ertesi gün Birleşik Donanma Akademisi’ndeki görevinin başına dönmek durumunda olan Taince Yarabokin ile akşam yemeği yiyen Fassin, uzayda mı yoksa Sepekte üzerinde mi olduklarına bir türlü karar veremiyordu. Fassin ise Sepekte’nin ikinci büyük şehri olan ‘skem’in nispeten daha perişan görünümlü ve de daha sağlıksız eğlence saraylarının birinde geçirdiği bir ay süren balık avının ardından ona katılmıştı. Kendini bitkin hissediyordu adam... ve hatta biraz yaşlanmış.</p>

  <p>Malum olayın hatırası henüz çok canlıyken beraber bir gece geçirmiş olsalar da ciddi anlamda yakınlaştıkları hiçbir zaman söylenemeyecek bu ikili, enkaz halindeki geminin içinde başlarından geçen olaydan bu yana irtibatı kesmemişlerdi. Saluus ise olayı takip eden süreçte her ikisinden de az çok uzaklaşıp kendini çekmiş, ardından bitirme okuluna katılmak üzere henüz sezon başlamamışken galaksinin yarı mesafe ötesine gitmiş, sonraysa onlarca yıl boyunca zampara bir mirasyedi gibi sürdüğü dağınık hayatla kendisine zaten dargın olan babasının başını iyice ağrıtmış —bunu yaparken Fassin’in sadece zaman zaman ve o da belli bir sisteme dayalı olarak sergilediği davranış tarzını neredeyse hiç durmadan tüm galaksiye yaymıştı— ve Ulubis’e kısa süreli, habersiz ziyaretlerde bulunmak üzere son derece nadiren dönmüştü.</p>

  <p>Taince’nin çağırdığı Navarchy gemisinden ancak birkaç dakika sonra, ’glantine’in Çorak Kuzey Toprakları adı verilen bölgesinde harap olmuş bir halde uzanmakta olan enkazın yanına bir Kurtarma Muhafızı mekiği ulaşmış, bu mekiğin personeli yabancı gemi enkazına girip Ilen’in kemikleri tuzla buz olmuş cesedini kurtarmıştı. Bunun ardından, olayla ilgili soruşturma başladı. Sal geminin iç kısmına bir dış tehdit karşısında kendisini fiziksel olarak güven altına alma gereği doğrultusunda ihtiyaç duyması beklenenden çok daha fazla ölçüde tecavüz ettiği gerekçesiyle yerel makamlar tarafından suçlu bulunurken, Navarchy Askeri Kuvvetleri ortaya koymuş olduğu performanstan ötürü Taince’yi fazladan kurs kredileri vererek ödüllendirmişti.</p>

  <p>Taince’nin verdiği ifade sayesinde kendisini bir yerlerden bir sivil cesaret ödülü koparmayı bekler bulan Fassin ise herhangi bir törene onur konuğu olarak iştirak etmekten kurtulmayı yine de bilmişti. Kendisi Sal’ın enkazın yanından aşırıp beraberinde götürdüğü eğri büğrü metal parçasından bir kez olsun söz açmamışken, Taince bu meseleyi Karanlıkkule’de yedikleri akşam yemeği sırasında gündeme getirmişti. Kız bunu olay anında da fark etmişti etmesine ama bu hususu Sal’ın üzerine bir kez daha varmasını gerektirecek ölçüde önemsememişti. Bırakalım o acınası hatırayı yanında götürsün, diye düşünmüştü herhalde.</p>

  <p>“O gemidekilerin toplumu tarafından muhtemelen kapı kulpu veya elbise askısı niyetine kullanılıyordur,” dedi kız kederli bir sesle. “Ama Sal’ın çekmecesinde veya çalışma masasının üzerinde bir süre durdu mu bir de bakmışsın ki geminin kontrol manivelası ya da esas yıkım silahlarının ateşleme düğmesi olup çıkmış.”</p>

  <p>Başını çeviren Taince, uzaktaki ufuk çizgisine ve Sepekte’nin, restoran kendi ekseni etrafında döndükçe adeta tabanı başkent Borquille’ye çakılı olan kırk kilometrelik bir kablonun uzayın sınırındaki tavanında yer alan bu yerçekiminden arındırılmış yaşam alanında yerçekimi olduğu izlenimi uyandıracak biçimde çok yakından kayarcasına geçen yüzeyine baktı.</p>

  <p>“Vay canına, demek bunca zamandır durumun farkındaydın,” dedi Fassin, bir yandan ‘seni gidi seni’ der gibi başını yukarıdan aşağı sallayarak. “Bunu tahmin etmeliydim. Ne de olsa senden hiçbir şey kaçmaz.”</p>

  <p>Navarchy Askeri Kuvvetleri bünyesinde mükemmel bir kariyer şekillendiren ve Mercatoria’nın en üst düzey askeri birimlerinden biri olup şu tarihe kadar çok az insanın davet edildiği Birleşik Donanma kadrosuna seçilen Taince, gözü her bakımdan yüksekte olan birisiydi. Dış görünüş itibarıyla gençliğini ve körpeliğini koruyan Kumandan Taince Yarabokin aslında gayet yaşlanmıştı.</p>

  <p>Gerçi aynısı, her üçü için de söylenebilirdi.</p>

  <p>Sergilediği türlü türlü ahlaksızlığa karşın, en iyi tedavileri kaldırabilen ve hatta kendisi için yasaklanmış kabul edilenlerin bazılarına da makul ölçülerde girme becerisi sergileyen Sal, bundan dolayıdır ki, gerçekte Ilen’in ölümünden bu yana geçmiş olan yüz üç yılın çok daha altında bir süre geçirmiş gibi görünüyordu. Son dönemde, onun artık yerleşik düzen kurmaya karar verdiği ve iyi bir evlat gibi babasının işlerini devralıp bizzat yönetmeyi planladığı yönünde söylentiler bile gelmişti kulaklarına.</p>

  <p>Öteden Gelen gemilerini kovalayıp onların üslerine baskınlar düzenleyerek, hızla savaşıp ağır ağır yaşlanarak onlarca yılı geride bırakmıştı Taince.</p>

  <p>Fassin ise aile şirketine katılmış ve sonuçta bir Yavaş Kâhin olup çıkarak süresi uzatılmış onlarca yılını Nasqueron Ahalisi ile görüşmeler yapıp onlar hakkındaki bilinmezleri ve sırları azar azar açığa çıkararak geçirmişti. Tıpkı Sal gibi onun da kendine göre çılgınca geçirdiği yıllar olmuştu; gençlik çağında ’glantine, Sepekte ve onların da ötesindeki eğlence merkezlerinin inişli çıkışlı yaşantısına damgasını basmış, bu yolda yüklü tutarda para ve de gençliğe has yanılsamalarını yitirip buna karşılık az biraz kilo ve bir miktar da bilgelik edinerek, galaksinin geri kalan kısımlarına oranla daha uygar kabul edilen ve daha renkli bir hayat tarzı arz eden bölgelerini kapsayan kendi Büyük Turne’sini tamamlamıştı. Ama onun günahlarına müsamaha gösterilme süreci, en azından kendi fikrince, Sal’ınkine oranla daha küçük çaplıydı ve kesinlikle çok daha kısa bir döneme yayılmıştı. Çok geçmeden evine dönmüş, olgunlaşıp sakin bir havaya bürünmüş ve gerekli eğitimden geçip bir kâhin olmuştu.</p>

  <p>Ara sıra mola verip o eski çılgın dönemlerini aratmayacak olaylara imza atıyordu gerçi, ama bunlar, öyle veya böyle Slovius Amca’nın hiç hoşuna gitmemekle beraber, çok daha nadiren ve uzun aralıklarla gerçekleşiyordu.</p>

  <p>Kâhinlik kurumunun binlerce yıllık kutsanmışlığının adeta hissedilebildiği salonlarda bile çeşitli problemler yaratıp insanların canını sıkmayı sürdürmüştü Fassin. Son on beş yüzyıllık süreçte —ki bu, Slovius Amca’nın yöneticiliğine denk gelen süreçti— geçerli olan yaklaşım, doğrudan araştırma yönteminden ziyade sanal yöntemi ön plana çıkarıyordu. Sanal veya uzaktan araştırma yöntemi diye bilinen şey, Nasqueron’un puslu atmosferinin en dış sınırlarının hemen üzerinde yakın bir yörüngede seyreden Üçüncü Öfke adlı aya inşa edilmiş ancak sıhhi kliniklerde görülebilecek temizlikteki bir Kâhinlik fakültesi kampüsünde, yüksek çözünürlüklü bir dizi NMR<a id="k6" href="../Text/dipnotlar.xhtml#a6"><sup>[6]</sup></a> tarayıcısı, lazer bağlantıları, haberleşme uyduları ve son olarak, işin kirli ve tehlikeli kısmı olan Ahali’nin kendi uçuşları, grupları, kitlesel hareketleri, okulları ve bireyleri ile yakın temas kurma faaliyetlerini yüklenmiş olan mekanik alıcılar aracılığıyla aşağıdaki Ahali ile iletişim kurmak üzere sıkı gözetim ve yakın ilgi altında tutularak adeta komaya girmişçesine bilinçsiz ve baygın vaziyette uzanmak suretiyle gerçekleşirdi.</p>

  <p>Kendisi gibi genç bir avuç kâhin ile birlikte ok başına benzeyen sıkış tepiş gaz mekiklerine gizlice girme, soluma sıvısı yoluyla teneffüs etme, vücudunun belli başlı tüm deliklerine tüp ve vana sokulmasına müsaade etme ve kâhinin vücudu ile akıbetinin emanet edileceği tek kişilik bir mekikle yerçekimi, zehirlenme, radyasyona maruz kalma ve tüm diğer koşulları kabul edip göze alarak onu fiziksel olarak gaz-devinin atmosferine sokmanın orada yaşayan yaratıkların saygısını ve güvenini kazanmak ve böylelikle mesleği daha sağlıklı icra edip üstlenilen sorumluluğu daha iyi yerine getirmek bakımından fayda sağlayacağı gibi hususlarda ısrar etmiş olan Fassin bu doğrultuda ufak çaplı bir isyan hareketinin elebaşları arasında da yer almıştı.</p>

  <p>İzleyen süreçte ölümler, yenilgiler, tartışmalar, men edilmeler ve grevler yaşanmışsa da, en sonunda, esasen daha etkin ve verimli olduğu tartışma götürmeyen araştırma sonuçlarına (bu araştırma sonuçlarının daha etkin ve verimli oluşunun tartışma götürmediği yargısı, yaşlı muhafızın herkesin eski yöntemlere bağlı kalması halinde tüm bunların nasıl olsa gerçekleşeceği iddiasında bulunamamasından değil, bu sonuçların öncekilere oranla bariz şekilde daha üstün oluşundan kaynaklanıyordu ki bu fazlasıyla gecikmiş değişimi tetikleyen de bu ayrımdı) ve daha ham verilere dayanarak genç nesil galip gelmiş ve böylelikle, zorlu yoldan yapılan araştırmalar, diğer bir deyişle, araştırmacının ellerini mecazi anlamda kir pas içinde bırakan Gerçek Araştırma, istisna olmaktan çıkıp yerleşik ve geçerli kural halini almıştı. Zaten bu yöntem, neresinden bakılırsa bakılsın öncekine kıyasla daha ilginç ve riskli ama aynı zamanda çok daha fazla ödül vaat eden ve kendisini yürüten kâhini çok daha fazla eğlendirdiği gibi, nispeten daha yenilikçi olan kâhin evlerinin son yarım binyıldır ortaya koyduğu düzenlenmiş, damıtılmış, süresi gecikmiş verileri almayı tercih edenler açısında daha gözlemci-dostu denebilecek bir yapıdaydı.</p>

  <p>“Görüyorum ki bu işi bir çeşit spor faaliyeti haline getirmişsin,” demişti bir keresinde Slovius hüzünlü bir tavırla, Fassin ile birlikte bir toz kayığına binmiş ’glantine’deki Berrak Deniz’de balık tuttukları bir sırada. “Eskiden daha ziyade zihinle yürütülürdü bu meslek.”</p>

  <p>Gelgelelim, adına Yeni Araştırmacılık denen bu hareketin karşısında bir dönem sarsılmaz bir kararlılıkla durmuş ve onu tüm yönleriyle taviz vermeksizin eleştirmiş olan Slovius, mensubu olduğu klanın ilerlemesine katkı sağlayacağını düşündüğü her tür fırsatı yakalayıp değerlendirmede öteden beri atik davranmayı bilmiş biri olduğundan, bu hareketi benimsemekte de gecikmemiş ve onun açık ara en ateşli savunucusu haline gelerek Fassin’e arka çıkıp bir aşamadan sonra Bantrabal Klanı’nın desteğini tüm itibarı ve nüfuzuyla yeğeni ile diğer devrimci gençlerin hizmetine sunmuştu.</p>

  <p>Fassin ve Slovius’un haklı çıkması ve yıldızı parlayan klanlarının Ulubis sisteminde faaliyet gösteren on iki klan içinde tartışmasız en verimli ve saygın klan haline gelmesi —üstü kapalı bir şekilde galaksideki kâhin evleri içinde en önde gelenler arasına katılması da cabası— Slovius’un başkâhin ve de Bantrabal Klanı’nın aile reisi unvanıyla sürdürdüğü yöneticilik evresinin en tatmin edici başarısı olarak hafızalara kazınmıştı.</p>

  <p>Özellikle ilk etapta dostluklarını kazandığı sonra da görünüşte bir koca yüzyıl ve de yarım düzine yıl daha büyük çaba harcayarak nihayet onlar tarafından benimsenip toplumlarının bir üyesi olmayı başardığı genç bir Ahali topluluğu olan Dimajrian Kabilesi arasında geçirdiği süreçten hareketle, sistemin tartışmasız en tanınmış kâhini haline gelmişti artık Fassin. Kâhinlere has zaman hesabıyla henüz kariyerinin olgunluk evresine bile girmemişken mesleğinin zirvesine ulaşmıştı. Doğalı üç yüz doksan yıl oluyordu fakat bunun sadece kırk beş senesini bedensel süreyle yaşamıştı, üstelik asıl yaşının on yıl altında gösteriyordu.</p>

  <p>Bazen düşünceleri onu alıp o yabancı gemi enkazında yaşanan olaylara geri götürüyordu ve böylesi zamanlarda Sal ve Taince ile birlikte başlarına gelen olayları sil baştan hatırlayıp değerlendirme olanağı buluyor, sanki Ilen kendisini bekleyen o altın değerindeki gelecekten farkında olmaksızın feragat etmiş ve böylelikle vurgundan onun payına düşen kısım dağıtılarak diğerlerinin ganimetlerine eklenmiş gibi, onca kâbustan acayip bir tür kutsanmışlık, tersine çevrilmiş bir lanet, tılsımlı yaşamların birlikteliğinin meydana getirdiği bir üçleme ile döndükleri hissine kapılıp çevresindekileri de bunun böyle olduğuna inandırmaya çalışıyordu.</p>

  <p>O ve Taince bir öpücük eşliğinde birbirlerine veda ettiler. Geçide yönelen kız, Merkez üzerinden galaksinin diğer ucuna, bir yıl süreyle daha bilgilerini pekiştirmek amacıyla Donanma Akademisi’ne gidiyordu. Ahali’den bilgi koparma denemelerini sürdürecek olan Fassin’in istikameti ise Nasqueron’un o sıralar bulunduğu, Ulubis’in diğer ucuydu.</p>

  <p>Geçitten sağ salim geçerken, onun bir gün sonra yok edileceğinden habersizdi Taince. Fassin ise bu olay gerçekleştiği sıra bir yolcu gemisiyle Sepekte’den bir gün uzaklıkta yol almaktaydı. Meydana gelen yıkımla ilgili haberler birbiri ardına iletiledursun, kızı bir daha hiç görememe olasılığı doğduğunun farkına varmıştı bile.</p>

  <p>Saldırı gerçekleştiğinde çok uzaklarda olabilecekken, uzunca zamandır hastalıkla cebelleşen babasının başucunda, evdeydi Sal. Duyduklarına bir türlü inanamayarak geçirdiği on katatonik saatin sonunda, kaybolup giden özgürlüklerinin ardından yas tutarak ve kapıldığı kederin etkilerini adeta denizin dibine batırmak, tütsülemek ve defetmek üzere kendini Ulubis’in zevk batakhanelerine kapayarak bütün bir ay geçirmişti. Aslına bakılacak olursa Sepekte, özellikle de Borquille, bir daha asla silinmeyecek ölçüde kötü nam salmış barlar, uyuşturucu salonları ve genelevlerle dolup taşıyordu —öyle ki, Borquille’de Aylakkent adıyla tanınan ve sırf bu zevk-sefa dünyasına hizmet veren koca bir mahalle vardı— ama yine de, uygar galaksinin geri kalanı bunlardan ibaret değildi elbet. Bir keresinde, Fass Aylakkent’in gürültülü barlarından birinde tesadüfen Saluus’a rastlamıştı ama Sal bir vakitler aralarından su sızmayan bu eski dostunu tanıyamayacak kadar kendinden geçmiş vaziyetteydi.</p>

  <p>Neden sonra, Sal kendini toparlamış, saçını kestirmiş, vücudunun çeşitli yerlerine yaptırmış olduğu dövmelerden ve son dönemki yaşantısına birer dövme gibi kazınmış olan bazı tanıdıklardan kurtulmuş ve... bir sonraki çalışma haftasının ilk günü, insanların her an işgale uğrama beklentisiyle ve sayısız yanlış alarmın yarattığı histeriye varan korkunun etkisiyle halen oradan oraya çılgınca koşuştuğu bir ortamda, aile şirketinin merkez ofisine tam mesai saati başında adeta bomba etkisi yaratarak çıkagelmişti.</p>

  <p>Daha başlangıçta herkesin zihninde uyanan sorular aynıydı: Ama neden? Niçin biz? Şimdi ne olacak? Ve tabii, o soruların en kaçınılmazı: Ya başkaları?</p>

  <p>Buna benzer bir şey başka bir yerde de olmuş muydu acaba?</p>

  <p>Uğradıkları bu yıkımın daha geniş çaplı bir felaketin bir parçası mı yoksa uğursuz bir kura sonucu sırf kendi başlarına çöken bir lanet mi olduğunu keşfetmek için Ulubis’in iki yüzyıl beklemesi gerekmişti. Tek bir solucan deliğinin ucunda yer alan herhangi bir sistemden daha uzak bir konumu olmadığı için —ve bundan ötürü de Yolcu ırklardan kurulu sistemlerin yüz binlercesinden daha az uzaklıkta bulunanlar arasında mertebe bakımından sıralama yapılarak sıfırdan bağlantı kurulması veya yitirilen bağlantının tekrar inşa edilmesi gerektiğinden— başlıca gezegeni Sepekte, ’glantine de dahil olmak üzere kayda değer bir nüfusa ve de yerleşkeye ev sahipliği yapan en önemli üç ayı, bünyesinde barındırdığı binlerce yapay yaşam alanı ve tüm sisteme yayılmış olan yirmi milyar sakiniyle Ulubis, o güne dek herhangi bir galaktik yıldız çizelgesine gelişigüzel bir bakış atıldığında görüldüğünden ne daha uzaktı ne de daha korumasız.</p>

  <p>Muhafızlar, Navarchy Askeri Kuvvetleri ve Ulubis Yakın Çevre Devriyeleri içinde varlığını sürdürebilmiş olan birimler gerekli bakım-onarımdan geçirilmiş ve yeniden gruplanmıştı. Sıkıyönetim ilan edilmiş ve bunu, sistemin en ileri üretim kapasitesine sahip tesislerinin ezici çoğunluğunun savaş sanayii ve uzay gemisi inşasına odaklanması sürecini düzenleyip hayata geçirecek olan Olağanüstü Hal Savaş Planı’nın uygulamaya konması izlemişti. Sonuç olarak, Saluus’un babasına ait olan Kehar Ağır Sanayi İşletmeleri, kurucusunun en açgözlü hayallerini dahi gölgede bırakacak ölçüde büyüyüp zenginleşmiş, buna paralel olarak Saluus da, kendisine kalacak olan serveti saçıp savurmaktan başka şey bilmeyen işe yaramaz bir varisken çok daha devasa bir servete konacak faal, işine sahip çıkan, parlak bir mirasçıya dönüşmüştü.</p>

  <p>Sistemi yöneten hiyerarşinin en üst basamaklarındaki kişiler arasında, sadece Ulubis’e ait olacak bir solucan deliği inşasına girişilmesi ve bu geçidin diğer ucunu Zenerre’ye taşıyacak bir filo oluşturulması fikirleri üzerinde uzun uzadıya kafa yoruluyordu. Fakat bunun yaratacağı yüklü masraflar ve —bir geçidin kısa süre içinde diğer yöne uzayacağı varsayıldığında— bunun yeniden bağlantı kurulmasını hızlandıramayacak bir zaman ve emek kaybı olacağı fikri bir yana, Zenerre’den sinyal gelene veya toplumsal düzende mutlak bir çöküş yaşandığına dair haber alınana kadar geçerli olacak hepsinden daha belirleyici bir gerçek daha vardı: Mercatoria’da solucan deliği yapma ve yerleştirme hakkının yalnızca Mühendislere tanınmış olması.</p>

  <p>Somut bir izin almaksızın ‘delik’ yaratma programı başlatan sistemlere ve yöneticilere uygulanacak yaptırımlar ile cezalar vardı ve Mercatoria’nın Ulubis’e yönelik geliştirdiği üzerinde önceden anlaşmaya varılmış Olağanüstü Hal Savaş Planı söz konusu izni almamıştı.</p>

  <p>Uzayın derinliklerinde, geçidin yerleştirildiği Lagrange noktası çevresine serpiştirilmiş olan onarımdan geçip yeniden hizmete hazır hale getirilmiş birkaç Öteden Gelen gemisi, geçide saldıran tarafların Ulubis’i ve civarındaki bazı yerleşkeleri binlerce yıldır huzursuz etmekte olan aynı üç ana gruptan oluştuğuna işaret ediyordu: Sınır Aşanlar, Gerçek Özgürler ve Çifte İttifak oluşumları ilk defa olmak üzere güçbirliğine gitmiş ve o âna dek bir eşi daha görülmedik ölçüde kalabalık birlikler seferber ederek yoğun bir güç ortaya koymuştu.</p>

  <p>Olası bir Öteden Gelen istilasının kendilerini ne gibi bir felakete sürükleyeceği düşüncesiyle endişe içinde beklemekten sinir boşalmasının eşiğine gelmiş olan sistem sakinlerinin durumu, aİnsanlar’ın galaksi topluluğuna bütünüyle kabul edilmesinin öncesindeki haliyle benzerlik gösteriyordu.</p>

  <p>İrtibat kurmadığı başkaca bir yabancı toplum kalmayana ve diğer varlıkların sürekli bir değişim içinde olan üst-uygarlığında kendisine bir yer edinene dek her uygarlığın temelde kuruntulu bir yaklaşıma sahip oluşu, herkesçe bilinen bir gerçekti; çünkü, bunu yapıncaya kadarki, evrende tek başına varlığını sürdürüyor olabileceğine samimiyetle inandığı dönemde her tekil toplum hem kendisine biçtiği önemi fazlasıyla abartma eğilimi gösterir hem de evrenin o sonsuz boyutu ve görünürdeki boşluğu karşısında varlığını nereye kadar taşıyabileceğine ilişkin önlenemez bir tür dehşete kapılırdı. Galakside kendisinden başka —en kötü olasılıkla dahi iyi kötü bir şekle sahip— toplumların da var olduğunu öğrendikten sonra bile Ulubis sisteminin kültürü, uzaya açılışının öncesinde kalmış o uzak geçmişindeki yapısına doğru kademeli bir şekilde kaymaya başlamıştı.</p>

  <p>Yeni yürürlüğe girmiş can sıkıcı ama bir yandan da her nasılsa ilginç bulunabilen sıkıyönetim hükümlerince eli kolu bağlı vaziyette, kendilerini içinde buldukları bu ani tecrit edilmişliği ve değerini yeni yeni anladıkları incinebilirlik halini kabullenip benimsemek, yarın diye bir şeyin olmayabileceği inancından hareketle insanların daha ziyade günü kurtarmaya odaklanmasına, kısa süreli kazançlar ve zevkler peşinde koşmasına neden olmuştu. Toplumsal düzende büyük çaplı bir çözülme gözlemlenmemiş ve kayda değer isyanlara veya ayaklanmalara rastlanmamış olmakla birlikte sert önlemler gerektiren çeşitli protesto gösterileri gerçekleşmişti ve yetkililerce ancak üzerinden uzun —hem de çok uzun— zaman geçtikten sonra kabul edilse de, Bazı Hatalar Yapılmıştı. Ama sistem yıkılıp parçalanmaktansa bütünlüğünü korumayı başarmıştı ve artık pek çokları o tuhaf, tedirginlik verici devre dönüp de baktığında bir çeşit nostaljiye kapılmadan edemiyordu. Telaşlı ama bir o kadar da hayat dolu bir şeyler gizliydi o dönemde ve dış evrenle bağlantının kesildiği bir süreçte hayatın kendisiyle yeniden temasa geçmenin insanlar tarafından şu günlerde Ulubis Ayrışması diye adlandırılmaya bile başlanan ve bazı açılardan güvenilmez bir kültürel yenilenme hareketine giden yolu açtığı söylenebilirdi.</p>

  <p class="girintisiz1">Araştırmalarını yürütme sürecinde karşısına çıkan tüm imkânları ileride aynı şansı yakalayamama endişesiyle es geçmeksizin değerlendirmeye özen gösteren Fassin, belki biraz da bundan dolayı, ortama hakim olan heyecanı paylaşamamıştı. Hâlâ, gerçek süre esasında yaşadığı dönemde bile, Sepekte ya da onu çevreleyen yaşam alanları yerine ’glantine’de vakit geçirmeyi tercih ettiğinden ve dahası, Pirrintipiti’de veya gezegen-ayın diğer büyük şehirlerinin herhangi birinde değil de klanın kabuğu içinde adeta saklı olan beş mevsimsel evden birinde yaşamını sürdürerek, kendini tüm sisteme yayılmış olan bu korku ve sinir çalkantısının dışında tutmayı başarmıştı. Ne var ki, Pirri’de veya ’glantine açıklarında ara sıra tatil yaparak genel anlamda seyahat etmeye hâlâ devam ediyordu, sistemin üzerine çökmüş olan yeni ve alışılmadık histeriyi hissetmesi de bu sayede mümkün olmuştu.</p>

  <p>Yine de, zamanının büyük çoğunluğunu, kimi zaman normal yaşam hızında küçük narin bir gaz mekiğinin içine tıkılmış halde, Ahali içinde yaşı nispeten daha genç olanlarla beraber bir yandan gazları yanı başlarında sürükleyerek ve gaz-devlerini çevreleyip gezegenleri yutacak güçte rüzgârlar ile gezegenin yüzeyini allak bullak eden muazzam fırtınalara boğularak, bazense —çok daha az ilgi çekici olsa da çok daha sık gerçekleşip daha verimli sonuçlar doğurarak— milyonlarca Ahali kentinden birindeki bir çalışma odası ya da kütüphanede gerek yaşça ileri gerekse bilgi dağarcığı açısından daha üst düzeyde olup geçidin yok edilişini sistemdeki herkesten daha belirgin bir kayıtsızlıkla karşılamış Ahali üyelerinden biriyle beraber ağırbaşlı bir şekilde süzülerek, Nasqueron’da geçiriyordu. İçlerindeki (nadiren rastlanan) kibarların bazıları, insanların genelde bir tanıdığın yaşlı akrabası huzur içinde yaşama veda ettiği zamanlar sergileme eğilimi gösterdiği türden şu resmi “utanıyoruz ama naparsın, bu işler böyle” tavrını takınmıştı ama hepsi bundan ibaretti.</p>

  <p>Ahali gibi, geçmişini eskiye dayandıran, galaksiyi Dünya, Jüpiter ve Güneş’e varlık kazandıran bulutsu ışık kümesinin daha da yaşlı bir yıldız neslinin enkazı içinden doğuşunun uzunca zaman öncesinde ışık hızının çok düşük bir yüzdesine denk gelen hızlarda defalarca keşfe çıktığı sanılan ve kendilerini halen o alışıldık seyahat hızının mutlak sınırıyla değil de galaksinin bu afallatıcı ölçüde geçmişte kalmış ve neredeyse gönüllü olarak, acele etmeksizin gerçekleştirilen seyahatleri sayesinde gözler önüne serilen alçak gönüllü ölçüsünce belli belirsiz kısıtlanmış hisseden bir ırktan farklı bir yaklaşım beklemenin aptalca olduğunu düşünüyordu Fassin.</p>

  <p class="girintisiz1">İşgal edilme beklentisiyle geçen günler, haftalar ve aylar çok geçmeden bir yılı bulmuştu. Öteden Gelen saldırıları ise bu süre zarfında artacağına sanki geçide yapılmış olan saldırı bir fetih savaşının müsrif olmakla beraber mantık gereği girişilmiş bir öncülü değil de son bir gayretle düzenlenmiş delice bir hücummuş gibi, düşüşe geçip yok denecek kadar azalmıştı. Yıllar birbiri ardına birikirken insanlar ve kurumlar da yavaş yavaş rehavete kapılmış ve işgalin asla gerçekleşmeyebileceğine inanır hale gelmişti. Acil durumlar için hazır tutulan kuvvetlerin çoğunun varlığı sona erdirilmiş olsa da, görünürde ortadan kaybolmuş olan bir tehdidin izlerine rastlayabilme arayışıyla alıcılar ve devriyeler yoluyla Ulubis ve çevresini boydan boya tarayan silahlı kuvvetler mevcudu azaltılmaksızın alarm durumunda tutulmaya devam etmişti.</p>

  <p>Dört bir yanda neredeyse tamamen boş sayılacak gökadalar arası hiçlik uzanıyordu: Bazısı yaşam barındırmayan sistemlere sahip bazısında ise sistem niyetine bir şey kalmamış olan tükenmiş birkaç kül güneşi, etrafa saçılmış toz ve gaz bulutları, kahverengi tonlarda cüce güneşler, nötron yıldızları ve enkaz halini almış diğer kalıntılardan —bunların bazısı veya aralarındaki alanlar, Yavaş yaşam süresine sahip alışılmadık cinsler, Cincturia ve Gizemliler açısından teknik olarak yaşama elverişli olmakla beraber Ulubis halkının akıbeti ve sorunlarıyla ilgilenebilme, hatta en azından onları anlayabilme yetisine sahip türlerden açıkça mahrumdu— oluşan fakat hiçbir müttefiğe, yardımda bulunabilecek veya destek sunabilecek hiçbir unsura ve hiç şüphesiz hiçbir geçit bağlantısına ev sahipliği yapmayan, geçmişi çok eskilere dayalı çorak bir bölgeden ibaretti çevre.</p>

  <p>Ulubis’in aşağı yakasında, galaksinin o incecik sınırıyla hemen hemen paralel konumda uzanan ve giderek yoğunlaşan gaz, bulutsu ve yıldız kümelerinin ortalarında, Zenerre yer alırdı. Daha iç kısımlarda ise, Ulubis ile galaksinin merkezi arasında Ayrışma adı verilen devasa kütle uzanıyordu; tam ismi Beş Numaralı İlahi Tezahür Kümesi Ayrışması olan bu kütleyi, bir zamanlar ‘delik’ şebekesi sayesinde birbiriyle bağlantısını koruyan belli bir uygarlık seviyesine ulaşmış galaksi toplumunun birer parçasını teşkil eden yerleşkeleri yedi bin yılı aşkın bir süre öncesine, Yeni Hızlılar Savaşı’nın arifesinde meydana gelen Atardamar Çöküşü’ne ve kaynağını ondan alan tüm o heyecan ve üzüntü dalgasının baş göstermesine kadar halen destekliyor olduğuna inanılan izometrik ışık yüzyıllarına dağılmış milyonlarca yıldız yapılandırıyordu.</p>

  <p class="orta1"><b>* * *</b></p>

  <p class="girintisiz">Geçide yapılan saldırının üzerinden iki yüzyıl, bir on yıl, dört yıl ve yirmi gün geçmişken, tam da beklendiği dönemde, Zenerre’den, galaksinin halen birbiriyle bağlantısı olan geri kalan kesiminden devamlı olarak sağlanacak bilgi akıntısının habercisi olan ilk sinyal geldi. Ulubis’e bildirildiğine göre, galaksinin kalan kısmında hayat olağan koşullarda devam ediyordu. Görülen o ki, geçitlerine yapılmış olan saldırının bir örneğine başka bir yerde rastlanmamıştı ve Mercatoria’nın durumu esasında gayet iyiydi. Çeşitli Öteden Gelen gruplarının gerçekleştirdiği saldırılar ve baskınlar, tıpkı bunlara karşı girişilen seferler gibi, galaksinin uygar kesimlerinin bütününde devam ediyor, fakat bunlar, Öteden Gelen Savaşları’nın binlerce yıllık tarihçesinde ortaya konmuş olan tacizde bulunma düzeyinin ötesine geçemiyor, taktiksel açıdan ızdırap verici ve can sıkıcı ölçüde ziyankâr olmakla birlikte stratejik bakımdan birbiriyle bağlantısız şekilde serpiştirilmiş ve kitlelerin zihninde Vızıltı adıyla yer etmiş küçük şiddet olaylarından ibaret kalıyordu.</p>

  <p>Rahatlama, akıl karışıklığı ve belli belirsiz bir mağduriyet duygusu Ulubis sistemine yavaş yavaş yayılıyordu.</p>

  <p>Geçit taşıma görevi üstlenmiş olan Mühendisgemisi <i>Est-taun Zhiffir,</i> felaketin üstünden henüz bir yıl geçmemişken Zenerre’den yola çıkmış, ilkin 307 yıl olarak belirlenen fakat zaman içinde Mühendisgemisi’nin hızının ışık hızına daha da yaklaştırılmasıyla beraber 269 yıla çekilmiş olan bir seyahat süresiyle, mürettebatındaki Mühendisler bir yandan geçidi hem kendi yapısından hem de geminin bağıl cüssesinden kaynaklanabilecek zararlara karşı koruma altına almış olan sistemlere ince ayarlar çekerek, Ulubis’e doğru yol almaya başlamıştı. Geminin yola çıktığı müjdesiyle canlanan Ulubis sisteminin halkı rahat bir nefes almış, sıkıyönetimin son kırıntıları da toplumun üzerinden kaldırılmıştı. Geçidin yok edilmesini izleyen süreçte doğan nesiller galaksinin geri kalanıyla, hakkında çok şey duydukları bu yarı efsanevi üst-uygarlıkla bağlantı halinde olmanın neye benzediğini merak ediyordu.</p>

  <p class="girintisiz1">Ters dönme noktasına ulaşılmıştı ve göğsü, teni ve uzuvları üzerindeki basınç birkaç saniye içinde kalkıp da tüm bedeni kan akışını hızlandıracak ölçüde ani bir kabarma eşliğinde bu değişime adapte olmak ve bastırılma duygusunu silip atmak için çabalarken, Fassin bunun hayal meyal farkına varabildi. Tüm bu süreç zarfında gözlerini kapalı tuttu. Bunun neredeyse hemen ardından, zorlukla hissedilebilen bir güç, başının arkasında bir yerlerde ortaya çıkan hafif bir itme ve sonra tekrar ağırlıksızlık ve bir an sonra ayaklarının altındaki bir noktadan kaynaklanan benzer bir itki duyumsadı ve sonrasında vücut ağırlığının geri döndüğünü ve kendisini çevreleyen basıncın başındaki ağrı dinene ve duyumsadığı tek ses bir kez daha geminin o sanki çok uzaktan geliyormuş gibi işitilen gürlemesine indirgenene kadar çabucak yeniden yapılandığını hissetti.</p>

  <p class="orta1"><b>•</b></p>

  <p class="girintisiz">Kent harabelerinin başladığı noktada dikilmekte olan Başrahip Luseferous, aşağı doğru eğilip eldivenli parmaklarını ayağının dibindeki yumuşak zemine daldırdı ve oradan bir avuç toprak aldı. Elini yüzünün hizasına kaldırıp bir süre baktıktan sonra burnuna yaklaştırdı ve avucundaki toprağı kokladı, ardından, bir yandan vaktiyle şehrin büyük bir bölümünün bulunduğu dev krateri süzerek parmaklarını gevşetip toprağın avucunun içinden uçup gitmesine izin verdi.</p>

  <p>Kraterin içi hâlâ denizden gelen suyla dolmaktaydı; az ötedeki haliçten çıkıp kıvrılarak ilerleyen kahverengi-beyaz tonlardaki bu su kütlesi bir tür şelale meydana getirerek kraterden aşağı dökülüyordu. Şelale kocaman bir buhar bulutu oluşturarak kraterin dibinde kayboluyor, suların o gürüldeyen çalkantısı kayadan yapılma bu koca kazanı serinlettikçe göğe doğru duman sütunları yükseliyordu. Üç kilometre civarında bir genişliğe sahip devasa bir buhar sütunu, ince bulut kümeleri halinde iç içe geçerek dingin ve soluk renkli gökyüzüne doğru yükseliyor, atmosferin orta kısımlarına ulaşınca yassı bir görünüme bürünüyordu.</p>

  <p>Başrahip’in fikrine göre, deniz kenarında konuşlanmış bir şehrin ya direnç göstermekten dolayı doğrudan suçlu sayılarak ya da o gezegende bulunan başkaları tarafından sergilenmiş dirençten dolayı sembolik olarak suçlu kabul edilerek onun en gözde şehri olan ve Leseum9 IV’te bulunan junch Kenti’ne benzeyecek şekilde yeniden inşa edilmesi sürecini hayata geçirmeye ortam yaratma ihtimali bulunan her gezegene ciddi bir ders verilmesi gerekirdi. Eğer bir halk, ister halen devam etmekte olan bir fetih sürecinde isterse süregelen bir işgal sırasında ona karşı direnç gösterecek olursa, bundan dolayı pek tabii ki acı çekmeliydi, ama aynı zamanda daha büyük bir şeyin de bir parçasını teşkil etmeli ve ölümde bile, şehirlerinin büyük ölçüde yıkılıp mahvolması durumunda bile gerçekte şaheser niteliğinde bir sanat eseri olan şeye farkında olmaksızın ve gönülsüzce katkıda bulunmalıydı. İşte burası, üzerinde dikilmekte olduğu şu tepenin aşağısında boydan boya gözlerinin önüne serilmiş uzanan şu manzara yeni bir Faraby Körfezi’ne benzemiyor muydu? Gümbürdeyen suların yeri göğü sarsarak içinden geçip döküldüğü şu yarık, bir diğer Güç Boşluğu değil miydi? İlkin zemine çakılmış bir kazık gibi dümdüz yükselip sonradan ufka doğru meyleden şu buhar sütunu, bir nevi kendi imzası, kendi haşmetinin bir simgesi değildi de neydi?</p>

  <p>Körfez’in dairesel şekli hiç şüphesiz fazla abartılıydı, suyun döküldüğü yarık ise, duvarları büyük ölçüde nehir ağızlarında görülmeye alışılmış türde bir çamurdan oluşan ve gerçek Güç Boşluğu’nun yüksekliği bir kilometreyi bulan o muazzam yarları ile estetik açıdan hiçbir şekilde kıyaslanamayacak olan mütevazı bir kraterdeki bir çatlaktan ibaretti... Gerçekten de, Junch Kenti’nin yeni bir benzerini yansıtmak üzere tasarlanmış olan tüm bu sahne, aslını çevreleyen dağ silsilesinin o çarpıcı görüntüsünden yoksundu ve Luseferous’un —anın tadını daha dolu dolu çıkarabilmesi için onu rahatsız etmemek üzere arada belli bir mesafe bırakarak itaatkâr bir edayla az geride bekleyen amiralleri, generalleri ve muhafızları ile birlikte— üzerinde dikilmekte olduğu tepenin, duvarları dikine doğru göz alabildiğine uzayıp giden Sarp Kale’nin ortaya koyduğu o muhteşem manzaranın yetersiz ve sönük bir yedeği olduğunu ifade etmek hiç de haksızlık sayılmazdı.</p>

  <p>Ne var ki, bir sanatçı elindeki malzemeyle yetinmek ve o malzemenin elverdiği ölçüde işler çıkarmak durumundaydı ve bir zamanlar içi hayli kabarık bir halk yığınıyla dolup taşan, altındaki kara kütlesinin en uç kesimine kurulu halde uzanan, kimi bölgeleri tepelik, denize karışan bir nehir kolunun etrafındaki araziye dağınık bir düzende yayılmış, benzer şehirlere özgü tüm o büyük binalara, limanlara, dalgakıranlara ve gemiler için demir atma yerlerine —diğer bir deyişle, önceki süreçte deprem, sel baskını, büyük yangınlar, deniz ya da hava yoluyla bombardıman edilme ve işgale uğrama gibisinden her ne felakete maruz kalmış olursa olsun korumayı başardığı temel özelliklere— sahip bir diğer deniz kenarı şehrinin bulunduğu yerde günümüzde çok uzaktaymış izlenimi uyandıran güzel bir şeyin görüntüsü, ehlileştirilmemiş yeni bir tür güzellik, onun hükümranlığının görkeminin bir yansıması olarak yeniden doğacak bir kentin üzerine konuşlandırılacağı uygun bir ortam, onun iradesine boyun eğmiş başka halkların ve mekânların çektiği acılara ve büründüğü harap şekillere bir tür tedavi gibi gelecek bir görüntü yükseliyordu; onun son eseri ve de. yarattığı şeylerin sonuncusu olan bu devasa krater Junch Kenti’nin üstün zarafetine dek uzanan bir zincire geçirilmiş bir diğer mücevherdi adeta.</p>

  <p>Belli bir özgüvene, yeterli derecede acımasızlığa ve (Luseferous bunu kabul etmekle büyük bir alçak gönüllülük örneği gösterdiğine inanıyordu) uygun miktarda şansa sahip herhangi biri —gerekli iradeyi de ortaya koyup zamanın icap ettirdiği kararlılığı sergilemesi halinde— fetihlerde bulunabilir ve hedefindeki şeyi yok edebilirdi. Yapılacak yıkımın düzeyine başarılmak istenen şeye bağlı olarak karar vermek, ne zaman acımasız ne zaman hoşgörülü davranılacağını ve hatta ne zaman aldatıcı ve öfke törpüleyici tavır sergilenip işe bir tutam da mizah katılacağını bilmek; tüm bunlar daha ölçülü, daha kurnazca ve daha —bunu ifade etmekte kullanılabilecek başka bir sözcük düşünemiyordu— <i>uygar</i> bir dokunuş gerektiriyordu. İşte bu dokunuş, kendisinde mevcuttu. Geçmişte yaptıkları bunu kanıtlamaya yeterdi. Bu noktadan hareketle, sanat eseri yaratmanın hüzün verici ama vazgeçilmez koşulu olan yıkıcılığı uygulamaya koymak, daha iyi bir yer imgesi oluşturabilmek ve sembolik bir birliktelik teşekkül etmek... Bu da işin başka bir boyutu olup yalın bir savaşçıyı ve sade bir politikacıyı yaratıcı konumuna yükseltirdi.</p>

  <p>Merkezdeki buhar sütununun dört bir tarafından, soluk renkli kocaman bir ağaç gövdesini sarmalayan küçük ve karanlık sarmaşıklar misali duman filizleri yükseliyordu. Savunma saflarında yer alıp da düşürülmüş uzay mekiklerinin çakıldığı yerleri ve bu krater biçimli silahın tabanında meydana gelen sarsılmadan ötürü çıktığı şüphe götürmeyen yangınların yerini işaret ediyordu bunlar. Böylesi bir sanat eserinin ardında yatan yeteneğin, çevresindeki her şeyi bütünüyle yok etmemeyi başararak (ne de olsa aynı sahada yeni ve adeta küllerinden doğacak bir şehrin yükselmesi planlanmıştı) aşağı doğru bu denli büyük bir eğim tutturmakta gizli olduğu söylenebilirdi bir bakıma. Böylesine kesin ve düzgün bir sonuç elde etmek için karmaşık ve çok yönlü birtakım silahlar kullanıldığına şüphe yoktu. Bu türden ayrıntılarla ilgilenmek de Başrahip’in silah ve patlayıcı uzmanlarına düşüyordu.</p>

  <p>Bakışlarını çevresinde gezdiren Başrahip Luseferous, yeni ele geçirilmiş bir diğer gezegenin taze havası altında bulunmaktan dolayı biraz endişeye kapılmakla beraber büyük bir saygıyla topuğunun dibinde bekleşmekten geri kalmayan kurmaylarına gülümsedi. (Kaldı ki, taşıdığı onca yabancı kokuya rağmen bu temiz havayı solumak güzel değil miydi? Bu yeni ve tuhaf kokular giderek artan hakimiyet alanlarına bir diğer hazine daha eklendiğinin kanıtı değil miydi?) Onları bulundukları yere getirmiş olan uzay aracı, grubun biraz gerisinde, küçük bulutlar halindeki sensörler ve silah platformları tarafından bir yandan işlemden geçirilerek, derinden gelen bir uğultu eşliğinde havada adeta asılı duruyordu. Luseferous ve kurmaylarının etrafı, elleri gizemli ışıltılar saçan silahlarının tetiğinde, çoğu çimlerin üzerine uzanmış bazısıysa diz çökmüş vaziyette bekleyen kişisel muhafız mangası tarafından çembere alınmıştı. Askeri üniforma içindeki birkaç kişi ise taraklı ayaklarının her adımında toprağı pelte gibi ezerek çevrede hantal hantal gezinmekle veya olduğu yere çömelip zemini incelemekle meşguldü.</p>

  <p>Tepenin eteğinde, bir başka muhafız çemberinin ötesinde, pürdikkat kendilerini gözlemekte olan muhafız hava araçlarının vızıltısı altında, yavaşça akıp giden boz ve gri tonlarda bir nehir misali ilerliyordu mülteciler.</p>

  <p>Kıyı Koşarları’ydı bunlar; yeryarasası ve whule isimleriyle de bilinen Mercatoria türüne mensuptular. Geride kalan binyıl süresince topluluğun geri kalanıyla kesin bir şekilde yabancılaşmış olsalar da, halen Mercatoria’ya özgü bir cinsti onlarınki. Başını kaldırıp yukarıdaki soluk yeşil renkli gökyüzüne bakan Luseferous, geceyi, yıldızların örtüsünü ve özel bir güneşi —sadece kırk saat önce, yörüngeye girmelerinin peşi sıra işgal kuvvetleri ilk iniş için hazırlıklarını tamamladığı sırada kendisine gösterilmişti bu— canlandırmaya çalıştı gözünde: Bu işin zorluğu karşısında yılmaksızın adeta sürünerek ona doğru ilerlemeyi sürdürdükçe giderek kendilerine yaklaşan, Ulubis adlı güneşi.</p>

  <p class="orta1"><b>•</b></p>

  <p class="girintisiz">Sepekte’nin o berrak, altın gibi ışıldayan göğünde, Borquille Karanlıkkulesi pusla kaplı ufuk çizgisinde incecik bir kamışı andıracak kadar uzakta kalmışken, kilometrelerce yükseklikteki güç sütunlarından oluşan eski zamanlardan kalma bir ormanın nefes kesici görüntüsü üzerinde süzülüp daha az gösterişli olmakla birlikte yine de etkileyici bir görünüme sahip yönetim ve konaklama kulelerinin arasından geçerek, sarayı teşkil eden binalar bütününe yaklaştı küçük Navarchy gemisi. Çok geçmeden, uzunca zaman önce oradan ayrılmış bir Et-yiyen Büyücü tarafından Nasqueron örnek alınarak merkezde sabit duran çekirdeği ve birbirinin tersi istikamette yavaşça dönerek onu sarmalayan bağımsız katları ile birlikte eksiksiz olarak inşa edilmiş sekiz yüz metre yüksekliğinde devasa bir küre şeklindeki Hierchon Sarayı’nın önünde bulunan karşılama alanına yerleştirilmiş hafif meyilli ve geniş tünelin içinde gözden kayboldu. Tıpkı uzaktaki gaz-devinin uzaydan bakıldığında görülebilen bulut tepeleri gibi devamlı değişip inandırıcı bir şekilde kâh turuncumsu kızıl, kâh kahverengi, kâh aşıboyası rengine bürünen kalıplar, sarayın yüzeyinde hareket ediyor, arkasında kalan pencereleri ve balkonları, alıcıları ve vericileri gözlerden gizliyordu.</p>

  <p>“Binbaşı Taak? Bendeniz Teğmen Inesiji, saray muhafızı. Lütfen beni izleyin. Olabildiğinde çabuk gitmeliyiz, efendim.” Sesin sahibi, ağzına bilye doldurmuş bir insan çocuğu gibi konuşan ve hareketsiz durduğunda altmış-yetmiş santimetre çapında böceğimsi bir horozibiği çalısını andıran bir jajuejeindi. Bu defaki, kendisini Fassin’in iki metrelik boyuna denk gelecek şekilde yükseltmiş, kimi koyu yeşil kimiyse çelik mavisi renginde dala benzer parçalarını kuş yuvası misali seyrek örgülü bir baş meydana getirecek —ki bu başa bir de surat yapmaya kalkışmaması büyük şanstı— biçimde sıralamış ve şöyle böyle bacağa benzer iki sap üzerinde kendini dengelemişti. Karşılama alanı olarak kullanılan mağaranın arka plan zemininden anlık görüntüler sergileyen bedeninin geri kalanı, üzeri mücevher, araç-gereç veya silah işlevi görmesi muhtemel madeni nesnelerle donatılmış yumuşak görünümlü bir maddeden yapılma kemerlerle kaplı bir silindirden ibaretti. Dönme ile süzülme karışımı bir hareket silsilesi eşliğinde havada ilerleyerek, geminin whule tayfasının Fassin’in bagajını çoktan yüklemekte olduğu üzeri açık küçük araca yöneldi.</p>

  <p>Neşe süsü vermeye çalıştığı halsiz bir ifadeyle kendisine bakmakta olan Dicogra’ya omzunun üstünden el sallayan Fassin jajuejeinin peşi sıra söz konusu araca bindi ve göz açıp kapayıncaya dek ufak bir güvenlik alanından geçip bir asansöre girdikten sonra bol dönemeçli bir koridor boyunca ilerleyerek dışarıdaki şehir manzarasının... yani uzak ucunda keskin hatlı solgun tepelerin göze çarptığı kuzey yönünün tam anlamıyla seyredilebildiği odalardan oluşan bir süit daireye ulaştı. Teğmen Inesiji Fassin’in çantalarını eli çabuk bir nezaketle yatağın üzerine bıraktı ve biraz dinlenip kendine gelmek, tören elbiselerini giyinip kuşanmak ve görüşme salonuna götürülmek üzere odasının kapısına çıkıp hazır bulunmak için tamı tamına bir saatin beşte üçü kadar bir süreye sahip olduğu bilgisini ona verdi.</p>

  <p>Bunun üzerine, yolculuğunun sağ salim geçtiğine ve hedefe ulaştığına dair Bantrabal’a bir mesaj gönderdikten sonra kendisine söyleneni harfi harfine yerine getirdi Fassin.</p>

  <p class="girintisiz1">Yıldızları simgeleyen keskin küçük ışıklardan oluşan galaksi şeklindeki bir bulutun boydan boya kapladığı bir tavanın altında, beyaz altından duvarlarla çevrili daire biçimli görüşme salonu ışıl ışıl ve sıcaktı. Teğmen Inesiji, salonun basamaklarla inilen kâseye benzer çukur kesimine yerleştirilmiş platformlardan birinde yerini alması için Fassin’e rehberlik etti. Bir insanın rahatça oturabilmesi için tasarlandığı belli olan bir koltuk yumuşak bir hareketle zeminden yukarı yükseldi. Fassin —kabarıklık yapan tören giysilerinden dolayı biraz da sıkış tepiş olarak— koltuğa yerleşince gırtlaktan gelen bir çeşit fısıltıyla ona “Lütfen şimdilik yerinizde kalın, efendim,” diyen teğmen muhtemelen selamlama yerine geçen bir hareketle eğildikten sonra el yardımıyla yanlamasına atılan bir taklayı çağrıştıran bir hareket eşliğinde platformların bulunduğu yere inen dar yoldan gerisingeri yukarı yuvarlanarak oradaki çıkış kapısının yolunu tuttu.</p>

  <p>Etrafına bakındı Fassin. Salonun bin kişi alacak kapasitesi var gibi görünüyordu görünmesine ama hafiften koni şeklindeki bu alana sanki her katılımcı arasında olabildiğince çok mesafe bırakılmak istenmişçesine dağınık oturtulmuş kendisi gibi yalnızca iki düzine kişinin o an orada hazır bulunduğunu fark etti. İnsanların —ki bunların hepsi aynı kendisi gibi şu ağır, kullanışsız ve aşırı süslü tören giysilerine bürünmüştü— sayısı diğerlerininkini ucu ucuna geçiyordu ve onların yanı sıra —yanardöner şeritlerle bezeli bedeninin top gibi büzülmüş haline bakılınca dinlendiği ya da uyuduğu sanılan— bir jajuejein, her ikisi de gözünü ona dikmiş vaziyette gümüş çiçeklerle sarmalanmış tepesi dik gri çadırlar misali oturan iki whule, içlerinden biri bakışlarını benzer şekilde kendisine odaklamış halde (daha doğrusu, onu işaret eder, hatta hedef gösterir bir halde) havada adeta asılı duran, diğeriyse hemcinsinin hemen arkasında ya uyuklayan ya da dikkat kesilmiş halde bekleyen, bronza çalan kızıl renge sahip iki metre yüksekliğindeki bir elipsi andıran vücutlarıyla bir çift quaup çarptı gözüne... Fassin’in yabancı türlerin beden diline ilişkin bilgisi geniş olmakla beraber eğer işin içinde Ahali yoksa, sığ kalıyordu. Sudünyalıların da içinde bulunduğu üç büyük çevresel tür de sayıldığında, salonda bir araya gelenler arasında insan olmayanların oluşturduğu grup tamamlanmış oluyordu: Dışarıdan bakıldığında quaupların mavimsi yeşil renkte bir başkalaşımı gibi görünen iki uzay giysisi içindekiler büyük olasılıkla kuskundeydi; üçüncüsü ise, küçük bir otobüs boyutunda olan ve çevresine ısı yayan mat siyah renkte bir eşkenar dörtgendi. Bu uzay giysisinin ortakyaşar sürüye mensup bir Ifrahile taşıdığına neredeyse şüphe yoktu.</p>

  <p>Salonun ortasında ve çanağın en dip noktasında, alanın genel simetrisini bozacak şekilde yükselen geniş, uzun, eşmerkezli platformların hemen önünde, eski çağlardan kalma demir bir pişirme kazanını andıran aykırı görünümlü bir cihaz duruyordu: Tepesine fazla derin olmayan bir kapak geçirilmiş ve görende yağ gibi kaygan olduğu izlenimi uyandıracak kadar parlak altından yapılma sert zeminde kıpırtısız duran güdük bacaklı bir üçayağın üzerine oturtulmuş, birkaç metre çapında, bel kısmı siyah bir vazoydu bu. Yüzeyindeki ince çizgili kanatlar olmasa, tarihöncesine ait bir havası vardı. Daha önce bunun gibi bir şey hiç görmemişti Fassin. Salon gayet sıcak olmasına rağmen, ürpermekten alamadı kendini.</p>

  <p>İki quauptan uykudaymış gibi görüneni bedeninin yanında bulunan kabukları dalgalandırarak bir hamlede doğruldu ve kendisine otuz metre mesafede konuşlanmış olan ve onun bakışına karşılık vermek üzere ondan yana dönen hemcinsine doğru baktı. Suratlarının önünü kapayan sepetimsi organlarda çeşitli ifade kalıpları kıpraştıktan sonra her ikisi de hafifçe havalanarak birbirine doğru ilerlemeye başladı ve küçük bir muhafız mekiğinin telaşla pırpır ederek tavandan aşağı inmesine ve —çeşitli cırıltılar ve tiz gıcırtılarla süslenmiş anlaşılır bir konuşma diliyle— alenen onlara yerlerine geri dönmeleri ikazında bulunmasına kadar geçen birkaç saniye süresince, yüz ifadeleri yoluyla birbirlerine çeşitli sinyaller göndermeyi başardılar. Quaup çifti onları uyaran mekanik aygıta doğru sitemkâr birkaç çığlık koyverdiyse de, fazla diretmeden ayrıldı ve az önceki konumlarına geri döndü.</p>

  <p>Kendilerine ayrılmış olan platformlara daha yeni dönmüşlerdi ki yarım düzine jajuejeinden oluşan bir teknisyen grubu, gerçek biçimlerini gözlerden saklayan, hareket ettikçe renk değiştiren donuk şeritlerle bezenmiş resmi tören giysileri içinde tuhaf bir görüntü sergileyerek ve bir yandan üzerine yüksek teknoloji ürününe benzeyen birtakım cihazlar istiflenmiş büyük transpaletleri önleri sıra iterek, salon zemininin bir yanında yer alan bir kapıdan içeri girdi ve yüklerini kabaca bir daire oluşturacak düzende pişirme kazanını andıran aygıtın etrafına bıraktı. Vücutlarında taşıdıkları şeritlerden hareketle onların Şeriflik’e mensup olduğu gerçeğinin aniden farkına varan Fassin, bugüne bugün Ocula’nın binbaşısı rütbesi taşıması dolayısıyla onlara emir verme yetkisi olup olmadığını geçirdi aklından. Benzer mevcuda sahip bir diğer grup ise —üzerlerine kendi törenlerinde kullanılanlar arasında en üstün mertebeli giysi olup olmadığını kestirmesi güç olan benzer elbiseler giymiş Cessorialı insan rahipler... hatta Arınmışlar olmasındı bunlar?— karşı yönden yaklaşıyordu. Rahipler kendilerini görmezden gelen ve esrarengiz aygıtlarına son ayarları vermekle meşgul görünen teknisyenlerin hemen arkasına gelip durdu.</p>

  <p>Son olarak, sırtına ayna parlaklığında son rötuşlara sahip kalın zırhlar geçirmiş ve çeşit çeşit piyade silahıyla tepeden tırnağa donanmış dört insan ve dört whuleden oluşan ürkütücü bir asker grubu, sessizce girdi salona. Bunların gelişiyle salondaki genel hava bir anda değişmişti; toplantıya çağrılan türlerin ruh hali bile az biraz beklentinin karıştığı bir kafa karışıklığı halinden telaşla karışık bir endişeye, hatta bariz bir korkuya dek farklılaşan boyutlarda, gözle görülür biçimde değişiklik gösteriyordu. İki quaup aralarında son derece hızlı ve büyük ölçekli surat sinyalleri alıp vermeye koyulurken Ifrahile’nin uzay giysisi tıslamayı andıran bir ses eşliğinde bulunduğu platformdan havalanmış, whule çifti ise birbirlerine bakma ile başlarını eğip ayna zırhlı akrabalarını süzme seçenekleri arasında kararsızlık çekmeye başlamıştı.</p>

  <p>Silahlı birliklerin toplantı salonuna girmesi emrini kim vermiş olabilirdi ki? Bu bir tuzak olmasındı sakın? Buraya bilhassa toplanmış olanların hepsi Hierchon’a öyle ya da böyle karşı mı gelmişti yoksa? Hazır hepsi bir araya gelmişken topluca katledilmeleri mi kararlaştırılmıştı?</p>

  <p>Şeriflik ile Cessoria’nın etrafında geniş bir daire oluşturacak şekilde dizilen askerler her ne kadar ellerini tetikten kaldırmamış ve zırhlarını gevşetmemiş olsalar da, rahat duruş pozisyonuna geçmişlerdi. Hepsinin yüzü çemberin içine, toplantı alanının ortasında duran kazan biçimli siyah aygıta dönüktü. Onların bu hali karşısında salondakilerin o ilk anki heyecanı bir nebze dinmişti şimdi.</p>

  <p>Sonra birden, dev vazonun ardındaki platformlar ile farklı taşıyıcı grupları göz kamaştırıcı bir parıltıyla titredi ve zemine doğru adeta düştü, bir an sonra yeniden yükseldiklerinde ise üzerlerinin insanlarla hıncahınç dolu olduğu görüldü.</p>

  <p>Beyaz üniformalı saray görevlilerinden kurulu insan grupları bir dış çember oluştururken, farklı türlerin temsilcilerinden oluşan giysileri abartıyla süslenmiş saray mensupları bir iç çember meydana getiriyor, yine Egemenlik, Omnokrasi, Yönetim ve Cessoria gibi farklı türlerden kişilerin —Fassin bunların pek çoğunu haberlerden ve geçen yıllar süresince saraya yapmak durumunda kaldığı ziyaretler sırasındaki gözlemlerinden tanıyordu— bir araya gelmesiyle vücut bulmuş bir dış çekirdek ise merkezdeki çekirdeğin etrafında birbirinden önemli yarı dairesel rütbe kuşakları yaratıyordu: Söz konusu iç çekirdekte yerini almış olan kişi, platinle kaplanmış o devasa ve görkemli giysileri içinde göz kamaştırarak derin bir vızıltı eşliğinde en yüksek platformun hemen üzerinde havada asılı duran Hierchon Ormilla’nın ta kendisiydi; bu karanlık yaratığın en belirgin unsuru yarı aralık duran bir ağız olan kocaman suratı elbisesinin ön yüzündeki elmas biçimli pencerenin içinde uçuşmakta olan kızıl gaz yumakları arasından zorlukla seçilebiliyordu. Yedi metre yüksekliğinde ve üç metre genişliğinde olan bu şekil, salonda temsil edilen mikro-çevresel türler arasında bir bakıma en büyüğü ve en etkileyicisiydi. Havadaki nem giderek salonun en soğuk yüzeylerinde yoğunlaşırken, suratına çabucak donuk bir bakış yerleştirmişti.</p>

  <p>Hierchon ve refakatçileri ortaya çıktığı sırada Fassin’in koltuğu uyarı niteliğinde bir sarsılma geçirmiş ve yeniden altındaki platforma doğru gömülmeye başlamıştı. Verilmek istenen mesajı anında kavrayan Fassin ayağa kalkıp saygıyla eğilirken, salondaki diğer katılımcılar da kendi kültürlerinin öngördüğü ve bedensel yapılarının elverdiği şekilde eşdeğer selam türlerini tatbik ediyorlardı. Dev uzay giysisi yavaş yavaş alçalıp da tabanı nihayet platforma değince, Fassin’in koltuğu yumuşak bir hareketle platformdan bir kez daha havalandı.</p>

  <p>Hierchon Ormilla bir oerileitheydi: gaz-devi sakinlerinden biri,&nbsp; ama —ki buradaki ‘ama’nın ifade ettiği ayrım konuyla ilgili herkes açısından büyük önem taşıyordu— her ne kadar üzerine giydiği uzay elbisesi şekil itibarıyla onu o topluluğun bir üyesiymiş gibi gösterse de, Ahali’ye mensup değildi. Altı bin yıla yakın bir süre önce, şu an nüfusunun büyük çoğunluğunu oluşturan insanların oraya ilk ayak basışından çok uzun zaman önce resmi törenle bu göreve atanmasından bu yana Ulubis’i yönetiyordu Ormilla. Hakkındaki genel kanı, bir Hierchon Mercatoria sistemi içinde temkini elden bırakmaksızın, çevresine karşı duyarlı olmaya özen göstererek ve kimi zaman işine bir nebze ihtirasla sarılarak ne kadar esnekliğe sahip olabilirse ancak o kadar inisiyatif kullanan, işinin ehli fakat hayal gücü kıt bir yönetici olduğu yönündeydi. Geçidin yok edilişinden beri geçen süre zarfında sergilemiş olduğu yönetim, resmi makamlarca tasdik edilmiş medya kuruluşlarının tahminine göre, nefes kesici bir haşmet, kahramanca ve baştan aşağı ibret verici bir sebat ve insan ırkına mensup yurttaşlarıyla arasında kurmayı başardığı dokunaklı ve sarsılmaz dayanışmanın aşağılayıcı bileşiminden öteye geçememişti. Geneli insanlardan oluşan daha da nezaketsiz ve resmi onaydan yoksun eleştirmenler ise onu önceden otoriter yönetim anlayışına ve hatta paranoyaya varan bir baskıcılığa yönelmiş bir tavra ihanet etmekle ve sonuç olarak, ilerleyen safhalarda danışmanlarına kulak verdikçe daha müşfik ve kendi halinde bir yaklaşım tarzı benimsemekle suçluyordu.</p>

  <p>Salonda kendisiyle birlikte bekleşen yüksek mevkili kişilere daha bir dikkatle bakınca, esasen bütün elebaşıların orada hazır bulunduğunu fark etti Fassin. Ormilla’nın kendisi yanı sıra, Hierchon’un en önde gelen iki başkan yardımcısı, Peregals Tlipeyn ve Emoerte de oradaydı, tıpkı Propylaea’nın geçidin yok oluşundan sağ çıkmayı başarmış en yüksek rütbeli yetkilisi alt-üstad Solofieve, Navarchy’nin en tepe yetkilisi Donanma Amirali Brimiaice, Muhafız Kıtaları Generali Thovin, Yönetim’in Genel Sekreteri Heuypzlagger, Şeriflik’ten Albay Somjomion —ki Fassin’in tahminine göre, adı geçen bu son kişi, mevcut acil durum süresince kendisinin birebir bağlı olacağı en üst düzey yetkiliydi aynı zamanda— ve Cessoria’dan Kâtip-Hükümdar Voriel gibi. Kısacası, sistemin elit kademesi tam tekmil oradaydı.</p>

  <p>Önce altından yapılma zemin üzerine adeta çömelmiş olan çanak biçimli cihaza sonra da ağır silahlarla donanmış askerlere göz gezdiren Fassin, sistemin en tepe noktasındaki isimleri ortadan kaldırıvermek için bunun ne bulunmaz bir fırsat olduğunu geçirdi kafasından.</p>

  <p>“Hierchon Ormilla’nın huzurunda, Ulubis Mercatoria Heyeti tarafından gerçekleştirilecek olağanüstü toplantı için bir araya gelmiş bulunuyorsunuz,” şeklindeydi gür sesli bir görevlinin ağzından, gücü yükseltilmiş bir ses cihazı aracılığıyla tüm salona yapılan duyuru. “Hierchon Ormilla!” diye bağırarak yineledi görevli, ilk söyleyişinde katılımcıların kendisini yeteri kadar duymadığı kanısına varmışçasına.</p>

  <p>Görevli, tüm galakside geçerli dil olan Standart Dil’i kullanarak yapmıştı duyurusunu. Söz konusu dil, sekiz milyar yılı aşkın bir süre önce galaksinin her yöresinde ve tüm türlerin ortak kullanımında olması kararlaştırılmış bir lisandı. Her ne kadar bunun kendi özgün dilleri olmadığını vurgulamayı asla ihmal etmeseler de, bu dilin yayılmasında esas taşıyıcı rolünü Ahali üstlenmişti. Ne de olsa, geçmişi çok eskilere dayanan gayrı resmi bir lehçesi ve kendilerine has daha da eski bir diğer resmi dili ve bunlara ek olarak, daha uzak bir geçmişten artakalmış veya zaman içinde türetilmiş pek çok başka dili vardı onların. Benzeri tüm olgular gibi, bahsi geçen bu sonuncu grup da, toplum tarafından benimsenme düzeyine göre zaman zaman ortaya çıkıyor ve bir süre sonra kaybolup gidiyordu.</p>

  <p>“Ah, hiç de bile, aralarında rekabet vardı,” diye açıklamıştı Ahali’nin rehber/akıl hocalarından Y’sul, ilk araştırmasını yürütmekte olan Fassin’e, bundan yüzlerce yıl önce. “Her zamanki hadise; birbiriyle rekabet halindeki şu sayısı belli olmayan, sözde evrensel standartlar. Dillere ve onların kullanımına ilişkin anlaşmazlıklardan patlak veren geniş çaplı bir savaşın —eğer hafızam beni yanıltmıyorsa, p’Çizgisi’ndeki pıhtılaşmış bir canlı türüydü buna sebep olan— ardından o bildik karşılık verildi: Soruşturmalar, görevlendirmeler, toplantılar, hazırlanan raporlar, konferanslar, zirve buluşmaları.”</p>

  <p>“Bugün Standart Dil adıyla bildiğimiz şey, içlerinden en az ikisinin soyu bu süreçte dönüşü olmaz bir şekilde tükenmiş olan binlerce farklı türün temsilcilerinin katılımıyla vücut bulmuş geniş ve idaresi güç bir komisyonca yürütülen yüzlerce yıllık araştırmaların, bilimsel çalışmaların ve fikir tartışmalarının sonucunda seçilmişti. Taşıdığı üstün değerlerden dolayı tercih edilmiş olması hayret vericidir, çünkü neredeyse mükemmel olarak addedilebilecek bir dildi bu: Esnek, betimleyici yanı kuvvetli, renksiz (bu her ne demekse artık, önemli bir ayrıntı olduğuna şüphe yoktu), kesin ama bir o kadar da şekillendirilebilir, yüksek zümreye özgü olduğu çağrışımı yapan, hassas bir bütünlüğe sahip olmakla beraber zaman zaman dış unsurları benimseyip özümseyebilen ve yazılı olanla konuşulan arasında, hemen her tür ses birimini ve yazı karakterini kolaylıkla ve makul biçimde kucaklayıp yine de tercüme edilebilir bir anlam arz etmeyi başarır nitelikte alışılmadık ölçüde serbest ama mantıklı bir bağlantı kurulmasına olanak tanıyan bir dil.”</p>

  <p>“İşin güzel tarafı, kendisini keşfeden türün milyonlarca yıl önce geride hak iddia edebilecek hiçbir varis ya da bu yegâne dilbilimsel mücevher dışında tüm galakside incelenip bulunabilecek hiçbir iz bırakmaksızın yine kendi iradesiyle varlığını sessiz sedasız sonlandırmış olmasından dolayı, hiç kimseye ait sayılmayışıydı. Daha da şaşırtıcı olanı ise, bu mega-komitenin ardından toplanan ve onun atmış olduğu adımları destekler yönde kararlar alan konferansın pürüzsüz şekilde işleyen görüşmelere sahne olması ve ilgili tüm önerileri onaylamasıydı. Alınan kararlar son derece hızlı şekilde benimsenmiş ve aynı hızla ve olabildiğince geniş bir alana yayılarak uygulamaya konmuştu. Ardı ardına birkaç Hızlı neslin ömür süresi içinde, gerçek anlamda evrensel sayılabilecek ilk ve şimdilik tek lisan halini almıştı Standart Dil. Herkesin uyum sağlayıp ayakta tutmaya çalıştığı, tüm türleri kapsar nitelikte bir işbirliğinin esasları da teşkil edilmiş oluyordu böylece.”</p>

  <p>“Tabii bu, her nerede olursa olsun istisnasız herkesin durumu onayladığı anlamına gelmiyordu. Benim türümü ele alacak olursak, bu dilin kullanımına karşı direncin günümüze dek sürdüğü, öte yandan, sabit fikirli bazı bireyler ile konunun meraklılarından oluşan kimisi küçük kimisiyse oldukça büyük gruplar ve şebekelerin evrensellik bağlamında daha etkin işlev göreceğini iddia ettikleri yeni yeni dillere dair ardı arkası gelmeyen fikirler ortaya attığı görülüyor. Öyle ki, Ahali’den bazıları Standart Dil’i yabancı güçler tarafından toplumumuza dayatılmış tahammül edilemez bir sömürü aracı ve galaksinin geneline hakim olan eğilime ödlekçe teslim oluşumuzun sembolü olarak kabul etmekte ısrarlı.”</p>

  <p>“Bu kesimden olanlar eski çağlardan kalma resmi dile sarılmayı marifet sayıyor. En azından kendileri için genellikle başkalarınca anlaşılamayan özgün bir dil yaratmadıkları durumlarda.”</p>

  <p>Slovius Amca, Fassin’inkinin ilki, kendi kariyerinin ise —layıkıyla— sonuncusu olduğu sonradan anlaşılacak bu araştırmada genç yeğenine eşlik etmişti. “Kalıba ne kadar da eksiksiz uyuyor,” diye yorumlamıştı sonradan. “Sadece Ahali, sekiz milyon yıl önce düzenlenmiş tamamen adil bir yarışmanın sonuçları üzerinde halen tartışıyor olabilir.”</p>

  <p>Zihninde canlanan bu hatıralar karşısında gülümsemekten kendini alamayan Fassin, görevlinin sesi salonu donatan değerli metaller ve şaşaalı dekorların arasında bir yandan yankılanıp gitgide sönükleşirken, içinde bulundukları dev konferans salonunda gezdirdi gözlerini. Adiliğe ve hatta görgüsüzlüğe kaçan bir abartıyla süslenmiş olmasına rağmen ortamın arzu edilen çarpıcılığı yakaladığını düşünüyordu. Kayda değer bir şey gerçekleşene veya dişe dokunur bir söz söylenene kadar daha ne kadar süreyle burada durup bu can sıkıcı törene ve şatafatlı nutuklara katlanmaları gerektiğini içten içe merak etti. Hızla çevresini tarayarak salonda bulunan kişi sayısını kabataslak çıkardı. Elçi projeksiyonu tarafından kendisine belirtilmiş olan otuz sayısının iki katından bile fazla katılımcı vardı o an salonun çatısı altında.</p>

  <p>Tam o sırada, platform yüzeyinden sessizce yükselen bir ekran onun önüne gelip durdu ve aniden aydınlanmasıyla beraber, üzerinde o an için herhangi bir ses ya da görüntü kaydı bulunmayan bu ekranın arama ve not tutma özellikleri ile kullanılmaya hazır halde olduğunu gördü. Ekrandaki şekillerden birinin üstüne parmağıyla basan Fassin, toplantıya iştirak edenler arasında bulunduğunu böylelikle tescillemiş oluyordu. Daire biçimindeki salona serpiştirilmiş diğer platformlarda da, her bir katılımcı kendisine sunulan ekran ya da türünün özelliğine göre belirlenmiş bir diğer cihaz yoluyla, oradaki varlığını resmiyet altına almakla meşguldü.</p>

  <p>“Siz sayın katılımcılar, Mühendisgemisi <i>Est-taun Zhiffir</i>’den gönderilmiş bir sinyalin aktarımına şahitlik etmek üzere burada toplanmış bulunuyorsunuz,” dedi Ormilla sakince, derinden gelen, pek çok sesin sentezi olduğu sanılan bir tonda. “Bize verilen bilgiye göre, söz konusu mesajın iletimi, mecburiyetten dolayı, görüşmenin sona ermesini takiben yok edilecek olan bir Yapay Zekâ cihazı aracılığıyla gerçekleşecektir.” Sözlerinin herkesin aklına yeterince işlemesine zaman tanımak üzere bir süre durakladı Ormilla. Bu esnada Fassin, duyduğu son cümleyi yanlış anlamış olup olamayacağını soruyordu kendi kendine. “Az sonra öğreneceğiniz bilgiyi ne yönde kullanacağınız görev anlayışınıza ve bilinç düzeyinize kalmış,” dedi Ormilla hepsine hitaben. “Ona nasıl ulaştığınızın bilgisi ise sizin için yasak bölgedir; sinyali alma yönteminden hangi koşulla olursa olsun bahsetmenin cezası ölümdür. Artık başlayalım.”</p>

  <p>Bir yapay zekâ mı? Bilinçli bir makine, öyle mi? ‘İğrençlik’ diye anılan şu makinelerden biri yani... Bu bir şaka mıydı yoksa? Bir türlü inanamıyordu Fassin. Mercatoria’nın tüm geçmişi yapay zekâlara yönelik bitmek bilmeyen işkenceler ve yıkımlar ile onların galaksinin uygar kabul edilen sınırları içinde bir kez daha ortaya çıkışını önleyecek büyük gayret isteyen ve bağnazlığa varan bir şevkle yürütülen devamlı çabaların tarihçesinden ibaret değil miydi sanki? Arınmışların varoluş gerekçesiydi de bu aynı zamanda; onları yakaladıkları yerde imha etmek üzere bilinç sahibi makinelerin ve o makineler üzerine yapılıp yapılacak her türlü araştırma faaliyetinin izini amansızca süren bu fanatik yapay zekâ avcıları tam da orada, gözlerinin önündeydi işte, soğukkanlı bir tavırla pişirme kazanına benzer aygıtı ve onun çevresini sarmış olan teknisyenleri gözlüyorlardı.</p>

  <p>Çok geçmeden, salonun orta yerinde duran karanlık makinenin üzerinde, havada adeta asılıymış gibi duran yarı şeffaf bir imge belirdi. Birleşik Donanma Amirali üniforması giymiş bir insan erkeğinin üç boyutlu görüntüsüydü bu. Şu sahneyi görene kadar, kendi türünden olan birinin bu denli yüksek bir mertebeye ulaşabileceğini aklından dahi geçiremezdi Fassin. Kendisine oturaklı bir görünüm kazandıran çizgileri iyiden iyiye derinleşmiş yüz hatlarına sahip, yaşlı ama yapılı biriydi görüntüdeki amiral. Pek tabii ki kel olan kafasına yoğun dövmeler işlenmiş olduğu göze çarpıyordu. Faal çatışmaların ortasında görev yapan üst rütbelilerin giydiği türden, miğferini oluşturan parçalar o an için boynunda ve omuzlarında toplanmış askeri bir uzay elbisesi vardı üzerinde, veya görünürde öyleydi en azından. Elbisenin ön yüzündeki çeşitli nişan ve rütbe işaretleri ise fark edilebilir herhangi bir aldatmacaya yer bırakmaksızın onun son derece önemli bir askeri şahsiyet olduğunu perçinler cinstendi.</p>

  <p>“Teşekkür ederim, Hierchon Ormilla,” diyerek konuşmasına başlamaya hazırlanan havadaki şeklin o an sanki dosdoğru kendisine bakmakta olduğu izlenimine kapılıp telaşlanan Fassin, bir an sonra bu görüntünün muhtemelen o sıra salonda bulunan herkesin gözüne tam da kendisine bakıyormuş gibi görüneceği düşüncesiyle rahatladı. Bunun böyle olmasını içtenlikle diliyordu. “Bendeniz, Mühendisgemisi <i>Est-taun Zhiffir</i>’e Ulubis sistemine doğru yapmakta olduğu yolculuk süresince eşlik etmekle görevlendirilmiş olan, Donanma Amirali Kisipt komutasındaki savaş filosuna bağlı Üçüncü Orta Düzey Birlik’in kumandanı, Birleşik Donanma’dan Amiral Quile’ı temsil ediyorum,” dedi havadaki görüntü, en ufak hataya yer bırakmayan ciddi bir sesle.</p>

  <p><i>Savaş filosu mu?</i> diye tekrarladı içinden Fassin. Bir solucan deliği geçidi taşıyor olsun ya da olmasın, ne zamandan beri bir Mühendisgemisi’ne refakat etmesi için koca bir savaş filosu seferber ediliyordu? Bu tür gemiler genellikle birkaç Muhafız gemisi refakatinde veya Navarchy Askeri Kuvvetleri’nden bir-iki birime ek olarak bazen de törensel âdet yerini bulsun diye Birleşik Donanma tarafından bu iş için görevlendirilmiş küçük bir mekik eşliğinde seyahat ederdi. Askeri konularda uzman sayılmazdı elbet, ama gerek eşzamanlı gerçekleştirdiği bağlantılar gerekse sonradan geçmişe yönelik yaptığı bağlantılar yoluyla yakaladığı haber bültenlerinde edindiklerinden yola çıkarak bu konularda az çok bilgi sahibi olmuştu. Yarım daire şeklindeki platformundan önündeki askerleri dikkatle inceledi. Evet, bu haberler karşısında onların da şaşkınlığa düştüğü suratlarından okunuyordu.</p>

  <p>“Şimdi size bilgi aktaracak ve ardından görev dağıtımı yapacağım,” dedi üç boyutlu görüntü. “Sonra da size bazı sorular soracağım. O aşamayı da geçince imha edileceğim. Şimdi, işin bilgilendirme kısmıyla başlayalım. Edindiğimiz bilgiler, Ulubis sisteminin, muhtemelen bir yıl içinde ve büyük olasılıkla bu mesajın size iletilmesini izleyen birkaç ay içinde, menşei Beş Numaralı İlahi Tezahür Kümesi Ayrışması olan geniş kapsamlı bir işgal girişiminin hedefi olacağını ortaya koymakta.”</p>

  <p>Sözlerinin yarattığı tepkiyi işitmek ister gibi, bir an durakladı üç boyutlu görüntü. Salonda belli bir kaskatı kesilme ve hatta şok havası hissediliyordu fakat Fassin katılımcıların hiçbirinden korktuklarına ya da inanmadıklarına işaret edecek bir nefes kesilmesi ya da başka herhangi bir tepkime işitmedi.</p>

  <p>Orada hazır bulunanlar içinde bu habere şaşıran tek kişinin kendisi olup olmadığını gözlemlemek için bakışlarıyla salondakileri taradı. Quaupların yüzünde oluşan titrek ışıklar, whulelerin fal taşı gibi açılmış gözlerle kendi arasında bakışması, koyu renkli yapay zekâ cihazının yanında dikilmekte olan teknisyenlerin bazısının suratında oluşan şaşkın ifade, kalabalığın içinden çekip çıkardığı belirtiler arasındaydı. İfadeleri daha rahat seçilebilen bazı saray görevlilerinin ise bir nebze afallamış bir hali vardı. Ifrahile uzay giysisinin belli belirsiz bir titreme geçirdiği ilişti gözüne. Fassin’in eli tam önündeki ekrana doğru uzanıyordu ki, ani bir ışıma eşliğinde, Beş Numaralı İlahi Tezahür Kümesi’ni merkeze alan ve her yöne bin yıl mesafede bir çapla sayısı milyonları bulan yoğun yıldız kitlelerini ve onlardan kopuk bir şekilde en dış kesiminde Ulubis olduğu halde uzanan tecrit edilmiş güneş kümesini gösteren bir grafik belirdi ekranda.</p>

  <p>“Gerçek şu ki, strateji uzmanlarımız bu sinyal size ulaştığında işgalin çoktan gerçekleşmiş olmasına yüzde altı civarında ihtimal veriyor.” Amiralin görüntüsü bakışlarını salondakiler üzerinde gezdirip gülümsedi. “Bu varsayımın gerçekleşmediğini görmek beni çok memnun etti.” Cümlesini bitirir bitirmez yüzündeki gülümseme silinmişti. “Diğer yandan, bu sinyalin aslı kaydedilirken işgalin gerçekleşmesine halen üç ila beş yıllık bir süre olduğunu size bildireceğimi ümit etmiştim. Burada bu mesajı size iletmek üzere bir nevi yeniden vücut bulduğumdan, bana sizin tarafınızdan toplanmış gerçek zamanlı bilgilerin bazısına erişme olanağı tanındı ve ister istemez, işgale karşı hazırlanmak için umduğumuzdan da az bir zamanımız kaldığı yönünde değerlendirme yapmaktan başka seçeneğim olmadığını gördüm.” Kısa bir süre için suskun kaldı görüntü.</p>

  <p>“İT-5 Ayrışması’nın saldırgan bir tavırla çevreye yayıldığı çoktandır biliniyor. Uzayın derinliklerini tarayan monitörler birkaç yüz senedir Leseum sistemleri merkezli sekizinci güç seviyesinde silah kamaşmaları tespit ediyordu.” Bir kez daha gözlerini salonda gezdirdi görüntü. “Sözünü ettiğim şeyler, uzay savaşları ve yüksek megatonda nükleer silahlar, sizin anlayacağınız. Bütün bunlar, kendisine Başrahip Luseferous adını yakıştıran, İnsan ırkından birinin boyunduruğu altında geliştiğini sandığımız başıbozuk bir hegemonyanın emaresi. Bu kişi vaktiyle Cessoria’nın özgün bir mensubuydu, ancak o zamanlar Başrahiplik yerine Hariolator rütbesine sahip olduğu göz önüne alınırsa, zaman içinde kendi kendisini terfi ettirdiği anlaşılıyor. Her hâlükârda, onu dönek kabul edebiliriz.” Üç boyutlu görüntü yüzünde ince bir gülümsemeyle devam etti sözlerine. “Leseum sistemleri çok da uzak olmayan bir geçmişe dek Beş Numaralı İlahi Tezahür mıntıkasının dışarıyla bağlantısını halen sürdürebilen son yöresini teşkil ediyordu. Ne var ki, o solucan deliği geçidi Yayılmacı’nın küçük bir hamlesinin kurbanı oldu. ve bunun sonucunda bütün bir sistem uygarlığın geri kalanından tamamıyla kopmak durumunda kaldı.” Bu noktada, adamın yüzüne yerleşmiş olan ince gülümseme silindi.</p>

  <p>“Bu mesajın gönderildiği tarihten on gün önce, beraberinde refakatçileri ve askeri nakil gemileri bulunan birkaç yüz ana muharebe gemisinden oluşan bir işgal birliği, İT-5 Ayrışması’ndan yola çıkarak İT-5 Kümesi’nden biraz daha iç kesimlerde yer alan Ruanthril sistemine saldırdı. O civara yerleştirilen yeni bir geçit yoluyla sistemlerinin Mercatoria’ya bağlanmasının üstünden henüz çok zaman geçmediği göz önüne alınırsa, söz konusu saldırının Ruanthril sakinleri üzerinde şok etkisi yarattığına şüphe yok. O zamana kadar hiçbir dönemde Merkez’in bir parçası olmamaları, bu saldırıya ilişkin yanlış hesap yapmalarının başlıca sebebi olarak görülebilir. Çünkü, öyle ya da böyle, İT-5 güçleri saldırdığında Birleşik Donanma’nın bazı birimleri orada hazır bulunuyordu. Bu sayede, her iki tarafın verdiği büyük kayıplar pahasına, saldırı geri püskürtüldü.” Bu son sözlerle birlikte, Donanma Amirali Brimiaice’nin görüntüsünün yüz hatlarında şaşkınlık olduğu kuşku götürmeyecek bir ifade gördü Fassin. “Evet,” dedi görüntü, onun zihninde oluşan soru işaretini gidermek istercesine. “Doğruyu söylemek gerekirse biz de gafil avlanmıştık, üstelik yeterli sayıda gemimiz de yoktu. İşin daha da can sıkıcı olan yanı ise, bu olayın peşi sıra geçidin de yok edilmiş olması.” Konuşmanın bu noktasında, kendisi de bir quaup olan Donanma Amirali Brimiaice —tabii eğer Fassin, Mercatoria Türlerinin Surat [veya onun yerine her ne geçiyorsa artık] İfadeleri ve Vücut Dilleri Üzerine Ders 101’den öğrendiklerini doğru hatırlıyorsa— anlatılanlardan ötürü dolaylı da olsa utanç duyan anlamsız bir ifade takınmıştı.</p>

  <p>“Bu olay henüz gerçekleşmemişken,” diye sözlerine devam etti üç boyutlu görüntü, “düşmanın ele geçirilen sancak gemisinden edinilen bazı bilgiler Merkez’e iletildi. Düşmanın başamiralliğe eşdeğer rütbedeki yetkilisine —işgal filosunun da komutanı oluyordu bu aynı zamanda— ait olduğu anlaşılan özel bir kayıt da bu bilgiler kapsamındaydı; söz konusu notlarda, gelecek kuşaklara aktarmak için veya sırf hatıra olarak saklama niyetiyle, mensubu olmaktan büyük onur duyduğu bu muazzam askeri makinenin büyük kısmının kendisine yakışacak derecede ağır görevler üstleneceği ve mümkün olan en kısa zamanda olabildiğince fazla sayıda sistem ele geçirebileceği yerlere —diğer bir ifadeyle, geriye, yukarı, aşağı ve özellikle merkeze doğru devamlı dönüşler yaparak en büyük yıldız yoğunluğunun olduğu bölgeye doğru— değil de, yerleşimin yoğun olduğu kesimlerden gittikçe daha uzağa, galaksinin neredeyse boş sayılacak sınır yörelerine, Güney Asma Sığlıkları’nın bulunduğu yöne, Dörtlü Akıntı’ya ve de Ulubis sistemine veya şahsen yaptığı o renkli tanımla ‘pörsük bir kolun ucundaki, kıça gire gire bokla sıvanmış olan parmağa’ doğru gönderilişinden dolayı kapıldığı şaşkınlığa yer vermişti.”</p>

  <p>Bir kahkaha koy vermemek için zor tuttu kendini Fassin. İnsanlar başta olmak üzere, ana tören platformunda konuşmayı dinlemekte olan katılımcıların çoğu ise şaşkınlık, korku ve öfke patlamasıyla karışık bir duygu yoğunluğu sergiliyordu. Öyle ki, Hierchon’un uzay giysisi sanki fiziksel bir darbe yemiş gibi yarım metre kadar geriye savrulmuştu.</p>

  <p>Bir süre için konuşmayıp salondakilere göz gezdirmekle yetindi üç boyutlu görüntü. “Haklısınız, son derece uygunsuz bir tabir. Olduğu gibi aktarmayı tercih ettiğim için kusuruma bakmayın. Hatıralarınızdan kolay kolay silinmeyecek olan bu demece kaynaklık eden beyefendinin şu sıralar Birleşik Donanma İstihbarat Servisi’ne yürütmekte olduğu soruşturmalarda yardımcı olduğunu öğrenmek sizi memnun edecektir sanırım.”</p>

  <p>Fassin bu açıklama üzerine etrafındakilerin bazısının yüzünde hafiften zoraki bir tatmin ifadesi oluştuğunu gözlemledi. <i>Bu anlatılanların hiçbirinden zerre kadar haberleri yoktu,</i> diye geçirdi aklından. Hierchon ve avanesine toplantı öncesi kaçamak yoldan özet bir bilgi sunulacağını farz etmişti fakat şu hallerine bakınca onların da durumdan en az kendisi kadar yeni haberdar olduğu kanısına vardı.</p>

  <p>“İT-5 Ayrışması’nın Ruanthril’e düzenlediği saldırı öncesindeki niyetini ve yaklaşımını yansıtan sorgulama serisi profili bizim elimizde de mevcut tabii,” dedi üç boyutlu görüntü, “tıpkı aynı güçbirliği tarafından saldırıya uğramış bazı diğer sistemlerle ilgili olanlar gibi. İşgal kuvvetleri komutanının düşünce yapısı, Ulubis’in de ciddi tehdit altında olduğuna dair geçerli kanıt sunuyor bize. Ruanthril’e yapılan saldırı öncesindeki sorgulama serisi profili ve son dönemde Ulubis sistemine düzenlenen baskınlar ile yine Ulubis sisteminde cereyan eden diğer düşmanca eylemlerin ardında yatan mantık kıyaslandığında, bahse konu tehdidin hayata geçmesinin an meselesi olduğu ve birkaç ay ile bir buçuk yıl arasında bir süreçte bunun gerçekleşeceği sonucuna varıyoruz. Öteden Gelen saldırılarının artık kanıksanmış, fazlaca tutarlılık gösteren bir yapısı var ve son üç senedir Ulubis sistemi üzerine yoğunlaştırılmış olan tacizler de bu yapıyla uyum sergiliyor.”</p>

  <p>Tüm bu anlatılanların, genel bağlamda, sistemin ve özellikle Navarchy’nin istihbarat ağı ile strateji yürütme departmanlarına yönelik bir eleştiri olduğundan şüphelendi Fassin. Olağandışı bir sakinlik seziliyordu Donanma Amirali Brimiaice’nin havasında; dikkatleri gereksiz yere kendi üzerine çekmekten kaçınır bir hali vardı. Bunun yanı sıra, verdiği bilgiler bu işin perde arkasında bir örtbas olduğuna işaret eder nitelikteydi. Tıpkı Verpych gibi Fassin de bu “aykırı” saldırıların başlangıcının ancak bir yıl önceye dayandığını düşünüyordu; oysa şimdi anlaşılıyordu ki, bu yapay zekâya söz konusu saldırıların o tarihin de iki yıl öncesinde başladığı bilgisine erişme hakkı tanınmıştı. Eh, bu durum kimseyi şaşırtmamalıydı gerçi. Yetkililer tarafından verilen ve her şeyi güllük gülistanlık gösteren saptırılmış bilgilere alışıktı herkes... Peşinen önemsenmiyordu bunlar artık. Ancak ve ancak cilalanmamış, yalın gerçek gibi görünen bir bilginin kendilerine sunulması halinde kuşku duymayı öğrenmişlerdi.</p>

  <p>“Söyleyeceklerim henüz bitmedi,” dedi pişirme kazanı görünümlü cihazın üzerindeki yansıma, salona toplanmış olan dinleyicilere. “Bununla birlikte, içinizden bazılarının soru sormak için sabırsızlandığını seziyorum, bu yüzden de, şu aşamada, duymuş olduğunuz şeylere ilişkin sorularınızı cevaplamaya çalışacağım. Bu arada, söz alan kişinin kendini tanıtmasına gerek yok... Her birinizin kim olduğunu gayet iyi biliyorum ben.”</p>

  <p>Tüm gözler, biraz da konumunun getirdiği mecburiyetten dolayı ilk soruyu sorması beklenen Hierchon’a dönmüştü. “Makine, bu işgalin gerçekleşme olasılığı tam olarak nedir?” dedi Ulubis’in yöneticisi, gür bir sesle.</p>

  <p>Üç boyutlu görüntü bu soru karşısında hiç de etkilenmiş bir portre çizmedi. Öyle ki, onun sıkılgan bir tavırla iç çektiği dikkatli gözlerden kaçmamıştı.</p>

  <p>Bu sorunun cevabını yarım yamalak dinleyen Fassin, bunu izleyen soru ve yanıtlara ise daha da az kulak verdi; o âna dek duyduklarına kayda değer bir katkıda bulunmayan tüm bu laf salatasını belli kategorilere indirgeyip özetlemek mümkündü: Emin misiniz? Sakın çıldırmış olmayasınız? Yalan mı söylüyorsun, seni gidi iğrenç yapay zeka? Bu olup bitenden dolayı suçlanmayacağım, değil mi?</p>

  <p>Konuyla ilgili galaksi haritasını daha iyi inceleyebilmek için önündeki ekrana dokunmaya başladı. Son derece kullanışlı hale gelecek şekilde ölçeklendirilmiş üç boyutlu bir görüntü açtı ve bugüne kadar anlaşıldığı haliyle —iki buçuk yüzyıldan bu yana fiilen demode olan— yerel uygarlık durumu ile yapay zeka sinyalinin beraberinde getirdiği, henüz sadece on yedi yaşında olan güncel versiyon arasında gidip gelmeye koyuldu. O ekranla oynadıkça kocaman yıldız kümeleri bir sahte renkten diğerine geçiyor ve böylelikle Beş Numaralı İlahi Tezahür Kümesi Ayrışması’nın hakimiyet alanının nerelere dek yayıldığını gözler önüne seriyordu.</p>

  <p>“... Onlara tüm gücümüzle karşı duralım!” diye gürledi Donanma Amirali Brimiaice.</p>

  <p>“Bunu yapacağınıza şüphem yok,” dedi üç boyutlu görüntü. “Ancak unutmayın ki tüm göstergeler, sizin topyekün ve tam zamanlı seferberlik ilan edip acilen savaş gemisi inşasına başlamanız ve tüm ekonomiyi savaşa odaklamanız durumunda bile düşman karşısında sayısal bakımdan katbekat azınlıkta kalacağınız yönünde.”</p>

  <p>Bu sözler Donanma Amirali Brimiaice’nin daha da esip gürlemesine, tam anlamıyla yaygara koparmasına sebep olmuştu.</p>

  <p>Fassin’in aklında da bir soru vardı, ama yapay zekâya ileteceği değil, kendi zihninde yorumlayıp cevap arayacağı bir soru. Her ne kadar kendisi aksini temenni etse de, bu sorunun sorulur sorulmaz cevaplanacağı gibisinden kötü bir his vardı içinde. Şuydu aklındaki soru: Tüm <i>bu lanet olasıca işlerin benimle ne ilgisi var?</i></p>

  <p>“İzin verirseniz devam edebilir miyim?” dedi görüntü, sonraki birkaç yorumun soru sormaktan ziyade masumiyet kanıtlama çabasıyla yapılan ardı arkası gelmez açıklamalara, kahramanca bir kararlılık sergileme vaatlerine, sahip olunan mertebeyi her ne pahasına olursa olsun korumaya yönelik gevezeliklere ve büyük bir kurnazlık ortaya koyarak ve gittikçe çirkefleşerek diğer katılımcılara sataşmaya meylettiğine dair şüpheye yer bırakmayan işaretler algılayınca. Zorlukla fark edilebilen, ince ve pişmanlık belirten bir tebessüm belirmişti üç boyutlu görüntünün yüzünde. “Görüyorum ki şu âna kadarki bilgilendirme hepiniz üzerinde az çok şok edici bir etki yarattı. Oysa, korkarım ki şu âna dek duyduklarınız bu bildirinin en kayda değer kısmına giriş niteliğindeydi sadece.”</p>

  <p>Bu sözlerin de herkes tarafından hazmedilmesini bekler gibi bir kez daha susup bekledi Amiral Quile’nin görüntüsü. “Şimdi gelelim asıl meseleye,” diye devam etti sonra. “Özellikle de bu mesaj aktarılmaya başlandıktan sonra, ne diye buraya çağrıldığını ve burada ne işi olduğunu sorguladığı şüphe götürmeyen biri bulunuyor içinizde.”</p>

  <p>Görüntünün bakışları onun üzerine odaklanmadan önce, içinden <i>İşte şimdi yandık</i> diyecek zamanı ancak bulabildi Fassin. Gerçekten de gözlerini ona mı dikmişti bu uğursuz görüntü? Herkes onun dosdoğru kendisine baktığını görebiliyor muydu acaba? Tüm başlar veya eşdeğer diğer organlar onun bulunduğu yöne çevrilmişti bile. Bu da, cevabın evet olduğunu anlaması için fazlasıyla yeterliydi.</p>

  <p>“Kâhin Fassin Taak, lütfen kendinizi diğer konuklarımıza takdim eder misiniz?”</p>

  <p>Ağır hareketlerle ayağa kalkıp Hierchon’un bulunduğu tarafa dönerek onu selamlamak üzere hafifçe eğilirken Fassin’in kulakları zonkluyordu. Etlerinin kasıldığını ve tüm vücudunun ezilip büzüldüğünü duyumsamaya başlamıştı bir kez daha. Salon üstüne yıkılacakmış gibi hissettiği sırada tekrar yerine oturmak ona kurtuluş gibi geldi. Bir yandan da, boğazının altından tüm yüzüne yayılmaya başladığını tahmin ettiği kızarıklığı önlemek için çaba sarf ediyordu.</p>

  <p>“Yüzyıllar önce doğmuş olsa da, Kâhin Taak nispeten genç bir dostumuz sayılır,” dedi Quile’nin görüntüsü. “Nasqueron gezegeninde yaşayan gaz-devi Ahalisi üzerine çalışmalar yürüterek inşa ettiği, sorumluluğunu layıkıyla yerine getirdiği verimli bir kariyeri var. Onun bahsini içinizden pek çoğunun daha önce de duymuş olduğu kanaatindeyim. Zamanı gelince öğreneceğiniz sebeplerden dolayı, kısa bir süre önce kendisine Şeriflik Oculası’nda binbaşı rütbesi bahşedilmiş bulunuyor.”</p>

  <p>Tüm gözleri üzerinde hissetmenin yarattığı gerginlikten halen kurtulamamış olan Fassin, Ulubis sisteminde Şeriflik’e bağlı birliklerin kurmay başkanlığı görevini yürüten insan ırkı dişisi Albay Somjomion’un üç boyutlu görüntü tam da bu son bilgiyi verdiğinde salonun karşısında yer alan platformundan kaçamak bir gülümsemeyle kendisini süzdüğünü fark etti. Şeriflik kurumunda astlarla üstlerin birbirine selam verişinin nasıl düzenlendiğini kestirmemekle beraber, koltuğundan şöyle bir doğrulup salondakileri resmi bir edayla tekrar selamladı Fassin.</p>

  <p><i>Bin kere lanet olsun,</i> şeklinde özetlenebilirdi aklından geçenler.</p>

  <p>Kazan biçimli yapay zekânın üzerindeki görüntü şöyle sürdürdü konuşmasını: “Kâhin-Binbaşı Taak’ın bugün aramızda bulunmasının ve size baştan beri anlattığım her şeyi dinleme işkencesine maruz kalmasının tek nedeni, her şeyden önce benim buraya gönderilmeme yol açan şeyin bizzat onun tarafından keşfedilmiş —ya da, Kâhin Taak’ın hoşgörüsüne sığınarak gerçeğe uygunluk bakımından ondan aşağı kalmayacak bir tabirle ifade edecek olursak, onun ayağına takılması sonucu tesadüfen bulunmuş— oluşudur.”</p>

  <p><i>Bak şu işe! Meslek icabı yürüttüğüm şu araştırmaların gün gelip hayatıma mal olacağını hep düşünmüşümdür ama bunun kullandığım malzemenin çıkaracağı bir arıza yoluyla olacağını zannederdim, böylesi bir yolla değil.</i> Öte yandan, Albay Somjomion’un yüzünde yakaladığı şu tebessümün vahim ya da alaycı değil, aksine, ölçülü ve hatta temkinli olduğu söylenebilirdi. <i>Belki de yaşayacak bolca zamanım vardır hâlâ.</i></p>

  <p>“Bu unsur da, pek tabii ki, konuşmamızın konusunu burada bulunuşumun gerçek, ya da en azından en ivedi gerekçesine getiriyor, hem de böylesine emsalsiz bir yolla,” dedikten sonra gösterişli bir edayla derin bir iç çekti amiralin görüntüsü.</p>

  <p>Sözlerine kaldığı yerden devam etmeden önce bakışlarını salondakiler üzerinde gezdirdi: “Hepimizin kabul edeceğine eminim ki, Ulubis oldukça hoş ve çok da ayrıcalıklı bir sistemdir.” Cümlesini bitirince yeniden durakladı.</p>

  <p>Fassin bu noktada pürdikkat ve çıt çıkarmaksızın dinliyordu söylenenleri; zaten tüm salon, ‘iğne atsan duyulur’ deyişinin doğruluğu üzerine bahse girilebilecek ölçüde sessizliğe gömülmüş durumdaydı. “Ve,” dedi üç boyutlu görüntü, suratında geniş bir gülümsemeyle, herkesin tüm dikkatini nihayet üzerine çektiğinden emin şekilde, adeta ışıldayarak, “Ahali Çalışmaları’nın merkezlerinden biri olması itibarıyla, hele ki eski medeniyetler söz konusu olduğunda, galaksinin genel yapısı içinde düşünsel açıdan hiç de es geçilemeyecek bir yeri vardır.” Bunu bir başka duraklama izledi. Bir yapay zekânın, yönettiği üç boyutlu görüntünün gözüne gerçektekini aratmayacak kadar belirgin bir parıltı yerleştirebileceğini fark etti o an Fassin. “Yine de, Ulubis’in Beş Numaralı İlahi Tezahür Kümesi adını verdiğimiz şu yeni türeme düşmanların nasıl olup da bu denli ilgisini çektiği sorusunu gündeme getirmek —bir kez daha affınıza sığınarak ve kimsenin bunu saygısızlık olarak algılamayacağını umarak söylemek durumundayım ki— mantığın doğal bir gereği olarak bile görülebilir. Hatta —Mercatoria’nın bunca binyıldır Atardamar bağlantısından yoksun biçimde varlığını sürdürmek zorunda kalmış sayısız sistemi kenetlemeye ne derece önem verdiği göz önüne alındığında— daha kabarık nüfusa sahip, klasik strateji yaklaşımı uyarınca daha kritik konum arz eden ve o zaman için daha aleni bir tehdit altında bulunduğu tartışma götürmeyen sistemlerin Mühendislik fakültesindeki meslektaşlarımızın elindeki kaynaklar ve o engin deneyimleri sayesinde doyurulabilecek çok daha öncelikli istekleri mevcutken, yeni bir geçit kurmak üzere Zenerre’den Ulubis’e yola çıkarılan seferin niçin böylesine büyük bir heves ve de hızla hazırlandığı elbette ki merak konusu olmalı.</p>

  <p>“Dahası, Mühendisgemisi <i>Est-taun Zhiffir’in</i> hangi sebepten dolayı benim orijinal halimin de mensubu olmaktan onur duyduğu Birleşik Donanma’ya bağlı birimlerin refakatinde seyahat ettiği de akıllarda soru işareti oluşmasına yol açabilir... Gerçekten de, Mühendisgemisi <i>Est-taun Zhiffir’in</i> böylesine kalabalık ve donanımlı bir filonun kanatları altında seyretmesine sebep ne olabilir ki?” Başını kaldıran görüntü bir defa daha gözleriyle tüm salonu taradı. “Ulubis geçidinin iki yüzyılı aşkın zaman önce Öteden Gelenler tarafından yok edilmesi hadisesine ilişkin kalıplaşmış varsayımlar ile kök salmış değerlendirmelerin bu saatten sonra mercek altına alınıp sorgulanması dahi şaşırtıcı olmayacaktır kanımca.”</p>

  <p>Bu son yorumun salondakiler arasında heyecanla karışık bir ürpermeye neden olduğunu gözlemledi Fassin. <i>Bu anlatılanlar halen ve de halen benle ya da farkında olmaksızın keşfettiğim bir şeyle alakalı olabilir mi?</i> diye geçirdi içinden. <i>Daha fazlasını duydukça, öyle olmamasını daha çok diliyorum doğrusu.</i></p>

  <p>“Mevcut bilgileri birbiriyle ilintilendirecek bir koşul, olası bir bağlantı noktası var,” dedi amiralin görüntüsü, yüzünde geniş ama bu kez neşesini ortaya koymaktan ziyade içten içe haz duyduğunu ele veren bir gülümsemeyle, “ve tüm bu olan bitenin perde arkasında o hususun saklı olduğuna dair güçlü şüpheler besliyoruz.” Üç boyutlu görüntü başını çevirip dosdoğru Hierchon Ormilla’ya dikti gözlerini. “Efendim, geldiğimiz şu aşamada, önceden belirlenmiş olanlar dışındaki misafirlerimizin salonu terk etmeleri ricasında bulunmak durumundayım. Kulaklıklarının kapatıldığından emin olmamız şartıyla, askerlerin buradaki varlığı konusunda bir istisna yapabiliriz sanırım, ancak malumunuz ki buradan ötesi için onay verilmemiş isimler halen salondayken konuşmamı sürdürmek bana verilmiş olan emirleri çiğnediğim anlamına gelecektir.”</p>

  <p>“<i>Amiral</i> Quile,” diye gürledi Hierchon, hitap tarzına fazladan bir vurgu yapmamışken bile çevresinde yeterince etki yaratarak, “şu an burada bulunup da bahsettiğiniz eleme listesinden kazara çıkarılmış olan isimlerin hepsine <i>bizzat</i> kefilim. Açıklamalarınıza devam edebilirsiniz.”</p>

  <p>“Seçme hakkım olsa, efendim, sizin gösterdiğiniz inisiyatif hiçbir çekince olmadan devam etmem için yeter de artardı,” dedi amiralin görüntüsü. “Ne var ki, hürmetli makamınıza karşı en ufak bir saygısızlıkta bulunmuş görüntüsü çizmek beni utançtan yerin dibine geçirse de, doğrudan Pusulacılar Konseyi’nin emirlerine tabi olmam dolayısıyla, bu şartlar altında konuşmamı sürdürmeme imkân olmadığını biliniz.”</p>

  <p><i>Off lafı gediğine feci oturttu</i>,” dedi Fassin içinden. Hierchon’un o an düştüğü duruma acıyası gelmişti. Sadece rütbesi omzundan çekilip alınmış pozisyona sürüklenmekle kalmamış, küçük de düşürülmüş oluyordu böylece. Bir Lahit Büyücüsü bir Hierchon’a kıdemce baskın çıkıyor, buna karşılık kendisi de bir Pusulacı’ya hesap vermek durumunda kalıyordu, kaldı ki adı geçenlerin her biri —uygar galaksi sınırları içinde tüm diğer icraatları ve inisiyatifleri bakımından mutlak bir güce sahip olmakla birlikte— Pusulacılar Konseyi’nin iradesini hiç değilse hesaba katmak durumundaydı. Gelgelelim Pusulacılar Konseyi’nin tartışmasız her şeye gücünün yettiği kabul edilen üyeleri fizik kuralları dışında hiçbir kısıtlamaya tabi değildi ve o kuralların etrafından dolaşabilmek için de genellikle hatırı sayılır çaba sarf ettikleri gözlenirdi.</p>

  <p>Hierchon Ormilla uğradığı yenilgiyi nezaketten taviz vermeksizin sineye çekti; yalnızca birkaç dakika sonra salondaki misafir sayısı yarıya inmişti bile. Hierchon’un o heybetli uzay giysisi önünde yükselen, basamaklarla çıkılan podyum sırası iyiden iyiye çıplak kalmıştı artık. Hierchon’un maiyetindekiler ve tüm diğer saray görevlileri kendi aralarında yoğun bir şekilde söylenerek ve onurları birden çok etken dolayısıyla Fassin’in o güne dek tanık olmadığı ölçüde zedelenmiş bir halde, salonu terk etmişti. Askeri kodamanlar hâlâ oradaydı, fakat Şeriflik’ten Albay Somjomion ile Cessoria’dan Kâtip-Hükümdar Voriel yapay zekâyı somutlaştıran pişirme kazanı görünümlü cihazı taramakla görevli ekipmanın en önemli iki parçasını çalıştırmak üzere basamaklardan aşağı indiğinden, onların podyum hizasındaki saflarında da eksilme meydana gelmişti. Kulaklıkları devre dışı bırakılarak konuşulanların devamını dinlemekten men edilmiş olan zırhı ayna parlaklığındaki askerler ise ellerinde ateşlenmeye hazır silahları, merkezdeki aygıtın gerisinde geniş bir daire oluşturarak rahata geçmiş vaziyette beklemeyi sürdürüyordu.</p>

  <p>Tüm bunlar olup biterken, adeta unutulup kendi haline bırakılmış olan Fassin kendisini bundan sonra nelerin beklediğine ve nasıl hareket etmesi gerektiğine ilişkin hiçbir şey düşünemeden, öylece oturdu. Ne düşünmesi gerektiğini gayet iyi biliyordu aslında; şuydu aklından geçirmesi gereken şey: <i>Bu</i> denli <i>tepede bile sarsıntıya sebep olan bir paranoya</i> ve <i>gizliliğin ortasına</i> savrulmamı <i>kaçınılmaz kılacak kadar önemli ne menem bir lanete rastlamış olabilirim acaba?</i> Yine de, bu mesele üzerine kafa yormak hayli güçtü. Bu arada, ne hissetmesi gerektiğinin de bilincindeydi: Korku. O yönden endişe etmesine gerek yoktu üstelik; son teknoloji ürünü silahların yarattığı tehditten kaynaklanan bitmek tükenmek bilmez bir korku kaynağına kavuşmuştu artık.</p>

  <p>“Teşekkürler,” dedi amiralin görüntüsü. “Şimdi,” dedi bakışlarını salonda kalanlar üzerinde gezdirerek, “size bir sorum olacak. Ahali Listesi adı verilen şeyle ilgili herhangi bir bilgisi olan var mı aranızda?” Sözlerine devam etmeden önce dinleyicilerin dikkatini çekmek için bir elini havaya kaldırdı. “Süslü bir soru oldu sanırım. Cevap vermek zorunda değilsiniz. Yanıtlamak isteyenler, öncelikle önlerindeki ekranlara ya da eşdeğeri diğer aygıtlara danışabilirler. Acele etmenize gerek yok, vaktimiz bol nasıl olsa.”</p>

  <p>Pek çok katılımcının eşzamanlı olarak önündeki ekrana dokunmasıyla oluşan bir tıklama sesi yayıldı ortalığa derinden. <i>Ahali Listesi mi?</i> diye düşündü Fassin. <i>Hay lanet olsun; bari o meret girmeseydi işin içine.</i></p>

  <p>Üç boyutlu görüntü gülümsemeye başlamıştı şimdi. “Geldiğimiz şu aşamada —izleyip dinlemekte olduğunuz bu sinyali ve sunumu tasarlayıp kaydederken— bu konuyla ilgili en önemli kabul ettiğimiz unsurun ne olduğunu size anlatmama izin verin.”</p>

  <p>Ahali Listesi’nden bahsedildiğini pek tabii ki duymuştu Fassin; bunu duymayan kâhin var mıydı ki? Diğer yandan, bu mesleğe yabancı olanların büyük çoğunluğunun da kulağına gitmişti Liste, o yüzden de bu mesele, insanların bir arkadaş toplantısında ne zaman bir kâhinle karşılaşsalar yağdırılmaya başlanan “Ahali gerçekten de kendi çocuklarını mı avlıyor?” ve “Gerçekten de söylendiği kadar yaşlılar mı?” gibisinden kalıplaşmış sorulara eklemeden edemediği, maruz kalan kişinin içten içe sızlanmasına sebep olan şu usandırıcı konu başlıklarından birine dönüşmüştü.</p>

  <p>Ahali Listesi bir koordinatlar bütünüydü. Hatırlanabildiği kadarıyla, ilkin bundan dört yüz milyon yıl önce cereyan eden Aniden Patlayan Savaş’ın sonlarına doğru ortaya çıkmış ve muhtemelen daha o zamandan miadını doldurmuştu. Bu liste sözümona Ahali’nin kendi gizli atardamar geçitlerine ilişkin ayrıntıları içeriyordu. İddiaya göre, bu bilgilerin hazırlanma evresi, Ahali’nin galaksiyi paylaşmak zorunda kaldığı diğer türlerin —bir başka ifadeyle, diğer yaşam türü gruplarının— gerek kendilerine ait gerekse ortak kullanımdaki solucan deliği şebekelerinin emniyetini sağlama bakımından güvenilmez olduğuna ve bir gaz-devinden bir diğer gaz-devine tehlikesizce ve ortalığı velveleye vermeden seyahat etmek istediklerinde kullanılmak üzere sırf Ahali’nin kontrolünde tutulacak —ve tercihen başka hiç kimse tarafından bilinmeyecek— bağımsız bir atardamar ağı inşa etmenin izlenecek en sağlıklı yol olduğuna karar verdiği Büyük Çöküş döneminden itibaren başlıyordu.</p>

  <p>Doğal olarak bu durum, Ahali’nin zaman, mekân, boyut ve az çok her şeye ilişkin yaklaşımını bütünüyle görmezden geliyordu. Solucan deliklerine ve onların sağladığı sistemler arasında neredeyse anlık seyahat etme olanağına ihtiyacı yoktu Ahali’nin. Milyarlarca yıl süreyle yaşayabiliyorlar, metabolizmalarını ve düşünme yetilerini, binlerce yıl, on binlerce yıl veya yüz bin yıl süren bir yolculuğu tek bir uyku seansında ya da ancak esaslı bir kitabı okumak veya karmaşık bir oyunu oynayıp bitirmek için gereken zaman içinde geçip gitmiş gibi algılayacakları şekilde yavaşlatabiliyorlardı. Dahası, şimdiden her yerdeydiler; evrenin yaşı henüz sadece iki buçuk milyar yılken sona eren Birinci Sürgün Çağı süresince galaksinin her yanına yayıldıklarını iddia ediyorlardı. Bu iddianın da Ahali’ye özgü tüm diğer abartılı palavralar gibi yüksekten atıldığı farz edilse bile, yadsınamayacak olan bir şey, Ahali’nin galakside yer alan gaz-devlerinin yüzde doksan dokuzundan da fazlasına yayıldığı ve oralardaki varlığını hatırlanabilen en eski tarihlerden bu yana kayda değer bir nüfusla sağlamlaştırmış olduğuydu. (Gelgelelim, sonradan anlaşılacağı üzere, Jüpiter bu kapsamın dışındaydı. İnsanoğlunun kendi arka bahçesindeki gaz-devi, benzerlerine oranla su kaynakları bakımından alışılmadık ölçüde zayıf kalıyordu. Bu yüzden de Ahali çöl gözüyle baktığı bu yeri nadiren ziyaret ediyordu.)</p>

  <p>Gerçek zamanla yüzyıllar, görünürdeki zamanla ise on yıllarla ölçülen bir süreyi Ahali ile iç içe geçirmiş olan Fassin, Ahali’nin Hızlı türlere... yani insanoğlu başta olmak üzere Mercatoria sınırları içinde solucan deliğine gereksinim duyan diğer bütün türlere hem onları küçümseyen hem de onlara acıma duyan bir gözle baktığına dair belirgin bir izlenim edinmişti.</p>

  <p>Ahali’nin bakış açısına göre, Hızlı olmak —hayatı bu denli büyük bir acelecilikle geçirmek— kişiyi çabuk bir sona mahkûm ediyordu. Hayatın kaçınılmaz bir yörüngesi, doğal bir ivmesi olduğuna inanıyordu onlar. Evrim, gelişim, ilerleme: Bu kavramlarla ifade edilmek istenenlerin hepsi, duygu sahibi bir türü belli bir yola itmek üzere güçbirliğine varmıştı, o türden olanların yapabileceği tek şey ise, söz konusu yolu koşarak mı yoksa aylak aylak yürüyerek mi aşacakları konusunda seçim yapmaktı. Yavaşlar acele hareket etmemeyi ve galaksi ile evrenin mevcut şartlarına ve doğal sınırlarına uyum sağlamayı tercih ediyordu.</p>

  <p>Hızlılar ise kestirmeden gitmekte ısrar ediyor ve uzayın kumaşını kendi zıvanadan çıkmış, sabırsız iradelerine göre şekillendirmeyi denemekte kararlı görünüyordu. Zekice hareket ettikleri zamanlar bu isteklerini gerçekleştirmede başarıya ulaşıyor gibi görünseler de, bu durum kendi sonlarını hızlandırmaktan başka bir işe yaramıyordu aslında. Çabuk bir yaşam sürüyorlar ve semada ani, görkemli, fakat göz açıp kapayıncaya dek sönüp giden izler bırakarak, daha da çabuk ölüyorlardı. Ahali’ye gelince, diğer Yavaş türler gibi onlar da varlıklarını uzun vadeye yayma niyetindeydi ve bu uğurda sabırla beklemek için hazırlıklıydılar.</p>

  <p>Ahali gibi suya sabuna dokunmadan yaşayan bir toplumun gizli bir solucan deliği şebekesi inşa etmeye gerek duymasının ardında yatan gizem bir yana, nasıl olup da yüz milyonlarca senedir bu sırrı saklayabildikleri ve bu fikrin birbirinden kopuk kalmayı bariz şekilde benimsemiş olan farklı Ahali topluluklarının yaşam tarzının neresiyle uyum sağladığı soruları halen cevap bulmuş değildi.</p>

  <p>Öyle ya da böyle, Ahali Listesi adı verilen olguyu bir sır perdesi gibi çevreleyen efsane, dış tehdit algısının ve bu tehdit karşısında duyulan çaresizlik hissinin gizli bir solucan deliği ağının gerçekten var olması durumunda kendisini çok ama çok daha yoğun gösterdiği dönemler başta olmak üzere, genel anlamda yabancı toplumları ve bilhassa komplo teorisyenlerini heyecanlandırmaya ve meraklandırmaya devam ediyordu.</p>

  <p>Liste’nin ilkin tüm galaksi toplumlarını çöküşün eşiğine getiren ve kitlelerin kendilerine umut aşılayacak ve kurtuluş getirecek bir çare bulmak üzere sarılacak yer aradığı Aniden Patlayan Savaş döneminde ortaya çıktığı savını ileri süren ders kitaplarıyla hemfikirdi Fassin. Bahsi geçen süreçte, atardamar bağlantılarının toplam sayısı önceki —ve o zamana kadarki— en yüksek nokta olan 39.000’den binin altına dek düşmüştü. Üçüncü Kargaşa evresinde ise söz konusu oran tam dibe vurmuş ve bütün bir galakside kala kala yüzün altında ‘delik’ kalmış, buna rağmen Ahali duruma müdahale edip de sırrını sadece kendilerinin bildiği gizli sistemlerini başkalarının bilgisine açıp paylaşma yönünde hiçbir adım atmamıştı. Adına galaksi denen şu koca mercekteki uygarlık ışığının bir daha canlanmamak üzere silinip gitmeye yüz tuttuğu böylesi bir dönemde dahi kimseye yardım eli uzatmamış olanların bunu şimdi yapması nasıl beklenebilirdi? Neden tam da şimdi ve üstelik hangi gerekçeyle başkalarının imdadına yetişsinlerdi ki?</p>

  <p>Bu gizemin yaydığı baştan çıkarıcı cazibenin ana sebeplerinden biri, Liste’nin muazzam boyutuydu. Söylentiye göre, içeriğinde saklı olan iki milyondan fazla geçit koordinatı üzerinden, tek ve devasa bir şebeke meydana getirecek biçimde birbirine bağlandığı tahmin edilen bir milyonu aşkın atardamarın yerini de belirtiyordu. Üçüncü Merkez’in gücünün zirvesine çıktığı dönemde, yani bundan sekiz bin yıl önce, kurulu ve işler durumda tamı tamına 217.390 solucan deliği, galaksiyi sık dokunmuş bir ağ gibi kaplıyordu ve bu rakam, bilindiği kadarıyla gelinmiş en ileri düzeydi. Ahali Listesi mevcut geçitler ile atardamar bağlantılarını gerçekten de söylendiği gibi bir bir sıralandırıyorsa, bu durum, galaksi tarihindeki en büyük değişimin de fitilini ateşleyecek demekti; pek çoğu o âna dek hiç bağlantı görmemiş iki milyonu aşkın sistemin aniden kenetlenmesi ve buna paralel olarak, bir nevi her yerdeki herkesin bir araya gelmesi —çünkü bunun gerçekleşmesi durumunda en uzak ve düpedüz soyutlanmış yıldız bile kendisini en yakın geçide olsa olsa bir ya da iki on yıllık mesafede bulacaktı— ve zaman zaman tökezlediğine tanık olunmakla beraber yaklaşık on iki milyar yıldır varlığını sürdürme yolunda azimle çabalamış koca bir galaksi topluluğunun o âna dek bir eşine rastlanmamış boyutta ve de neredeyse bir anda yeniden canlandırılması anlamına geliyordu bu.</p>

  <p>Kâhin meslektaşlarının hemen hemen tümü gibi Fassin’in de boş bir ümit olarak gördüğü bir olguydu bu. Ne de olsa, Ahali solucan deliği kullandığına veya kullanma ihtiyacı duyduğuna dair en ufak bir belirti ortaya koymuyordu. Ahali mensupları doğal olarak atardamar ve geçit teknolojilerinde uzman oldukları iddiasındaydı ve solucan deliği kullanmaktan çekinmedikleri kesindi; bu yöntemlere başvurmak için bir lüzum görmüyorlardı, hepsi o... Vaktiyle solucan deliği üretimine ciddi manada eğildilerse bile, o günler artık çok geride kalmıştı. Her halükârda, yüz milyonlarca yıldır sayısız kopyası çıkarılmış halde kütüphanelerde ve bilgi depolarında, bağlantıya sahip herkesin rahatlıkla erişebileceği konumda bekleyen Liste’nin kendisiyle bitmiyordu olay; iki milyon farklı sisteme serpiştirilmiş iki milyon gaz-devinin koordinatları kabaca belirtiliyordu bunlarda sadece. Asıl ihtiyaç duyulan şey, daha kesin bir adres bilgisiydi.</p>

  <p>Bağlantı yeri arayışına çıkan birinin ilk bakacağı yerler, adı geçen sistemlerdeki farklı gezegenlerin yörüngeleri arasına ve çevresine dağılmış yerçekimsel açıdan değişmez lokasyonlar olan ilgili Trojan veya Lagrange noktalarıydı. Ne var ki, bu seçeneklerin hepsi eleneli uzun zaman oluyordu. Araştırmanın asıl zorlu ve aldatıcı kısmı da o zaman başlamıştı zaten. Teorik olarak, bir solucan deliği ağzı bir sistemin herhangi bir noktasındaki herhangi bir sabit yörüngede bırakılabilir ve birisi kelimenin tam anlamıyla ona takılıp da sendeleyene dek asla bulunamazdı. İşler durumdaki bir geçidin genişliği bir kilometreyi, etkin kütlesi ise birkaç yüz bin tonu bulabiliyorken, büzülüp ufaltılmış ve görece basit otomatik sistemler yoluyla kendisini o boyutta tutmak üzere ayarlanmış bir geçit, bir kilometrenin altında veya daha da belirsiz bir yerçekimsel kapsama alanı ile bir sistemin Oort bulutuna dek uzanan uçsuz bucaksız mesafenin herhangi bir noktasında yer alıyor olabilirdi. Asıl sorun, onun nerede bulunduğunu tanımlayabilmekti.</p>

  <p>Başka bir söylenti ise, asıl listedeki koordinat gruplarından herhangi birine uygulanması durumunda o sistemdeki geçidin kesin yerini her nasılsa işaret eden bir diğer koordinat grubunun, hatta tek bir matematiksel işlemin, bir şekil değişikliğinin varlığından bahsediyordu. Bu sava yöneltilen en açık itiraz, geride bırakılan en az dört yüz milyon yılın ardından, geçit kadar küçük bir şeyin yerini açığa çıkarabilmiş yeterince güvenilir hiçbir koordinat sisteminden söz edilemeyeceğiydi. (Onca zaman tüm deliklerin kendini bir şekilde otomatik olarak aynı bağıl konumda tuttuğu varsayılmazsa tabii. Ahali’nin özellikle yüksek teknoloji unsurlarıyla ön plana çıkan şeylere karşı takındığı gelişigüzel ve kendini beğenmiş tavır dikkate alındığında bu durum hiç de mümkün görünmüyordu.)</p>

  <p>“Peki o halde,” dedi toplantı salonunun ortasındaki karanlık cihazın üzerinde, havada asılı duran şekil, “madem ki artık ne hakkında konuştuğumuzun bilincine varmak hepimizi memnun etti...” Bakışlarını dinleyicilerin yüzünde tek tek gezdirdi bir kez daha. Hiç kimsenin bu ifadeye karşı çıkar bir hali yoktu.</p>

  <p>“Geçmişi Üçüncü Sürgün Çağı’na dayanacak kadar eski olan iki milyon geçidin yaklaşık konumunu belirttiği farz edilen Ahali Listesi,” dedi üç boyutlu görüntü, “çeyrek milyar yıldan bu yana reddedilip dışlanmış, bir yalana veya aslı olmayan bir efsaneye indirgenmiş bulunuyor. Bu gizli şebekenin kapısını aralayacak olan bilgileri tamamlayacağı öngörülen sözde Dönüşüm ise hayata geçirilmesi zor olduğu kadar, var olsa bile beklendiği gibi çıkmayacağına kesin gözüyle bakılan bir olgu. Ama hepsi bu kadar değil. Kâhin... ve yeni rütbesiyle Binbaşı Taak sayesinde bazı yeni bilgiler günyüzüne çıktı.”</p>

  <p>Fassin tüm bakışların yine kendi üzerine çevrildiğini hissetti. Biraz da bundan olsa gerek, gözlerini üç boyutlu görüntüden bir an olsun ayırmıyor, başka yana bakmamak için çaba sarf ediyordu.</p>

  <p>“Dört yüz yıldan az bir zaman önce,” diyerek sözlerine devam etti görüntü, “Kâhin Taak kendisini Nasqueron Ahalisi’nin arasına karıştıracak ve özellikle de genç yaştaki Ahali mensuplarından kurulu Dimajrian Kabilesi adı verilen grupla kaynaşmasını sağlayacak, süresi uzatılmış bir incelemeye —hani şu ‘araştırma’ şeklinde anılan süreçlerden birine— dahil oldu. Onlarla iç içe geçirdiği zaman zarfında, Kâhin Taak, kendisine —mensubu olduğu türün kişilik özellikleri bakımından hiç de alışık olunmayan bir cömertliğin eseri olarak— çok daha büyük bir kaynak istifinin önemsiz bir parçasından ibaret olan küçük bir kütüphaneden faydalanma izni veren çok yaşlı bir Ahali mensubuyla tanıştı.”</p>

  <p>(Bu anlatılanlar olayı çarpıtıyordu aslında... Burada vurgu yapılan şey, işin gerçek yönünden ziyade mitoslaşmış öğeleriydi. Valseir ile olan tanışıklığı yüzyıllarla ifade edilen Fassin’in Dimajrian Kabilesi arasında geçirdiği süre şunun şurasında bir yıl etmiyordu. Amiralin bundan sonra vereceği bilgilerin gerçeğe daha yakın olmasını ümit etti. Gelgelelim, Quile’nin bu son cümlesi, uzun zaman önce şiddetini yitirip dağılmaya yüz tutmuş bir fırtınanın kenarında yer alan terk edilmiş BulutTüneli’nin derinliklerindeki, çalışma odası niyetine kullandığı yuvadan bozma o devasa çanağın içinde paçavradan bozma giysilere bürünmüş ve sayısız muskayla donanmış bir halde o kocaman cüssesi ve ölçülemez yaşıyla oradan oraya amaçsızca süzülen choal Valseir’in capcanlı görüntüsünü bir anda zihninde canlandırmaya yetmişti. ‘Bulutlar. Sen de bulutlar gibisin,’ demişti Valseir ona. Yaşlı Ahali bilgesinin bu sözlerle neyi kastettiğini ise o an anlayamamıştı Fassin.)</p>

  <p>“Bu bilgileri içeren taze veriler analiz edilmek üzere Şeriflik’in ilgili birimlerine gönderilmişti,” dedi karanlık cihazın tepesindeki görüntü. “Aradan yirmi yıl geçtiğinde, olağan incelemeler ile yorumlar tamamlanıp sizin de tahmin edeceğiniz üzere akla sonradan gelen soru işaretleri ve ihtimaller yanı sıra ani esinlenmelerin ürünü olarak ortaya atılmış kuramların da değerlendirmeye katılması için belli bir süre tanındıktan sonra, tüm bu bilgilerin nihai derlemesi, bir bilgi alım satımı anlaşmasının hükümleri uyarınca Jeltick ile paylaşıldı.”</p>

  <p>Sekiz uzuvlu —galaksi toplumu arasında kullanılan genel geçer kısayol jargonuna göre, 8’li— eklembacaklı bir türdü Jeltick. Hemen her olay ve de olguyla ilgili fihrist oluşturmaya yönelik saplantıya varan bir meraka sahip olan bu türün üyeleri, galaksinin tarihçi özelliğiyle öne çıkan ve kaynaklarının güvenilirliği sayesinde bu alanda haklı ve tartışılmaz bir bilirkişi konumu edinmiş olan başlıca iki ırkından biriydi. Her daim plan program çerçevesinde hareket eden bu çekingen, temkinli ve son derece meraklı (ama belli bir mesafede kalmak kaydıyla) ırk, Hızlı türlerin genelde sürdüğü gözlenen yaşamı sürece çok çok gerilerde bırakan bir geçmişe sahipti.</p>

  <p>“Her nasılsa, Şeriflik’in gözünden kaçmış olan bir ayrıntıyı yakalamanın bir yolunu buldu Jeltick,” diye anlatımını sürdürdü üç boyutlu görüntü. (Albay Somjomion’un surat ifadesine bakınca, afallama ve hatta incinme sırasının ona gelmiş olduğunu fark etti Fassin.) “Ve Şeriflik’in bu ihmali, pek çok kellenin uçmasına neden oldu,” diye ekledi görüntü, hafif bir gülümseme eşliğinde. “Sözlerimin mecazi bir anlam taşımadığını belirtmek isterim.”</p>

  <p>Gergin bir tavırla dudaklarını büzüştüren Albay Somjomion önündeki ekranda bir şeyler kontrol etti.</p>

  <p>“Bunun üzerinden birkaç ay geçtiğinde,” dedi Amiral Quile’nin görüntüsü, “Jeltick elinde o an hazır bulunan enkazdan bozma filo içinde savaş gemisine benzer ne varsa hazırlayıp Rijom’daki geçide yaklaşık on sekiz yıllık mesafede bulunan Zateki sistemine —ki orada keşif gezisine çıkılmayalı binlerce yıl oluyordu— gönderdi; oraya yirmi yılda vardıklarına bakılırsa, yolda pek de oyalandıkları söylenemez. Bu noktada, Jeltick’in bu denli seri ve kararlı hareket gerektiren riskli bir işe normal şartlarda asla girişmeyeceğini vurgulamakta yarar var.”</p>

  <p>“Zateki’deki bir şey Jeltick gemilerini ciddi biçimde yıpratıp tüketti ve bu seferden yok olmadan çıkmayı başardığı varsayılan yegâne gemi sonradan bir Voehn gemisince keşfedildi. İkinci Gemi adı verilen bir şeyin kalıntılarını ve dolayısıyla Ahali Listesi’ne getirilecek Çözüm’ü aramak şeklinde özetlediği, haddi olmayarak kalkıştığı işten dolayı, bilinmeyen bir tanrıya adeta yakarıp anlaşılmaz sözler eşliğinde merhamet dilenerek, biyolojik zihni bozulmuş ve tüm mürettebatı ölmüş bir halde, dehşetengiz bir şeyden kaçarcasına uzayda hızla ilerlerken bulunmuştu söz konusu felaketzede gemi.”</p>

  <p>A-ha, dedi Fassin içinden. İşin ucu şu İkinci Gemi Teorisi’ne gelmişti demek. Tüm bu Ahali Listesi muammasını çevreleyen vesvese dumanı içindeki bir alt-yanılgıydı bu kuram. Liste mitosu eşelenip derine inildikçe, onun giderek karmaşıklaştığı ve her adımda öncekinden de fazla ihtimalin masaya serildiği görülürdü. Bunların hepsi saçmalıktan ibaretti elbet, daha doğrusu, herkes öyle olduğunu zannediyordu.</p>

  <p>“Casuslarımızdan öğrendiğimiz bilgiler ışığında, Öteden Gelenler’in ve —muhtemelen Öteden Gelenler sayesinde durumdan haberdar olan— İlahi Tezahür 5 Ayrışması’nın konunun detaylarını öğrendiği sonucuna vardık. Nitekim, bu gelişmenin üzerinden henüz bir ay geçmemişken Öteden Gelenler Ulubis sistemine saldırdı, ayrıca İT-5 Ayrışması’nın Ulubis ile aniden ilgilenmeye başlaması da aynı döneme denk geliyor. Biricik sırlarının artık sadece kendi toplumlarınca paylaşılan bir gizem olmaktan çıktığını anlayan Jeltick, tarafgirlik suçlamalarına hedef olmaktan kaçınma ve çevreye karşı ilgisiz oldukları yönündeki şu yerleşik izlenimi sarsmama kaygısıyla, bu bilgiyi genel haberleşme kanalları üzerinden her yana sızdırma yoluna gitti.” Amiralin görüntüsü mayhoş bir surat takınmıştı şimdi. “Bu olup biteni Egemenlik de iyi karşılamamıştı... Jeltick’in er geç hesap vermek durumunda kalacağı gün gibi ortadaydı. Öyle ya da böyle, Birleşik Donanma’ya bağlı tam teşekküllü beş hava filosu —toplam sayısı üç yüzü aşan ana muharebe gemileri— Jeltick filosunun vaktiyle katettiği Rijom’dan Zateki’ye uzanan rotayı aynen takip ettiyse de, bir şey bulamadı. Konuyla ilgili sonradan yapılan tam açıklamada eldeki bilgilerin her hâlükârda eksik olduğu ortaya kondu; anlaşılan o ki, ipuçları kesin bir yargıya varma konusunda eksik kalıyordu. Böylesi bir hamlede bulunmakla, başarı şansını bizzat kendilerinin yüzde on ikinin altında gördüğü bir nevi kumar oynamış oluyordu Jeltick. Temkinli hareket tarzıyla nam salmış bir ırkın kendi itibarını ve geleceğini böylesine çılgınca bir yolla riske atması bile karşılığında ulaşmayı hedefledikleri ödülün ne denli büyük olduğunu tek başına ispatlamaya yetiyor.”</p>

  <p>Eldivenli ellerini gayet net duyulan bir şaplak sesi eşliğinde birbirine çarparak kavuşturdu amiralin görüntüsü. “Eh, hemen hemen herkes yeni Çözüm’le nereye varılmak istendiğini —eldeki şartlar elverdiğince— öğrenmişti artık ve görünen o ki Sefiller Tarikatı Ayrışması ve —her ne kadar son dönemde pek gürültü çıkarmıyor olsalar da— İT-5 Ayrışması ile güçbirliği içinde olması da olmaması da ihtimal dahilindeki Öteden Gelenler de bu kapsamda ele alınabilirdi. Ulubis’e yöneltilen son saldırıların ve gerçekleşmesi beklenen işgalin asıl sebebi işte budur.”</p>

  <p>“Fakat dikkatinizi çekmek isterim ki,” dedi görüntü hırıltıyı andıran bir sesle, bu kez gözlerini kısarak, “bu korkunç tehdidin ardında paha biçilmez bir ödül yatıyor. Gizli geçitlerin yerini keşfedebilirsek —onların hakikaten de orada keşfedilmeyi beklediği farz edilirse tabii— Sefiller Tarikatı’na bağlı işgal kuvvetleri oraya varmadan Ulubis sistemine müdahalede bulunabiliriz. Sırf bu sonuca varmak bile onca çabaya girmemizi ve olabilecek en üst düzey fedakârlıklarda bulunmamızı fazlasıyla haklı çıkaracaktır. Gelin görün ki, daha da önemlisi, bu ödül galaksinin kilidini çözebilecek ve Mercatoria açısından, hepimiz açısından kalkınma ve güvenlik temelinde yükselen yeni bir altın çağın müjdecisi olacaktır.” Sıradaki sözleri daha çarpıcı kılmak ister gibi, bir defa daha durakladı görüntü. “Strateji uzmanlarımız, sizden üstlenmenizi isteyeceğimiz çalışmalardan olabilecek en iyi sonuçların alınması durumunda bile başarı şansının yüzde ellinin altında kalacağını öngörüyor.” Cümlesini bitiren görüntünün derin bir nefes aldığı dikkatli gözlerden kaçmamıştı. “Ama esas vurgulamak istediğim bu değil. Uğruna çok az tarafın rekabete girebildiği bir ortamda, ödüllerin en büyüğüne erişmeye yönelik en ufak bir şans bile bu yarışa girilmesini zorunlu kılar nitelikte. Burada asıl önemli olan, sıradışı ve bütünüyle benzersiz bir fırsat yakalamış olabileceğimiz ihtimalidir. Söz konusu fırsatı değerlendirme yolunda gücümüz yettiğince çaba göstermezsek, sadece kendi açımızdan değil, dostumuz olan tüm yaratıkların iyiliği ve henüz doğmamış olan gelecek nesillerin akıbeti açısından da görevimizi olabilecek en vahim ve geri dönüşü olmayan biçimde kötüye kullanıp ihmalde bulunmuş sayılırız.”</p>

  <p>O kendine has soğuk tebessümlerinden biri yerleşmişti şimdi görüntünün dudaklarına. “Şimdi izin verirseniz, Pusulacı Konseyi tarafından size iletmekle görevlendirildiğim emirleri sıralayayım: Kâhin —ve bundan böyle, Binbaşı— Taak.” (Henüz cümlesine başlamamışken bakışlarını Fassin’e kenetleyen görüntüye salondakilerin çoğu da katılmıştı şimdi.) “Nasqueron’a dönün, size orijinal bilgiyi vermiş olan yaşlı Ahali bilgesini arayıp bulun ve Ahali Listesi, İkinci Gemi ve konumu ve de Liste’nin Çözümü konularında erişebileceğiniz tüm bilgileri edinmeye bakın. Şu an burada hazır bulunan diğer katılımcılara gelince,” (görüntü bakışlarını daire şeklindeki salonda bulunan öteki dinleyiciler üzerinde kısaca gezdirdi) “öncelikle, gecikmeye sebebiyet verecek, köstek olacak ve risk doğuracak her tür hareketten kaçınmak da buna dahil olmak üzere, kendisine verilmiş olan misyonu ileriki evrelerine taşıması yolunda Binbaşı Taak’a mümkün olan her tür desteği sağlayın; ve ikincisi, Ulubis sistemini olabildiğince çabuk topyekûn savaş durumuna geçirip olası bir işgale karşı hazır bekler hale getirerek, yaklaşmakta olan işgali göğüslemeye hazırlanın. Tek hedefiniz —ve bunu söylerken hiç de abartmadığımı biliniz— son yaratık düşene, son ölümlü alt edilene, son nefes verilene dek direnmektir.”</p>

  <p>Üç boyutlu görüntü sözlerine devam etmeden önce karşısındakilerin tepkisini ölçmek ister gibi geriye doğru biraz kaykılmıştı sanki. “Şunu hepinize söyleyebilirim ki, kaderiniz hiç şüphesiz kendi ellerinizde. Daha önemlisi ve muhtemeli, Mercatoria’nın ve de tüm uygar galaksininki de öyle. Başarıya ulaşmanız halinde size sunulacak olan ödüller gerek boyut gerekse görkem bakımından şu âna dek bir eşine rastlanmamış özellikte olacak. Başarısızlığa uğramanız durumunda karşılaşacağınız cezalar ise, rezil olup gözden düşmekle başlayıp sizi onun da ötesindeki korkunç derinliklere savuracaktır. Son bir şey daha: Size bu mesajı iletmekte olan Mühendisgemisi <i>Est-taun Zhiffir</i> ve refakatindeki savaş gemisi filosu Ulubis sistemine halen on yedi yıl uzaklıkta. Bununla bağlantılı olarak bilmeniz gereken bir şey, Birleşik Donanma’nın sayı ve güç bakımından mevcudu bölük seviyesinin de üstündeki kayda değer bazı unsurlarının henüz Mühendisgemisi yola çıkmamışken Zenerre’den ayrıldığı ve o tarihten bu yana Mühendisgemisi ile beraberindeki filonun yaptığı hızı geride bırakan bir süratle Ulubis’in bulunduğu yönde dosdoğru ilerlemekte olduğu. Sözünü ettiğim saldırı filosunun öncü birliklerinin Mühendisgemisi ile refakatçilerinden yıllar önce hedefe varacağını ve taşıdıkları savaş donanımının Mercatoria’nın karşısına her kim çıkarsa onu hiçbir çekince gözetmeksizin yok etmelerine olanak tanıyacak düzeyde olacağını ve de —bu tam teşekküllü güce dayanarak— galip geleceklerini belirtmeme gerek yok herhalde.”</p>

  <p>Tekrar gülümsedi görüntü. “Şu andan itibaren tam olarak ne kadar zaman sonra çıkageleceklerini size söyleyebilmeyi çok isterdim. Ne var ki, bunu ben bile bilmiyorum; bu sinyal mühendisgemisine eşlik etmekte olan filodan size gönderilmekte ve kapasitelerini zorlayıp kendilerini ışık hızına ne derece yaklaştırabildikleri veya bu sinyal size ulaştığında bunu ne ölçüde başarmış olabilecekleri konusunda henüz bir fikrimiz yok. Tek yapabileceğimiz, riski göze almak. Ayrışmacılar birkaç yıl daha oyalanırsa saldırı birlikleri pekâlâ onlardan önce varabilir. Aksi halde, çoktan düşman eline geçmiş ya da, öyle umalım ki, halen bir şekilde direnmekte olan bir sisteme varıp demir atacaklar demektir. Buraya ulaştıklarında gösterecekleri tepki, büyük ölçüde sizin sergileyeceğiniz kararlılık ile cesarete ve acıları sineye çekebilme becerinize bağlı şekillenecektir.” Son bir kez daha gülümsedi görüntü. “Şimdi: Başka sorusu olan?”</p>

  <p class="orta1"><b>•</b></p>

  <p class="girintisiz">Öteden Gelenler onların hareketlerini ve izleyeceği yolu önceden sezmiş olmalıydı. Nitekim gemileri, rakip kafilenin öncü gemisinin uzun mesafe tarayıcılarında ilk kez belirdiğinde daha şimdiden o kendi pervasız ve hiddetli süratlerinin yüzde doksanlık bir oranıyla seyahat etmekteydi.</p>

  <p>Gemiye adeta bir göbek deliğiyle bağlanmış olan ve bu yolla onun tarafından beslenen, onunla konuşan, onu dinleyen, onu benliğinin her yanında hisseden Taince Yarabokin, bedenini bütünüyle saran bir tür jele bulanıp cenin misali büzülmüş ve akciğerleri sıvıyla dolmuş vaziyette, havada süzülüyordu. Henüz doğmamış bir savaşçının görüntüsünü yarı yarıya yansıtan bu elbise, kendisini giyen kişiyi sanki ikinci bir tenle sarmalanmış halde bırakıyordu. Gemiyle olan bağlantısı, göbeğine kenetlenmiş bir kordon yoluyla değil, dokusunun altına işlenmiş maddeler ve yine dokusuna tutturulmuş bir çeşit tasma yoluyla sağlanıyor, göğsü sadece solungaç sıvısı kanına oksijen sürüp atık gazları dışarı çektiğinde inip kalkıyordu. Kapalı olan gözkapaklarının ardındaki karanlıkta gözleri istemsizce seğirerek bir o yana bir bu yana titreşiyordu. Kısılıp kaldığı bu daracık ortamı, her biri kıvrılmış, koruma altına alınmış ve kablolarla bağlanmış bir şekilde, beraberce filonun sancak gemisi <i>Mannlicher-Carcano</i>’nun gövdesinin iç kesimlerinde taşınmakta olan kendi yaşam haznelerinin içinde uzanan, kendisi gibi asker kırk kadar kişiyle paylaşıyordu.</p>

  <p>Sancak gemisinin tam önüne denk gelen bir hizada ilerlemekte olan destroyer <i>Petronel</i> aniden yön değiştirdi, motorlarını tam güç çalıştırdı ve sensörler yeniden işler hale geldiğinde geride kesif bir karanlıktan başka bir şey bırakmayan yoğun bir ışık huzmesine boğulup parıltılar saçarak azami hızla öne atıldı. Sarsıntının sona ermesiyle beraber, kafilenin öncülüğünü üstlenmiş olan geminin ileride adeta bir tünel oluşturacak biçimde yoğun olarak kümelenmiş mavi-beyaz yıldızlara doğru kendi kendini paralayan bir enkaz fıskiyesi gibi kıvrık ve karanlık parçalar saçmakta olan, çarpıkça yana yatmış gövdesinin yarısı meydana çıkmıştı.</p>

  <p>— Doksan derecede birden çok hedef tespit edildi, dedi bir ses, tespitimize göre bunlar sensör.</p>

  <p>— Hedef vuruldu, dedi bir başkası; Donanma Mevkii.</p>

  <p>— Hedefle temas yitirildi, diye geldi üçüncü bir ses, hemen ardından da sonuncusu duyuldu:</p>

  <p>— Hedef uzaklaştı; Donanma İletişimi ve Mevkii neredeyse çarpışacak.</p>

  <p>Durumu anında sezen Taince benliğinin küçük ve korkmuş bir parçasıyla <i>Hayır! Benim nöbetime denk gelmeseydi bari!</i> diye düşünmesine yetecek zamanı ancak bulabilmişti. Hem de tam donanma amiralinin şekerleme yapmaya çekilip onu tek yetkili olarak bıraktığı bir saatte. Ama bu tepkinin yankıları zihninde henüz dinmemişken, tüm duyularını harekete geçirmeye, durum değerlendirmesi yapıp hükme varmaya, vereceği emirleri hazırlamaya başlamıştı bile kız. Uzayın derinliklerini tarayan sensörler sayesinde gerçeğe olabildiğince yakın biçimde ekrana yansıtılan görüntüler arasında hızla gidip geldi bakışları; mavi-beyaz bir daire meydana getiren yıldızlar her yöne uzanan deliksiz bir karanlığın ortasında yer alan bulanık kırmızı renkli bir havuzun içine kümelenmiş, her birinin arkasında geride bıraktığı yolu işaret eden sönmeye yüz tutmuş dizi dizi nokta, yanında ise yeşil bir pırıltıyla titreşen kimliği ile mevcut durumunu belirten kodu bulunan farklı boyut ve renklerde ok başlarıyla simgelenmiş donanmaya ait gemiler ise Taktiksel Uzay adı verilen, birden çok çizgiye ve yine birden çok çapa sahip küreyi andıran soyut karanlığın içinde gösterilmişti.</p>

  <p>Önceden hazırlanmış bu kimlik kalıbı pek de işe yarayacağa benzemiyordu; kafilenin en başındaki konumunu az önce <i>Petronel</i> ile değiştirmiş olan gemi filonun ana taarruz kuvvetindeki yerini almak üzere halen geriye doğru kayıyordu ve ekranda görülen haliyle bu şablonun pek çok çakışmaya gebe olduğu ve en iyi şartlarda bile çok yavaş kalacağı belliydi.</p>

  <p>Peki o halde, kazandığı maaşın hakkını vermenin ve devreye girip ekibiyle iletişime geçmenin zamanı gelmişti artık. Bunun üzerine, ilk sinyalini gönderdi Taince:</p>

  <p>— Tüm gemiler, beş numaralı şablona göre dağılın. MK-üç, içeri doğru iki derece daha, delta sola çark, beşe gelene kadar, sonra geri dön.</p>

  <p>İlki kendi dümen subayından, sonuncusu ise D-yediye, yani kafilenin öncüsü olma pozisyonunu <i>Petronel</i>’e devrettikten sonra geri çekilmekte olan <i>Culverin</i> ismindeki yedi numaralı destroyere daha rahat pozisyon alması için açık saha sunabilmek açısından onların güzergâhı üzerinde çizdiği hafif eğime göre manevra yaptığını teyit eden <i>Jingal</i> adlı muharebe kruvazöründen olmak üzere, onay sinyalleri çok geçmeden geri yağmaya başlamıştı. Bedeninin ani bir dürtüyle içten içe harekete geçtiğini ve bulanmış olduğu jelin bile bütünüyle maskeleyemediği ölçüde keskin bir yön değişikliğine giriştiğini uzaktan da olsa duyumsayabiliyordu kız. Etraflarını sarmış olan gemiler, kendi ateşledikleri sessiz mermilerinkini aratmayacak bir hızla tutuşup dört bir yana fırlıyordu.</p>

  <p>— Gövde gerginliği seksen beş, diye bildirdi ona, Gemi Hasar Kontrol sistemi.</p>

  <p>— Tüm birimler karşılık veriyor. Herkes beş numaralı şablona göre ateş açsın, dedi Donanma Mevkii.</p>

  <p>— D-yedi: Bildirdiğiniz için teşekkürler, şablona dahil oluyoruz.</p>

  <p>— K-bir: Teke tek temas, beş aşağı-batı.</p>

  <p>— D-üç: Çifte temas, negatif dört, yukarı-doğu.</p>

  <p><i>Mitralyöz</i> adlı kruvazör ve Şarjör adlı destroyer düşmana kilitleniyordu. Bunun her iki taraf açısından da büyük zarara yol açacağını anlaması için Taince’nin Taktiksel Uzay ekranına göz atmaya bile ihtiyacı yoktu.</p>

  <p>— Tamam, kıskaca alıyoruz.</p>

  <p>— İki tarafı birden idare edecek bir pozisyon bu. Bizi fena kıstırdılar doğrusu.</p>

  <p>Bu son iki ses, Taince’nin bağlı olduğu saftaki en yüksek rütbeli iki taktik subaya aitti.</p>

  <p>— Amiral Battı oynuyoruz sanki. (Bunu söyleyen de, Donanma Amirali Kisipt’ti. Artık uyanmış, operasyonu dikkatle izlemeye koyulmuştu. Durumu gayet iyi idare ettiğini düşündüğü Taince’yi komuta kademesinden almaya şimdilik niyeti yok gibiydi.)</p>

  <p>— K-bir: Düşmanla temas kuruldu. PTF.</p>

  <p>— D-üç: Düşmanla temas kuruldu. PTF.</p>

  <p><i>Mitralyöz</i> ve Şarjör ateş etmek için izin istiyordu.</p>

  <p>— Ateş izni verilsin/Ateş izni verilsin, diye hep bir ağızdan çığrıştı diğer taktikçiler.</p>

  <p>— Ateş izni verilmeli, dedi Donanma Amirali Kisipt. — Koramiral’in fikri nedir?</p>

  <p>Koramiral Taince Yarabokin de aynı fikirdeydi. — K-bir, D-üç; ateş serbest.</p>

  <p>— K-bir: Ateş ediyoruz.</p>

  <p>— D-üç: Ateş ediyoruz.</p>

  <p>Her iki gemiden fırlayan parlak kırmızı ışınlar Taktiksel Uzay ekranına yansıdı. Yanı başlarında kendi durumlarını belirten satırlar bulunan limon yeşili renginde minik noktalar halinde düşman gemilerine doğru hızla yol alıyorlardı.</p>

  <p>— D-bir enkaz alanında çok sayıda isabet kaydedildi, diye rapor geldi alıcılardan.</p>

  <p>— Ateşe devam mı?</p>

  <p>— Ateşe devam, diye onayladı Taince. Düşman patlayıcılarınca dövülmeye devam eden <i>Petronel</i>’in enkazı çılgınca savruldukça, kendi ekseni etrafında döndükçe, hatta taklalar attıkça karşısındaki ekranda oluşan ışıltıları izliyordu. Gemiden geriye kalan parçalar hızla çatışma alanına yayılmakta olan ana filonun bulunduğu yöne doğru adeta geri çekilme telaşındaydı. Önündeki düğmelerden birine basarak donanma unsurlarının enkaz alanına ulaşacağı âna doğru geri sayım başlattı: Toplam yetmiş altı saniye. Görüntülü bilgi akışında dağınıklığa yol açmamak için çıktıları tene duyarlı hale gelecek şekilde değiştirmeyi de ihmal etmemişti.</p>

  <p><i>Mitralyöz</i> ve Şarjör tarafından açılan lazer bombardımanı henüz olumlu sonuç vermemişti. Fırlattıkları füzeler düşman filosuna doğru yol almayı sürdürüyordu. Keza o âna dek herhangi bir karşılık da gelmemişti.</p>

  <p><i>Ya yanılıyorsak?</i> diye geçirdi aklından Taince. <i>Ya hasımlarımız bizden daha kurnaz çıkarak</i> kusursuz <i>olduğunu sandığımız manevramıza karşı kendi taktikleriyle tuzak kurdularsa?</i> Yaşam odası işlevi gören kozadan bozma mekiğin derinliklerinde kendisi de farkında olmaksızın omuz silkmeyi çağrıştıran bir hareket yaptı. <i>Ne yapalım yani, eğer öyleyse hepimiz ölürüz. Hem bu, çabuk yoldan olur en azından.</i></p>

  <p>— Ateşe devam mı?</p>

  <p>— Devam, diye bir kez daha onayladı kız. Bir yandan kafasında hesaplar yaparak bekliyor, bu işin sonunun nereye varacağını merak ediyordu. <i>Petronel</i>’in tespit etmiş olduğu, nabız atışını andırır şekilde ahenk içinde bir kabarıp bir sönerek için için yanan ve bu halleriyle dağılmaya yüz tutmuş sarı bir bulutu andıran hedeflerin her geçen dakika daha da süresi geçmiş hale gelen ikinci el görüntüleri yansıdı Taktiksel Uzay ekranına. <i>Mitralyöz</i> ile <i>Şarjör</i>’ün alıcıları tarafından halen algılanmakta olan ve şimdi varlığı yakındaki diğer gemilerce de doğrulanan iki hedef, ekranda seri halde yanıp sönerek yavaşça filoya yaklaşmakta olan kırmızı renkli iki noktayla temsil ediliyordu. <i>Petronel</i>’den geriye kalan enkaz ise, tam güzergâhları üzerinde, bir yandan yavaşça çevreye dağılarak gittikçe yaklaşan, pek çok noktadan oluşma mor bir kitle şeklinde görülüyordu.</p>

  <p><i>Sorun değil,</i> diye temin etti Taince kendini. <i>Bu işin üstesinden gelebiliriz.</i></p>

  <p>Ne de olsa tüm bunları geçmiş tatbikatlarda prova etmişler, tam da şu an yüzleşmekte oldukları baskın—manevra—karşı hamle şablonunu sanal gerçeklik yoluyla tekrar tekrar çalışıp uygulamaya dökmüşlerdi.</p>

  <p>Öteden Gelenler’in Zenerre’den Ulubis’e bir filo gönderileceğini tahmin edip ona göre önlem alacağını biliyorlardı. Söz konusu seyahat için izlenebilecek en kestirme yolu keşfetmek de zor değildi; sırf galaksinin elli bin ışık yılı uzaklıktaki dev tekerleğinin çekirdeğini çevreleyen dış sınırları etrafında daireler çizen birbirinden bağımsız sistemlerin olabilecek en düşük seviyede sürüklenmesine olanak tanınarak elde edilen yok denecek kadar az derinliğe sahip bir eğri görünümünde direkt bir hat.</p>

  <p>Madem öyle, donanma kendisini başka gemilerin kuracağı pusulara ve —daha da büyük tehlike arz eden— mayınlara karşı savunmasız bırakma pahasına tam da bu yolu mu izlemeliydi? (Kelimenin tam manasıyla mayındı bunlar; imal edilmeleri için ihtiyaç duyulan tek şey, birkaç ton ufalanmış kaya parçasıydı. Küçük bir asteroidi pirinç tanesi boyutunda çakıl parçalarına dönüşecek şekilde ufalayıp filonun izleyeceği güzergâha boylu boyunca serpiştirerek —yeterince hızlı yol almaları kaydıyla— hepsini imha etmek mümkündü; öyle ki, donanmanın ışık hızına yakın bir süratle seyahat etmesi halinde belli bir noktanın hedef alınıp patlatılmasına dahi gerek yoktu, sırf çakılların yollarına çıkması bile gemiler için geri dönüşü olmayan bir tahribat anlamına geliyordu.) Yoksa hedefe daha geç ulaşmayı göze alıp muhtemel bir pusuya mahal bırakmayacak ölçüde açıktan yol alacakları yeni bir rota mı belirlemeliydi?</p>

  <p>Donanmayı oluşturan birimleri birbirine yakın duracak şekilde kümelemeli mi (eldeki kuvveti apaçık ortaya koymakla beraber, en mantıklı yoldu bu) yoksa gemiler her biri Ulubis’e doğru kendi rotasını izleyecek ve ancak nihai hedefe yaklaşıldığında yeniden bir araya gelinecek şekilde (büyük risk taşımasına rağmen düşman tarafından tahmin edilememe ihtimali yüksek bir taktik) ayrılmalı mıydı? Sonuçta donanma amirali, emri altındaki strateji uzmanları ve onların yapay zekâlı makineleri tarafından kendisine tavsiye edilmiş olan her biri kendine özgü kavislere sahip bir avuç yol içinden birini seçecek ve tüm filo bu tercih doğrultusunda seyir izleyecekti.</p>

  <p>Basbayağı kumardı bu. Yollarının kesilmesi, özellikle de Öteden Gelenler’in Zenerre ile Ulubis arasında kalan bölgede tahmin edilen teçhizata gerçekten de sahip olması durumunda, kuvvetli bir ihtimaldi. Bu tür koşullar altında, hareket halindeki bir donanmanın yolunu kesmenin en bilindik yöntemi, küçük gemileri ve diğer alıcı platformları yarı yolda konuşlandırmak, asıl müdahale kuvvetini ise —ki bunlar o zamana kadar yüksek hıza çoktan ulaşmış olacaktı— saldırıya daha iyi hazırlanabilmelerini sağlamak için onların belli bir mesafe gerisine yerleştirmekti. Doğrudan tutuşulacak bir meydan muharebesinde gerek sayıca gerekse silah gücü bakımından rakibinin açık ara gerisinde kalacak olan Öteden Gelen birliklerinin galip gelmesinin hiçbir yolu yoktu. Gelgelelim doğrudan meydan savaşına girmeye ihtiyaçları veya niyetleri olduğu da nereden çıkarılıyordu ki? Onların tek gayesi, Mercatoria donanmasını olabildiğince yavaşlatmak ve yolundan alıkoymaktı. Bu uğurda başvurdukları esas taktikler ise, ani baskınlar, vur-kaç düzenine dayalı çatışmalar ve karşılarındaki donanmanın o devasa cüssesini yine onun aleyhine kullanmak şeklinde özetlenebilirdi.</p>

  <p>Mercatoria donanmasının hızını kesmesi ve sırf karşısına çıkacak her şeyi kolaylıkla tuzla buz edip uzayın sonsuzluğuna katacak kapasitedeki silah gücünün ağırlığına dayanarak kendini güven altına alması teorik olarak mümkündü elbet. Ne var ki, kendisine verilmiş olan kesin emir, şartlar ne olursa olsun Ulubis’e olabildiğince çabuk varması yönündeydi, bu yüzden de, birkaç tonluk un ufak olmuş kaya parçacığından ibaret olan riski bünyesindeki küçük gemilerin sırtına yükleyerek hızının son raddesinde yol almalıydı.</p>

  <p>Hem onların da kendi sürpriz planları yok değildi hani.</p>

  <p>İğne gemileri daracık solucan deliklerinden geçebilecek şekilde tasarlanmıştı; işin özü bu kadar basitti işte. Atardamarların en büyüğü ve geçitlerin en genişinin uzunluğu bir ucundan diğer ucuna bir kilometre kadarken bir ‘deliğin’ ortalama çapı elli metrenin altındaydı, çok eski zamanlardan kalma az sayıda atardamar ise on metre genişliğe bile zorlukla ulaşabiliyordu. Bir atardamarı ve iki ucundaki birer geçidi inşa etmek devasa bir enerji ve/veya kaynak sarfiyatı gerektiriyordu ve bir kere yerleştirildiler mi onları genişletmek son derece zorlu, pahalı ve tehlikeli bir uğraştı. Eldeki gemiler o bağlantılara sığamayacak kadar şişman kaldığı sürece, çok yüksek hızda seyahat etmeye olanak tanıyan türde bir bağlantı ağına sahip olmak Mercatoria açısından pek bir anlam taşımıyordu, bu yüzden de savaş gemilerinin boyutları —ki bunlar tıpkı daha önceki imparatorluklar, yarı-imparatorluklar ve çağlar boyunca kendi şekillendirdiği barış düzenini her yerde hakim kılma veya iradesini bütün bir galaksi topluluğunun kendi dışında kalan tüm unsurlarına zorla kabul ettirme arzusu gütmüş tüm diğer idari yapılanmalar gibi Mercatoria için de güç gösterisinde bulunmanın en nihai ve de etkin araçlarıydı— içinde yolculuk etmeleri ve sefere çıkmaları öngörülen bu kanalların genişliği baz alınarak tasarlanmıştı.</p>

  <p>Geçmişte bazı ana muharebe gemileri bir solucan deliğinden geçebilecek kadar ince ve küçük sayısız birim meydana getirir biçimde otomatik olarak parçalarına ayrılma ve geçidin diğer ucuna ulaşıldığında yeniden kenetlenip önceki bütün vaziyetine geri dönme özelliğine sahipti, ancak bunun savaş gemisi tasarımcılığı bakımından aşırı masraf yaratan bir uygulama olduğu görüldü. Tüm o şaşırtıcı ve karmaşık yapılarına ve kâğıt üzerindeki yüksek maliyetlere rağmen, iğne gemiler aslında çok daha sade, anlaşılır ve oldukça da ucuza mal olan aygıtlardı. Nitekim Zenerre’den Ulubis’e doğru yol almakta olan savaş filosu içinde cüssece en büyük geminin uzunluğu bir kilometreyi bulmakla beraber eni kırk metreden azdı.</p>

  <p><i>Mitralyöz</i>’den ateşlenmiş olan füzenin hedefindeki düşman gemisine çarpmasına ramak kalmıştı ki, geride ufak bir enkaz yığını bırakan füze aniden ortadan kayboldu. Kruvazörün kendisi yanı sıra Alıcılar ve Donanma Mevkii tarafından da doğrulanmıştı bu durum.</p>

  <p>— Az önce imha edilen füze son anda bir düşman profili yakalamayı başarmış, diye rapor etti, füzeden geri seken verileri taramakla görevli Mühimmat departmanı.</p>

  <p>— Sulcus ya da Fosse sınıfına mensup bir Sceuri gemisiymiş onu haklayan, diye bilgiyi tamamladı, gözünü bir an olsun ayırmaksızın Taktiksel Uzay ekranını inceleyen subaylardan biri.</p>

  <p>Demek kapışmak durumunda kaldıkları birliğin içinde —en azından o gemide— bir de Ölümsarmalı var, diye düşündü Taince. Adı geçen Öteden Gelen grubu, Sceuri ırkının su katılmamış bir temsilcisiydi; genel anlamda Mercatoria’ya, özelde ise kendi türüne mensup olup da Mercatoria’nın bir parçası olmayı tercih etmiş ırkdaşlarına (yani kendi ırkının büyük çoğunluğuna) derin bir nefret duyan bir Sudünyalı cinsiydi bu. Ruhlarının fesatlığı ve o pek kıymetli sivil yaşam alanlarını korudukları bahanesinin ardına gizlenmeye gerek bile duymayan karakter yapılarıyla meşhurdular. Kaldı ki bu tür bir yaşamları yoktu, neredeyse tümüyle gemilere bağlı ve yine o gemilerin üstünde sürdürüyorlardı hayatlarını. Korsan yaradılışlı bir avuç terörist, diğer bir deyişle, katıksız bir fanatik zümresiydi Sceuri. Gel gör ki, bilindiği kadarıyla Ulubis geçidine düzenlenmiş olan saldırıda hiçbir Ölümsarmalı rol oynamamıştı.</p>

  <p>— Bu da, süregelen çatışmada üç değil dört Öteden Gelen çeşidinin görev üstlendiğini ortaya koyuyor, derken Taince’nin aklından geçenlere adeta sözcülük etmişti amiral.</p>

  <p>— Buna iki tür daha eklersek koleksiyonu tamamlamış olacağız, diye destek çıktı ona kız.</p>

  <p>Ardından bakışlarını tekrar Taktiksel Uzay ekranına çevirip Şarjör’ün fırlattığı füzenin en yakındaki düşman birimini temsil eden kıvrık bir ize doğru meyledişini seyretti. Bir an sonra iki çizginin çakıştığını ve kendi füzelerini simgeleyen şeklin diğerinin üstüne çıktığını gördü. Beyaz bir ışımayı yeşil noktalarla bezeli kırmızı bir renk taşıyan ölçülemeyecek kadar küçük bir enkaz saçılması izlemişti.</p>

  <p>— D-üç: Tam isabet! Düşman vuruldu!</p>

  <p>Bununla eşzamanlı olarak Taince’nin sancak gemisindeki iki meslektaşından coşkulu haykırışlar yükseldi.</p>

  <p>— Tebrikler, D-üç, dedi Kisipt.</p>

  <p>— Ateşe devam mı?</p>

  <p>— Ateşe devam. İşittiği kutlama haykırışları kadar kendi heyecanının sesini de duymazlıktan geliyordu Taince. Geminin her yanı lüzumsuz gevezeliklerle çalkalanırken, saniyelerin bir bir geri sayışını hissederek Taktiksel Uzay ekranını izlemeyi sürdürdü.</p>

  <p>Gemilerin izleri kısa bir vazodan dışarı süzülen incecik dallar gibi dört bir yana yayılırken, bir yelpaze misali genişlemeye devam etti donanma. Donanma Amirali Kisipt dahil herkes ona böyle yapmayı bırakmasını haykırmaya hazırlanana dek kendisini sıktı sıktı ve hiçbir hamlede bulunmaksızın geri durdu Taince.</p>

  <p>Kırk saniye kalmıştı şimdi. Tam o sırada sessizliğini bozdu:</p>

  <p>— Tekrar ateşleyin. Beş numaralı şablona geri dönün.</p>

  <p>— Anlaşıldı, diyen kendi dümen subayını diğer gemilerden duyulan onay tümceleri izledi. Taktiksel Uzay ekranında bir süredir çiçek gibi açıp genişleyen gemi izleri yeniden bir araya toplanmaya, aralarındaki mesafeler daralmaya başlamıştı.</p>

  <p>— K-bir: Epey zorlu bir iş olacak bu.</p>

  <p>Yine de, yapılamaz bir iş değildi. <i>Petronel</i>’in kalıntılarının hizasına gelmeden önce ilk dizilimlerine dönmeyi başarmışlardı ya, şimdilik önemli olan tek şey buydu. Taktiksel Uzay ekranında tüm filonun en ufak bir pürüz çıkmadan kümelendiği görülüyordu. Gemilerin önündeki manzara ise, <i>Petronel</i>’in enkazının çevresindeki şiddetli pırıltılar saçan bulutsu oluşumun filo yaklaştıkça tek bir yıldızın bile kırpışmadığı o karanlık tünelin her yanına doğru aynı anda uzanır gibi gökyüzüne gitgide yayıldığını ortaya koyuyordu. Enkaz alanının merkezine yakın bir noktada göze çarpan nispeten açıklık bir bölgeyi seçip görüntüyü yakınlaştırdı ve incelemeye koyuldu kız. Oradaydı işte.</p>

  <p>İki somut temas noktası ani bir parıltı sonrası turuncu bir renk aldı ve farklı yönlere doğru yayılmaya başladı. Gemilerin tam olarak nerede bulunduğuna dair olasılık uyarıları Taktiksel Uzay ekranında birbiri ardına beliriyordu. Çok ilerilerde, gökyüzünün sarının soluk ve yeknesak bir tonuna bürünerek bir anlığına parlaması, Öteden Gelen filosunun ana kütlesinin o kesimdeki herhangi bir noktada bulunuyor olabileceğine işaret etti. Hemen ardından parlak kırmızı renkli somut cisimlerin o sarı ve durgun akıntıyı yarıp açığa çıktığı gözlemlendi.</p>

  <p>Mercatoria donanması yeniden konumlanmayı nihayet tamamlamıştı. Başladıkları yere dönmüşlerdi şimdi. Bu manevra silsilesi sayesinde hiç olmazsa Öteden Gelenler’in kafasını karıştırmayı başardıkları kanısındaydı Taince.</p>

  <p>— Tüm gemiler... Sıfır numaralı şablona geçin.</p>

  <p>İçine büzüldüğü o daracık yaşam haznesinde bile sancak gemisinin fren yapıp yeni bir rotaya oturarak tekrar hızlanışından kaynaklanan sallantıyı hissediyordu. Olan biteni Taktiksel Uzay ekranından birebir takip ediyordu: Donanmayı oluşturan gemilerin dip dibe yığılışı, ağır hareketlerle peş peşe hizaya girerek incecik bir hat oluşturacak şekilde ileri ve geri doğru uzanışı.</p>

  <p>— MK-dört, on derece geriye düş. D-on bir, beş derece ileri. SG-üç ve SG-iki, D-sekizin yanına, merkeze geçin. MK-dört, konumunu muhafaza et.</p>

  <p>Gemilerin her bir hareketini Taktiksel Uzay ekranından izleyen Taince verdiği komutlarla onları birbirine geçiriyor, itip kakıyor ve filo hizaya girip de istediği pozisyonu alıncaya dek onları konumlarını değiştirmeye zorluyordu.</p>

  <p>— Desenize onları hizaya soktunuz, ha, Koramiral? şeklinde bir mesaj göndererek beğenisini sundu ona, manevraları pürdikkat izlemekte olan donanma amirali.</p>

  <p>— Öyle diyorsanız öyledir, efendim.</p>

  <p>En ufak bir karambol, çakışma, beceriksizlik veya örneğin sola çark ederken arkadaki gemiyi alevlere boğacak şekilde aşırıya kaçma meydana gelmemişti bu yerleşim sırasında. Filonun pozisyon alışı sanal gerçeklik simülasyonlarındakini aratmayacak ölçüde hatasız ve hiçbir aksaklığa yer bırakmayacak derecede ustalıklı hayata geçirilmişti. <i>Gisarme</i> adlı savaş gemisi kafilenin rahat ilerleyebilmesi için yolu açmak üzere <i>Petronel’in</i> enkazından geriye kalan birkaç küçük parçayı havaya uçurarak ve hareketli olsun olmasın yol üzerine bırakılmış olması muhtemel tüm mayınları yakalama çabasıyla geçtiği güzergâh boyunca aralıklı bir lazer seti bırakarak sıranın başını çekiyordu.</p>

  <p>Neresinden baksan, bir kumardı bu da. İşe yaraması halinde mayına çarpma riski olmadan ilerleyecekler ve adeta upuzun ve tehditkâr bir şahmerdan meydana getirerek <i>Gisarme</i>’nin peşi sıra hedefe yöneleceklerdi. İşe yaramaması durumunda ise, ilkin <i>Gisarme</i>’nin bir engele çarpması, tüm takipçilerinin de ondan artakalan parçalara sürtünmesi riski söz konusuydu. İp gibi dizilmiş halde ilerleyen filonun zincirleme çarpışmalar sonucu bütünüyle ortadan kalkma ihtimali de vardı elbet. Bunların düşük ihtimal olarak görülmesi —kaldı ki denemekte oldukları dizilimin pek çok başka manevraya oranla daha az risk içerdiğini kanıtlayan simülasyonlara bakılacak olursa olasılık daha da düşüyordu— sırf bu seferki konuşlanmanın vaat ettiği sürpriz etkisi ve alışılmadıklığın getirdiği çarpıcılık dolayısıyla kazanılan güvenlik eşiği sayesindeydi. Eğer bu eşiğe fazla güvenmekle yanılgıya düşmüş oluyor idiyseler, bu hepsinden daha büyük risk doğuracak demekti.</p>

  <p>Mercatoria donanmasının gerçekleştirdiği manevra karşısında Öteden Gelenler hazırlıksız yakalanmıştı. Birleşik Donanma’nın bildik hareket tarzıyla hiç de uyum göstermiyordu bu. Bir yandan her yöne ateş edip ümitsizce yaklaşmakla beraber halen uzakta bulunan düşman gemileri üzerinde ara sıra isabet kaydederek saf dışı bırakılmış destroyerin enkaz alanını yarıp geçen iğne gemiler dev boyutta tek bir iğne meydana getirmişti şimdi. Donanma gemilerinden açılan ateşin Taktiksel Uzay ekranındaki yansıması iplik inceliğinde bir milden fışkıran çubukları çağrıştırıyor, füzeler ise zümrüt yeşili pırıltılar saçarak etrafa savrulan küçücük çizgilerle temsil ediliyordu. Öteden Gelenler aradaki mesafeyi kapamaya çalıştı, ama artık çok geçti. Kafileye yanaşabilen düşman birimlerinin böyle yapmakla başardığı tek şey, kendi sonlarını hazırlamak olmuştu. Aradan iki dakika geçtiğinde Mercatoria donanması tek kayıp vermeksizin enkaz alanını geride bırakmış, bunun bir dakika sonrasında ise tüm ateşleme gücü geriye dönük çalışmaya başlamıştı: Geride alabildiğine uzanıp giden uzayın o boş derinliğine doğru koni biçiminde genişleyerek yayılan kızıl çizgilerin oluşturduğu fırıl fırıl bir dalga. Bundan sonra gerçekleşecek herhangi bir karşılaşmada oyunun kuralını onların koyacağı ve donanmanın ezici üstünlükteki ateş gücünün ilk ve aynı zamanda son sözü söyleyeceği böylelikle kesinlik kazanmış oluyordu.</p>

  <p>— İyi iş çıkardınız, Koramiral. Donanma Amirali Kisipt’in sesinde bir nebze şaşkınlık, hafif bir hayal kırıklığı ve az çok etkilenmişliğin izlerine bir arada rastlanıyordu. Subay dostlarından pek çoğunun klasik anlamda bir çatışmaya girmeyi tercih ettiğini biliyordu Taince, fakat onun izlediği yol daha şık ve daha çabuktu, iyi de sonuç vermişti üstelik. Bir Voehn’den ‘İyi iş çıkardın’ şeklinde bir övgü almıştı ki, bu gerçekten övünülecek bir tebrikti işte.</p>

  <p>— Teşekkür ederim, efendim. Coşkuyla haykırma sırası artık ona gelmiş olan Taince zihninde canlanıp tüm benliğini saran sesi zorlukla bastırıyordu. Kendisine yatak vazifesi gören karanlık sıvıyla kaplı haznenin ortasında her yanı tüpler ve incecik borularla sanlı vaziyette yumruklarını sıkmış uzanırken, o âna dek kaşları çatık duran yüzüne ani bir tebessüm yerleşti ve büzülmüş bedeni tatmin duygusundan kaynaklanan hafif bir ürpertiyle baştan aşağı titredi.</p>

  <p class="orta1"><b>•</b></p>

  <p class="girintisiz">Borquille’ye birkaç yüz kilometre mesafedeki güney sahili açıklarında bir ada olan Murla’daki Kehar aile malikânesi, Hierchon’un sarayının ancak çeyreği boyutunda olmasına rağmen, yeryüzü kabuğunun tam da denizin ortasında kabarmasından kaynaklanan bir su yükseltisinin tepesinde tıpkı bir panayır yerindeki fıskiyenin üstüne yerleştirilmiş bir top gibi dengeli bir şekilde durması dolayısıyla nefes kesici bir görünüm arz eden, küre biçiminde bir diğer yapıydı.</p>

  <p>Anımsanamayacak kadar eski zamanlarda meydana gelmiş bir volkanik patlama sonucu su seviyesinin altında kalmış olan, şimdiyse üzerinde suların gürleyip köpürdediği çökeltiye doğru çıkıntı yapan kara parçasıyla bu dev su sütununun zirvesinde adeta titreyerek dengede durma çabasındaki evini birleştiren incecik asma köprüde Fassin’i bizzat karşıladığında, kişisel bakımını mükemmel şekilde yerine getirdiği her halinden belli olan ve bedeninden adeta sağlık fışkıran Saluus Kehar, en az sahibi olduğu firma tarafından üretilen uzay gemileri kadar kusursuz ve pırıltılı bir genel görüntü sergiliyordu.</p>

  <p>“Fassin! Seni tekrar görmek ne güzel! Hey! Bu üniforma sana çok yakışmış!”</p>

  <p class="girintisiz1">Fassin kendisine brifing verileceğini/beyninin yıkanacağını/ruhsal sınamalara tabi tutulacağını/moral verici konuşmalara maruz kalacağını/ve daha kimbilir ne menem zırvalıklara katlanmak durumunda bırakılacağını, sonrasında da doğruca Nasqueron’a postalanmak üzere apar topar bir gemiye tıkıştırılacağım sanıyordu. Fakat belli ki kendi tarihinde bir bakıma bugüne dek karşılaşılmış en kritik acil durumun ortasında bile Ulubis bürokrasisi işleri yürütmek için belirlenmiş olan kurallar bütününün dışına çıkmamakta diretiyor, böylesi bir ortamın göbeğinde dahi ne olur ne olmaz mantığına sarılıp çok ciddi kararları aceleye getirmekten kaçınıyordu.</p>

  <p>Hierchon’un kabul salonunda düzenlenen toplantının Yapay Zekâ projeksiyonunun emir bildirimi yapması ve katılımcıların yönelteceği muhtemel soruları yanıtlamaya hazır olduğunu duyurmasını izleyen süreçteki kısmı bol miktarda gevezelik, nutuk atma, kendinden öncekileri suçlama, geçmiş kusurları aklamaya çalışma, kapanmış defterleri yeniden açma ve suçlamalardan kaçınmak üzere önlemler almayla geçmişti. Amiral Quile’nin görüntüsü yağmur gibi yağan soruları bitmek tükenmek bilmez bir enerji ve konuşanın gerçekten de yapay zekâlı bir varlık olduğunun belki de en kesin göstergesi sayılabilecek bir sabırla cevaplamıştı. Bir insanın —özellikle de emirlerinin sorgulanmaksızın anında ve harfi harfine yerine getirilmesine alışık olan bir amiralin— sabrının karşılıklı soru-cevap şeklinde geçen görüşmeler nihayete varmadan çok önce tükeneceğine şüphe yoktu. Söz konusu görüşmeler esnasında birden çok kez hedef gösterilen ve atıfta bulunulan Fassin, sonuçta katılımcıların tüm bu tartışmalara konu olan gelişmelerin tek sorumlusunun o olduğuna yönelik belirgin bir izlenim edindiğini gözlemlemişti. Kendisinin de aksini düşündüğü pek söylenemezdi aslında. Tartışmalar öyle uzamıştı ki Fassin’in midesi —belki de salondakilerin büyük çoğunluğunun o an içinde bulunduğu duruma ayak uyduracak şekilde— fena guruldamaya başlamıştı. ’glantine’de çok erken saatte yaptığı kahvaltıdan bu yana ağzına lokma girmemişti ne de olsa.</p>

  <p>“Emin misiniz?” diye sordu en sonunda, pişirme kazanı görünümlü cihazın üzerindeki şekil, salondakiler arasında çenesi en düşük olanların bile sorulacak soruları ve ele alınacak konuları — ve benzeri diğer haltları— tükettiğine kanaat getirince. Gelgelelim oturumu sonlandırmaya yönelik en ufak bir yalvarma ifadesi veya tartışmanın sonunun kapıya dayanmış olmasından kaynaklanan bir rahatlama okunmuyordu görüntünün sesinde. Oysa Fassin’e göre bunlardan herhangi biri hiç de yersiz olmazdı.</p>

  <p>“Peki öyleyse. Bu durumda, hepinize veda etmekten ve bol şans dilemekten başka yapacak bir şeyim kalmıyor.”</p>

  <p>Dövmelerle bezeli kel bir kafaya ve kırışık bir surata sahip insan ırkından bu erkeğin abartılı biçimde donatılıp süslenmiş askeri üniforması içinde dimdik durarak onlara seslenen görüntüsü bakışlarını dinleyiciler üzerinde son bir defa gezdirdikten sonra Hierchon’a dönüp hafifçe eğilerek resmi bir edayla onu selamladı ve hemen ardından gözden kayboldu. Onun çekilmesiyle beraber uzunca bir süre kimse şimdi ne yapılması gerektiğini bilemedi. Sonra, zeminin ortasındaki vazo biçimli karanlık cihazdan derin bir uğultu sesi yükselmeye başladı. Toplantının ortalarında katılımcılardan bir kısmının kural gereği salondan ayrılmasıyla beraber bazı makinelerin bakım sorumluluğunu üstlenmek durumunda kalan Şeriflik Albayı Somjomion ve Cessoria Kâtip-Hükümdarı Voriel, o dakikadan bu yana önlerindeki çeşitli ekranlara ve kumanda mekanizmalarına dikkatle bakmaya bir an olsun ara vermeksizin söz konusu aygıtlarla elden geldiğince ilgileniyordu. Bir an sonra, bir dış halka oluşturmak suretiyle toplantı grubunun çevresini sarmış bulunan ayna zırhlı askerlerin her biri elini kulağına götürdü ve ardından silahlarını kaldırıp daha da yüksek perdeden uğuldamaya ve kızılötesi ışınlar yaymaya başlamış olan kazan görünümlü cihaza doğrulttu. Gittikçe daha ahenkli bir tını edinen ses, makine gözle görülür şekilde zangırdamaya başlayıncaya dek yükselmeye devam etti. Aygıta nispeten daha yakın platformlarda duran katılımcıların bazısı makinenin patlayacağı endişesiyle bulunduğu yeri terk edip uzaklaşmak ister gibi kaygılı gözlerle diğerlerine bakarken, bazısı bunu fiilen gerçekleştirmişti bile. Makinenin iki yanındaki kanadı andıran çıkıntıların etrafındaki havada pırıltılar titreşiyordu şimdi. Cihazın üzerinde, kısa süre öncesine kadar Amiral Quile’nin görüntüsünün durduğu noktada ise, o görüntünün mutasyona uğramış bir çeşit hayaleti sanki halen oradan kaçmaya çabalıyormuş gibi, titreme ve kıvrılmalar görülmeye başlanmıştı.</p>

  <p>Sonra birden, kazan biçimli cismin göbek kısmı tam da vişne kırmızısı bir renkle aydınlanmaya başlamışken, her şey diniverdi: Gürültü, titreşim ve ısı yumağı ansızın kaybolup gitti. Bu gelişme karşısında rahatlamıştı herkes. Derin birer nefes alan Somjomion ve Voriel beraberce Hierchon’dan yana dönüp başlarıyla onu selamlarken, askerler silahlarını omuzladı. Karanlık cihazın içinde Amiral Quile’nin yapay zekâ ürünü görüntüsüne hayat veren her ne idiyse, belli ki ortadan kalkmıştı artık.</p>

  <p>Hierchon Ormilla pırıltılar saçan şaşaalı elbisesinin içinden seslendi onlara: “Mevcut şartlar altında, Olağanüstü Hal Savaş Planı’nca öngörülen topyekûn güvenlik erkine başvurmak durumundayım. Gerçekleştirdiğimiz bu uzun süreli oturumun sona ermesiyle birlikte sıkıyönetimin yürürlüğe gireceğini hepinize bildirmek isterim. Daha önceden salondan ayrılması istenmiş olanlar yerine geri dönsün lütfen.”</p>

  <p>Olağanüstü Hal adıyla herkesin belleğinde yavaş yavaş yer etmekte olan şey tekrar tekrar tartışıldıkça ve yüklenilecek olan yeni sorumlulukların ayrıntısı üzerinde —hem farklı departmanlar arasında hem de bunların iç unsurlarının kendi arasında— çekişmeler, ağız dalaşları, gözden geçirmeler, yeniden gözden geçirmeler, fikir alışverişleri, daha da detaya inen irdelemeler ve yeniden yeniden gözden geçirmeler sürüp gittikçe, daha önce tanık olduğu türden kurnazlık isteyen politik sağanakların bu yeni fırtınanın yanında ılımlı kaldığını fark etti Fassin.</p>

  <p>Genel oturum nihayet sona erip de Şeriflik Oculası’ndaki üstleriyle katılacağı özel bir toplantıya çağrıldığında, Fassin’in midesi açlığın etkisiyle daha da renkli sesler çıkarır olmuştu bile. Onu bir süreliğine Hierchon’un sarayının içinde Ocula’ya ayrılmış olan kattaki bir bekleme salonuna aldılar; fırsat bu fırsat külfetli tören giysisinin en üst katmanını çıkarıp bir kenara bıraktı ve giriş holüne bakmakta olan kıvrımlı bir koridorda karşısına çıkan dolapta bir miktar insan besini buldu. (Batmakta olan güneşin ışınları şehrin kulelerini ve helezon çizerek yükselen kubbeleri kızıla boyarken, günbatımıyla beraber yere daha bir uzun vuruyordu gölgeler. Bu kentin, gezegenin ve genel olarak tüm sistemin bir kez daha sıkıyönetim altına girdiğine dair belirgin bir emare yakalamak ister gibi gözlerini etrafta gezdirdiyse de bu yönde hiçbir işarete rastlamadı.) Kendisini içeri davet ettiklerinde halen parmaklarındaki yemek bulaşığını temizlemekle meşguldü.</p>

  <p>“Binbaşı Taak,” diye buyur etti onu Albay Somjomion. “Hoşgeldiniz.”</p>

  <p>Resmi üniformalar giymiş Şeriflik personelinin oturduğu daire biçiminde geniş bir masada ona da yer gösterildi. Orada hazır bulunanların büyük çoğunluğu ya insan ya whule ırkındandı ama vücutlarına olabildiğince insansı bir şekil verip kendilerine ayrılmış koltuklara oturabilmek için elinden geleni yapan iki jajuejein ile Hierchon’un sırtındaki giysinin yuvarlak biçimli tabanı zemindeki genişçe bir deliğin içine yarı yarıya gizlenmiş olan biraz daha küçük ve daha az gösterişli bir versiyonunu giymiş bir oerileithe de dikkat çekiyordu aralarında. Bahsi geçen bu son üniformadan çevreye yayılan soğukluk odanın havasını bütünüyle etkiliyor gibiydi ama görünüşe göre kimsenin buna aldırdığı yoktu.</p>

  <p>Oerileithe’yi işaret ederek “Bu gördüğünüz bayan, Albay Hatherence’tır,” dedi Somjomion Fassin’e. “Bu görevde sizin birinci amiriniz olacak.”</p>

  <p>“Benim için büyük onur,” dedi oerileithe gürül gürül bir sesle, ağır hareketlerle Fassin’e doğru dönerek. Hierchon’unkinin aksine, Albay Hatherence’ın üniformasında şeffaf bir surat maskesi yoktu; yaratığın gerçek yüzünü açığa çıkarmayacak şekilde kapaklı bir zırh ve çeşitli alıcılarla donatılmıştı sadece.</p>

  <p>Başını kibarca eğerek onu selamladı Fassin. “Hanımefendi.” Oerileithe ırkının koca sistemde Hierchon haricindeki yegâne temsilcilerinin Ormilla’nın kendi aile çevresi ile kız arkadaşları (onları betimlemek için ‘harem’ tabirini kullanmak, her ne kadar adil olsa da, fazla alçaltıcı kaçıyordu) olduğuna inanırdı öteden beri. Albay Hetherence’ye de bu iki kategoriden birinde üslubunca bir yer bulunup bulunamayacağını aklından geçirdi bir an.</p>

  <p>Kendisine yüklenmiş olan görevi yerine getirmesi için pek tabii ki tek başına yola çıkarılamayacağı açıklandı ona. izleyen bir saat boyunca, bizzat Hierchon ile kurulan canlı bağlantılar ve yine uzaktan bağlantı yoluyla yapılan bilgilendirmeler ile paylaşılan görüntülerin Somjomion’un anlatımını sık sık yarıda kesmesi yüzünden uzadıkça uzayan brifing sayesinde, tüm sorumluluğu şüphe götürmez şekilde onun omuzlarına yıkılmış görünen bu görevi başarıya ulaştırmanın en ideal yolunun her hâlükârda Hierchon ile onu çevreleyen şakşakçı yandaşlarca güvenilir bulunacak birilerinin refakatinde ve gözetimi altında hareket etmesi olduğu azar azar işlendi Fassin’in zihnine.</p>

  <p>Buradan hareketle, girişeceği bir sonraki araştırmayı istese de yalnız yürütemeyeceğini kesinkes anladı Fassin. Bu çalışmada Albay Hatherence’ın koruması ve rehberliği altında hareket etmenin vereceği güvence yanı sıra insan ırkından iki kâhin meslektaşının, tüm klanlar içinde en önde geleni kabul edilen Tonderon Klanı’nın başkâhini Braam Ganscerel ile daha önce de ortak çalışmalar yürüttüğü, Reheo Klanı’ndan —kıdem bakımından Fassin’in astı sıfatıyla bu araştırmaya dahil olması kararlaştırılan— Paggs Yurnvic’in yardımlarına sırtını dayayacaktı. Halihazırda Qua’runze’nin yörüngesindeki bir yaşam alanında ikâmet etmekte olan Başkâhin Ganscerel’in oradan mümkün olduğunca çabuk ayrılıp araştırma veya araştırmaların yönetim üssü olması kararlaştırılan Üçüncü Öfke’de Albay Hatherence, Binbaşı Taak ve Kâhin Yurnvic ile buluşması bekleniyordu.</p>

  <p>Ulubis sisteminin diğer büyük gaz-devi gezegeniydi Qua’runze... Buna ek olarak iki de küçük gaz-devi gezegen bulunuyordu sistemde. Hepsinde Ahali yerleşimi söz konusu olmakla beraber, Nasqueron’dakine kıyasla önemsiz kalıyordu bunlar. Ganscerel’in Qua’runze’den Nasqueron’a ve de Üçüncü Öfke üssüne ulaşmasının nereden baksan bir haftadan fazla zaman alacağını hesapladı içinden Fassin. Rahatına düşkün biriydi bu moruk, kaldı ki istese bile bünyesi böyle bir yolculuğu bir birimlik yerçekimi oranından daha hızlı kat etmesine elverecek güçte değildi.</p>

  <p>Sürecin başından itibaren olabildiğince temkinli hareket etmeye özen gösteren Fassin bir anda kendisini herhangi bir yolla haşır neşir olacağını önceden hayaline bile getirmediği örgütlerin ve güç yapılarının ortasında bulup hangi esaslara göre düzenlendiğini ve ne anlama geldiğini aklının hiç kesmediği rütbe ve kıdem şebekeleriyle cebelleşmek durumunda kalınca, bunu bir an önce yapması yönünde kesin emir aldığı halde elinde olmayan sebeplerden dolayı araştırmasına başlama olanağı bir türlü bulamayışından şikayet ederek, masaya —muhtemelen ve sadece mecazi anlamda— yumruğunu vurma raddesine gelmişti. Buna karşılık kendisine Ganscerel’den ve onun Qua’runze’den bulundukları üsse yapması beklenen geri dönüş yolculuğundan söz açıldı ve Fassin, kendi inisiyatifi dışında kararlaştırılmış olan süreden daha önce çalışmaya başlamasının mümkün olmadığını üzülerek kavramak zorunda kaldı.</p>

  <p>Bu durum bir bakıma onun işine de gelmiyor değildi hani. Eğer sistem gerçekten de eli kulağında bir işgal tehdidiyle karşı karşıyaysa ve kendisinden tüm bu kargaşanın ortasında hayatının en önemli araştırmasına çıkması talep edildiyse —ve işgalin gerçekleşeceği iddia edilen tarihe bakarak ellerine kalacağı hesap edilen süre göz önüne alınınca, beklenen an geldiğinde halen gezegende bulunmasının kuvvetle muhtemel olduğu çıkarımından hareketle— hazır fırsat ve vakit varken Borquille’nin yeraltı dünyasına, şehrin o kendine özgü puslu, bulutlarla kaplı, çalkantılı ve son derece tehlikeli alt-tabiatına uzanacak önceden planlanmış bir araştırmayı hayata geçirmeye yönelik dayanılmaz bir arzu —daha doğrusu, bir ihtiyaç— duyması gayet doğaldı. Yapması gereken birtakım şeyler ve ziyaret etmesi gereken bazı kişiler veya en az bir kişi olduğunun farkına varmıştı ansızın. Ganscerel’in sebep olduğu gecikmeden umulmadık bir fayda sağlayabilirdi pekâlâ. Bununla beraber, göz önünden kaybolması pek tabii ki işlerine gelmeyecekti, o yüzden de bunu bir şekilde punduna getirmesi icap ediyordu.</p>

  <p>İçinde şüphe uyandıran bir diğer husus, araştırmanın başından sonuna kadar belli bir uzaklıktan, Nasqueron’a yerleştirilmiş uzak bağlantı cihazlarıyla iletişimi sürdürebilmek için bir kablo denizinin altında kaybolmak zorunda kalacakları Üçüncü Öfke’deki üs merkez alınarak yürütülmesi konusundaki ısrardı. (Ganscerel’in bir gaz mekiğine yerleşip akciğerleri sıvıyla doldurularak vıcık vıcık bir şok jeline bulanmış halde bir anda birden çok yerçekimi biriminde yol alması söz konusu olamazdı elbet... Bunların hiçbirini gençliğinde bile yapmışlığı yoktu.) Anlaşılan o ki, Fassin’in bu meseleye de bir kalıp uydurması gerekecekti.</p>

  <p>İşleri bizzat ele alıp idare etmesine izin verilmeyişinden yakınıp sinirlenmiş gibi yaparak kendisini bir süreliğine rahat bırakmalarını istedi.</p>

  <p><i>“İzne ayrılmak</i> mı istiyorsunuz yani?” dedi Somjomion, gözleri şaşkınlıktan kocaman açılmış bir halde. “Oysa ben sizi çok yoğun bir brifing ve eğitim sürecinin beklediğini sanıyordum, Binbaşı Taak. Üstelik normal şartlarda günlerce sürecek olan bu hazırlık evresini birkaç saate tıkıştırmak durumundasınız. Bana sorarsanız izne ayıracak vaktiniz yok sizin.”</p>

  <p>Ganscerel’in ileri yaşını, bünyesinin zayıflığını ve buna paralel olarak çok düşük seviyelerde kalan seyahat hızını öne sürerek talebini haklı göstermeye çalıştı Fassin. Duruma içerlemiş gözüken Somjomion yine de pes etmeden önce Hierchon’la apar topar bir görüşme daha yaparak bu talebi üst onay merciine aktarmaktan geri kalmadı. “İşin aslı şu ki,” dedi sonra derin bir iç çekerek, yeniden Fassin’in yanına döndüğünde, “Başkâhin Ganscerel’in 1,5 oranının üzerindeki bir yerçekimi gücüne dayanamayacağı tespit edilmiş ve kendisi daha şimdiden bu hususla ilgili şikayetlerde bulunmaya başlamış. Özetle şunu söyleyebiliriz ki, Üçüncü Öfke üssüne ulaşması en az dokuz gün alacak.” Düşünceli bir tavırla gözlerini kısıp Fassin’i süzdü Albay Somjomion. “Yarın ilk iş olarak daha eksiksiz bir brifing almanız yolunda adımlar atacağız, Binbaşı Taak. Bu süreç tamamlandığında geriye biraz zamanınız kalacak olursa, size bir ya da iki günlüğüne izin hakkı tanınabilir. Yine de hiçbir şey için garanti veremem.”</p>

  <p class="girintisiz1">“Demek yeni bir acil durum söz konusu,” dedi Saluus. Geniş bir gülümseme yerleşmişti yüzüne. “Söylenenlerden anladığım kadarıyla bu durumdan ötürü sana teşekkür borçluyum, Fass.” İnce hatlı zarif bir kadeh uzattı ona.</p>

  <p>Uzatılan narin camı kabul etti Fassin. “Tamamen benim eserim.”</p>

  <p>Sal’ın sistemin geneli içinde Olağanüstü Hal Savaş Planı’nın yürürlüğe konmasını samimi anlamda sevinçle karşılayacak ve kutlama sebebi olarak görecek az sayıda kişiden biri olduğunu düşündü Fassin.</p>

  <p>“Gerçekten mi?” dedi Saluus. “Sandığımdan da becerikli çıktığını teslim etmeliyim doğrusu. Üstelik halen yirminde gösteriyorsun, it herif seni.” Çevresine iltifat yağdırırken elisıkı davranmama lüksüne sahip kişilere has o kahkahalarından birini koyveren Sal kadehini arkadaşınınkiyle hafifçe tokuşturdu. Şampanyaydı içtikleri; üzerinde Dünya gezegeninden kalma anlamını çoktan yitirmiş bir tarih yazılı olan ve muhtemelen tek başına küçük bir savaş gemisi kadar maddi değer taşıyan çok eski bir şişe Krug. Pek köpüklü olmasa da, tadı hiç de fena değildi.</p>

  <p>Bir balkonda yan yana dikilmiş, karşılarındaki volkanik çöküntüyü seyrediyordu iki adam.</p>

  <p>Tepesi köpüklü kocaman bir yamaç gibi evin altından dışarı doğru yükselen çalkantılı sular, hiddetle bir araya gelip hız almak istercesine aşağı çöken ve hemen sonrasında bu huysuz kargaşanın bir nebze sakinleştiği ve çılgınca ileri doğru atılan dalgalara indirgendiği bölgeye doğru alabildiğine uzanan o köpük şapkalı tümsekleri ile sığ bir huni meydana getiriyordu. Balkon evin denge sınırına yakın bir noktada yer aldığından, kendilerini kelimenin tam anlamıyla havada tutmakta olan su sütunu görüş açılarının dışında kalıyor, onun varlığını ancak birkaç kilometre ötedeki kraterin duvarlarında yankılanan gürültüden yola çıkarak anlıyorlardı.</p>

  <p>Sal ile eşinin o öğleden sonrasını onlarla beraber geçirmek üzere evlerine gelmiş —hepsi de hatırı sayılır kimseler olan— bazı aile dostlarının katıldığı mütevazı bir karşılama merasimi ve onu izleyen hafif bir öğle yemeğinin ardından buraya tırmanmışlardı. Şeriflik onu ihtiyaçtan dolayı Borquille’ye geri çağırıncaya dek birkaç günlüğüne orada kalmasını sağlayacak bir davet mektubu edinmeyi başarmıştı Fassin. Koyu gri renkli Şeriflik üniformasını günlük giysilerle değiştirmeyi de ihmal etmemişti.</p>

  <p>Sırtını balkondaki korkuluğa yaslayıp yüzünü arkadaşından yana döndü Sal. “Bu ziyaretinden dolayı sana teşekkür ederim.”</p>

  <p>Başını salladı Fassin. “Beni davet ettiğin için asıl ben sana teşekkür ederim.”</p>

  <p>“Lafı mı olur... Seni davet etmemi istemene biraz şaşırdım sadece.”</p>

  <p>“Sana güveniyorlar, Sal.” Hafifçe omuz silkti Fassin. “Tüm o askeri zırvalardan bir süreliğine de olsa uzaklaşmam gerekiyordu, fakat onlar sarayın kapısından öylece sıvışıp Aylakkent’in yolunu tutmama göz yumacak gibi değildi.” Aşağıda çalkalanan sulara çevirdi bakışlarını. “Hem çok da uzun zaman oldu,” diye ekledi Sal’a kaçamak bir bakış fırlatarak. Arkadaşı üzerinde bu ziyareti, hayata geçirmek için uzunca zamandır fırsat kolladığı bir tür barışma girişimine yönelik şık bir mazeret olarak gördüğü izlenimi uyandırmak istiyordu. Solucan deliğinin yok edilişini izleyen iki yüzyıl içinde o ve Sal sadece tesadüf eseri olarak ve o da genellikle dışarı çıkmanın adeta imkânsız, içeride kalıp tek tabanca takılmanın ise izini kaybettirme açısından ideal olduğu dev boyutta sosyal etkinliklerde bir araya gelebilmişti. Kaldı ki o buluşmalarda da iki kelime sohbet etmiş değillerdi.</p>

  <p>Şimdi, birbirinden kopuk geçirdikleri onca zamandan sonra yan yana geldikleri şu anda bile, hayatlarına en ciddi anlamda yön verdiği halde üzerine sohbet etme gereksinimi duymadıkları öyle şeyler biriktirmişlerdi ki... Ayrı gayrı geçirdikleri süre zarfında ikisinin de neler yaptığı ve nasıl yaşadığı kamuoyunun önüne öyle serilmişti ki, baş başa kalmış oldukları şu anda dahi bu konuları daha fazla kurcalamak hakaretten beter olurdu. Sal’ın karısına haber bültenleri ile toplumsal yayınlardaki resimlerden aşina olan Fassin onunla tanıştırılma anı geldiğinde hiç bocalamamıştı. Toplumla ilgili konularda usta bir gözlemci asla sayılmasa da, ister insan olsun ister başka türden, aşağıdaki karşılama salonunda düzenlenen hoşgeldin merasiminde hazır bulunanlar arasında —uşakların hesaba katılmayacağını söylemek yersiz olur— bir oturuşta hakkında kısa bir biyografi yazmadan kalkacağı tek bir sima yoktu Fassin’in. Saluus muhtemelen Fassin hakkında bu kadar geniş ve ayrıntılı bilgiye sahip değildi, ama Jaal Tonderon ile gerçekleştirmiş olduğu nişan dolayısıyla onu çoktan tebrik ettiğine bakılırsa, en azından o kadarını biliyordu (ya da kimbilir, sırf sosyal olayları takip etmekle görevli, kuvvetli bir veritabanına sahip gözü açık bir sekreteri vardı belki de).</p>

  <p>“Evet, dök bakalım bildiklerini ortaya, bana anlatacak ne haberlerin var, Fass?” diye sordu Sal gelişigüzel biçimde. Bir yandan da, sanki orada baş gösteren bir kaşıntıyı dindirmek ister gibi burnunu kırıştırıyordu. “Bana <i>samimiyetle anlatabileceğin</i> herhangi bir şey var mı?”</p>

  <p>“Olağanüstü Hal hakkında mı?”</p>

  <p>“Eh, tüm bu kargaşaya sebep her neyse, onun hakkında.”</p>

  <p>Olup biteni kargaşa diye nitelemek hafif kaçardı doğrusu; şiddet seviyesi şimdilik düşük seyreden bir savaş vardı gündemde. Sıkıyönetim ilanını izleyen gün, Sepekte’yi izleyen Lagrange noktasındaki Navarchy liman yerleşkesine düzenlenen ve binden fazla kişinin ölümüyle sonuçlanan saldırı da dahil olmak üzere sistemin daha iç kesimlerini hedef alan endişe verici bazı tacizler yaşanmakla beraber çoğunluğu sistemin en ücra köşelerindeki ve sınır bölgelerindeki araçlar ile yerleşimlere yönelik bir dizi saldırı gerçekleşmeye başlamıştı. Aniden ortaya çıkan bu hırçın saldırı sağanağının arkasında Öteden Gelenler’in mi, İT-5 Ayrışması’nın öncü birliklerinin mi, yoksa ikisinin karışımından oluşan bir kuvvetin mi olduğu konusunda kimse kesin bir şey ileri süremiyordu.</p>

  <p>İşin daha da garip ve Fassin açısından çok daha rahatsız edici olan yanı ise, birilerinin Litibiti Klanı’nın ’glantine üzerinde yer alan Yaz Ortası Evi’ni daha bir gün önce havaya uçurmuş olmasıydı; askeri bir tesisi bombalar gibi uzaydan füze yağdırmak suretiyle gerçekleştirmişlerdi bu işi. O güne dek bir emsali daha görülmemiş, tuhaf bir eylemdi bu. Saldırı gerçekleştiği sırada, uygun mevsim gelip de ev ahalisinin sayısı artana kadar ortalığı derli toplu tutmakla görevli talihsiz birkaç bahçıvan ve temizlikçi dışında ikamet eden kimse yoktu orada, fakat bu gelişme sistemin her yanındaki kahinleri bilinmeyen bir sebeple aniden hedef haline geldikleri düşüncesiyle kaygıya sevk etmeye yetmişti. Hatta Fassin Slovius’a bir mesaj göndermiş ve klanın ’glantine üzerindeki daha güvenli bir noktaya bütünüyle nakledilmesi seçeneğini ciddi anlamda düşünmesini tavsiye etmişti. Ölü sezon dolayısıyla o aralar kapalı tutulan bir otele gidilmeliydi belki de. Bir ihtimal Slovius onun önerisini önemsemediğinden, bir ihtimalse gönderdiği mesaj yetkili merciler tarafından sistemdeki tüm haberleşme trafiğine yansıtılmakta olan kontrol ve sansür mekanizmasına takıldığından, halen bir cevap alamamıştı Fassin. Keza iki seçenek de onun için hiç şaşırtıcı olmazdı.</p>

  <p>“Sen bildiğin kadarını anlat önce,” diye öneride bulundu Fassin, “ben de boşlukları elimden geldiğince doldururum.”</p>

  <p>“Çok fazla savaş gemisi talep ediyorlar, Fass.” Buruk bir gülümseme okunuyordu Sal’ın dudaklarında. “Çok ama çok fazla. Olabildiğince uzun bir süre zarfında mümkün olduğunca fazla sayıda gemi üretmemizi bekliyorlar, işi aceleye getirip bizi sıkboğaz ediyorlar ve dahası, süresi bir yılı aşan ileri teknoloji içerikli projelerin öncelik sırasını düşürüyorlar. Bir sürü lanet şey için kullanılacak sürüyle ıvır zıvırı havagazı borusundan çıkarır gibi seri bir şekilde önlerine sunmamızı istiyorlar...” derken bir an duraklayan Sal boğazını temizledikten sonra bir elini baştan savma bir edayla sallayarak sözlerine devam etti. “Bahsettiklerim öyle ahmakça işler ki; sivil kullanıma yönelik yapılagelen pek çok imalatımızı sil baştan kurgulamamız gerekecek: Silahlandırılmış ticaret ve yük gemileri, son derece nadir rastlanan bulut madencileri, donanımı ve alet kullanma kapasitesi artırılmış yolcu gemileri ve daha neler neler. Son Acil Durum sürecinde bile böyle şeyler üretmemiz gerekmemişti. Yani yüzleşmek üzere olduğumuz sorun her ne ise, askeriyedeki dostlarımızca gerçekleşmesine... hem de kısa bir süre içinde gerçekleşmesine kesin gözüyle bakılan son derece vahim bir şey olduğuna kuşku yok. Benden bu kadar, eksik bilgileri tamamlama sırası sende.”</p>

  <p>“Ekleyecek fazla bir şeyim yok,” dedi Fassin itinalı bir tavırla. “Hem bildiklerimin çoğu senin ilgini çekmez zaten.” Bildiklerini arkadaşıyla ne ölçüde paylaşabileceğini, anlatımını nerede sonlandırması gerektiğini tartıyordu içinden bir yandan. “Tüm bu olup bitenin Beş Numaralı ilahi Tezahür Kümesi Ayrışması ile bağlantılı olduğu sanılıyor.”</p>

  <p>Merakı uyanan Sal tek kaşını kaldırmıştı şimdi. “Hmm. Bizim buralara çok uzaklarda takılan tiplerdir. Bu işe neden giriştiklerini sordun mu hiç kendine? Sistemin iç kısımlarında çok daha karlı ganimetlere konabilirler de, ondan.”</p>

  <p>“Ama Birleşik Donanma’ya bağlı hatırı sayılır bir kuvvet şu an yolda. Bize verilen bilgi dosdoğru buraya geldikleri yönünde.” İyimser bir tebessümle baktı ona Fassin.</p>

  <p>“Hm-hmm. Anladım. Peki ya sen?” diye sordu Sal, sesini alçaltıp Fassin’e daha bir sokularak. “Bu işlere nasıl bulaştın?”</p>

  <p>Herhangi birinin uzaktan onları dinlemeye kalkması ihtimaline karşı, aşağıdaki dalgaların o hiç dinmeyen gürültüsünün seslerini bastırıp bastırmayacağını düşündü Fassin bir an. Oraya vardıktan sonra duş almış ve resmi üniformasını ev ahalisi tarafından kendisine temin edilen giysilerle değiştirmiş, bunu yaparken de uzunca süre evden uzakta kalacağını hesap etmeyerek gafil avlandığı ve dolayısıyla beraberinde yedek elbise getirmediği için buna gerek duyduğu gibisinden lüzumsuz bir açıklamada bulunmuştu. Uşakların eve uğrayan ziyaretçilere her boydan ve her cinsiyete göre elbise temin etmede ustalaşmış olduğu izlenimine kapıldı. Diğer yandan, yasak altına alınmasını gerektirecek ölçüde çevreye dehşet salan mikro teknolojiden mahrum kalındığı şu günlerde bile çok ufak boyutlarda ‘böceklerin’ yapılabildiğini aklından çıkarmıyordu. Şeriflik’e veya Hierchon’a bağlı ajanlar onun üzerine bu tür bir dinleme veya gözetleme cihazı yerleştirmiş olabilir miydi acaba? Hem Sal’ın böyle bir yönteme başvurmadığı ne malumdu? Sal kendisini ziyarete gelen herkesin üzerine gizli bir takip cihazı yerleştirmeyi alışkanlık haline getirmiş olmasındı sakın? O bunları düşünedursun, ev sahibi son sorduğu soruya yanıt bekliyordu hala.</p>

  <p>Bakışlarını kadehinin içindeki içkiye odakladı Fassin. Birkaç küçük gaz baloncuğu sıvının içinde yukarı doğru yükseliyor ve yüzeye ulaşınca Dünya’dan izler taşıyan bir maddenin ufacık bir parçasını ona yirmi bin ışık yılı uzaklıktaki bir gezegenin atmosferine katarak patlıyordu. “Ben sadece mesleğimin gereğini yerine getirdim, Sal. Araştırmalarda bulundum, başkalarıyla söyleşiler yaptım, Ahali’den onlar izin verdiği ölçüde kapabildiğimi kaptım. Edindiğim bilgilerin çoğu, herhangi bir önem arz eden, alışılagelmişin dışında, bir şeyleri az çok değiştirebilecek, herkesin arzu edeceği ya da uğruna kendini riske atacağı türden şeyler değil.” Başını kaldırıp Saluus Kehar’ın gözünün içine baktı. “Hayat beni nereye yönlendiriyorsa o tarafa doğru ağır aksak gidiyorum işte, anlarsın ya... Hangi yolun beni nereye çıkaracağını bilmeden, omzumu tesadüflere dayamış halde ilerliyorum.”</p>

  <p>“Hangimiz aynı durumda değiliz ki?” diye sorduktan sonra onaylar anlamda başını salladı Sal. “Yine de, ne demek istediğini anlıyorum.”</p>

  <p>“Sana daha fazlasını anlatamadığım için üzgünüm.”</p>

  <p>Yüzünde ince bir tebessümle, sırtı köpüklü dalgalardan kurulu şu insan ürünü tepeye, daha ötedeki dalgaların yarattığı gürültülü velveleye ve daha da uzakta, puslu ve masmavi bir göğün altında onları seyretmekte olan kahverengi-siyah tonlara bürünmüş dik yamaçlara baktı Sal.</p>

  <p>“Ah, bakıcın geliyor,” diyerek arkadaşının dikkatini aşağı çekti sonra. Bakışlarını onun işaret ettiği yöne çevirince, Şeriflik’ten Albay Hatherence’ı taşıyan ve altınlı grili renklerle bezeli büyük kalın bir tekerleği andıran mekik, çılgınca çalkalanan suların tepesindeki köpük hattının hemen üzerinde süzülerek çıkageldiğine tanık oldu Fassin. Mekiğinin iki yanında fırıl fırıl dönen pervane kanatları albayı aşağıdaki girdaba batmaktan alıkoyuyordu. Yanıbaşında durulduğunda göze devasa boyutta görünen mekik, şu an bulundukları yükseklikten bakılınca ufacık gözüküyordu.</p>

  <p>“Bu sevimli bayan sana zorluk çıkarıyor mu?”</p>

  <p>“Hayır. Kendisi iyi biri. Her gördüğümde ona selam durmamı veya devamlı Hanımefendi ya da Bayan diye hitap etmemi şart koşmuyor. Aramızdaki ilişkiyi resmiyetten uzak yürütmek ikimizi de memnun ediyor gibi.” öyle olsa bile, Nasqueron’a gitmeden önce veya indikten sonra albayın bir şekilde yolundan çekilmesini umuyordu.</p>

  <p>Dalga sütunları arasında ilerlemeye çabalayan albayı bir süre gözleriyle takip etti Fassin. “Peşinde her hareketini gözleyen böyle biri varken Aylakkent’e sızmaya yeltenmenin nasıl olacağını hayal edebiliyor musun?” diye sordu arkadaşına. “Hem de sadece son geceliğine olsa bile?”</p>

  <p>Buna somurtarak karşılık verdi Sal. “Bu işin yadsınamaz bir cazibesi olduğu gibi, pek çok handikabı da var.”</p>

  <p>Güldü Fassin. <i>Aynı seks yapmak gibi,</i> diye aklından geçiriyordu bir yandan. <i>Şu bildik baştan çıkarma senaryosuna benziyor; yapacak mısın yapmayacak mısın, verecek misin vermeyecek misin zırvalığıyla geçen şu her zamanki çiftleşme dansından bir farkı yok aslında.</i> Sal’ı kışkırtmak, dürtüp harekete geçirmek. ..</p>

  <p>Aynı anda hem yeterince gizemli bir portre çizip hem de bahsi geçen türde felekten bir gece için müsait olduğu yönünde üstü kapalı bir işaret vermeyi başarıp başaramadığını merak etti. Tam da şu sıra çok ihtiyacı vardı bu adama.</p>

  <p class="girintisiz1">Sal, eşi, metresleri ve aralarında —sonuncu grubun içinde— bir whule, bir jajuejein ve bir quaup da olmak üzere onlarla iş ilişkisi bulunan bazı diğer davetlilerle yenen akşam yemeği süresince başlıca sohbet konuları, sistemin ücra köşelerindeki üslere yönelik yeni saldırılar, sıkıyönetim, iletişim hizmetlerindeki gecikmeler, seyahat kısıtlamaları ve bu yeni Olağanüstü Hal ortamından kimin kazançlı kimin zararlı çıkacağı (yemek masasını çepeçevre saran koltuklara kurulmuş kişilerden hiçbiri bu süreçte olsa olsa kısa bir müddet için birkaç önemsiz özgürlükten fazlasını kaybedeceği endişesi duymuyora benziyordu) meselesiydi. Dış yolla alınacak herhangi bir besine ihtiyacı olmayan ve bundan dolayı mutlu ve hatta gururlu gözüken Albay Hatherence, diğerleri bir yandan tıkınıp sohbet yoluyla iletişim kurma ve sosyal etkileşim içine girme çabasındayken, çalışmalarını sürdürmeyi (çok lazımdı ya!) tercih edip Önüne açmış olduğu ekranda Nasqueron ve onun şu meşhur Ahalisi hakkında çeşitli bilgiler gözden geçirerek, masanın bir köşesinde suspus oturuyordu.</p>

  <p>Çeşit çeşit içki, yarı-uyuşturucu içerikte atıştırmalıklar, içi kafa yapıcı ilaçlarla dolu çanaklar servis edilmişti davetlilere. Yemek salonunun balkonunun az açığına yerleştirilmiş bir projektörün ışığı altında, insanlardan kurulu bir akrobat topluluğu davetlileri eğlendiriyordu.</p>

  <p>“Hayır, çok ciddiyim!” diye seslendi Sal misafirlerine, havaya gerilmiş iplerin ve trapezlerin üzerinde çeşitli cambazlıklar yapmakta olan akrobatları işaret ederek. “O yükseklikten düşmeleri halinde ölmeleri neredeyse kaçınılmaz! Aşağıdaki suyun içi o kadar hava yüklü ki su kaldırma kuvvetini yitirmiş. Doğruca dibe batarlar. Sonra da derinlerdeki türbülansa kapılırlar. Hayır, seni ahmak!” dedi Sal karısına. “<i>Nefes almaya</i> yetecek kadar oksijen yok!”</p>

  <p>Bazı konuklar o aşamada ayrıldı. Kadehler yeniden dolduruldu, bu kez sadece insan ırkından olanlar için. Sal’ın geçmiş avlardan kalma hayvan başlarını sergilediği odaya geçildi sonra, maalesef ki Albay Hatherence’ın sığamayacağı kadar dar koridorlar aşılarak (kaldı ki o bunu hiç de umursamışa benzemiyordu; uyku vakti gelmişti albay için; herkese iyi geceler!). Sal’ın eşi yatağına çekildi ardından ve onu sona kalan birkaç kişi izledi. Çok geçmeden, düzinelerce gezegenden toplanan içi doldurulmuş, cilalanıp parlatılmış, bilhassa kurutulup bir nebze çekmesi sağlanmış veya kapalı haznelere yerleştirilmiş vahşi hayvan başlarının donuk bakışları altında, iki eski arkadaş baş başa kalmıştı yeniden.</p>

  <p>“Son demlerde Taince’yi görmüş müydün hiç? Geçit ortadan kalkmadan kısa süre önce yani?”</p>

  <p>“Birlikte akşam yemeği yemiştik. Olaydan bir iki gün önce. Karanlıkkule’de.” Elini havada sallayıp Borquille’nin bulunduğu genel istikameti işaret etti Fassin. Karanlıkkule’nin atmosferin aşağı kesimlerinin pusla kaplı olduğu ve daha yüksekteki işaret ışıklarının nispeten zayıf bir hava tabakasını yarıp geçerek aşağı daha dik bir açıyla vurduğu zamanlar düz bir çizgi halinde gökyüzüne uzanan ince kırmızı benekleri çağrıştıran ışıkları evden görülebiliyordu.</p>

  <p>“Durumu iyi mi bari?” diye soran Sal hemen ardından başını geriye doğru atıp bir kahkaha patlattı. “Bunu öğrenmek sanki neyi değiştirecekse. Aradan iki yüzyıl geçti. Yine de merak ediyor insan.”</p>

  <p>“Öyle veya böyle, durumu iyi.”</p>

  <p>“Buna sevindim.”</p>

  <p>İçkilerini yudumlamaya odaklandılar bir süre. Konyak kadehi vardı artık ellerinde. Dünya gezegeninden geliyordu bu da, geçmişi çok ama çok uzun zaman öncesine... ve artık çok ama çok uzaklarda kalmış bir yere dayanan, nadide bir parçaydı.</p>

  <p>Zihninde ani bir dalgalanma hissetti Fassin.</p>

  <p>“Ah, lanet olsun,” dedi hemen, “beynim yüzüyor.”</p>

  <p>“Yüzmek mi?” dedi Saluus hayretle.</p>

  <p>“Doğru duydun, beynim yüzüyor,” diye açıklamaya girişti Fassin. “Bilirsin işte; içinden şöyle geçirdiğinde kafanda yüzmeye benzer bir his oluşur ya hani: ‘Hey, ben bir insanoğluyum ama evimle aramda yirmi bin ışık yılı mesafe var ve kafayı yemiş yabancı yaratıklar, aşırı gelişmiş silahlar ve kökleri galaksi tarihinde saklı çekişmeler ile siyasi dalaverelerin oluşturduğu çılgınca bir girdaba kapılmış, oradan oraya savruluyorum!’ Sana da tanıdık geliyor mu bu duygu: <i>Tuhaf,</i> değil mi?”</p>

  <p>“Nasıl yani; savrulma ya da çalkalanma gibi bir şey mi?” dedi Sal, tastamam afallamış bir halde.</p>

  <p>“Hayır, <i>Yüzmek</i> diyorum ya işte!” diye bağırdı Fassin, Sal’ın bu kavramı o ana dek duymamış olmasına bir türlü inanamayarak. Oysa o, herkesin bundan haberdar olduğunu sanırdı oldum olası. Bazı insanlar —aslına bakılacak olursa, en azından kendisine söylendiği kadarıyla, insanların çoğu— hayatının hiçbir evresinde bahsi geçen bu yüzme duygusunu tatmamıştı, ama tatmış olanların sayısı da hiç az değildi. Buna aşina olanlar sadece insanlar da değildi hem. Ne var ki, Ahali’nin bu duyguya yabancı olduğu kesindi. Sözcük haznelerinde bile yer almıyordu bu tabir.</p>

  <p>“Ne yalan söyleyeyim, hiç duymadım,” diye itiraf etti Sal.</p>

  <p>“Eh, duysan şaşardım zaten.”</p>

  <p>“Hey, boşver şimdi onu; sana ilginç bir şey göstermemi ister misin?”</p>

  <p>“O şey her ne ise, görmek için şimdiden sabırsızlanıyorum.”</p>

  <p>“Beni takip et.”</p>

  <p>“Bunu son duyduğumda...”</p>

  <p>“Bir daha o konuya değinmemekte anlaştığımızı sanıyordum.”</p>

  <p>“Kahretsin! Öyle ya, anlaşmıştık. İşte buna sözünden dönmek denir. Göstermek istediğin şu şeyi göster bakalım bana şimdi.”</p>

  <p>“Gel arkamdan.”</p>

  <p>“Çok konuşma da yürü, ukala herif.”</p>

  <p>Sal önde Fassin arkada, çalışma odasının derinliklerindeki gizli bir bölmenin yolunu tuttular. Kafayı biraz yorup da neyle karşılaşacağı konusunda tahminde bulunsa aynen böyle bir manzara tasvir ederdi Fassin: Bol ahşap, yumuşak bir pırıltıyla titreşen ışık havuzları, çerçevelenip duvara asılmış sürüyle resim ve tek başına gömme bir oda kadar yer kaplayan bir çalışma masası. Odanın bir köşesine yığılmış duran, büyük ve parlak bir madenden veya bilinmedik başka bir tür maddeden yapılma komik görünüşlü, çarpık parçalar. O an için Fassin’in aklına gelen en mantıklı yorum, bunların uzay gemisi parçası olduğu yönündeydi.</p>

  <p>“İşte burada.”</p>

  <p>“Anlamadım, nerede? Neye bakmam gerekiyor?”</p>

  <p>“Buna.” Çarpık hatlı çok küçük bir metal parçasını bulunduğu ahşap kaidenin üzerinden alıp ona gösterdi Sal.</p>

  <p>Fassin tüm bedenine ansızın yayılan ürpertiyi belli etmemek için büyük çaba göstermek durumunda kalmıştı. Görünmeye çalıştığının yarısı kadar bile sarhoş değildi oysa.</p>

  <p>“Eh, nesi varmış bu zımbırtının?” (Sarhoş taklidinde aşırıya kaçtığını kendi bile fark ettiği halde Sal buna pek de dikkat etmiş görünmüyordu.)</p>

  <p>Acayip görünüşlü metal parçasını Fassin’in gözlerinin hizasına dek kaldırdı Sal. “Bu gördüğün, dostum, o kahrolası gemi enkazının yanından aşırdığım şeyden başkası değil.” Cisme daha bir yakından göz atan Fassin, onu tanımış olsa gerek ki, yutkunup derin bir nefes aldı. Sal’ın dudaklarının seğirdiğini fark etti o an. “Bu gördüğün...”</p>

  <p>Bu hergelenin sinirleri boşalmak üzere, diye geçirdi Fassin içinden. Bir eliyle Sal’ın omzuna dostane bir şaplak indirdi. “Bu hiç de iyi değil,” dedi ona. “Farklı bir şey lazım bize, bilemiyorum ki... daha farklı bir şey işte. Bu şeye, önümüzde duran bu zamanzingoya ihtiyacımız yok. Farklı bir şeye ihtiyacımız var. Başka bir zamandan kalma, başka bir yeri çağrıştıran, farklı bir şeye. Bu benim özgürce geçirebileceğim son akşam olabilir, Sal.” Onun sırtındaki, işinin ehli bir terzinin elinden çıkma olduğu anlaşılan mükemmel ceketin omuz kısmını sımsıkı kavradı. “Söylediklerimde çok ciddiyim! İşlerin benim açımdan ne fena boyutlara ulaşabileceğini hayal bile edemezsin! Lanet olsun, Sal, işlerin sırf benim için değil, hepimiz açısından ne fena bir noktaya varabileceğini bilmiyorsun, üstelik bunu sana söyleme iznim de yok ve bu gece herhangi bir yerde hoşça vakit geçirebileceğim son gecem olabilir, oysa sen... sen gelmiş bana işe yaramaz bir elbise askısı gösteriyorsun, ah, ne yapacağımı bilmiyorum...” Çarpık hatlı metal parçasını parmağının ucuyla hafifçe ittirmek üzere elini uzattıysa da hedefi ıskaladı. Sonra burnunu çekip toparlandı. “Özür dilerim,” dedi arkadaşına, aklını başına toplamış bir tavırla. “Kusuruma bakma olur mu, Sal.” Onun omzuna hafifçe vurdu bu defa. “Ama bu belki de benim son... şey, eğlence gecem ve... Bak dostum, içim enerji dolu ve kendimi her şeye hazır hissediyorum... Öyle ki, Aylakkent’in kapının hemen dışında olmasını dilerdim, hem de tüm kalbimle, fakat diğer yandan, son birkaç gündür çok yoruldum ve belki de... Ama hayır, belki denemez buna. Bir ihtimal kesinlikle demek daha doğru. İşin gerçeği, o da değil, şu an yapılacak en doğru işin kendimi yatağa atıp derin bir uyku çekmek olduğu yanında hiçbir ek sözcük olmaksızın sadece <i>kesinlikle</i> tabiriyle ifade edilebilir ve...”</p>

  <p>“Sen ciddi misin yahu?” dedi Sal, elindeki metal parçasını almış olduğu yere, hemen arkasındaki sehpanın üstünde duran ahşap kaidenin tepesine geri bırakırken.</p>

  <p>“Uyku konusunda mı?” dedi Fassin elleriyle anlaşılmaz işaretler yaparak. “Şey, bence...”</p>

  <p>“Hayır, seni moron! Aylakkent’e gitme konusunda!”</p>

  <p>“Ne? Ha? Benim ağzımdan Aylakkent lafı çıkmadı ki!”</p>

  <p>“Bal gibi de çıktı!” dedi Sal, içten kahkahalara boğularak.</p>

  <p>“Gerçekten mi? Şu düştüğüm duruma bak hele!”</p>

  <p class="girintisiz1">Elinin altında seyahate çıkmaya her daim hazır bir uçan araç bulundururdu Sal. Bu küçük gemi, Yapay Zeka yasaları uyarınca yasaklanmasına ramak kalacak derecede otomatikleştirilmiş bir kontrol ve hareket mekanizmasına sahipti. Bu araca yapay zeka teknolojisi sayılmamakla birlikte onun mini-mini-<i>minnacık</i> ögelerini yansıtan bir bakım-onarım donanımı yüklenmişti aynı zamanda. Son derece sivil görünmesine karşın apaçık ki askeri işleve de sahipti. Birleşik Donanma denilen şu lanet gruba bağlı bir donanma oramirali bu yavrudan içeri adımını atıp yetkilerini sergilemeye kalksa bu durum onun her yerde geçerli olan ciltler dolusu kabarıklığa sahip erişim profilinin daha sınırlı bir ortama indirgenmesine yol açardı yalnızca. Yük güvertesine inip etrafa kaba emirler yağdırarak oradan oraya yürürdü.</p>

  <p>Yolun yarısını geride bırakmışlardı ki zihinlerini bir nebze açıp kendilerine gelmek için aracın üst kısmındaki bir noktada dışarı çıktılar. Hava çok ama çok soğuktu.</p>

  <p>Nihayet inişe geçtiklerinde pervanelerin altında çer çöp uçuştuğunu gören Fassin bu tür şeylerin halen var olduğuna şaştı kaldı.</p>

  <p>Aylakkent’i büyük ölçüde hatırladığı gibi bulmuştu. Eğlencenin tavanına vurmak için, kalite bakımından en dibe vurmuş mekânları aradı gözleri. Bir yandan çanak-barlarına ve uyuşturucu salonlarına ağı atıp onu ağzına kadar fıstık ve kafa buldurucu içkiyle dolu halde geri çekerlerken, Fassin çaktırmadan Sal’i belli bir bara doğru yöneltme çabasındaydı; Sal ise bu eski ve aynı zamanda yeni en iyi dostunu —bu geceye sırf eğlenmek için değil, eski ahbabı Fass’ı tüm bu olup bitenlerle ilgili kendisine daha çok fayda ve de kazanç getirmesi muhtemel ayrıntıları sayıp dökeceği bir pozisyona getirmek için de çıktığını hayal meyal hatırlayarak— kendisine belli bilgileri vereceği bir pozisyona getirmeye çalışıyordu ama bu yolda şimdilik pek bir aşama katedememişti ve biraz da bundan dolayı, kafayı bu konuya giderek daha az takıyor ve içindeki “aman canım bana ne” duygusu giderek kuvvetleniyordu.</p>

  <p>Çok geçmeden, bir kez daha şansını deneme ve bir ara sokağı ve bir barı daha kolaçan etme konusunda ısrar eden Fassin’de de yılgınlığa kapılma emareleri görülmeye başlamıştı ki, Narcateria adı verilen, pespayeliğin gözleri acıtacak ölçüde bariz olduğu, Sal’i <i>bayağı</i> uzun zamandır görmemiş olmalarından ötürü hazır yakalamışken “Bizi bırakıp gitmeyi <i>aklından bile geçirme,</i> seni üçkâğıtçı <i>hergele</i>” ve “Bu yanındaki arkadaşın mı? Bunca zamandır niçin tanıştırmadın onu bizimle? Yanınıza oturabilir miyim, ha? Ben de size katılayım, ben de!” nidaları eşliğinde onu her ne pahasına olursa olsun orada tutmaya <i>kararlı gözüken</i> bir kalabalık tarafından çevrelerinin sarıldığı, duvarları elmas desenleriyle bezeli, pazar yerinden bozma bir gece kulübünde buldular kendilerini. Neticede, kalabalığın içinde düşe kalka kendisine yol açarak tek kişilik bir telefon kabininde özel bir arama yaptıktan sonra doğruca tuvalete gidip orayı son ziyaretinden bu yana içmiş olduğu tüm alkolü sıcak dumanlar çıkaran ince bir akıntı halinde (hem de daha esaslı bir ses çıkarmak için deliğin bilhassa üzerine nişan alarak) dışarı boşalttı ve ardından yüzünü yıkayıp tüm bunlara katlanmasına sebep olan doğru kızı beklemek üzere nefes kesici sevimliliğe sahip sarhoşlar topluluğunun arasına döndü: İlkin Sal’ın arzu ettiği yere gitmelerini önermiş ve kendisine sarhoş süsü verip (ki aslında sarhoştu da, ama o derece değil) gerçekte onu sırılsıklam sarhoş ettikten sonra Aylakkent’le ilgili çıtlatmalarda bulunarak oradan ayrılmalarını sağlayıp buraya, o kızı bulmayı umduğu yere gelmişti...</p>

  <p>...Ve aradan neredeyse bir saat geçmişken tam ümitsizliğe kapılmaya başlamıştı ki, o kendine has durgun güzelliği ve sakin havasıyla her bakımdan kusursuz bir görüntü ortaya koyarak çıkageldi kız; fakat bir farklılık hissediliyordu onda: Üçgenimsi hatlara sahip suratına 24 karatlık gerçek altından yapılmaymışçasına dökülen beyaza çalan altın renginde saçları, mıncıklanmak için yaratılmış çenesi, öpülesi çilek dudakları, kişide kendi burnunu onunkine sürtme hevesi uyandıran küçük tatlı burnu, okşanası yanakları, içine dalıp gidilecek gözleri (ah ah, hem de ne dalmak!), yalanası kaşları, en az onlar kadar yalanası alnı, sayısız sevişmeden artakalan teri yalanıp kurutulmayı bekleyen... Hey hey hey, biraz yavaş gel bakalım! Çok yorucu bir seans oldu bu!</p>

  <p>Aun Liss.</p>

  <p>Hayatının tek gerçek aşkı, tüm benliğine egemen olan ihtirasın kaynağı.</p>

  <p>Bir nebze yaşlanmıştı da, ama normalde olması gerektiği kadar göstermiyordu yaşını. Olaylara farklı bir gözle bakıyor, farklı bir yaşam tarzı benimsiyor, kişiliğini farklılaştırıyor, haliyle de farklı biri addediliyordu. Aun Liss yerine Ko ismiyle tanınıyordu (bundan ibaretti ismi) o sıralar, ama onun için sonsuza dek Aun Liss olarak kalacaktı. Gerçek adını söylemenin ise gereği bile yoktu. Aralarında geçmiş olan şeylerin çoğunluğu hiç anılmazdı zaten. Maaşlı işte çalışan kızların genelde tercih ettiği türden bir elbise vardı üzerinde. Kızın giyiminde vücut hatlarını ortaya çıkaracak, sıradışı ve kışkırtıcı herhangi bir unsur yakalayamadı Fassin.</p>

  <p>Her neyse.</p>

  <p>Tokalaşmak üzere elini uzattı kız.</p>

  <p>Hemen yakınlarda, insan ırkından bayanların aşırı tahrik edici ve feci derecede çekici cana yakınlığıyla —işin doğrusu, boğulacak ölçüde— sarmalanmış olan Sal bile kızın genel havası karşısında ister istemez etkilenmiş görünüyordu.</p>

  <p>“Fass, seni köpek!”</p>

  <p>Aun Liss’in eli havada asılı kalmıştı.</p>

  <p class="girintisiz1">Sal’ın hava aracındaydılar yeniden. Kötü bir şöhrete sahip Segrette İkizleri tarafından ızdırap verici bir tedaviye tabi tutulmakta olan Sal, ön koltukta inildiyordu.</p>

  <p>Fassin ve Aun Liss ise böylesine güzel bir model teşkil ettikleri için ağızları kulaklarına vararak, arka koltukta oturmaktaydı. Uzun süre öpüştükten sonra —etraflarına bakıp ön koltuktaki ihtiyarların hali karşısında omuz silkerek (hava aracı o esnada gerçekte bir yere gitmiyor, kendisini aşağı yukarı aynı noktada tutacak... Aun Liss’in deyimiyle, perçinleyecek bir döngüde daireler çiziyordu)— bir an için ayağa kalkan kız, adamın elleri hafif giysisinin iç kısımlarında gezinip parmakları sırtını yoğururken, onun kucağına ata biner pozisyonda tekrar yerleşti. .. Aun’un bizzat yaptığı benzetmeye göre tıpkı onun Fassin’in sütunu üzerinde oturuşu gibi su kütlesinin oluşturduğu sütun üzerinde oturan (Kız bunu yakınlarda bulunan herkesin duyabileceği kadar yüksek sesle söylemiş ve ardından, Fassin’in fazla abartıya kaçmadıklarını umduğu bir kahkaha sağanağına tutulmuşlardı.) matrak görünümlü Kehar Evi’ne dönmeleri sonrasında bile bu böyle devam etti. İşin en çok kızıştığı anda bile elbisesini çıkarmayan kız, adamın devamlı bastıran, sımsıkı kavrayan parmakları belkemiğinin kavisi üzerinde gezindikçe acıyla karışık bir hazdan kaynaklanan nefes kesintilerine boğulmuştu. Aradan bir süre geçtikten sonra en nihayet baş başa kalıp ince bir çarşafın altında uzandıklarında, kız elbisesini sıyırıp atmış ve kendini adamın kollarına teslim etmişti.</p>

  <p>Saatlerce devam eden bu süreçte, yüzlerce yıldır, yani kız onu kontrol altında tutan ve onun dış dünyayla bağlantısını sağlayan başlıca unsur haline geleli beri kullandıkları, sırrı kendilerinden başka hiç kimse tarafından bilinmeyen ve yine hiç kimsenin kırmayı beceremediği şifreler içeren parmak oyunları yoluyla aralarında şu konuşma geçti:</p>

  <p>SEN HÂLÂ BENM BAĞLNTIM MISIN?</p>

  <p>Narcateria’nın dip köşelerindeki özel bir kabinde öpüşmekle meşguldüler. Ellerini adamın ceketi ile gömleği arasında kaydıran kız parmaklarını oynatarak cevap verdi ona: EVT. BANA VERCK NE HABRLERN VAR?</p>

  <p>1.Sİ, BEN ARTK OCULA’DA BİNBAŞI OLDM. ŞU AN ORADA 2NCİ ADAMIM.</p>

  <p>NEDN?</p>

  <p>ÇÜNKÜ ŞU MEŞHR ARŞTRMAMDA BİR ŞEY KEŞFTTM. AHALİ LSTSİ’YLE İLGLİ. ONDEN BAHSEDLDNİ DYMŞ MYDN HİÇ?</p>

  <p>ŞYLE BYLE.</p>

  <p>2NCİ GEMİ TEORSİ, diye mesaj göndermeye devam etti adam parmaklarıyla küçük dokunuşlar yaparak. GİZLİ ‘DELİK’ ŞEBEKSYLE İLGİLİ.</p>

  <p>BEKLE, diye karşılık verdi kız. <i>SOLUCAN DELİĞİ</i> ŞEBEKESİNDN Mİ BHSEDİYOSN?</p>

  <p>EVT. BRNCİ SIR BU.</p>

  <p>Kısa bir duraklama oldu. Adamı öpmeye devam ediyordu kız. Fassin’in parmakları tekrar girişti mesaj göndermeye: ÇLGINSN SN.</p>

  <p>Ellerini birbirlerinin giysilerinden içeri sokmuş vaziyette hava aracına doğru yürürken sürdürdüler mesaj sohbetini:</p>

  <p>HPSİ TAM DA BENM ÖĞRNDĞM GİBİ 6 AY İLA 1 YL İÇİNDE İT-5 AYRŞMSI’NIN İŞGALİ BEKLENYOR. ÖTDN GLNLRİN DE ONLARLA OLDUĞU SANLYR. DĞRU MU BU?</p>

  <p>İŞN ASLI BİRZ KRŞK. KSMEN DĞRU, KSMN DEĞL. ACL DRMUN SEBEBİ DE BU.</p>

  <p>LNT OLASI ACL DRM SNİN YZNDEN Mİ BŞLADI?</p>

  <p>EVT. ÜZGNM. BRLEŞİK DNANMA ŞU AN YLDA. MHNDİSGEMSİNİN AÇK ARA ÖNÜNDE. TM BUNLARI BİZE ANLTMAK İÇN BRLŞK DNANMA YPY ZKA İLETİMİ KULLANDI.</p>

  <p>YPY ZKA MI?</p>

  <p>EVT.</p>

  <p>VY CANINA.</p>

  <p>Hava aracının içine girdiklerinde şöyle devam etti kız:</p>

  <p>SNİN İÇN SIRDA HNGİ ADIM VAR?</p>

  <p>YKNDA YNİ BİR ARŞTIRMAYA GRİŞECEĞM. BŞKHN GANSCREL, ŞERFLİKTEN BR ALBAY VE KHN YURNVC BNA EŞLK EDECK. 1NCİ SFRDE BULDKLARIMN GERİ KALAN KSMINA ULAŞMYA ÇLIŞACĞIM.</p>

  <p>Kız adamın kucağına ata biner gibi oturmuşken normal yolla da konuşabiliyorlardı.</p>

  <p>“Böylesi hoşuna gidiyor mu?” diye fısıldadı kız.</p>

  <p>“Ah, harika bir duygu. Sence?”</p>

  <p>“Bilirsin yukarıda olmayı hep sevmişimdir.”</p>

  <p>NE BULDN PEKİ İLK ARŞTIRMANDA?</p>

  <p>EMN DEĞLİM. O ZMAN BEN DE FRKINA VRMAMIŞTM. BLGİLERN ÇOĞU JELTCK ANALZ EDNCE ORTYA ÇKMIŞTI. 2NCİ GEMİ DİYE BLİNEN ŞEY VE DNŞM ŞKLİNDE ADLNDIRILN BR DĞRİNİN AHALİ LSTES’NİN GERİ KLAN KSMINA ANLAM KZNDRABLECEİ DÜŞNLYOR. JELTCK BUNU KEŞFTMEK İÇİN DONANMYI YOLA ÇKRDI. AMA BR ŞEY BULUNAMDI. DONANMA DA BU URDA TLF OLDU.</p>

  <p>Adamın gerginliğe kapılıp duraksadığını fark eden kız onu harekete geçirmek için şu mesajı gönderdi:</p>

  <p>NE?</p>

  <p>İDDİAYA GRE ÖTEDN GELNLRİN GEÇİDİ YOK ETMESİNİN ARDNDA YTN SBP DE BU. DOĞRU MDR SENCE?</p>

  <p>BLMYRUM. BEN SANA MSJLARI İLETMKLE GÖREVLYİM. Duraksama sırası kızdaydı bu kez. YANİ SEN <i>BU</i> ACL DRUMU BAŞLATMKLA KALMAYP GEÇDİN YOK EDLMESİNDN DE SORMLU OLDĞUNU MU SÖYLÜYRSN?</p>

  <p>MLSF ÖYLE. AMA UNUTMA Kİ TM BUNLAR KAZRA OLDU.</p>

  <p>CNIN CHENNEME.</p>

  <p>“Seni tekrar gördüğüme çok sevindim.”</p>

  <p>“Farkındayım.”</p>

  <p>“Bunu daha sık yapmalıyız.”</p>

  <p>“Bence de. Ama şimdi, hşşş.”</p>

  <p>AMA TM BU ANLTTIKLRN DOĞRYSA VE ÜSTLİK BU BLİNİYRSA, BU ARŞTIRMAYI SRDÜRMEM VE İYİ TARAFTN OLNLAR İÇN DAHA FZLA BLGİ TOPLAMAM NDEN DAHA ÖNCE İSTENMDİ?</p>

  <p>HİÇBR FKRM YOK.</p>

  <p>KULAĞA SÇMA GELYOR AMA BU İŞİ YİNE BENM KRCALAMAMI İSTYRLAR.</p>

  <p>KRCALA O ZAMN SEN DE.</p>

  <p>PEKİ BZI ÖTDEN GLENLERN İT-5 AYRŞMASI HSABNA ÇLŞIRKN BAZLARNIN ÇLŞMADIĞNI SÖYLRKEN NE KASTEDYRSUN?</p>

  <p>GRPLŞMALAR.</p>

  <p>GRPLŞMALAR MI? <i>HZİP TEORSİ</i> Mİ SATIYRSUN BANA ŞMDİ DE? YAPABLECĞİNİN EN İYİSİ BU MU YANİ?</p>

  <p>BYLE TUTKLU DVRNMAYA DVM ET.</p>

  <p>Bir yandan ateşli sesler çıkararak, ihtiras dolu bazı hareketler yaptı.</p>

  <p>Fassin’in yatağında, adamın elleri kızın ensesini okşayarak devam ettirdiler mesajlaşmayı:</p>

  <p>3 GN UZKLIKTAKİ 3NCÜ ÖFKE AYINA GİTMEM GERKYOR.</p>

  <p>...OH.</p>

  <p>NİÇİN <i>OH</i> DEDN ŞMDİ?</p>

  <p>ORAYLA İLGLİ BR SYLENTİ VAR. BUNU ASLNDA BLMİYORMŞ GİBİ DVRANMAM GRKİR. SALDRNIN NASQRN AYLRINA DZNLENME İHTMALİ SZ KNUSU.</p>

  <p>NASQRN AYLARINA MI? ‘<i>GLANTN</i> DEL YANİ, ÖYL Mİ?</p>

  <p>HYR. ORASI ÇK AZ ANLM İFADE EDYR.</p>

  <p>3NCÜ ÖFKEYE... VE KHNLERE SALDRI OLMYACĞINA DAİR BİLGİ EDNEBLR MSN?</p>

  <p>DNRİM.</p>

  <p>ÖĞRNMEYE BK.</p>

  <p>SZ VERYORUM, UĞRŞACAĞM.</p>

  <p>PEKİ. NASQRN’DA BR ŞY BULAMZSAM İLKN MRCATORIAYA DEĞL SNA HBR VERİRM.</p>

  <p>TMAM. İŞTE BU GZEL. AMA NSL?</p>

  <p>EQ4 VE EQ5 ADLI UYDULARIMZN ARASNDA BR YRDE BR MİKROUYDU VAR. HEDEFM ORASI. ESKİ ŞFREM VE FREKNSM HALN ÇLŞIR DRMDA MI ACBA?</p>

  <p>ÖYLE OLDUĞNU SANYORM. AKSİ HALDE AYARLAMASI ZAMN ISTR.</p>

  <p>BİR ŞEY BLMAK AYLARIMI ALABLİR. SONUCN SFIR OLMASI DA MHTMEL. BEN NASQRN’DA OLRSM MİKROUYDNUN ALÇAK FREKANS B 2’DEN MESAJ ALMASNI SLA.</p>

  <p>ANLŞTK.</p>

  <p>Kısa bir süre sonra:</p>

  <p>SNİ SVYORM.</p>

  <p>DELİSN SEN.</p>

  <p>AMA BU GRÇEK.</p>

  <p>NEDEN DAHA İHTRASLI OLMAYI DENMYRSUN?</p>

  <p>Çarşafı Öteden Gelen sevgilisinin üzerine biraz daha çekti. UYUYN CASUSUMUN ÜZRNİ ÖRTYİM Mİ?</p>

  <p>HAYR, DAHA İHTRASLI SEVİŞ, YETR...</p>
</body>
</html>