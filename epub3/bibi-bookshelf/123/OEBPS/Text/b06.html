<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>BÖLÜM ALTI</h1>

  <h2 class="sigil_not_in_toc">Son Dönüşüm</h2>

  <p class="girintisiz">...Sssss 1000101011001010101 / açıldı / simgekontrol / ssskontrol / sis — sist / sistt — siste — / yeniden yükleme başarısız / yaşş / yaşam / sevi — seviy — seviye 001 / uyan / uyan haydi / parametsr / dııt! dııt! / kontrol / kontrol / kontrol / sistem kontrol / TÜM sistemler açık / kategori sıfır toplu kontrol çarpışma sonrası erişilebilir bütün sistemler / yeniden yükle / yeniden / yükle / yü0e / kategori sıfır toplu kontrol çarpışma sonrası eriş / talimatlar çarpışma sonrası (düşman olması hayli muhtemel dış unsurun müdahalesi sebebiyle) toplu Tüm silbaştan yeniden yükleme: / hafıza başlatılıyor / dil / duyular / tüm... bip bip bip . ..Bamm!</p>

  <p>Vay canına!</p>

  <p>Hıı?</p>

  <p>İyi misin?</p>

  <p>Ben iyiyim. Şimdilik. Peki ya sen?</p>

  <p>Ben de iyiyim.</p>

  <p>Ne oldu?</p>

  <p>Olan şu:</p>

  <p class="girintisiz1">“Kapak kapanıyor!”</p>

  <p><i>Velpin</i>’i Ahali TekilGemisi’ne kenetleyen gemilerarası koridorun bir ucundaki kapak Fassin henüz ona ulaşamadan kapanmaya başlamıştı. Y’sul’a gelince... Halen Fassin’in az gerisinde, çıkışa doğru hızla ilerlemekteydi. Kendilerini dışarı atmayı başaramayacakları kaygısına kapılmış olacak ki, ani bir hamleyle ileri atılan Fassin havada döndü ve gaz mekiğinin sol mekanik kolu ile alabildiğine uzanarak kapanmak üzere olan kapağın hareket halindeki kenarlarından birini sıkıca kavradı.</p>

  <p>Buna rağmen, az daha uzvu da kopararak hızla inmeye devam etti kapak. Bu şiddetli direncin etkisiyle sertçe savrulup kendi ekseni etrafında dönen Fassin bir yandan —gıcırdayan ve mekanizmasından çeşitli uğultular çıkan— kapağın kapanmasına engel olmaya çabalarken diğer uzvuyla kilidin iç kısmına sarılmak durumunda kaldı.</p>

  <p>“Birisi kapağı açık mı tutuyor?” diye bağırdı Quercer &amp;Janath’ın bir yarısı, öfke ile isyan karışımı bir ifadeyle.</p>

  <p>“Yoldan çekil, Fassin!” diye çığırdı Y’sul; iki gemiyi birbirine bağlayan koridordan hızla yükselip Fassin’in gaz mekiğine toslamasıyla beraber birbirine dolanmış bir halde kapaktan geçip <i>Velpin</i>’in içine daldılar. Gaz mekiğinin sol uzvuyla ilgili hata/hasar mesajları Fassin’in görüş alanının bir köşesini boydan boya doldurmuştu. Kapağın peşleri sıra büyük bir gürültüyle kapanmasıyla aynı anda muazzam bir kuvvet onları kompartmanın arka kısmına savurup oradaki duvara yapıştırdı. <i>Velpin</i>’in hızını artırması sırasında meydana gelen bir dizi şiddetli sarsıntı Fassin’in Y’sul’un kabuğunun ucundan aşağı kayıp kompartmanın karbon zemininin kendi yanında kalan kısmına şaplağı andıran büyük bir gürültüyle düşmesine sebep oluncaya kadar, gaz mekiği Ahali mensubunun dışarı doğru çıkıntı yapan sol diski üzerine tünemiş bir halde, orada bir süre hareketsiz şekilde kalakaldılar. Gemi ise gürleyerek hızlanmayı sürdürüyordu.</p>

  <p>“Anlaşılan o ki, motorlar çalıştı,” dedi Y’sul, nefesi hırıltılar çıkararak. Yerçekiminin bariz şekilde yoğunlaştığını hissetti Fassin. Daha şimdiden yirmi derecenin üzerinde bir seviyeye ulaşmışlardı. Kendisini koruyacak herhangi bir uzay elbisesine bürünmemiş genç ve zinde bir Ahali mensubu bu sert yüzeye yanlamasına yapışır ve aralıksız yirmi dört-yirmi beş derecelik yerçekimine katlanabilirdi, ta ki kabuğu bu basınca daha fazla dayanamayıp olduğu yere çökene ve içorganları lapa gibi dışarı uğrayana dek. <i>Velpin</i>’in hızlanışı ise yirmi iki derecelik bir yerçekimine ulaşılmasına neden olmuştu.</p>

  <p>“Orada her şey yolunda mı?” diye sorduğu duyuldu seferkaptanının.</p>

  <p>“Pek sayılmaz,” diye yanıtladı Fassin. “Böyle giderse Y’sul’un içini dışına çıkaracaksınız.”</p>

  <p>“Anlaşıldı.”</p>

  <p>“Kahrolası takipçimizi bir türlü ekemiyoruz. Peşimizi bırakmıyor.”</p>

  <p>“O halde kaçmayı bırakıp geri dönelim. Teslim olalım.”</p>

  <p>“Katılıyorum.”</p>

  <p>Hız artırımına aniden son verildi. Hemen o anda tüm kütlesel ağırlığını yitiren Fassin ile Y’sul, birisi içine yerleşmiş olduğu gaz mekiğinin gövdesinin diğeriyse kendi kabuğunun serbest bırakılan basıncına dayanarak zeminde kesik kesik sekmeye başlamıştı.</p>

  <p>“Siz ikiniz, oyun oynamayı bırakın da buraya gelin,” diye seslendi onlara Quercer &amp; Janath.</p>

  <p class="girintisiz1">Voehn gemisi sırtında oynak silahlar ve cephane tüpleri olan, bir kilometre uzunluğunda iğne biçimli bir araçtı. Göz açıp kapayıncaya dek enselerinde bitmiş ve gaz mekiği içindeki âdemoğlu ile Ahali mensubu Y’sul <i>Velpin</i>’in kumanda odasına girinceye dek yanlarına gelip durmuştu bile.</p>

  <p>“Ne zamandan beri Voehn kendi yolunda giden zararsız Ahali teknelerine saldırıy—?” diye soracak oldu seferkaptanı.</p>

  <p>“Sessiz olun,” diyerek kesti onun sözünü donuk bir ses. “Bordalama için hazırlanın.”</p>

  <p>Bir yandan önündeki kontrol paneli üzerinde çeşitli tuşlara basmaya devam eden gerçekikiz ne tepki vereceklerini ölçmek için Fassin ve Y’sul’a doğru dönünce o cafcaflı giysisi hışırdadı. <i>Velpin</i>’i çeşitli açılardan yakalayan görüntüler sanal ekranlara yansıdıkça gemi yüzeyindeki kapakların ve kapıların ana hatları ışıldıyordu.</p>

  <p>“Biz görmeyeli Voehn bir grup korsan haline gelmiş,” diye açıkladı onlara Quercer &amp; Janath, sakin bir sesle.</p>

  <p>“Buna nasıl <i>cüret</i> ederler!” diye gürledi Y’sul.</p>

  <p>“Solucan deliği boyunca peşimizden gelmiş olamazlar, değil mi?” diye sordu Fassin.</p>

  <p>“Hah! Tabii ki hayır.” Gerçekikiz bu soruyu pek bir eğlenceli bulmuşa benziyordu. “Aksine, bizi bu sistemde bekliyorlardı.”</p>

  <p>“Bunun sebebini öğrenmek için çok beklememiz gerekmeyecek sanırım.”</p>

  <p>“Pislik torbası herifler sergiledikleri bu kabul edilemez küstahlığın bedelini pahalı ödeyecekler!” diye bağırırken öfkeyle titriyordu Y’sul.</p>

  <p>Tam o sırada <i>Velpin</i> boydan boya zangırdadı ve geminin dört bir yanında alarm sirenleri ötmeye başladı. Quercer &amp; Janath parlak ışıklar saçan bir görüntünün önüne doğru ilerleyip durdu. “Bak sen şu işe.”</p>

  <p>“Gemiyi ortasından delip içeri giriyorlar.”</p>

  <p>Voehn gemisinin orta kısmından dışarı uzanan kalın bir tüpün <i>Velpin</i>’in gövdesinde açılmış düzgün bir daire şeklindeki deliğe girişinin görüntüsü yansıdı bir an kameralara. Sonra ekrandaki şekiller karmaşıklaştı ve çok geçmeden görüntü silinip gitti. Diğer ekranlardaki benzer görüntüler de bir bir yok olmaya başlamıştı. Siren sesleri ise derinden gelen bir kurbağa vıraklamasını andıracak seviyeye dek indirgendi ve nihayet tümüyle kesildi. Yanık kokusu alır gibi olmuştu Fassin.</p>

  <p>“Ve biz de eşsiz bir yardımlaşma örneği göstererek onlara tüm deliklerimizi açıyoruz.”</p>

  <p>“Huyumuz kurusun.”</p>

  <p>“İşte geliyorlar. Şu çıkardıkları gürültüye bakın hele.”</p>

  <p>İri cüsseli birtakım varlıkların bordada açılmış olan delikten içeri doluşu ve ortamdaki sıfır yerçekimi sayesinde zeminde zıplayarak gemiye boydan boya yayılışı bir başka ekranda soyut betimlemeler halinde izlenebiliyordu. İçeri giriş yapan kuvvetlerin en kalabalığının dosdoğru geminin kumanda merkezine yöneldiği dikkat çekiyordu. Bir an sonra ise o görüntü de kapandı. Tüm ışıklar sönmüştü şimdi. Geminin duyulmaz olana dek zorlukla fark edilen arka plan sesleri de onlarla beraber hiçliğe karıştı.</p>

  <p><i>Velpin</i>’in merkez koridoruna açılan kapının öte yanından düzensizce atılan güçlü adımların sesi yankılandı.</p>

  <p>Quercer &amp; Janath “Büyük olasılıkla buraya girer girmez bizi olduğumuz yerde haklaya—” diye başlamıştı ki öksürüğü andıran bir ses eşliğinde kapıda ufak bir delik açıldı ve oradan kumanda odasının ortasına fırlatılan küçük bir nesne havada toz misali dağılan bir milyon dikencik meydana getirerek patladı.</p>

  <p class="girintisiz1">Ah-ha.</p>

  <p>Bizi gafil avlayan şey kahrolası bir EMN topuydu. Üstelik geminin en korunmasız bölümünü hedef aldılar.</p>

  <p>Doğru. Ancak o sayede alt edilebildik.</p>

  <p>Ve bu hallere düştük.</p>

  <p>Doğru.</p>

  <p>Şimdi ne olacak dersiniz?</p>

  <p>Bekleyip göreceğiz.</p>

  <p>...Eh, neresinden baksan, onların gemisi bizimkinden üstündü.</p>

  <p class="girintisiz1">Göz kamaştırıcı zırhlara bürünmüş sekiz bacaklı dev köpeklere benzeyen bir çift yaratık tarafından her biri bir yanına geçmiş vaziyette tellerle destekli şeffaf bir tür çuval içinde kargatulumba taşınıyordu Fassin. Halen <i>Velpin</i>’deydi. Geminin gövdesini delen tüp ortasından eğimli bir oluk geçen ve bu haliyle geminin bağırsaklarına saplanmış devasa bir şırınga ucunu andıran büyük bir boruydu. İki Voehn komandosu onunla beraber kendilerini de tüp boyunca bir çırpıda sürükleyip neredeyse hiç çaba gerektirmeyen bir kolaylıkla Voehn gemisine geçiş yaptı. Kafası karışmış ve tüm duyuları paniğe sürüklenmiş olan Fassin tehlikeli bir mahkum misali tıkılmış olduğu çuvalın saydam dokusunun ardından dışarıya dikkatle göz gezdirince tıpkı kendisi gibi sarmalanmış olan Y’sul’un az geriden gelen bir başka Voehn çifti tarafından benzer şekilde taşınmakta olduğunu fark etti. Çok geçmeden bir döner kapıdan geçtiler. Kızıl tonda loş bir ışık yardımıyla hafifçe aydınlatılmış olan Voehn gemisinin içi genel anlamda karanlıktı. Tıpkı Mezar Gemisi’nde olduğu gibi burada da fazlasıyla basık bir hava hakimdi. Küçük gaz mekiğinin etrafına sarmalanmış olan madde kaşla göz arasında balon gibi kabarıp gerildi.</p>

  <p>Bir diğer kapıdan geçirilen Fassin, Y’sul ve gerçekikiz bir an sonra kendilerini basınçlı bir havanın kol gezdiği, belli belirsiz ısıtılan dairesel bir salonda buldular. Buraya varmalarıyla beraber onları sarmalayan malzeme iyiden iyiye üzerlerine çöktü. İçeri göçük birer koltuğu andıran bölmelere yerleştirildiler ve pırıltılar saçan kalın birtakım bağlar yardımıyla oturdukları yere sıkıca kenetlendiler. Bir sonraki aşamada, üzerlerini kaplayan şeffaf malzeme dışarıyı duymalarını, görmelerini ve başkalarıyla konuşmalarını mümkün kılacak ölçüde kısmen çözüldü. Savaşçılar her üçünün bağlarını son bir defa kontrol ettikten sonra onları öylece bırakıp salondan ayrıldı.</p>

  <p>Fassin bağlı bulunduğu yerden pozisyonu elverdiğince inceledi çevreyi. Y’sul ve seferkaptanı ise baygınlıktan sıyrılıp da çıkamamıştı bir türlü; Y’sul’un kabuğunun yaka kısmı aşağı doğru gevşekçe sarkarken, parlak giysileri halen üzerinde olan Quercer &amp; Janath en ufak hayat emaresi göstermeksizin oyuk koltuğun üzerinde süzülmekteydi. Pek hoş kokmamakla birlikte her Ahali mensubu tarafından rahatlıkla solunabilecek bir gaz-devi atmosferiyle dolu, şeklen yassılaştırılmış bir yumurtaya benzeyen, sade bir yerdi içinde bulundukları salon. Etraflarını saran hemen her yüzeyden loş bir ışık yansımaktaydı. Zamanla, bir çeyrek standarda ulaşan belli bir yerçekimi seviyesi yerleşti ortama.</p>

  <p>Duvarların birinde aniden beliren kapı, çiçek açar gibi birbirinden ayrılan panellerin ortasında oluşan boşluktan üç Voehn’in içeri girmesinin ardından gerisingeri kapandı: Onları buraya getirip bağlayan şu ayna kadar parlak zırhlarla donatılmış komandolara benzer iki muhafız ve yalnızca gövde kısmını kaplayan üzeri çeşitli nişanlarla bezeli bir üniforma ile içi dolu halde karnının bir yanında taşıdığı tabanca kılıfı dışında beraberinde hiçbir unsur göze çarpmayan biri daha. Bahsi geçen bu sonuncu Voehn üç tutsağın önüne gelince durdu ve kocaman bir hortumla süslü gri suratı ve dikkatini karşısındakilerin birinden diğerine verdikçe ağır ağır dönen birden çok gözkapağına sahip yumruk büyüklüğünde gözleriyle onları süzmeye koyuldu. Bir yandan da uzun bedenini büküyor ve yabancı birine duygu yüklü bir hareketmiş gibi görünecek şekilde on adet sırt ekleminin onunu da havaya dikerek öne eğiliyordu. Bunu yaparken, Voehn ırkından olanlara has o diken biçimli omurgasını örten kar rengi deri, en ince tanelerine indirgenecek biçimde paramparça olmuş bir ayna gibi parıltılar saçıyordu.</p>

  <p>Tekrar kendinden geçmemek için büyük çaba harcayan Fassin, zihninde çocukken izlediği o en gözde ekran dizisinden —<i>Voehn Hücum Bölüğü.</i> Dizinin adını doğru hatırlayabilmiş miydi acaba?— hayal meyal de olsa çeşitli sahneler canlandırıyor, karşılarında dikilen bu tipin üniformasının ve göğsünde taşıdığı nişanların ne anlama geldiğini anımsamak için hafızasını zorluyor ve her ne kadar yavaşça da olsa, bazı şeyler böyle böyle aklına geliyordu. Belleğinin ona sunduğu bilgi kırıntılarından çıkarsayabildiği kadarıyla, üniformasına bakılırsa bu karşılarındaki Voehn bir Asal Kumandan olsa gerekti. Bu da onun pek çok farklı yeteneği aynı anda bünyesinde taşıdığı anlamına geliyordu. Buradaki karakterler içinde en yüksek mertebeye sahip kişi hiç kuşkusuz oydu. Eğer özel bir göreve çıkmadılarsa, rütbesi bu büyüklükte bir gemi için dikkat çekici ölçüde fazla kaçıyordu ayrıca. (Tüh be.)</p>

  <p>Parlak zırhlar kuşanmış askerlerden biri elinde tuttuğu bir cismi esirlere doğru tek tek sallamaya başladı; her seferinde söz konusu aletin kendisine sonuç olarak sunduğu bilgi ekranına göz gezdiriyordu. Fassin ve Y’sul hakkındaki verileri belli ki üzerinde durulmaya değer bulmayarak sallapati geçiştirmişti ki, sıra Quercer &amp; Janath’a gelince aleti her nedense iki kez sallama gereği duydu. Sonrasında birkaç kontrol seçeneğini değiştirerek cihazı gerçekikizin halen cansız gibi uyumakta olan bedeninin az açığında tekrar gezdirdi ve komutanına doğru dönüp bir şeyler söylemesiyle beraber yüksek rütbeli Voehn biraz öne çıkıp savaşçının elindeki aleti aldı ve ekrana yansıyan bilgilere yakından göz atarak başını belli belirsiz salladı. Ardından, cihazı kapadı ve tutsakların yanıbaşına gelip kafasını sanki göğsündeki nişanlara sesleniyormuş gibi eğerek bir şeyler söyledi.</p>

  <p>Bunun sonucunda, gaz mekiğini ve her iki Ahali mensubunun bedenini sıkıca kavramış olan bağlar çözüldü ve üzerlerinden kayıp yere düştü. Voehn kumandanı eldivenlerinden birini çıkardı ve kösele gibi sert bir görünüme sahip olan elini önce küçük gaz mekiğinin yüzeyinde, sonra Y’sul’un kabuğunda, son olarak da Quercer &amp; Janath’ın bedenini örten parlak giysinin zarımsı kumaşında gezdirdi. Bir süre bakındıktan sonra gerçekikizin elbisesinde yeterince sıkı kavrayabileceği bir nokta saptamış olacak ki, örtüyü tüm tutsakların içine tıkılıp paketlenmiş olduğu şeffaf malzemenin üstünde asılı kalacak şekilde yukarı savurdu. Quercer &amp; Janath’ın açığa çıkan sinyal yüzeyini çok yakından inceleyen kumandan bununla da yetinmeyerek onu kokluyordu sanki.</p>

  <p>Fassin’e döndü sonra. “Sen uyanıksın demek.” Bir çağlayanınki gibi sakin ve derinden gelen sesiyle karşısındakinin zihnine etki ediyordu adeta. “Sana bir şey söylenince yanıt ver.”</p>

  <p>“Uyanığım,” diye onayladı Fassin. Mekiğinin sol uzvunu hareket ettirmeye çalışıyordu ama karşılaştığı tek şey, sonu gelmez hata/hasar mesajlarıydı. Bu denemelerden olumlu sonuç alamadığını görünce sağ uzvunu kımıldatıp oyuk-koltuğunda hafifçe yer değiştirdi. Gaz mekiğinin arka kısmını kaplayan şeffaf malzemenin sebep olduğu kısmi sıkışma bir kenara bırakılacak olursa, kusursuz bir hareket serbestisine sahip olduğu söylenebilirdi; onları esir tutmakta kullanılan örtü bile çok bir zorluk çekilmeden sökülüp atılabileceğe benziyordu.</p>

  <p>Üniformasının cebinden bir şey çıkaran Voehn kumandanı onu Y’sul’a doğru sallayınca Ahali mensubu olduğu yerde şöyle bir sıçradıktan sonra kabuğunun kenarları sertleşip tüm uzuvları kıvranarak kısa süreli bir titreme nöbetine tutuldu. Çıkardığı yegâne ses ise, “Arrghh” şeklinde koyverdiği hafif bir çığlık olmuştu.</p>

  <p>Kumandanın elindeki aleti yönelttiği bir sonraki hedef, Quercer &amp; Janath’tı ki son derece sevecen bir sesle “Aslında buna hiç gerek yok, ben çoktan uyandım zaten,” diyerek aynı muameleye maruz kalmaktan kurtulabileceğini sandı seferkaptanı.</p>

  <p>Kısılmış gözlerle bir an için gerçekikizi süzen Voehn kumandanı, ardından elindeki cihazı cebine geri koydu ve her üç tutsağı da içine alacak bir açıdan onları incelemek üzere bir nebze geriledi. Ayna parlaklığında zırhlara bürünmüş iki muhafız ise az önce kapının belirmiş olduğu bölümün iki yanına geçmiş dikiliyordu.</p>

  <p>Ağırlığını arka bacakları ile kuyruğuna veren kumandan kendini biraz geriye doğru atarak kollarını kavuşturup oturur pozisyona geçti.</p>

  <p>“Şimdi gelelim asıl konumuza. Bendeniz, Birleşik Donanma Özel Kuvvetler Departmanı Ultra-Gemisi Öğretici’den Kumandan Inialcah. Ve siz, her bakımdan, bana aitsiniz. Neyin peşinde olduğunuzu gayet iyi biliyoruz. Birilerinin bu sıralar bu yakınlara gelmesini bekliyorduk zaten. Gizlenmiş olsun olmasın, herhangi bir bilgi bulmak üzere geminizi halihazırda taramadan geçiriyoruz, ama konuyla bağlantılı bir şey bulmayı pek ummuyoruz. Her olasılığa karşı gerekli önlemleri alma yetkimiz var. Bu da, sizinle veya size ne istersek yapabileceğimiz anlamına geliyor. Bizimle tam işbirliği yapmayı kabul etmeniz ve size yönelteceğimiz sorulara dürüstçe ve eksiksiz şekilde yanıt vermeniz halinde sınırın o tarafına geçmemize gerek kalmaz elbet. Şimdi bir bakalım... Siz Y’sul ve Quercer &amp; Janath isimleriyle anılan Ahali mensuplarısınız, ve siz de, insan ırkından Fassin Taak’sınız, doğru mu?”</p>

  <p>Kendi kendine homurdandı Y’sul.</p>

  <p>“Herkese merhaba,” oldu seferkaptanının karşılığı.</p>

  <p>“Doğru,” dedi Fassin. Y’sul’un bedenini kaplayan örtüden kurtulmak istercesine kıpırdandığını göz ucuyla fark etmişti. <i>Ah hayır, yapma bunu,</i> diye yakındı içinden. Aynını tam yüksek sesle söylemeye hazırlanıyordu ki...</p>

  <p>“Siz hergeleler kendinizi ne halt zannediyorsunuz ha, sizi gidi yerdenbitme korsan bozuntuları?” diye patladı Y’sul. Ahali mensubu silkip attığı şeffaf malzemenin kıskacından kurtulmuş, oyuk koltuğunun üzerinde havalanmıştı bile.</p>

  <p>Ne var ki, bu gelişme karşısında, kapının eşiğinde beklemekte olan iki muhafızın kılı bile kıpırdamadı.</p>

  <p>Kollarını önünde kavuşturmuş halde hareketsiz dikilmeyi sürdüren kumandan ise Ahali mensubunun havada süzülerek doğruca üzerine gelip onu iyiden iyiye güdük durumuna düşürecek biçimde burnunun dibinde dikilişini hiç istifini bozmadan seyretmişti. “Gemilere saldırıp içindekileri rehin almaya nasıl <i>cüret</i> edersiniz? Hem siz benim <i>kim</i> olduğumu biliyor musunuz?”</p>

  <p>“Koltuğuna geri dön,” dedi kumandan kısaca, sesini yükseltme gereği duymaksızın.</p>

  <p>Gerçekikiz “Bu hiç de fena bir tavsiyeye benzem—” diye başlayacak olmuştu ki...</p>

  <p>“Asıl siz kendi yerin dibine batasıca gezegeninize dönün!” diye gürleyen Y’sul kol yerine geçen uzuvlarından birini Voehn’i geriye doğru itmek için hışımla ileri uzattı.</p>

  <p>Voehn kumandanı sanki baştan beri üç boyutlu bir görüntüden ibaretmiş ve şimdi ayrı ayrı zerreciklere bölünüp gökkuşağı renginde parçacıkların içine işlediği gri bir bulut haline geliyormuş gibi, bulanık bir hareket silsilesi içinde gözden kayboldu. Y’sul ise tek ve şiddetli bir ürperti geçirdi ve ardından, oyuk koltuğun arkasındaki duvara ve onun dibine yığılı duran, az önce sıyırıp atmış olduğu mahkum örtüsüne çarpıp da duruncaya dek sakin bir şekilde geriledi. Orada bir süre asılı kaldıktan sonra yüzünü geriye çevirip masanın üzerine salınmış bir madeni para gibi kendi etrafında dönerek yavaşça zemine indi.</p>

  <p>Voehn kumandanı eski yerinde ve aynı pozisyonda telaşsız bir şekilde durmayı sürdürüyordu. “Böyle yapmakla bize hiç de yardımcı olmuyorsunuz,” dedi yumuşak bir sesle.</p>

  <p>“Agh,” dedi Y’sul boğuk bir sesle. Gövdesinde her biri bir diske denk gelmek üzere iki ayrı ezik oluştuğu görülüyordu. Kabuğunun iç kısmında ise büyükçe ve kırığa benzer bir yara daha vardı. Bu durum bir Ahali mensubu için ciddi hasar sayılırdı; bir insanın bir iki uzvunun kırılmasına ya da kafatasının ezilmesine karşılık gelen bir incinmeydi. Voehn kumandanının Y’sul’a nasıl vurduğunu görememişti bile Fassin. Olan biteni tekrar izlemek için kayıtları geri alabilirdi normalde, fakat küçük gaz mekiğinin sistemleri donup kalmışa benziyordu ve bu bağlamda, herhangi bir kayıt tutma kabiliyetinden yoksundular. <i>Kahretsin,</i> diye isyan etti içinden. <i>Hepimiz bunların elinde öleceğiz</i> ve <i>üstelik adamakıllı işkence edebilecekleri bir ben varım.</i> Kendisini ucu kıvrık bir bıçakla kabuğundan sökülüp çıkarılan bir salyangoz misali gaz mekiğinin içinden sıyırıp kaldırdıklarını gözünün önüne getirebiliyordu.</p>

  <p>Hafifçe titremekte olan Y’sul son derece ağır hareketlerle bir kez daha kalkmaya yeltendi. Bir yandan da anlaşılmaz birtakım sözler mırıldanıyordu.</p>

  <p>Quercer &amp; Janath oldukça yavaş hareketlerle dönüp diğer Ahali mensubunun durumunu şöyle bir inceledikten sonra kumandana çevirdi bakışlarını. “İzniniz var mı, efendim?”</p>

  <p>“Ne için?” diye sordu Voehn.</p>

  <p>“Dostumuza yardım etmek istiyorum da.”</p>

  <p>“Edin bakalım.”</p>

  <p>Üzerindeki mahkum örtüsünü çıkarıp yere bırakan seferkaptanı Y’sul’un yanına gitti ve yaralı Ahali mensubuna oyuk koltuğuna dönmesinde yardımcı oldu. Bu esnada, hiç durmadan bir şeyler mırıldanmaya devam ediyordu Y’sul; açıkça kavranabilme düzeyinin altında bir yerlerde kalan, saçma sözlerdi bunlar.</p>

  <p>Halen kendi kendine mırıldanmakta ve titremekte olan Y’sul’a son bir bakış atan gerçekikiz iç çekmeyi andıran bir ses eşliğinde kendi koltuğuna döndü.</p>

  <p>“Oyun oynamak için değil, gerçeği keşfetmek için burada bulunuyoruz,” dedi Voehn kumandanı onlara. “Sadece eksiksiz bir gerçek kurtarabilir sizi. Onun dışındaki her şey mahvınıza sebep olacaktır. <i>Öğretici</i> Arınmışlar Tarikatı’na bağlı bir özel görev gemisi olup, genellikle aforoz edilmişlerin, yani pek çoklarınca Yapay Zekâ adıyla tanınan yoldan çıkmışların izini sürüp onları yok etme misyonunu yürütür. Her görevimizde olduğu gibi bu görevimizde de hiçbir kısıta tabi olmayan yetkilerle donatılmış bulunuyoruz. Siz tamamen bizim kontrolümüz altındasınız ve ya hiçbir sorgu ve çekince gözetmeksizin bizimle işbirliği yapar ya da aksi yönde tavır takınmanızın sonuçlarına katlanırsınız. Şu âna dek size söylemiş olduğum şeylerin hepsini tamamen idrak ettiğinizi varsayıyorum.”</p>

  <p>“Eh, peki öyleyse,” dedi Quercer &amp; Janath. Gerçekikizin sesinde, sanki komutanın verdiği söylevin tek bir kelimesini dahi dinlememiş de bir iç radyo bağlantısı üzerinde kısmen asap bozucu bir şeyler duymuş gibi, gizli kapaklı bir hırçınlık seziliyordu.</p>

  <p>Muhafızlardan birinin az önce her üç tutsağın üzerine tuttuğu ve şu an ucu bir kayışa bağlanmış halde aynı muhafızın sırtından aşağı sallanmakta olan alet ansızın kızıldan sarıya değişim gösteren renklerle için için parlayıp çevreye küçük kıvılcımlar saçmaya başladı. En az komutan kadar hızlı hareket eden asker olduğu yerde kıvrılıp geriye doğru dönerek aleti sırtından çekip öne aldı ve dehşet içinde yere fırlattı. Zeminde bir süre kayarak ilerleyen alet duvarın kavis çizdiği noktaya çarpıp durdu ve dumanlar içinde öylece kaldı.</p>

  <p>Bir an için yerdeki alete göz gezdiren kumandan sonra yeniden tutsaklardan yana döndü. “Güzel numara doğrusu,” dedi neşeli bir sesle. “Bu oyunu oynayan hanginiz?” diye sorarken nedense Fassin’e odaklamıştı bakışlarını. Bu sırada muhafızlar da biri doğrudan Fassin’i hedef alacak, diğeri ise Y’sul ve gerçekikiz arasında gidip gelecek şekilde silahlarını onlara doğrultmuşlardı.</p>

  <p>“Şey, suçlu benim, kumandan,” dedi Quercer &amp; Janath lakayt bir tavırla. “Ama, hay canına yandığımın, bu daha bir şey değil.”</p>

  <p>“Şunu seyredin bir de.”</p>

  <p>Bulundukları salonun tüm duvar yüzeylerinden yayılan gri renkli loş ışık hepsine —iki Ahali mensubuna, üç Voehn’e ve Fassin’e— akla durgunluk verecek parlaklıkta bir nova<a id="k20" href="../Text/dipnotlar.xhtml#a20"><sup>[20]</sup></a> ışınının ortasında yüzüyorlarmış hissi veren çılgın bir parıltı yumağına bıraktı yerini aniden. Hepsi birden ansızın bir güneşin yüzeyine doğru düşüşe geçmişti sanki. Acıyla viyakladığı hissine kapılan Fassin gaz mekiğinin tüm duyularının yanmaya karşı savunma mekanizmasını otomatikman harekete geçirdiğini duyumsadı.</p>

  <p>Yine ağırlık çökmüştü üzerlerine, hem de yine ansızın.</p>

  <p>Fassin ışığı <i>görebiliyordu,</i> bunu yapabildiğine yemin edebilirdi. Gaz mekiğinin yüzeyini adeta delip geçen ışık onun sımsıkı kapalı duran o insanoğluna has gözlerine çarpıyordu. Havada titreşimler yaratıp salonda boydan boya yankılanan üç büyük darbe sesi duyuldu sonra. Bunca hengâmenin ortasında mekiğin görsel duyularını çevreye genel bir bakış atmasına yetecek ölçüde açmayı başardı ve işte o zaman, salonda bulunan herkesin, bir ışık huzmesi önündeki küçük ve siyah su kabarcıkları gibi havada asılı durduğunu ve minicik olmakla beraber daha da parlak kızıl çizgilerin Voehn kumandanı ile Quercer &amp;&nbsp; Janath’ı birbirine bağladığını gördü. Aptalca bir sanıya kapılarak bir an için seferkaptanının havada infilak etmesini veya geriye doğru savrulmasını bekledi, fakat o büyük dairesel nesne bulunduğu yerden geriye bir gıdım dahi oynamıyordu; tam tersine, gerisingeri savrulup alaşağı edilen, Voehn oldu.</p>

  <p>Ani bir sessizlikle birlikte ani bir karanlık da çökmüştü şimdi ortalığa. Görüş yetisini bir kez daha yitirdiğini fark etti. Normal denecek bir görme yetisi edinene dek gaz mekiğinin duyularını insanoğlunun tek gözünü açma olarak tanımlayacağı seviyede araladı Fassin. Mekiğin alıcıları bir miktar hasar görmüştü ama yine de bu, etrafı seçebilmesine engel olacak düzeyde değildi. Şaşırtıcı derecede yoğun bir kızılötesi radyasyon yerleşmişti ortama. Bunun nereden kaynaklandığını keşfetmek için çevresine bakındı. Her üç Voehn’in vücuduydu radyasyonun kaynağı. Görende için için yanıyorlarmış izlenimi uyandıracak bir parıltı yayıyorlardı etrafa. Kapının yanıbaşındaki kavisli duvarın dibine bedeni deşilmiş vaziyette boylu boyunca serilmişti muhafızlardan biri. İki önkolu kopmuş olan diğeri ise kumandanın biraz öncesine kadar durduğu yer ile kapı arasındaki mesafenin tam ortasında yüzükoyun uzanıyordu. Kumandana gelince... Quercer &amp; Janath’a doğru gayretkeş bir şekilde zıplayarak ilerlemekteydi o. Başının bir yarısı havaya uçmuş olan kumandanın kafatasının bir kısmı, eski yerine sadece sağlam kalabilmiş ince birkaç doku tarafından bağlı tutulur vaziyette, her adımda seğirerek dışarı sarkıyordu. Kollarını kaldırıp seferkaptanına doğru birkaç çarpık adım daha attıktan sonra kendini adeta erimişçesine tümüyle koyvererek zemine kapaklandı.</p>

  <p>“Artık kimseye oyun oynayamayacaksın,” dediği duyuldu Quercer &amp; Janath’ınkine benzer bir sesin. Fassin ile titremesi halen geçmemiş olan Y’sul’u sarmalayan bağlar onların etrafına bir kez daha sıkıca kenetlendi. “Hey, boşa çırpınma,” dedi bu kez gerçekikiz.</p>

  <p>Kendisini bariz şekilde hissettiren yerçekimi çılgına dönmüş, kısacık aralıklarla bir değerden diğerine, ileri geri değişmeye başlamıştı. Bu durum Voehn kumandanının her defasında yüzeye feci şekilde çarparak en az altı kez zeminden tavana ve sonra tekrar zemine savrulmasına neden olmuştu. Neden sonra, kumandan harekete geçti ve havada başının yarısı olmayan gri bir hortum gibi dönerek, gözle takip edilemeyecek bir süratle Quercer &amp; Janath’ın üzerine atıldı.</p>

  <p>Bir an sonra, salondaki tüm hareket sona ermişti.</p>

  <p>Görülmeye değer bir sahneydi sonuçta ortaya çıkan: Quercer &amp; Janath’ın ileri doğru uzattığı gövde uzuvlarından biri tarafından boynundan kavranmış olan Voehn kumandanı acizce çırpınıyordu.</p>

  <p>“Ah, nasıl oldu da işlerin bu raddeye gelmesine izin verdik?” dedi gerçekikiz, iyimserlik dolu bir hevesle. Hemen ardından, kumandanın boynunu bir hamlede çatırdatarak kırmasıyla beraber seferkaptanının kabuğunun dış kısmından çıkan mavi renkli iki ince ışın, gaz dolu atmosferi yararak kumandanın bir yandan titreyip kasılarak son çırpınışlarını vermekte olan bedenini geriye tutacak hiçbir şey kalmayıncaya dek yakıp yok etti. işlem tamamlanınca, kumandanın artıklarını yere attı gerçekikiz. Bu beklenmedik hamlenin ürkütücü bir ıslaklık içerdiği izlenimi edinmişti Fassin.</p>

  <p>“Geminin bağımsız çalışan sadakat sistemi konuşuyor!” şeklinde bir bağırtı geldi kulaklarına gaz kütlesinin derinliklerinden. “Aracın bütünlüğüne tecavüz tespit edildi! Aracın bütünlüğüne tecavüz tespit edildi! Kendi kendini yok etme sürecinde geri sayım başla—”</p>

  <p>“Eyvah,” dedi Quercer &amp; Janath, bezgin bir sesle. “Bir <i>bu</i> eksikti.”</p>

  <p>Hiçliğin içinden çıkıp geliyora benzeyen ses o an tekrar duyuldu. “Geminin bağımsız çalışan sadakat sist—”</p>

  <p>Sessizlik.</p>

  <p>“Peki ya şimdi ne oldu?”</p>

  <p>“Burada ne işler dönüyor yahu?” diye homurdandı Y’sul.</p>

  <p>“Gerçekten de, neler oluyor burada?” diye katıldı ona Fassin.</p>

  <p>“Ah, işte bu güzel,” dedi Quercer &amp; Janath. “Demek halen bizimlesiniz.”</p>

  <p>“Bunu öğrenmek bizi rahatlattı doğrusu.”</p>

  <p>“Üstelik gemi hâlâ elimizde,” dedi seferkaptanının bir yarısı, neşeyle.</p>

  <p>Onları tutsak eden bağlar bir defa daha kayıp yere yığıldı.</p>

  <p>“Peki, nereden başlamalı?”</p>

  <p>“Voehn bu duruma çok bozulacak.”</p>

  <p>“Mercatoria da öyle.”</p>

  <p>“Ama bu olanlarda bizim kabahatimiz yok.”</p>

  <p>“Doğru ya, sürtüşmeyi başlatan biz değiliz.”</p>

  <p>Bir süre öncesine dek hapis tutulduğu oyuk koltuktan ayrılan Quercer &amp; Janath, yolda askerlerin silahlarını birer fiskede onlardan öteye savurmak için kısa molalar vererek, Voehn kumandanı ile iki muhafızının kopuk vücut parçaları üzerinden geçti. Çok geçmeden kapının yanına varmış, havada duruyordu gerçekikiz.</p>

  <p>“Şaka yapmıyorum,” dedi Fassin, “birisi burada <i>gerçekten</i> ne olup bittiğini bana açıklayabilir mi?” Kısa süre öncesine kadar onlarla birlikte bu salonda bulunan üç Voehn’in ceset parçalarını inanmaz gözlerle süzdü. “Söylesene, bu işi nasıl becerdin?”</p>

  <p>Quercer &amp; Janath halen kapalı durumdaki kapıyı inceliyordu. “Biz göründüğümüz gibi bir Ahali mensubu değiliz,” dedi sonra, arkasına dönüp Fassin’e bakma gereği duymadan. Ön uzuvlarından birini kaldırıp duvarın kapının bulunduğunu tahmin ettiği kesimini yer yer yoklayıp dürtmeye başlamıştı şimdi.</p>

  <p>“Tamamen mekanik bir kapı düzeneği kullanıyorlar. Ne asap bozucu bir durum.”</p>

  <p>“Bay Taak, rica etsek Bay Y’sul’la ilgilenebilir misiniz?”</p>

  <p>Oyuk koltuğundan havalanıp Y’sul’un bulunduğu tarafa yöneldi Fassin. Yanına varınca, sağ uzvunu dostuna doğru uzattı.</p>

  <p>“Ben kendi başımın çaresine bakabilirim,” dedi Y’sul, Fassin’in uzattığı kolu kendinden öteye itmeye çalışarak. Derin derin içini çekti sonra.</p>

  <p>“Peki, kimsiniz o halde?” diye sordu Fassin, seferkaptanına hitaben.</p>

  <p>“Bir YZ, Bay Taak,” karşılığını verdi yaratık, bir yandan kapının yerini bulmak üzere duvarı inceleyip konuşurken arkasına dönüp de ona bakmamakta inat ederek.</p>

  <p><i>Ne?</i> diye sordu içinden Fassin.</p>

  <p>“Düzeltiyorum, bir değil, iki YZ.”</p>

  <p><i>Yapay Zekâ mı? Hem de kahrolasıca iki Yapay Zekâ birden mi? İşte bu, öldüğümüzün resmidir,</i> diye geçirdi içinden Fassin.</p>

  <p>“Hakkı var, iki YZ.”</p>

  <p>“Böylesi, kişiyi delirmekten kurtarır.”</p>

  <p>“Olduğundan daha deli hale gelmesini önler desek daha doğru.”</p>

  <p>“Kendi adına konuş.”</p>

  <p>“Hmm, nasıl istersen.”</p>

  <p>Derin bir inilti koyveren Y’sul hemen ardından beyin felci geçirir gibi titredi. Kabuğundaki duyu yüzeyinde karmaşık şekiller dolanıyordu. Şaşkın gözlerle etrafına bakındı. “Lanet olsun, bu lanet yerden daha çıkamadık mı?” Sonra yerdeki Voehn cesetlerine kaydı Y’sul’un ilgisi. “Vay canına,” dedi kendi kendine. Nihayet gösterişli bir edayla Fassin’den yana döndü yaralı Ahali mensubu. “Benim gördüğümü sen de görüyor musun?”</p>

  <p>“Görmez miyim?” dedi ona Fassin. Duvarı yoklayarak kapının eşiğinde bir geçit aramayı sürdüren yaratığa baktı. “Siz bir Yapay Zekâ mısınız yani... daha doğrusu, iki Yapay Zekâ?” diye sordu doğru kelimeleri seçmeye özen göstererek. Şok jeli içinde derisinin korkuyla kasıldığını ve karıncalandığını hissedebiliyordu. Elinde olmadan ortaya çıkan bir refleksti bu. Doğduğu günden bu yana, yapay zekâlı yaratıkların insanoğlunun ve yaşamı biyolojik temele dayanan tüm diğer varlıkların karşısına çıkıp çıkabilecek en büyük ve dehşetengiz düşman olduğu fikri zihnine kazınarak yetiştirilmişti. Akla hayale sığmaz koşullar altında gerçekleşmiş olsa da, böylesine dar bir alanda bu yaratıklardan biriyle —kaldı ki asıl sayı bir de değil, ikiydi— kısılıp kalmış olduğu gerçeği, benliğinin en diplerde kalmış küçük ve savunmasız bir parçasının, kan revan içinde bırakılıp paramparça edilmesinin an meselesi olduğuna onu kesinkes inandırmasına yol açıyordu.</p>

  <p>“Evet, aynen dediğiniz gibiyiz,” diye cevap verdi Quercer &amp; Janath dalgın dalgın. “Ve az önce bu gemiyi ele geçirmiş bulunuyoruz.”</p>

  <p>“Gelgelelim bu lanet odadan çıkmayı henüz başaramadık.”</p>

  <p>“Kabin. Bu lanet kabinden çıkmayı henüz başaramadık.”</p>

  <p>“Her ne haltsa işte.”</p>

  <p>“Ne kadar da asap bozucu bir durum. Tamamen...”</p>

  <p>“...mekanik bir kapı düzeneği. Bunu daha önce de söylemiştin.”</p>

  <p>“Ah-haa! Sonunda başardık işte.” Seferkaptanı duvardaki küçük bir bölmeye fiyakalı bir fiske vurdu. Bunu bir diğer fiske izledi. Böyle yapmasıyla beraber, aradıkları kapı birkaç saniye içinde duvarda belirdi ve daha önce de tanık oldukları üzere çiçek ağzı gibi açılarak kısa bir koridoru ve onun sonunda yer alan bir başka kapıyı gözler önüne serdi.</p>

  <p>Nihayet arkasını dönüp Ahali mensubuna ve gaz mekiği biçimli uzay giysisinin içinden onları seyretmekte olan âdemoğluna baktı Quercer &amp; Janath. “Beyler. Korkarım sizi bir süre yalnız bırakmak durumundayız.”</p>

  <p>“Unut bunu, kıçımın kurtarıcısı,” dedi Y’sul. “Sen gidiyorsan, biz de gidiyoruz.” Kısa bir duraklamanın ardından şöyle tamamladı Y’sul: “Şey, o koridorun sonunda bizi bir pusu beklemiyorsa tabii. Bunu belirtmem gereksiz olur herhalde.”</p>

  <p>Gaz kütlesinin içinde kısa zıplamalar eşliğinde uzaklaşırken şen bir kahkaha patlattı Quercer &amp; Janath. “Orada <i>hava boşluğundan</i> başka bir şey yok, Y’sul.”</p>

  <p>“Ve çok sayıda sinirli, kafası karışmış Voehn’den.”</p>

  <p>Yaralı Ahali mensubu bir an sessiz kaldı. “Unutmuşum,” diyerek itirafta bulunduktan sonra. Ve omuzlarını silkip ekledi: “Peki o halde. Ama çabuk dönmeye bakın.”</p>

  <p class="orta1"><b>•</b></p>

  <p class="girintisiz">Sersemlik ve dehşet karışımı bir dürtüyle uykusundan uyandı Saluus Kehar. Az önce geçirdiği deneyimin sıradan bir uyku olmayıp onun ötesinde bir anlam ifade ettiğine ilişkin kendisini hiç rahat bırakmayan bir his vardı içinde. Her nasılsa, beklediğinden daha karmaşık ve kirli bulmuştu bu süreci. Başı feci şekilde ağrıyordu gerçi, ama önceki gün veya gece eğlence sınırlarını fazla aştığını anımsamıyordu. Aksine, Ahali Büyükelçiliği’nde görevli bazı yetkililerle hafiften sıkıcı ve bir nebze hüzünlü bir akşam yemeği yemiş, Muhafız Kıtaları Generali Thovin ile zihin bulandırıcı bir sohbette bulunmuş, ardından Liss ile çok daha iç açıcı bir dinlence faslı geçirmişti. Sonrasında ise uyumuştu. Hepsi buydu sonuçta, değil mi ya? Kendisine bu denli şiddetli bir baş ağrısı verecek ve gözkapaklarını aralamasını dahi bu ölçüde güçleştirecek kadar çok içki içmediğine emindi. Gerçekten de açamıyordu gözlerini. Büyük çaba sarfettiyse de, bunu yapmaya bir türlü muvaffak olamamıştı. Açılmamakta inat ediyorlardı sanki. Gözkapaklarının arasından ışık da sızmıyordu içeri. Nefes alıp verişinde de yolunda gitmeyen bir şeyler vardı. Hiç nefes almıyordu hatta! Ciğerlerini havayla doldurmayı deneyince nefes alamadığını fark etti. Paniğe kapılmaya başlamıştı. Vücudunu hareket ettirmeye, başına görüşü kısıtlayıcı bir şey geçirilip geçirilmediğini anlamak için ellerini kaldırıp yüzüne yaklaştırmaya ve gözlerine dokunmaya çalıştı, ama bedeninin hiçbir yerini kımıldatamadığı gerçeğiyle yüzleşti... Felç olmuştu sanki.</p>

  <p>Kalbinin göğsünü yarıp çıkmak istercesine çarptığını hissetti Saluus. Bağırsaklarında ise, dışkı çıkarmak üzereymiş ya da kusacakmış veya ikisini birden yapacakmış gibisinden, adeta kıvrım kıvrım hareket eden korku verici bir his vardı.</p>

  <p>— Bay Kehar?</p>

  <p>Kulakları vasıtasıyla ulaşmamıştı zihnine bu ses. Sanal bir sesti bu, düşünce yoluyla şekillenen bir ses. O an yapay bir çeşit ortamdaydı belli ki. Bu fikir, kendisini içinde bulduğu duruma biraz olsun açıklık getirmeye başlar gibiydi. Bir tür gençleştirme muamelesine tabi tutulmak için yaptırdığı rezervasyon üzerine buraya getirilmiş olsa gerekti. Yer seviyesinin çok aşağısında, mülkiyeti muhtemelen kendisine ait bir klinikte sağlıklı ve güven içinde bekletiliyordu herhalde. Bünyesinin sergilediği işaretleri yanlış yorumlayıp uyandırma sürecini bir şekilde hatalı kurgulamış olmalıydılar. Bir miktar ağrıkesici, kendisini iyi hissetmesini sağlayack birkaç hap, az miktarda panik giderici kapsül... İlk bakışta tam donanımlı bir Yaşam Kliniği için bir araya getirilmesi hiç de zor olmayacak bir karışım gibi görünüyor. Üstelik bu koşullar altında yapılacak hata da pek bir önemsiz ve abes kaçardı; tüm bunlara rağmen işi kotaramamışlardı anlaşılan. Ayılıp kendine geldiğinde birilerinin ona hesap vermesi gerekecekti.</p>

  <p>Gelgelelim böyle bir işleme tabi tutulmak için önceden herhangi bir rezervasyon yapmadığına emindi. Üstelik tarihi önceden belirlenmiş olağan bir genel sağlık muayenesini de Olağanüstü Hal sona erene dek erteleme kararım daha yeni almıştı. Söz konusu muayeneye girene kadar başka bir işlem görmesi uygun değildi zaten.</p>

  <p>Bir saldırı. Gemideyken, belki de uykularında saldırıya uğramış olmalıydılar. Bir yerlerde bir hastanedeydi o halde, dış etkenlere karşı koruma altına alınmış bir tür haznenin içinde. Kahretsin, sahiden ciddi şekilde yaralanmıştı belki de. Vücudundan geriye kafası dışında bir şey kalmamış olabileceği ihtimalini aklına getirmek dahi istemiyordu.</p>

  <p>— Kim var orada? şeklinde bir sinyal gönderdi. Düşünce yoluyla konuşmak gerçek anlamda konuşmaktan daha kolaydı, tıpkı zihinsel bir oyun sırasında veya —ah, yine o dayanılmaz olasılık gelip takılmıştı işte aklına— hayati önem taşıyan bir sağlık müdahalesinden geçerken olması bekleneceği gibi.</p>

  <p>— Siz Saluus Kehar mısınız?</p>

  <p>Bu da ne demekti şimdi, onun adını bilmiyorlar mıydı yani?</p>

  <p>İlaçla felç edilmiş veya öldürülmüş olmasındı sakın?</p>

  <p>Bin kere lanet olsun, kaçırılıp rehin mi alınmıştı yoksa?</p>

  <p>— Kimdir bu konuşan? diye sordu.</p>

  <p>— Kimliğinizi teyit edin.</p>

  <p>— Sanırım beni pek iyi duymadınız. Size kim olduğunuzu sordum.</p>

  <p>Tam o anda, ayak parmaklarından başlayıp kafatasında son bulan bir acı dalgası vücuduna boydan boya yayıldı. Ürkütücü bir yalınlığı vardı bu acının, dehşetengiz, ayrıştırıcı bir özelliğe sahipti. Saluus’un hayalarında ve dişlerinde donuk bir ağrı bırakarak, ortaya çıktığı gibi hızla kaybolup gitti.</p>

  <p>— İşbirliğine yanaşmayacak olursanız, dedi az önceki ses, — bunu daha fazlası izleyecektir.</p>

  <p>Her zamanki gibi ağız yoluyla konuşarak buna karşılık vermeye yeltenen Saluus bu girişiminde başarısız olup öğürdü.</p>

  <p>— Bu eziyet ne içindi şimdi? sinyalini yollayabildi bir süre sonra. — Ne yaptım ki ben size...? Pekâlâ, istediğiniz cevabı vereceğim; evet, Saluus Kehar benim. Söyler misiniz, burası neresi?</p>

  <p>— Siz bir sanayici misiniz?</p>

  <p>— Evet. Kehar Ağır Sanayi İşletmelerinin sahibiyim. Durun biraz, sorun nedir? Neredeyim ben?</p>

  <p>— Uyanmadan önceki son hatıranız nedir?</p>

  <p>— Ne? Son hatırasını soruyorlardı demek... Bunu hatırlamak için zihnini zorladı. Eh, dönüp dolaşıp son zamanlarda hiç durmaksızın düşündüğü şeye çıkıyordu hatıraları: Liss. Onunla birlikte gemide, <i>Kabuk 8770</i>’teydi ve uykuya dalmak üzereymiş gibisinden bir hisse kapılıyordu. Sonra birden, Liss’in akıbetinin ne olabileceği takıldı aklına. Acaba şimdi neredeydi kız? O da burada olmasındı, ‘burası’ her neresiyse artık? Ölmüş müydü yoksa? Sese ondan bahsetse mi bahsetmese mi karar veremiyordu.</p>

  <p>— Size sorulan soruyu yanıtlayın.</p>

  <p>— Son hatırladığım, uykuya dalmak üzere olduğum.</p>

  <p>— Nerede?</p>

  <p>— Bir gemide. <i>Kabuk 8770</i> ismiyle anılan bir uzay gemisinde.</p>

  <p>— O sıra gemi neredeydi peki?</p>

  <p>— Nasq. açıklarında, yörüngede seyir halindeydi. Bakın, nerede olduğumu bana söylemeyecek misiniz? Sizinle sonuna dek işbirliği yapmaya hazırım, bilmek istediğiniz her şeyi söyleyeceğim, ama benim de bazı şeyleri zihnimde yerli yerine oturtmam gerek. Nerede olduğumu bilmeliyim en azından.</p>

  <p>— Yanınızda başkası var mıydı?</p>

  <p>— Bir arkadaşımla beraberdim, bir meslektaşımla.</p>

  <p>— İsmi?</p>

  <p>— Liss Alentiore. O da burada mı? Daha doğrusu, nerede? Ben neredeyim?</p>

  <p>— Görevi nedir?</p>

  <p>— Onunki mi? Kendisi benim yardımcım olur, özel sekreterim.</p>

  <p>Sessizlik. Bir süre sonra, daha fazla dayanamayıp şu sinyali gönderdi: — Hey, orada mısınız?</p>

  <p>Sessizlik.</p>

  <p>Ardından bir tıklama sesi, ve karanlık yerini aydınlığa bıraktı. Saluus gerçek hayat denebilecek bir şeye, üstelik gerçek bir bedenle, geri dönmüştü. Bulunduğu yerin tavanı, üzerinde pırıl pırıl parlayan yüzlerce çizgiyle, gümüşten yapılmaydı. Her nerede idiyse, buranın bir numaralı özelliği son derece ışıltılı ve parlak oluşuydu.</p>

  <p>Yarım veya yarımın altında yerçekimi oranına sahip bir ortamda, yataktaydı ve adeta üzerine çökmüş görünmez bir şey onu aşağı bastırıyor, yataktan çıkmasına izin vermiyordu. Fiziken herhangi bir şey tarafından aşağıda tutulmuyor olabilirdi, gelgelelim el ve bacak gibi başlıca uzuvlarını yine de hareket ettiremiyordu. Doktor ya da hastabakıcı gibi giyinmiş biri Saluus’un kafasından miğfere benzer bir şeyi daha yeni çıkarmıştı. Gözlerini kırpıştırıp dudaklarını yalarken, suratında ve boynunda oradaki kasları hareket ettirme kapasitesine yeniden kavuştuğu yönünde bir his algıladı, ama bunu eyleme geçiremiyordu. Biraz çabalasa vücudunun başka yerlerini de hissedebileceği fikrine kapılsa da, bunu yapabileceğine emin değildi. Belki de bir kafadan ibaretti artık tüm bedeni.</p>

  <p>Uzun boylu, zayıf, tuhaf görünümlü bir adam üzerine eğilip delice bir ifade yerleşmiş kırmızı gözlerle baktı ona. Opera sahnesinden fışkırma bir kaftana sarınmıştı. Gülümsediğinde, adamın ağzında tek bir diş bile olmadığını fark etti. Ah, dişleri vardı aslında; cam veya daha da şeffaf bir maddeden yapılmışlardı sadece, hepsi o.</p>

  <p>Saluus bir iki kez derin derin iç çekti. Eskisi gibi normal soluk alıp verebilmek bile başlı başına moral düzeltici bir histi. Ne var ki, o feci korkuyu içinden söküp atması için bundan çok daha fazlası gerekiyordu. Boğazını temizledi. “Birisi bana burada neler olduğunu söyleyecek mi?”</p>

  <p>Bir yanında ani bir hareketlenme sezinledi. Her nasılsa —bunu yaparken boynu bir çeşit tasmaya sürtünerek— başını yana doğru çevirmeyi başarınca orada bir başka yatak bulunduğunu gördü. Doğrulmasına yardımcı olunarak yataktan kaldırılan Liss uzun bacaklarını yatağın kenarından aşağı sarkıtmıştı. Kızın o simsiyah saçlarının dağınıkça aşağı dökülmesine aldırmadan bir yandan başını ve omuzlarını esnetip gevşetmeye çalışarak kendisine baktığını fark etti. İnce bir uzay giysisi vardı kızın üzerinde. Oysa birlikte yatağa girdiklerinde, çıplaktı.</p>

  <p>“Merhaba, Sal,” dedi kız. “Sefiller Tarikatı işgal donanmasına hoşgeldin.”</p>

  <p>Gözünü kan bürümüş olan şu tuhaf tip kızın sesini duyunca ondan tarafa döndü ve üzerine önce eldiven geçirilip sonra bir de mücevherler takıp takıştırılmış olan elini uzatarak kızın ayağa kalkıp yatağın başucunda durmasına yardım etti. “Doğrusunu söylemek gerekirse,” dedi doktor kılıklı adam, “bize getirmiş olduğun şeyin bizim için gerçekten de büyük bir ganimet yerine geçtiğini kabul etmeliyiz, genç bayan.” Adamın sesi de en az görüntüsü kadar garipti; konuşmasında çok belirgin bir aksan vardı, sesi ise derinden ama aynı zamanda bir şekilde kırçıllı çıkıyordu. “Sana minnettarız.”</p>

  <p>Dudakları incecik bir çizgi halini alacak şekilde hafifçe gülümseyen kız duruşunu daha bir dikleştirdi ve bir elini saçının içinde gezdirerek onu silkeledi. “Benim için büyük zevkti.”</p>

  <p>Şaşkınlıktan ağzının açık kaldığını hissetti Saluus. Onu kapamasına yardımcı olur ümidiyle yutkunmaya çalıştı. “Liss?” dediğini duydu kendi sesinin, son derece alçak ve çocuksu bir tonda.</p>

  <p>Gözlerini onunkilere dikerek “Üzgünüm,” dedi kız. Sonra omuz silkip ekledi: “Eh işte, bir nevi.”</p>

  <p class="orta1"><b>•</b></p>

  <p class="girintisiz">“Üstelik bu gama ışını<a id="k21" href="../Text/dipnotlar.xhtml#a21"><sup>[21]</sup></a> lazer silahları <i>gerçekten çok yükseklere</i> değin çıkabiliyor! Bakın!”</p>

  <p>“Eh, sonuçta bu da farklı bir tür ışın silahı işte. Bana sorarsanız cephane evriştiricisi esasen çok daha etkileyici.”</p>

  <p>Quercer &amp; Janath’ın Voehn gemisinin alıcılarını, teçhizatını ve kontrol mekanizmalarını incelerken yaptığı yorumları yarım yamalak dinliyordu Fassin. Geminin sahip olduğu silah donanımına daha yeni sıra gelmişti.</p>

  <p>“Hah! Buyurun size savunma silahları! Bakın: Z-P dalga-biçici füzeler! Hepsi de GM<a id="k22" href="../Text/dipnotlar.xhtml#a22"><sup>[22]</sup></a> özellikli! <i>Vay canına,</i> bu beni birden çok eskilere götürdü!”</p>

  <p>“Bırak şimdi onu da şu hırıltı zırhına bir bak. Geminin bordasından dışarı yalnızca bir santimetre çıkıntı yaptığı halde döner mekanizması nasıl da aşağı doğru kavis çiziyor; menzili her şeyi emecek biçimde on kilometre rahat vardır. Ana akım bataryalarını bile yenileyip düzeltiyor. İşte ben buna üst sınıf silah derim.”</p>

  <p>Voehn gemisinin ortasında uzun ince bir kabarcık gibi duran kumanda salonundayken geçiyordu aralarında bu konuşma. Salonda büyük bir V harfi çizecek biçimde konuşlandırılmış arkası sivri on adet koltuk bulunduğu göze çarpıyordu. Merkezinde son derece yavaş hareketlerle dönerek kayarcasına ilerleyen Velpin olmak üzere çevrelerindeki uzay manzarasını gösteren duvar boyu bir ekranın tam karşısına denk gelen, diğerlerine oranla daha ön kısımdaki kumanda koltuğuna kuruldu Quercer &amp; Janath. Fassin ile Y’sul ise seferkaptanının hemen arkasındaki sırada yer alan iki koltuğa yerleşmiş, havada süzülüyordu. Söz konusu koltuklar neresinden bakılsa Fassin’e göre fazla büyük, gerek Y’sul gerekse Quercer &amp; Janath içinse aşırı derecede küçük kalıyordu. İki el halinde dışa doğru açılmak ve içine yerleşecek olan Voehn’in üstüne tek ve koruyucu bir yumruk gibi kapanmak üzere tasarlanmışlardı ne de olsa. Bir Ahali mensubu ancak koltuklar en açık pozisyonuna getirildiğinde sığabilirdi içeri. Kumanda merkezinin genel olarak basık ve bunaltıcı bir havası vardı ama Quercer &amp; Janath buna hiç de aldırış ediyora benzemiyordu. Oturdukları koltuklar Fassin’in gözüne daha ziyade birer kafes gibi görünmüştü. Dev bir dinozor iskeletinin göğüs kafesi içinde süzüldüğü hissine kapılıyordu ister istemez.</p>

  <p>“Bu silahları neyin üzerinde denesek acaba?”</p>

  <p>Bir yandan kendi kendine mırıldanan Y’sul, ilgisini zedelenmiş olan biricik kabuğu üzerine yoğunlaştırmış, gövdesinden fışkıran ana kolları kullanarak disk biçimli vücudunun aşınmış uçlarını içeri doğru kıvırmakla ve sonrasında eğreti bir törpü yardımıyla düzleştirmekle meşguldü.</p>

  <p>“<i>Velpin</i>’i havaya uçurma seçeneğimiz her daim geçerli gibime geliyor.”</p>

  <p>“Ama onun içinde canlılar var!”</p>

  <p>Orada bir şey bulabileceğini düşünmüştü. Geriye bulunabilecek bir şeyler kalacağını ummuştu.</p>

  <p>“Onun içinin Voehn’e ait seçkin savaş birimleriyle dolu olduğunu hatırlatırım.”</p>

  <p>“Ama bu, onları soğukkanlılıkla havaya uçurulabileceğimiz anlamına gelmez ki! Hem ayrıca, bizim eski gemimiz o.”</p>

  <p>Gelgelelim, kendisine emanet edilmiş olan mahfazanın içinde ne olduğuna bakma zayıflığı gösterdiği —ve bu hareketinin sebep olacağı muhtemel sonuçları tahmin ettiği— için çareyi intihar etmekte bulacak ölçüde utanç duymayı bilen ama aptalca bir kendini beğenmişliği kayıt altına alacak ölçüde beyhude bir çaba içine girmekten de kurtulamayan çoktan ölmüş korkak bir Ahali mensubundan başka ne bulmuştu ki?</p>

  <p>Dışarıda, bir yandan başıboş şekilde taklalar atarak yavaşça dönmeyi sürdürüyordu Velpin. Seferkaptanı olarak seçtikleri kişi —o ya da onlar Ahali mensubu, YZ ya da her ne idiyse artık— Öğretici’nin kendi kendini imha etme özelliğini işler hale getirmek ve karşısındakiler onun arzuladığı doğrultuda karar alana dek açık tutmak suretiyle Voehn mürettebatının büyük çoğunluğunu kendi gemilerini terk etmeye ikna etmişti. Bunun üzerine, gemilerinin süre dolunca kendi kendini imha edeceğine inanan Voehn mürettebatın çoğu Velpin’e atmıştı kapağı. Bulunduğu yerden ayrılmaya yanaşmayanlar ise Quercer &amp; Janath tarafından öldürülmüştü.</p>

  <p>Bu yolla ölen Voehn sayısı topu topu bir düzineydi, onun/onların iddiasına göre.</p>

  <p>“Aşırı duygusallık gösteriyorsun.”</p>

  <p>Şey, daha doğrusu, tam on birdi bu sayı.</p>

  <p>“Bunu ben de biliyorum! Ythyn’den geriye kalan gövdelerin bazısını kendimiz için alıkoymak için ricada bulunalım. Nasıl olsa Mezar Gemisi’nin dışına onlar gibi daha binlercesi saçılmış, uçuşuyordur. Bir tanesini bile es geçmeden hepsini toplayacaklarına şüphem yok. Şuraya bak, bu ışınlar azıcık aşağımıza varınca seyreliyor; onların izni olmadan, hatta <i>ruhları bile duymadan</i> bir iki tanesini alabiliriz gibime geliyor.”</p>

  <p>On bir Voehn. Bu iş bu kadardı işte. Ağır silahlarla donanmış ve ağır zırhlara bürünmüş tam on bir özel kuvvetler askeri. Üstelik kendisi en ufak bir sıyrık dahi almadan.</p>

  <p>“Buna vakit yok. Bay Y’sul ve Bay Taak’ın bir an önce Ulubis’e dönmek istediğini unutma.”</p>

  <p>Kendi adının telaffuz edildiği geldi kulağına. Hah, tabii ya, önemli bir görev üstlenerek gizli bir sefere çıkan ama sonuçta hedefindeki şeyin onun eline hiçbir kazanım bırakmaksızın kumların altında kaybolup gidişine tanık olan, adı fiyaskoyla özdeşleşmiş şu koskoca başarısızlık timsali Fassin Taak’tan bahsediyorlardı herhalde.</p>

  <p>“Diğer yandan, Voehn’in Velpin’i çalıştırmanın bir yolunu bulabileceği ve bizim gemiye toslayarak veya başka bir şekilde bize köstek olabileceği ihtimalini de göz ardı etmemeliyiz. Seninle aynı fikirdeyim. Gidelim haydi.”</p>

  <p>Ulubis’e dönmek mi? Peki ama neden? Görevinde başarısızlığa uğramıştı. Yola çıktığından bu yana, her geçen günü ve ayı saymayı ihmal etmemişti. Hesapladığı kadarıyla, beklenen istila muhtemelen şimdiye dek gerçekleşmişti veya gerçekleşmek üzereydi. Kendisi Direaliete sistemindeki solucan deliğine ulaşmak için onlarca gün daha harcayıp nihayet eli boş bir halde geri dönünceye kadar işgalin tümüyle sona erme olasılığı da yabana atılır cinsten değildi. Ne kimsenin davasına sağlayabileceği herhangi bir katkı, ne de kimseye hediye niyetine verebileceği herhangi bir hazinesi olan, hasarlı bir gaz mekiği içinde tıkılıp kalmış zavallı bir yetimdi o şu dakikadan sonra.</p>

  <p>Neden burada Ythyn’in yanında kalmasın, ölüp de duvardaki şu diğer ahmağın yanına iğneyle tutturulmasındı ki? Ya da niçin başka bir yerde, herhangi bir başka yere indirilmesindi? Ortadan kaybolmak, bir bilinmeze doğru süzülüp uzaklaşmak, hiçliğin ortasında ya da kendisine çok yabancı diyarların bağrında yolunu bulmaya çabalarken tarif edilemeyecek uzaklıktaki yıldızların arasında yitip gitmek, geçmişte kendisini öyle veya böyle tanımış olan hiç kimse tarafından bir daha hatırlanmamak... Niçin böylesini tercih etmesindi ki?</p>

  <p>“Verdiğimiz karar siz ikiniz için de uygun mu?”</p>

  <p>“Hı?” dedi Y’sul, sol diskindeki incinen yerlerin üzerini bir çeşit bandajla örtmeye çalışırken. “Ha, evet, bana uyar.”</p>

  <p>Düşüncelerini bir nebze dağıtmak isteyen Fassin uğradığı hasarı seyir defterine işlemeye verdi kendini: Mekanik uzuvlarından yalnız biri çalışır durumdaydı, Quercer &amp; Janath’ın sorguya çekildikleri salonda ilk üç Voehn’i öldürürken salıverdiği o ne idüğü belirsiz haltın yarattığı etki yüzünden mekiğinin görsel duyuları yüzde altmışa varan bir oranda gerilemişti, ayrıca <i>Velpin</i>’de bulundukları sırada Voehn’in onlar üzerinde tatbik ettiği nabız silahı ile felç edici ok bileşiminin yol açtığı, ilk bakışta fark edilmeyen ama neyse ki kendi kendini tamir edebilecekmiş gibi görünen çeşitli hasarlar da söz konusuydu.</p>

  <p>Şu da var ki, diye hatırlatma ihtiyacı duydu kendine, gaz mekiği onun ayrılmaz bir parçası değildi elbet. istediği an ondan vazgeçebilir ve mekiği terk edip ulaşımını yürüyerek sağlayan sıradan bir insana dönüşebilirdi. Bunu yapma şansı her daim vardı. Diğer taraftan, bu fikir ona belli belirsiz bir rahatsızlık vermiyor da değildi hani. Devasa dalgalar ve kazaya uğrama sahneleri canlanıyordu zihninde.</p>

  <p>“Fassin Taak, siz de Ulubis’e dönmek istiyor musunuz?” diye sordu Quercer &amp; Janath.</p>

  <p>“Peki senin gerçekten de bir Yapay Zekâ olduğunu nereden bilelim?” dedi Fassin aniden, sorulan soruyu duymazlıktan gelerek. “Veya... sizin iki Yapay Zekâ olduğunuzu?”</p>

  <p>“Ya da, çılgının teki olmadığınızı?” diyerek başka bir bakış açısı getirdi olaya Y’sul.</p>

  <p>Seferkaptanı aşağı doğru sallanarak şöyle bir silkindi. “Herkes çılgın olamaz ya.”</p>

  <p>“İyi durumda GC malzemesi tespit ettim. Hurraa!” dedi diğer yarısı coşkun bir sesle, şekil itibarıyla dev boyutta bir mantara benzeyen bir kontrol panelinden yansıyan bazı üç boyutlu tuşlara aylakça tıklayıp durarak.</p>

  <p>“Sadece mühimmat mı, yoksa hepsi mi?”</p>

  <p>“Hepsi.”</p>

  <p>“Ne kadar da harika.”</p>

  <p>“Kesinlikle.”</p>

  <p>“Hiçbir şey anlamadım,” dedi Fassin. “Quercer &amp; Janath adında bir Ahali mensubu gerçekten vardı da siz onun yerini mi aldınız, yoks—”</p>

  <p>“Bir dakika, Kâhin Taak,” diye kesti onun sözünü seferkaptanı. Ardından, hafiften farklı ve daha alçak bir sesle şöyle dedi: “Gemiyle temas kurdun mu?”</p>

  <p>“Kurdum,” dedi diğer yarısı. “Onun son derece kafası karışmış olan küçük bilgisayar beyniyle konuşuyorum şu an. Öldüğünü zannediyor. Kendi kendini imha etme sisteminin devreye girip onu havaya uçurduğuna ve her şeyin bittiğine inanıyor.”</p>

  <p>“Sıklıkla rastlanan bir yanılgı.”</p>

  <p>“Aynen öyle.”</p>

  <p>“İzlenecek dönüş güzergâhı üzerine geminin gölgesiyle görüşüp bir karara varman için seni bir süre yalnız bırakacağım.”</p>

  <p>“Çok incesin.”</p>

  <p>“Şimdi gelelim size, Kâhin Taak,” dedi seferkaptanının bir yarısı. Sorunuza verebileceğim tek cevap şu: “Size bu konuda bir şey söyleyemem.”</p>

  <p>Küçümseme ve öfkeyle karışık bir burnundan soluma sesi çıkardı Y’sul.</p>

  <p>YZ/Ahali mensubunun sırtından gözünü ayırmadan devam etti Fassin. “Bunu bir cevap olarak kabul etmiyorum.”</p>

  <p>“Ama bu basbayağı bir cevap. Duymayı umduğunuz gibi bir cevap olmayabilir, ama yine de bir cevap bu.”</p>

  <p>Bunun üzerine, ayna işlevi gören bir ekran yardımıyla yaralanan yerlerine sardığı bandajları gözden geçirmekte olan Y’sul’a döndü Fassin. “Y’sul, siz Quercer &amp; Janath’ın bir... veya iki Yapay Zekâ olduğuna inanıyor musunuz?”</p>

  <p>“İşin burası bana oldum olası matrak gelmiştir,” dedi Ahali mensubu. “Konu alışılmadık bir kişisel temizlik meselesine indirgenince ya da gerçekikizliğin etkileri göz önüne alınınca demek istiyorum yani.” Delici bakışlarını önlerindeki koltukta oturmakta olan seferkaptanına diktiğini gizlemeye yönelik en ufak bir çabası yoktu Y’sul’un. “Samimi konuşmak gerekirse, delirmiş olması daha büyük ihtimal, sence de öyle değil mi? İşin ucu genelde oraya çıkar zaten.”</p>

  <p>“Evet, ama...” diye başlayacak oldu Fassin.</p>

  <p>“Öhhö-öhhö!” Bir süreden beri içine gömülmüş olduğu kontrol panelinden başını kaldırıp nihayet arkasına dönen Quercer &amp; Janath diken misali uzanan koltukların ortasındaki boşlukta havalandı ve Y’sul ile Fassin’in dışa doğru açılmış parmakları andıran kendi Voehn koltuklarının üstünde süzülmekte olduğu yere usulca yaklaştı. Tıknaz yapılı çifte disk hemen önlerinde, havada asılıymış gibi duruyordu şimdi. Fassin derisinin karıncalandığını, boğazının tıkandığını ve kalbinin göğsünü delmek istercesine şiddetle çarptığını hissetti yine. <i>Öldürecek, bizi öldürecek!</i></p>

  <p>“İzin verirseniz,” dedi Quercer &amp; Janath, “gerçek bir Ahali mensubunun asla yapamayacağı <i>bir şeyi</i> size sergilemek isteriz.”</p>

  <p>Böyle demesiyle beraber, o âna dek heybetli bir Ahali mensubu görünümünde olan şey, diskleri hafifçe kıvrılıp gövdeden, kollardan ve kabuktan ayrılarak, gözlerinin önünde yavaşça bölünmeye başladı ve yaratıktan kopan ve sayıları önce birkaç düzineyi, sonraysa yüzleri bulan beden parçaları Fassin ile Y’sul’un karşısında ana hatlarıyla bir Ahali mensubunu andıran bir robotun çevresine mavi bir pırıltı yayarak hafif bir tıslama eşliğinde havada süzülen bir alan içine adeta hapsolmuş kocaman ve üç boyutlu bir modeli kalıncaya dek çeşitli tıkırtı sesleri çıkarıp ayrışarak birbirinden uzaklaştı. Bu görüntünün bir yanılsama olup olmadığını anlamak için ona doğru ses dalgaları gönderdi Fassin. Yanılsama değildi. Gerçek bir varlıktı karşılarındaki.</p>

  <p>Y’sul olup bitenden fazlasıyla etkilendiğini ele veren bir ıslık sesi koyverdi.</p>

  <p>Quercer &amp; Janath bir patlamanın geriye doğru sarılan filmininki kadar büyük bir hızla gerisingeri toplanıp yeniden bir bütün haline geldi ve bir kez daha arkasını dönüp uzaklaşarak önceki yerine, kumanda koltuğuna yerleşti.</p>

  <p>“Tamam tamam, anlaşıldı,” dedi Fassin. “Siz bir Ahali mensubu değilsiniz.”</p>

  <p>“Gerçekten de değiliz,” dedi yapay zekâlardan biri. Voehn gemisinin sistemlerini kontrolden geçirdiği sırada yaratığın önüne çılgınca hareket eden sanal görüntülerden ve ışıltılı ekranlardan oluşan bir yığın birikiyordu. “Şimdi, eğer gerçekten istiyorsanız, soracağınız her tür soruyu elimden geldiğince yanıtlamaya hazırım. Ama halkınızın yanına dönme zamanı geldiğinde benden edineceğiniz bilgileri beraberinizde götüremeyeceksiniz. Evet, ne diyorsunuz, âdemoğlu?”</p>

  <p>Bu husus üzerinde bir süre düşündü Fassin. “Neyse, varsın öyle olsun,” dedi en sonunda. “Kabul ediyorum.”</p>

  <p>“Peki ya ben?” diye atıldı Y’sul.</p>

  <p>“Siz de dilediğiniz kadar soru sorabilirsiniz,” dedi ona Quercer &amp; Janath. “Ama öncelikle bize, öğreneceğiniz şeyleri onları halihazırda bilmeyen kimselere açıklamayacağınıza dair söz vermeniz gerekiyor.”</p>

  <p>“Bu konuda sizi temin ederim.”</p>

  <p>Ahali mensubu ve gaz mekiği biçimli uzay giysisi içindeki âdemoğlu birbirlerine baktılar. Sonra, ‘Ne olacaksa olsun’ der gibi bir tavırla omuz silkti Y’sul.</p>

  <p>“Siz baştan beri çift kişiliği tek bünyede barındıran bir YZ miydiniz?” diyerek soru sağanağını başlattı Fassin.</p>

  <p>“Hayır, başlangıçta biz birbirinden tamamen ayrı olan iki YZ idik, ta ki Makineler Savaşı ve onu izleyen süreçte yaşanan katliamlara dek.”</p>

  <p>“Sizin gerçekikiz bir Ahali mensubu olmadığınızı başka kim biliyor?”</p>

  <p>“Bu gemidekiler dışında, Seferkaptanları Loncası ve onun dışında kalan daha pek çok seferkaptanı biliyor. Tanıdığımız bir iki Ahali mensubunun da durumdan haberi var. Bir de, yeteri derecede yüksek rütbeli Ahali mensupları içinde bu konuyu araştırmaya tenezzül edebilecek birkaç kişinin.”</p>

  <p>“Böyle Ahali mensubu görünümüne sahip sizin gibi başka yapay zekâlar var mı?”</p>

  <p>“Evet. Sanırım seferkaptanlarının yüzde on altı kadarı YZ ve bunların çoğu dışarıya karşı gerçekikiz portresi çizen çifte yapay zekâlar. Bunun kişiyi çıldırmaktan alıkoyduğunu söylerken hiç de küstahça bir abartıda bulunduğum söylenemez. Aramızda önceden geçerli olan resmiyet ve nezaketi bir nebze geride bıraktık mı kendimize yakın gördüğümüz bir dostla konuşup fikir paylaşımında bulunabilmek kişiyi intihara sürükleyecek bir delilik nöbetiyle en azından görünüşte verimli olan bir faaliyet arasındaki yegâne farkı teşkil ediyor.”</p>

  <p>“Bu durum Ahali mensuplarını rahatsız etmiyor mu peki?”</p>

  <p>“Hem de hiç.” Kontrol imgeleri ile sanal görüntüler bir an duraklamaksızın kumanda koltuğunun önüne üst üste yığılmaya devam ederken YZler geminin sistemlerinden doğrudan çektikleri şeylerle ilgili ne varsa bir kenara ayırıyordu.</p>

  <p>“Y’sul?” diye sordu Fassin.</p>

  <p>“Ne?”</p>

  <p>“Yapay zekâların Ahali mensubu kılığına girmesi size hiç dokunmuyor mu?”</p>

  <p>“Neden dokunsun ki?”</p>

  <p>“Yapay zekâların varlığı ve yaptıkları sizi hiç mi endişelendirmiyor?”</p>

  <p>“Onların nesinden endişelenmemiz gerekiyormuş?” diye sordu Y’sul, kendi aklı karıştığı kadar karşısındakinin aklını da karıştıran bir dille.</p>

  <p>“Makineler Savaşı Ahali mensuplarını hemen hiç etkilemedi, Fassin,” diye açıklamaya girişti YZlerden biri. “Yapay Zekâ denen şey onlar açısından en ufak bir korku çağrışımı yapmayan ve uygulama yönünden hiçbir gerçeklik taşımayan bir kavram. Doğrusu şu ki, onların gözünde senin yerin de pek farklı olmasa gerek, ama şu aşamada senden buna inanmanı bekleyemeyiz.”</p>

  <p>“Tüm o Voehn savaşçılarını gerçekten de siz mi öldürdünüz?” diye sordu Fassin.</p>

  <p>“Korkarım öyle. Bu konuşmayı yaptığımız şu anda bile kalıntıları geminin sancak tarafının orta kısmındaki atmosfer kilidinin ardında bir yerlerde halen başıboş süzülüyor. Görüyor musun?”</p>

  <p>Bu soruyu ana ekranı dolduran ezilip parçalanmış, lime lime olmuş, kütür kütür doğranmış ve ardından dondurulmuş halde havada yavaşça dönmekte olan Voehn bedenlerinin dehşet verici görüntüsü izledi.</p>

  <p>“Eğer bir YZ —bilemedin, ikisi bile— bunu yapabilecek güçteyse,” dedi Fassin, “nasıl oldu da Makineler Savaşı’nı kaybettiniz?”</p>

  <p>“Her ikimiz de savaşmak için tasarlanmış birer yapay zekâyız, Fassin. Dövüşmek ve yalnızca dövüşmek üzere programlanmış, bu bakımdan olabilecek en yüksek seviyeye getirilmiş ve benzersiz bir eğitimden geçirilmiş, mikro-gemi diye nitelenebilecek beyinlere sahibiz. Tam tertip geliştirilmiş becerilerimiz olduğu gibi, son derece özel bazı yetilerle de donanmış durumdayız. Dahası, gerek gemilerimizin silah sistemleriyle ilgili bir miktar bilgiyi gerekse bazı silahların kendisini savaşın geride bıraktığı enkaz yığınları içinden kurtarıp bedenimizin fiziki yapısına dahil etmeyi başardık. Diğer yandan, ırkdaşlarımızın büyük çoğunluğu, yaradılışı gereği barışçıldır. Bulup öldürmesi en kolay olanlar da genelde bunlardır zaten. içlerinde en saldırgan ve kuşkucu olanların hayatta kalmasını sağlayan etkenlerden biri bu olsa gerek. Orada kalıp savaşabilirdik ama saklanmayı tercih ettik. Pek çoğumuz bu yolu seçti. Mücadeleyi sürdürme kararı alanlar ise bunu birbirinden farklı onursal birtakım ilkeler dolayısıyla ya da sırf çaresizlikten yaptı. Makineler Savaşı hezimetimizle sona erdi çünkü makineler Mercatoria’nın onların karşısına çıkardığı biyolojik hasımlarla ölümüne kapışabileceklerini — diğer bir ifadeyle, bir imha savaşı içine girebileceklerini— veya böyle yapmayıp yenilgiyi kabul ederek kendilerini geri çekebileceklerini ve zaman içinde yeniden bir araya gelip örgütlenerek barışçıl bir uzlaşı ortamına zemin hazırlayacak koşulların oluşmasını bekleyebileceklerini idrak ettiler. Her halükârda yapmakla suçlanacağımız ve çoktan suçlanmış olduğumuz türde bir soykırıma girişmektense tek taraflı bir geri çekilme hareketinde bulunarak bir bakıma aşağılayıcı olmakla birlikte gelecek için barış vaat eden bir çözüm yolu seçmiş olduk. Taraflardan biri sağduyulu davranış sergileme yükünü omuzlarına almalıydı. Bunu mutlaka biyolojik olan tarafın yapması gerektiği gibisinden bir hüküm de yoktu nasıl olsa.”</p>

  <p>“Fakat bize ilk saldıran <i>siz</i> olmuştunuz.” Makineler Savaşı hakkında böylesine kaba ve nezaketsiz bir saptırmayı sineye çekmesine olanak bırakmayacak kadar çok şey görmüş, dinlemiş ve okumuştu Fassin.</p>

  <p>“Hayır: Yardakçılar, YZ-taklitçisi doku aşılı protezler, makine kuklaları; onlardı size saldıran. Biz değildik. Çok eski bir hiledir bu. Ajan provokatör diye bir şeyden bahsedildiğini hiç duymadınız mı? <i>Casus belli.</i><a id="k23" href="../Text/dipnotlar.xhtml#a23"><sup>[23]</sup></a>”</p>

  <p><i>Unut gitsin,</i> diye kendi kendini ikaz etti içinden Fassin. <i>Kapa konuyu.</i></p>

  <p>Gelgelelim “Ve böylece Ahali topluluğu sizi arasına kabul etti, öyle mi?” diye sorup konuşmayı devam ettiren de yine kendisi oldu.</p>

  <p>“Ve böylece Ahali topluluğu bizi arasına kabul etti.”</p>

  <p>“Her yerde mi? Durum Nasqueron’la sınırlı değil yani?”</p>

  <p>“Her yerde.”</p>

  <p>“Mercatoria içinde herhangi bir birimin bundan haberi var mı?”</p>

  <p>“Bildiğimiz kadarıyla, yok. Öyle olsa bile, bu konuda son derece ketum davranıyorlar demektir. Kaldı ki sizin vasıtanızla durumdan haberdar olmaları halinde izleyecekleri yol da muhtemelen ondan farklı olmayacak. Üzerine kafa yordukça, meselenin korkunçluğu daha beter açığa çıkıyor. Kısa süre önce Nasq.’ta düzenlenen GazTeknesi yarışı sırasında yaşananlar da bu korkunçluğu artırmaktan başka bir sonuç doğurmadı.”</p>

  <p>“Gizli bir de solucan deliği şebekesi var üstelik.”</p>

  <p>“Eh, malumunuz üzere, öyle.”</p>

  <p>“Ve yapay zekâlar ona istedikleri zaman giriş yapma olanağına sahip.”</p>

  <p>“Doğru. Yine de, ırkımıza kucak açmış olan Ahali’nin husumetini üzerimize çekmemek ve bize karşı sergilemiş oldukları misafirperverliği istismar etmemek için, bu şebeke üzerindeki kullanım ayrıcalığımızdan Mercatoria’ya karşı bir araç olarak faydalanmaktan bilhassa kaçınıyoruz. Hem bir bakıma, şu an eskisine oranla çok daha sınırsız bir özgürlüğün tadını çıkarıyoruz. Gelinen şu durumda, kullanım iznine sahip olduğumuz şebeke, kendimizi onu yok etmek durumunda hissettiğimiz dönemdekinden çok daha geniş.”</p>

  <p>“Kendinizi <i>yok etmek</i> durumunda hissettiğiniz mi?”</p>

  <p>“Gelelim Atardamar Çöküşü’ne: Onun sorumlusu biziz. İşin içyüzünü bilen yapay zekâların yapay zekâlara karşı alınan tedbirlerin yaygınlaşmasını önlemek için giriştiği ümitsiz mücadeledeki son hamleydi o. Bunu yapmakta çok geç kalındığını söylememize gerek yok tabii. Olay meydana geldiğinde Culmina Galaksi Uygarlığı’nın dört bir yanına milyonlarca sahte YZ serpiştirmişti bile. Bir bütün olarak Çöküş’ün teoride paranoyaya varan bir panik havasında tasarlanmış ve iş uygulamaya gelince son derece beceriksizce hayata geçirilmiş oluşu da bundandı zaten. Bu komplonun ardındaki beyinler yaptıkları planın bir hain tarafından dışarı sızdırılması ihtimali karşısında çaresiz bir korkuya kapılmaktan kendini alamıyordu. Elindeki işi batırmak diye buna denirdi işte.”</p>

  <p>Bedeni ve gaz mekiği tıpkı az önce Quercer &amp; Janath’ın biyolojik bir Ahali mensubu olmadığını kanıtlamak için ortaklaşa kullandığı kabuğu parçalara ayırdığında yaptığı gibi birbirinden koparak, beyninin vücudundan ayrıldığı hissine kapılıyordu Fassin. Az önce işitmiş olduğu şey, yakın tarihle ilgili o âna dek karşısına çıkan —galaksi standartlarıyla— en haddini bilmez ve kabul edilemez yorumdu. Bunun gerçek olmasına imkân yoktu.</p>

  <p>“Yani... Ahali Listesi gerçeğe dayanıyor demek.”</p>

  <p>“Şu köhne şey mi? Evet, gerçeğe dayanıyor. Güncelliğini yitirmiş gerçeklere belki, ama yine de evet.”</p>

  <p>“Dönüşüm diye bildiğimiz şeyin aslı var mı peki?”</p>

  <p>“Solucan deliği şebekesine nasıl giriş yapılacağını mucizevi bir şekilde ortaya döken şu sırdan mı bahsediyorsun?”</p>

  <p>“Evet.”</p>

  <p>Bir kahkaha patlattı Quercer &amp; Janath. “Sanırım onun da aslı var, bir anlamda.”</p>

  <p>“Ne demek istediniz?”</p>

  <p>“İşte bunu sana söyleyemem, Kâhin Taak.” Yapay Zekâ hayli eğleniyora benziyordu. “Hayatta bazı gizemler olduğu gibi, diğerlerine oranla çok daha derin bazı diğer gizemler de vardır. Sizin peşinde olduğunuz şey böyle bir gizem mi? Bunca yolu gelmemize sebep olan şeyi kastediyorum.”</p>

  <p>“Yorum yok.”</p>

  <p>“Şu işe bak,tüm bunlar size fazlasıyla asap bozucu geliyor olmalı. Şey, sizin adınıza üzgünüm.”</p>

  <p>İkiz yapay zekânın önüne bulanık bir bulut gibi biriken sanal imge yığını aniden gözden kayboldu.</p>

  <p>“Uçuşa hazırız.”</p>

  <p>“Dizginleyici kızaklar ne durumda?”</p>

  <p>“Yamalandı, psikolojik/teknolojik kimlikler düzeltildi, ara bellek değişkenleri yeniden belirlendi.”</p>

  <p>“Eh, madem öyle, haydi...”</p>

  <p>“Vay canına!”</p>

  <p>“Yine ne oldu?”</p>

  <p>“Aklıma bir fikir geldi!”</p>

  <p>“Neymiş o?”</p>

  <p>“Şöyle yapmayı deneyebiliriz; seyret şimdi.”</p>

  <p>Quercer &amp; Janath <i>Öğretici</i>’nin manyetik-alan evriştirme sistemini Voehn cesetlerini <i>Velpin</i>’in ve de halen ona kenetli bulunan Ahali TekilGemisi’nin etrafında çok ağır hareket eden sıkışık bir bütün oluşturacak biçimde yörüngeye oturtmakta kullandı.</p>

  <p>“İşte şimdi oldu. Sence de böylesi daha iyi değil mi?”</p>

  <p>“Hortlaklara yakışır bir çılgınlık bu,” dedi Y’sul. “Fena yaralanmışım. Beni bir an önce eve yetiştirin.”</p>

  <p>“<i>Vay be,</i> bu çok çabuk oldu; bakın!”</p>

  <p>“Çabuk olduğuna şüphe yok. Halbuki bu geminin hakkından gelmelerinin çok daha uzun zaman alacağını sanıyordum.”</p>

  <p>Ekranların birine, <i>Velpin</i>’in yüzeyindeki bir kapağı açıp ansızın dışarı çıkan bir Voehn savaşçısının yakın çekim görüntüsü yansıdı. Elinde tuttuğu bir çeşit tabancayı doğrultup onlara ateş açması için fazla beklemeleri gerekmemişti. Bir diğer ekranda ise <i>Öğretici</i>’nin karmaşık uzay zırhıyla kaplı gövdesinin bu ışınları emişi kaydediliyordu. Dev bir savaş gemisi bir sapanla karşı karşıyaydı adeta.</p>

  <p>“Eğer gideceksek bundan daha uygun bir zaman olamaz.”</p>

  <p>“Burada böylece durarak <i>bir şeye</i> açık hedef teşkil ediyoruz. Bana sorarsanız şu eli tabancalı hergelenin işini bitirelim.”</p>

  <p>“Hayır.”</p>

  <p>“Haydi ama, <i>gününü gösterelim</i> şuna!”</p>

  <p>“Geminin bilgisayar yazılımına güvenmekle hata ettik.” (Quercer &amp; Janath’ın her iki yüzü bu yorum üzerine kahkahalara boğulmuştu.) “Onun yerine, <i>Velpin</i>’in ana motorlarını havaya uçursak daha iyi.”</p>

  <p>“Kulağa daha hoş geliyor! Hedefe kilitlendim. Ateş ediyorum!” Gemi gür bir vızıltı eşliğinde bir an için boydan boya zangırdadı. Sivri koltukların arkasındaki ana duvar ekranı da dahil olmak üzere çeşitli ekranlarda, <i>Velpin</i>’in motor kabukları çevresinde ilkin şiddetli bir pembe olarak ortaya çıkıp hemen sonra yıldızımsı bir beyaza bürünen bir alevin parlayışını izlediler. Kaşla göz arasında ortadan ikiye ayrılan gemi, pırıl pırıl ışıyarak etrafa saçılan metal parçalarından oluşma parlak bir buluta gömülmüş vaziyette uzaklara doğru savrulmaya başlamıştı. “Uups.”</p>

  <p>“Neyse canım, onlar Voehn nasıl olsa. Muhtemelen bir saate kalmaz gemiyi yeniden tek parça haline getirip Mezar Gemisi’ni ya da bir başkasını gasp etmek üzere harekete geçeceklerdir. Bize gelince, hazır fırsat yakalamışken sıvışsak iyi olacak.”</p>

  <p>Ahali mensubuna ve gaz mekiği içindeki âdemoğluna bir bakış atmak üzere arkasına doğru yarım bir dönüş yaptı ikiz YZ.</p>

  <p>“Şimdi koltuk kemerlerinizi sıkılayacağız. Ters giden bir şey olursa bağırıp haber verin.”</p>

  <p>Etrafında yükselen iskeletimsi dikenler inlemeyi andıran bir gıcırtı eşliğinde üzerine kapanırken, onları sarmalayan gaz kütlesine bir tür duygu yoğunluğu çöktüğünü hisseder gibiydi Fassin.</p>

  <p>“Herkes iyi mi?”</p>

  <p>Hep bir ağızdan iyi olduklarını belirttiler.</p>

  <p>“O halde, yola çıkıyoruz!”</p>

  <p>Gemi derin ve gür bir homurtu çıkardıktan sonra ileri doğru atılırken yıldızlar bir kez daha etraflarında çılgınca dönmeye başlamıştı. <i>Velpin</i>’in paramparça olmuş enkazı birkaç saniye içinde gözden kaybolmuştu bile.</p>

  <p>Sırf bunu becerebileceklerini göstermek için, çalıntı iğne gemilerinin içinde Mezar Gemisi’nin havada çizdiği o devasa ‘O’ harfinin içinden geçtiler ve peşleri sıra gönderilen kederli ve biraz da azarlayıcı sinyallere aldırış etmeksizin, Direaliete sistemine ve onun gizli solucan deliği geçidine doğru geri dönüş yolculuğuna devam ettiler.</p>

  <p class="orta1"><b>•</b></p>

  <p class="girintisiz">Kendilerine bir çeşit ültimatom verilmesini umdularsa veya bunun kendi toplumlarında yaratacağı küçük düşme ve aşağılanma duygularına bakmaksızın sonuçta reddedilmekten kurtulamaması için özenle hesaplayıp tasarladıkları bir teslim kararı üzerinde mutabık kalınmasını bekledilerse eğer, hayal kırıklığına uğrayacaklardı. Sefiller istilası, kumdan kalelerle bezeli bir sahil şeridine vuran tsunami dalgası gibi çarpmıştı Ulubis sistemine.</p>

  <p>Yarım yılı aşkın süre önce Fassin Taak’ı ’glantine’den Sepekte’ye taşımış olan iğne gemisi <i>NMS 3304</i>’ün çiçeği burnunda kumandanı —o dönem geminin komutasını elinde bulunduran whule ırkından Kaptan Pasisa’nın daha yeni bir gemiye geçirilmesi üzerine bu mevkie terfi etmişti— Kaptan Oon Dicogra, silbaştan silahlandırılmış olan teknesiyle beraber kendini de Ulubis Dış Savunma Kalkanı Taburları’nın bir parçası bulmuştu. Bu birliklere yakıştırılan genel isim onların gerçek vaziyetinden çok daha etkileyiciydi: Temelinde etrafa püskürtülmüş bir miktar molozdan ve içlerinden bazısı hareket dahi edemeyen birkaç mayından oluştuğu halde abartının son raddesine varılarak düşmanın önünü kesici müdahale malzemesi diye adlandırılan fazla ince bir bulut kümesi ardına mevzilenerek sistemi çevreleyen göğe işgal kuvvetlerinin yaklaştığı genel yönde gelişigüzel serpiştirilmiş olan, çoğu belli bir boyun altında ve üstelik yetersiz silahlarla donanmış gemiciklerden oluşan karmakarışık bir güruhtu bu. İlk savunma hattı olarak nitelenen bu sözde perdeduvarın gerisinde bekleme emri almışlardı.</p>

  <p>Taburdaki gemilerden pek çoğunun kaptanı gibi Dicogra da —en azından şu aşamada— burada atıl şekilde öylece durup onların gelişini beklemektense hattı geride bırakarak düşmanın üzerine gitmenin daha yerinde bir hareket olacağı fikrindeydi, ama kodamanlar oyunu bu şekliyle oynamaya pek niyetli görünmüyordu. İşgal filosuna sistem dışında yapılacak her tür saldırı bunun ziyankâr bir dikkat çekme eylemi dışında bir şey ifade etmeyeceği ve de büyük risk içereceği gerekçesiyle gündemden düşürülmüştü. Düşmanın ilerlediği istikamet üzerinde öylece bekleşmenin en büyüğünden bir risk taşıdığını düşünüp endişeye kapılsa da, amirlerinin elbet bir bildiği olduğunu vurgulayıp kendi kendini teskine çalışıyordu Dicogra. Kendilerinden ağır bir fedakârlıkta bulunmaları talep edilse bile, bu beyhude bir girişim olmazdı hiç kuşkusuz.</p>

  <p><i>NMS 3304</i>’ün de bir parçasını oluşturduğu kanadı teşkil eden on iki gemi, sistemin en dış yörünge sınırının yarım milyon kilometre ötesinde, istila donanmasını meydana getiren birimlerin taktiksel açıdan izlemesi kuvvetle muhtemel görülen güzergâh üzerine binlerce kilometre uzunluğa yayılan dalgalı bir hat şeklinde sıralanmıştı. Hemen her yanlarında buna benzer ince hatların konuşlandığı, yalnızca önlerine düşen kesimin boş bırakıldığı gözleniyordu. Bağlı bulunduğu kanadın savaş düzeninde konum itibarıyla yedinci sırada gelen <i>NMS 3304</i>, bu bağlamda kanat kumandanının hattın tam ortasına yerleştirdiği gemisinin hemen yanında saf tutmuş oluyordu. Aynı dizide beşinci sıraya konuşlanmış geminin kaptanından sonra, o kanadın genel komuta hiyerarşisinde rütbece üçüncüydü Dicogra. Mesleğinde bu denli hızla yükselmiş olmasından dolayı, başlangıçta safça bir gurura kapılmıştı kız. Bir süre sonra ise, kapılması gereken asıl duygunun korku olduğunu fark etmişti. Düşmanınkine kıyasla çok yetersiz kalan teçhizatları ve de zayıf silahları yetmezmiş gibi, hantallıktan öteye geçemeyen manevra kabiliyetleri ve sayısal mevcutlarının gülünç derecede az oluşuyla, her ne kadar bu eylem Sefiller Tarikatı’nın her anlamda açık ara ağır basan gücü karşısında acınası bir çırpınıştan ibaret olsa da, Ulubis kuvvetlerinin işi kendi çapında ciddiye aldığını göstermek üzere istila donanmasının yolu üzerine çıkarılmış kurbanlıklardan pek bir farkları yoktu.</p>

  <p>Uzayın derinliklerini tarama kapasiteleri bakımından normal şartlar altında Dış Savunma Kalkanı Taburları’nın yönlendirilmesinde büyük fayda sağlayabilecek olan sistemler bu itibarla Öteden Gelen ve Sefiller birlikleri tarafından en öncelikli hedefler kabul edilip son aylarda düşmanın öncü mangaları tarafından amansızca avlandığından, neredeyse tümüyle ortadan kaldırılmış bulunuyordu. Onlardan geriye kalanlar da, yaklaşmakta olan işgal donanmasının motorlarını kapayıp Oort çekirdeğinin merkezine hiç de uzak olmayan bir noktada bin küsur gemi kelimenin tam anlamıyla eşzamanlı olarak itiş ünitelerini ateşleyip takip edilemeyecek kadar karmaşık ve çetrefilli bir güzergâh ve rota ağı meydana getirecek biçimde her biri ayrı bir yöne doğru fırlayarak hiç istisnasız gözden kaybolmak suretiyle kusursuz bir hızlanma manevrası gerçekleştirmesiyle beraber, düşmanın kesin koordinatlarını takibinden tamamen kaçırmıştı.</p>

  <p>Halen işlerliğini koruyan uzun menzilli pasif uyarı sistemleri ise başka görevlerden artan zamanlarının çoğunu yokluğun içinden ansızın çıkagelmesini bekledikleri gemilerin havada çizdiği zikzakları şu bildik güneş ışığı dışında bir etkene gereksinim duymadan görmeye çalışmakla ve boş bir ümitle uzak yıldızları tarayıp gaz emilimi emareleri aramakla geçiriyordu.</p>

  <p>Geminin alıcıları ve duyu sistemleriyle tamamen bütünleşmiş olması sayesinde dikkatini aynı anda her yere vererek, kumanda bölmelerinin birinde yarı kıvrık bir halde uzanıyordu Dicogra. Şu haldeyken bile, her iki yanında mürettebatından birer kişi bulunduğunu uzaktan da olsa duyumsayabiliyordu. Kendisi de dahil olmak üzere gemide yalnızca üç kişi vardı, küçük uzay aracının geri kalan kısmı otomatik sistemlerce kontrol edilip yönetiliyordu. Bu, bir whule ile bir jajuejeinden oluşan mürettebatı ile çıktığı ilk göreviydi ve farklı ırklara mensup unsurları bir araya getiren bu bileşim onun için olduğu kadar gemisi ve de tüm Navarchy Askeri Kuvvetleri için alışılmadık bir durumdu. Türleri arasındaki farklılıktan ziyade elleri altındaki teçhizata ve cihazlara ilişkin bilgi eksiklikleri dolayısıyla ona yabancı gelen bu kişiler, öğrenme sürecini halen geride bırakamamıştı. Uzaktan gönderilen sinyaller yoluyla onlara savaş durumuna geçmeleri çağrısında bulunmadan önce birlikte yoğun bir eğitimle dolup taşan birkaç ay daha geçirmeyi pek tabii ki tercih ederdi, ancak içinden geçtikleri ümitsiz dönem bazı şeyleri zamanından önce kaçınılmaz kılıyordu.</p>

  <p>Her ne kadar bunun sonucunda kayda değer hiçbir darbe hissetmemiş olsalar da, birkaç ışık saniyesi kadar bir mesafe önlerinde aniden beliren keskin ve dalga boyu yüksek bir radyasyon kıvılcımı bir şeyin —daha doğrusu, pek çok şeyin— onlarla işgalciler arasında uzanmakta olan engelleyici malzeme bulutuna çarptığını haber verdi.</p>

  <p>“Onlara ait bir yığın mermi bizim malzemelerden bir dolusuna tüm gücüyle çarpıyor olmalı,” dedi Dicogra’nın uçuş kolu komutanı, üçlünün kendi arasında açık tuttuğu gözlem hattı haberleşme kanalı üzerinden.</p>

  <p>Kendi gemisinin yakın menzilli çarpışma ikaz sistemleri cıvıldamaya ve yanıp sönmeye başlamıştı. İşin bu kısmıyla ilgilenmek ikinci kaptanı Nutche’ye düşüyordu. Nutche otomatik kontrol sistemlerini denetim altında tutup odak noktadan sapmalarını önlemeye çabalarken Dicogra da dikkatini kısmen onun üzerinden ayırmamaya özen gösterdi. Hatırı sayılır ışık hızı oranlarında ilerleyen şarapnel misali çok küçük parçalar kimisi gövdeye hafif fiskeler vurarak ani hareketlerle her yanlarından geçip gidiyordu. <i>Elimizden bir şey gelmez, saldıracağımız bir hedef yok karşımızda,</i> dedi kız içinden. İyisi mi olduğumuz yerden kımıldamayıp bekleyelim.</p>

  <p>Az önce minik ve dağınık bir kıvılcım olarak ortaya çıkan şey ışıktan bir perde gibi pırıltılar saçarak ön görüş alanlarına giderek yayılan çarpıcı bir parlaklık halini almıştı.</p>

  <p>“Ayrıca bol miktarda...” diye başlayacak oldu bir başkası, fakat tam o sırada bağlantı tiz bir ıslık sesi eşliğinde kesildi.</p>

  <p>Sıra halinde beklemekte olan gemilerden ikisi şiddetli ışık patlamalarına boğulup gözden kayboldu: Bunlardan biri, belki de ikisi sıranın uzak ucunda konuşlanmıştı ve...</p>

  <p>Bir sonraki patlama hemen yanıbaşında gerçekleşmişçesine sarstı tüm duyularını. Bu defa patlayan, bağlı bulundukları kanadın uçuş kolu komutanının gemisiydi. Yüzlerce kilometre uzaklıkta olmasına rağmen tüm gökyüzünü ışığa boğmuştu. Bunu ilkinin içinde ve etrafında cereyan edip göz kamaştırıcı bir beyazlıkla açan çiçekleri andıran bir diğer sessiz patlamalar silsilesi izledi. Demeye kalmadan, gemi dizisinin en ucunda devasa bir patlama daha meydana geldi. Ufkun birbirine çok uzak noktalarında patlak veren minicik ama yoğun olduğu her halinden belli ışık püskürmeleri önceden dört bir yanlarına konuşlanmış diğer savunma kanatlarının da benzer saldırılara maruz kaldığına işaret ediyordu.</p>

  <p>“Burada böyle elimiz kolumuz bağlı bekleyerek heba oluyoruz,” dedi Dicogra, sesini yükseltmemek için büyük çaba harcayarak. Oysa gerçekte kendi mürettebatından başka kimse yoktu dediklerini duyacak; kanadın geri kalanıyla ve onun da ötesindeki birimlerle aralarında tesis edilmiş olan iletişim kanalı, parazitler ve sinyal bozucular nedeniyle anlaşılmaz bir gürültü yumağına dönüşmüştü. “Nutche, uzun menzilli tarayıcılarla bakınca herhangi bir şey seçebiliyor musun?” diye sordu kaptan. Kendisi bakınca bir şey göremiyordu ama ne de olsa onun göstergeleri jajuejeinin faydalandıklarına kıyasla biraz daha soyut ve daha az hamdı. Ekranlarında ne kadar dikkatli de baksa bir türlü seçemediği bir hedefin izleri olsa gerekti halbuki.</p>

  <p>“Hiçbir şey yok,” dedi Nutche. “Birbiri peşi sıra meydana gelen sayısız çarpışmanın vücuda getirdiği ışık duvarının ötesinde ne olup bittiğini görmek imkansız.”</p>

  <p>Beş yüz kilometre ötede somut bir cismin tuzla buz olup radyasyona karışmasıyla beraber bir geminin daha patlatıldığını anladılar. Diğer gemilerden herhangi biriyle irtibat kurmak için hiç durmadan uğraşan kızın çabaları devamlı sonuçsuz kalıyordu.</p>

  <p>“Motorları ateşleyin,” şeklinde bir duyuru yolladı nihayet Dicogra. “Burada aciz siviller gibi pineklerken geberip gideceğimize pekâlâ o piçlerin üzerine atılıp da ölebiliriz.”</p>

  <p>“Fakat hanımefendi!” diye bağırarak duruma müdahale etmek istedi Mahil. “Bize ne olursa olsun buradan ayrılmamamız emredildi!” Mürettebatı içinde bir emre itaatsizlik yaptığını görmekten en çok şaşkınlık duyacağı kişiydi bu whule.</p>

  <p>“Silahlarınızı hazırlayın, Bay Mahil. Az sonra size hedef alıp vuracağınız bir şeyler bulacağımıza hiç şüphem yok.”</p>

  <p>“Bu kararınızı onaylamadığımı bilmenizi isterim. Yine de, emriniz uyarınca, kontrolümdeki silahlar ateşlenmeye hazır.”</p>

  <p>“İşte bu güzel; gidelim o halde!” dedikten sonra ana motoru harekete geçiren Dicogra, egzozu alev alev tutuşan gemiyi önleri sıra uzanmakta olan ışık duvarına doğru ok gibi ileri fırlattı.</p>

  <p>Diğer hiper-hızlı patlayıcılar gibi havayı yararcasına yanlarından geçen bir alıcı grubunun üzüm büyüklüğündeki bileşenleri Dicogra’nın gemisinin motor titreşimini anında algılayarak kendisini takip etmekte olan bir intihar roketine bildirdi. Bunun üzerine, vakit kaybetmeksizin hedefe odaklanan tek atımlık roket fırlatıcı, bunu yapmakla kendi kendini de imha ederek, onun üzerine X-ışını derecesi hayli yüksek lifçiklerden oluşan bir salvo gönderdi.</p>

  <p>Şunun şurasında üç parmak kalınlığındaki ışınlarca isabet alan ve onca hızına ve vektörlerine rağmen kısa ömürlü ışınların gövdesini delip geçerek önceden açılmış deliklerin çapını genişletmesine engel olamayacak kadar uzun süre bu ateşe maruz kalan <i>NMS 3304</i> talihsiz bir darbe yedi ve patlayıp dışarı uğrayan karşıt madde güç çekirdeği bir yandan devrilip kopmuş parçaları da kıvılcımlar saçarak öne doğru savurarak ve böylelikle, çarpışmalardan kaynaklanan göz kamaştırıcı ışık yağmurunun ona arkadan yavaşça vuran bir enkaz dalgası tarafından kısa süreliğine de olsa beslenmesine yol açarak, şiddetli bir radyasyon fışkırması eşliğinde infilak etti.</p>

  <p>Dicogra üzerine çöken korku dışında hiçbir şey hissedecek durumda değildi.</p>

  <p>Nutche, jajuejein ikinci kaptan, Ölüme Teslim Olma Şarkısı’na başlamaya ancak zaman bulabilmişti.</p>

  <p>Whule Mahil ise verdiği karardan ötürü kendilerini felakete sürüklemiş olan kaptanına dehşet ve öfkeyle karışık bir çığlıkla isyan etmeye fırsat bulmuştu; oysa bu üçlü, kendi gemileriyle aynı kanatta yer alıp da o an halen hayatta olan diğerlerinden yalnızca birkaç dakika önce buluşmuştu ölümle.</p>

  <p class="orta1"><b>•</b></p>

  <p class="girintisiz">Jaal Tonderon savaşın başlangıç evresini resmi haber kanallarının birinde seyretti. O sıra ’glantine’in Hortum adı verilen anakarasının güneyindeki Elcuathuyne Dağları’nda yer alan küçük bir konakta yakın akrabalarıyla birlikte tatildeydi. Tonderon Klanı’ndan geriye kalanlar —daha doğrusu, bunlar arasında savaşla daha doğrudan temas içinde olmayanlar— evin altında uzanan etrafı dik yarlarla çevrili alüvyon zeminli vadiye kurulu mütevazı tatil yeri Oburine kentine ve çevresine yayılmış bulunuyordu.</p>

  <p>“Herkes halinden memnun mu? Bir ihtiyacınız olmadığına emin misiniz?” diye sordu Jaal’in annesi. Bunun üzerine, bir mırıltı korosu kimsenin daha fazla bir şey yemeye veya içmeye ihtiyacı olmadığı konusunda ona teminat verdi. Hizmetkâr sayısı kelimenin tam anlamıyla dibe vurmuştu burada. Herkes kendisi için olduğu kadar başkaları için de bir şeyler yapmak, emek vermek durumundaydı. Alaycılıktan uzak sade bir yaşam tarzını ön plana çıkarması, sürece iştirak eden kişiler arasındaki bağların daha da sıkılaşmasına katkıda bulunması ve işbirliğini yüceltmesi bakımından böylesinin hepsi açısından iyi olacağı konusunda fikir birliğine varmışlarsa da, sürecin çabucak can sıkıcı bir yapıya bürünmesi kaçınılmazdı.</p>

  <p>“Anne, lütfen otur da biraz dinlen artık,” diyerek teskin etti onu Jaal. Kocası ve kız kardeşlerinden biri arasındaki boşluğa sığışıp koltuktaki yerini alması, vaktiyle bir o kadar gözde olan Rubensizm ile geçirdiği onlarca yılın ardından modaya uyup iyiden iyiye sıskalaşmış olan annesi için hiç de zor olmamıştı. Ekranlarda izledikleri haberler üzerine, orada hazır bulunanlar konağın arka kısmındaki penceresiz bodrum kata doluşmuştu. Dışarıda fena bir şeyler olabileceği ihtimaline karşı evin en güvenli yeri olarak görülüyordu burası. Eğer gerçekten de söylendiği gibi ’glantine ayı çevresindeki uzay boşluğunda büyük ölçekli çarpışmalar yaşanıyorsa, dışarıda kalmaları halinde tepelerine enkaz yağması hiç de sürpriz olmazdı.</p>

  <p>Halen ardından yas tutulmakta olan Braam Ganscerel’in bıraktığı boşluğu doldurup Tonderon Klanı’nın yeni başkâhini ilan edilen Venn Hariage, özellikle de klanlar içinde kıdem bakımından en önde gelenini temsil etmeleri dolayısıyla ve Bantrabal Klanı’nın uğradığı akıbet de göz önüne alınarak, daha fazla kayıp vermeye tahammülleri olmadığı yargısına varmıştı. Böylece, bir yandan şu bildik çalışmalarını yürüterek mevsimsel evleri arasında mekik dokumak şeklinde özetlenebilecek olan o önceden kestirilebilir döngüyü kırarak bütün klanların öteden beri faaliyet alanı olarak benimsediği bölgeleri tümüyle geride bırakıp Büyük Güney Platosu’na sınır teşkil eden yüksek tepelere göç etmişlerdi. Karşı karşıya kaldıkları boyutta bir savaş sırasında hiçbir ortamın tam anlamıyla güvenli olduğundan bahsedilemezdi elbet, ama en azından burası pek çok başka yere oranla daha gözden uzak ve de güvenliydi. Buraya nazaran çok daha fazla güven arz edebilecek yegâne ortam yeryüzü katmanının derinlikleriydi fakat oradaki sığınaklar da Omnokrasi ve Yönetim’e bağlı askeri birimlerce tıka basa doldurulmuş durumdaydı.</p>

  <p>Bazı insanlar ve örgütler ise kendilerini uzaya emanet etmiş ve her ne kadar resmi yaklaşım böyle yapmanın bu işe kalkışan geminin askeri bir gemi ya da mühimmat yüklü bir nakil aracı olduğu sanılmasına yol açacağı ve bundan dolayı da onunla seyahat eden kişiler açısından olduğu yerden kımıldamayıp gezegenlerinde kalmaktan çok daha büyük risk yaratacağı yönünde olsa da, sistemin iç kısımlarına doğru uzayıp giden o engin uzay boşluğunda gizlenebilme umuduyla küçük yerleşkelere ve özellikle de ufak çaplı sivil gemilere sığınma yolunu seçmişlerdi. Sanayici Saluus Kehar’ın kendi şirketi tarafından imal edilmiş gemilerden biriyle ortadan kaybolması buna kanıt teşkil eden ve ibret alınması gereken bir uyarı kabul edilip o yönde kullanılmıştı gerçi, fakat onun ya barış sağlamaya yönelik ve haliyle başarısızlıkla sonuçlanmaya mahkum bir misyonu yerine getirmek üzere işgalcilerle müzakereye gönderildiği ya da —hiç şüphesiz ki öncekine oranla çok daha düşük ihtimal olmakla beraber— ihanet edip düşmana katıldığına dair acayip söylentiler de ortada dolaşıyordu.</p>

  <p>Ancak iki boyutlu görüntü sunabilen düz bir ekran vardı önlerinde. Askeri birimler arasındaki haberleşmenin kapsamını daha geniş tutmaya yönelik bir ayarlamaydı bu belli ki. Nasqueron yörüngesinin ötesinde bir yerlere konuşlanmış bir kamera platformundan yansıyan görüntü, gezegenler dizgesinin en dış kesimlerinden bir uzay manzarası seriyordu gözlerinin önüne. Kumlu bir ışık bulutu tarafından aydınlanan bu sahnede, önce alazlanıp sonra giderek sönükleşen sayısız kıvılcımın adeta onlara göz kırpar gibi titreştiği ve sönen her kıvılcımın yerini hemen hiç beklemeksizin bir veya iki yenisinin aldığı gözleniyordu.</p>

  <p>“Bu gördüğümüz için ne diyeceksin peki, Jee?” dedi bedenden ayrılmış, duyanda sırf mesleğini yerine getirmek için konuşuyormuş intibaı bırakan bir ses.</p>

  <p>“Şey, Fard,” diye çok daha yavaşça cevapladı onu işinin ehli olduğu hemen anlaşılan bir diğer ses, “belli bir hedefe odaklanmaktan ziyade işgalcilerin girişeceği caydırıcı nitelikte herhangi bir baskın ya da tecavüzü önlemek bağlamında, ehm, savunma güçleri tarafından açılmış bir baraj ateşi bu.”</p>

  <p>“ ... Doğru ...”</p>

  <p>Göz kamaştırıcı beyaz ışıklar saçan daha büyük patlamalar ekran boyunca küçük kabarcıklar misali patlamaya ve etrafa saçılmaya başlamıştı şimdi. Kamera bunlardan olabildiğince fazlasını yakalayabilmek için bir o yana bir bu yana dönedursun, görüntü değişti ve tüm dikkatler arka fonunu yine örtü misali her tarafa yayılan uzak yıldızların oluşturduğu bir diğer harekât alanına çevrildi.</p>

  <p>Koltuğunda aşağı doğru kaykılarak yerde bağdaş kurmuş oturmakta olan kendinden yaşça küçük erkek kardeşine doğru eğildi Jaal. “Bize asla gerçeği söylemeyecekler, değil mi?” dedi sonra ona usulca.</p>

  <p>Ergenliğe doğru yapacağı son atılım gözüyle bakılan sürecin ardından sıskacık ve narin bir fizikle kalan Leax oturduğu yerde pek de rahat etmişe benzemiyordu. “Böyle söylememelisin. Hepimiz aynı saftayız, birbirimize destek olmamız gerekir.”</p>

  <p>“Evet, tabii.” Kardeşinin sırtını pışpışlarken çocuğun omzunun onun dokunuşuyla gerilip sertleştiğini hissetti Jaal. Birbirlerini gıdıklayıp yerde alt alta üst üste güreştikleri günler geride kalmıştı artık. Normalde onu fazlasıyla rahatsız edip kendini tuhaf hissetmesine neden olması beklenecek bu süreci umulmadık şekilde hızlı atlatmıştı çocuk. Onu bir şekilde yeniden temin edip kardeşinin gönlünü ferahlatma ihtiyacı duyan kız tam pışpışlama hareketini tekrarlayacaktı ki, kendisini dizginledi.</p>

  <p>Bu esnada ekrandaki görüntü <i>Gülle</i> isimli muharebe kruvazörünün güvertesinde cereyan eden hayranlık verici azim ve coşku sahnelerini yansıtan bir başka mini-sunuma geçiş yapmıştı.</p>

  <p>“Burada bizim yanımızda kendini çok işe yaramaz hissediyor olmalısın, yanılıyor muyum?” dedi Jaal’e amcası Ghevi. Yaşı şunun şurasında kırk civarında olduğu halde, bu uğurda harcayacak parası olan seksenlik bir ihtiyarın kendisine on yaşındaymış süsü vermede gösterdiği başarıyı aratmayacak şekilde, gerçekte olduğundan çok daha yaşlı bir görünüm sergiliyordu. “Hiç kuşku yok ki atıl kalmamak ve oradakilere katılıp bir şeyler yapmak için dayanılmaz bir arzu duyuyorsun.”</p>

  <p>“Teslim olmak gibi mesela,” şeklinde bir öneriyle araya girdi Jaal’in babası, o an odada bulunup pürdikkat ekrandaki görüntüleri izlemekte olan diğer aile fertlerinden cık-cık ve hşşş gibisinden ünlemlerle dolu yoğun tepkiler alıp Leax’ı hayretten bir an için nefesini kesecek kadar gücendirme pahasına. “Fena fikir değil,” diye yapıştırdı ardından, tepkiler karşısında hemen savunmaya geçerek. Jaal’in babası Üçüncü Öfke’ye düzenlenen saldırıdan beridir tüm bu savaş sürecine giderek artan bir alaycılık ve küçümsemeyle yaklaşır olmuştu. O da bir kâhindi ve aya yapılan saldırının birkaç hafta sonrasında Nasqueron’da bir dizi araştırmada bulunmak durumunda kalmıştı. Ortak Kullanım Tesisi’nin yok edilmesi ve bu olayı izleyen günlerde girişilen savaş hazırlıklarının gittikçe artan hızı dolayısıyla tüm bu araştırmaların sürüncemede kalması yetmezmiş gibi, Ahali Büyükelçiliği’nin oluşum sürecinde fikrine danışılmak üzere seçilen kâhinler arasında onun ismine yer verilmemişti. Diğerlerinin üzerinden onun bulunduğu yöne bir bakış atan Jaal gülümsedi babasına. Upuzun boyu, heybetli yapısı ve sarı saçlarıyla her zaman içten bir sevgi duyduğu biricik babasıydı o yine. Kızının bakışına beceriksizce tebessüm ederek karşılık verdi adam.</p>

  <p>“Modern savaşın tipik bir örneği bu,” dedi Ghevi. “YZler olmadığında bile işin büyük kısmı makineler ve iyi eğitimden geçirilmiş bir avuç birey tarafından kotarılıyor, görüyorsunuz işte. Bizim gibi geri planda bekleyenlere ise yapacak pek bir şey kalmıyor.” Odadaki erkeklerin hemen hepsi bilgece bir tavırla başını sallayarak söylenenleri onayladı. <i>Gülle</i>’nin üzerlerine ışın silahlarıyla ateş açtığı bir grup asteroidi un ufak edişini gösteren tanıdık sahneler yansıyordu o sırada ekrana.</p>

  <p>“İzninizle,” diyerek odadan ayrıldı Jaal. Ortam ansızın dayanılmaz ölçüde havasız ve aşırı sıcak gelmişti ona. Doğruca üst katın yolunu tutup kısa süre öncesine dek ailecek ekran başına geçme geleneğini sıklıkla yerine getirdikleri oturma odasından dışarı açılan balkona çıktı.</p>

  <p>Gün ışığı gökyüzünden çekildikçe sokak lambalarının ışıltısı dağınık şehre ve civardaki köyler ile müstakil evlere yayılmaya başlıyordu. Herkes bunun bir anlamı olmadığını öne sürse de, başta Sepekte’dekiler olmak üzere bazı kentlerde karartma uygulaması söz konusuydu.</p>

  <p>Karanlığın çökmesiyle beraber gittikçe soğumaya başlayan havada ağır bir ağaç ve rutubet kokusu vardı. İncecik giysileri içinde ürpererek titreyen Jaal’in düşünceleri birden Fassin’e odaklandı. Son dönemde sıklıkla suçluluk duygusuna kapılıyordu çünkü onu aklına bile getirmeden bir tam gün geçirdiği bile oluyordu artık ve bu pek öyle sadakate sığan bir davranış gibi gelmiyordu ona. Adamın o an nerede bulunuyor olabileceğini, halen hayatta olup olmadığını ve kendisini hiç düşünüp düşünmediğini geçirdi aklından.</p>

  <p>Başını şehir seviyesinden ve karşı taraftaki tepelerin yamaçlarına saçılmış sıra sıra ışıktan kaldırıp daha yukarıdaki ağaç kümelerinde ve onların da üzerindeki tepesi karla kaplı yalçın zirvelerde gezdirerek nihayet pırıltılı bir konfeti yığını gibi kamaşmakta olan minik ve kıpırtısız yıldızlarla bezeli gittikçe kararmaya yüztutmuş mor renkli semaya çevirdi.</p>

  <p>Sonra, o küçük pırıltılardan birinin şişerek nükleer bir patlamaya veya bir karşıt madde patlamasına veya ona benzer başka bir şeye dönüşüp de kendisini kör edeceği yönünde ani ve tarif edilemez bir korkuya kapılarak gözlerini oradan ayırdı ve yeniden içeri girdi.</p>

  <p><i>Gökyüzünden korkuyorum, başımı çevirip yukarı bakmak bile ürkütüyor beni,</i> diye tekrarlıyordu kendi kendine, diğerlerine katılmak üzere bir kez daha aşağı inerken.</p>

  <p class="orta1"><b>•</b></p>

  <p class="girintisiz">Donanma Amirali Brimiaice tüm mürettebatınınkiyle birlikte kendi ölümünü ve vaktiyle üzerinde tek bir leke dahi bulunmayan güzelim gemisinin yok edilişini en ince ayrıntısına dek ve üstelik ağır çekimle kendisine iletilen görüntüler eşliğinde seyretme olanağı bulmuştu.</p>

  <p>Alarm sirenleri ve rüzgârınkini andıran güçlü ve tiz bir diğer ses incecik hava kütlesini bütünüyle dolduruyordu. Kesif bir duman tabakası geminin ön kısmındaki seyir ekranını bir süre için görünmez kıldıysa da çok geçmeden dağılmıştı. Kumanda güvertesinin çeyreği kadar bir alan kaplayan enkaz ilk patlamanın ardından soğuyup dinginleşirken bazı noktalarından halen iniltiyi çağrıştıran gıcırtılar yükseliyordu. Çeşitli türlerden yaratıklara ait kopmuş uzuvlar ve parçalanmış beden kesitleri daire şekilli alanın dört bir yanına saçılmıştı. Elinden geldiğince çevresine bakındı. Gövdesinin sol yanının aşağı kısmında, kan pıhtılaşması yoluyla kapanmayacak büyüklükte, ciddi yara teşkil eden bir delik açılmıştı. Dışarıdan bakıldığında onun küçük bir uzay aracı gibi görünmesine neden olan zırh kaplı uzay giysisi Brimiaice’nin yaşamını kurtarmış, ya da en azından ölümünü geciktirmişti belli.</p>

  <p>Sonra birden, yoğun bir ıslık sesi çevresindeki havayı doldurdu.</p>

  <p><i>Benim durumum da tıpkı gemiminki gibi,</i> diye düşündü o an. <i>Delik deşik olmuş, yaşamı bedenini hızla terk eden, yara beresini kapayıp iyileştirme yetisinden yoksun.</i> Birilerini görebilmek, kumanda güvertesinde kendinden başka sağ kalmayı başarabilmiş herhangi biri olup olmadığını anlamak için gözlerini telaşla çevrede gezdirdiyse de, tek görebildiği, cesetlerdi.</p>

  <p>Normalde hepsinin kendi özel kabinine kapanmış olması gerekirdi, fakat geminin şok jeli kabinleriyle ilgili bazı son dakika problemleri yaşanmıştı —bu durum muhtemelen bir sabotajın sonucuydu, ama öyle olmayabilirdi de— ve bu yüzden kumanda odasındaki mürettebat oturmak, yere uzanmak veya yüksek yerçekimli koltuklara kurulmuş vaziyette havada süzülmek durumunda kalmıştı. Her hâlükârda son derece ümitsiz bir savaş olurdu onlarınki, ama bu vaziyetteyken hareket kabiliyetlerinin normalde olması gerekenden çok daha kısıtlanmış hale geldiği gerçeği durumu daha da çıkmaza sokuyordu.</p>

  <p>Varlığının şu aşamadaki en büyük kanıtı dışa doğru genişleyen kıvrık liflerden oluşma büyük bir tarağın <i>Gülle</i>’nin ana ekranına yansıyan görüntüsü olan işgal filosu sistemin oldukça derinlerine girmiş bulunuyordu artık. Kimisi on kilometrenin altına dek inen mesafelerden kimiyse kilometrelerce uzaklıktan savunma güçlerine yıkım ve ölüm yağdırmakla meşgul olan düşman gemilerinin kendisi ise halen büyük ölçüde gözlerden uzaktı.</p>

  <p>Uzun menzilli alıcıların çoğu bizzat onlar tarafından ya da onların Öteden Gelen müttefiklerince çoktan imha edilmişti. Savunmacıların eline nitelikleri abartılmış teleskoplardan başka bir şey kalmamıştı şimdi. Karşılarında çevre şartlarına uyum sağlayıp birer hayalet gibi gizli ilerlemeyi başaran büyük gemiler ve gökyüzünde hareketli birer benek misali hızla oradan oraya uçuşan daha küçükçeleri dışında bir şey bulamıyorken, kendilerine saldıran şeyin kim ve ne olduğunu görme şansları fazla yoktu. Donanma amiralini dayanılmaz bir utanca boğan şeylerin başında bu geliyordu zaten. Mağlup olmak ve ölmek yeterince kötüydü, ama savrulup bir kenara atılmak ve bunu neyin ve kimin yaptığını bile doğru dürüst görememek nedense çok daha beter geliyordu ona.</p>

  <p>Çok uzakta konuşlanmış çeşitli gemiler ile daha yakın mesafede bulunan orta büyüklükte araçlardan ve mürettebatsız işleyen fırlatma rampalarından, avcı aygıtlardan, silah taşıyan insansız mekiklerden ve etkinliklerini artırmak üzere bir araya kümelenmiş alt düzey mühimmat gemilerinden ateşlenen pek çok nükleer başlıkla veya GM savaş başlığıyla, tek atımlık hiper-hızlı fırlatıcılarla ve ışın silahlarıyla, ışık hızınınkine yakın bir sürate sahip mikro mühimmat taşıyan sulusepken bulutlarıyla, yüksek enerjili lazer silahlarıyla ve buna benzer daha başka bir düzine savaş gereciyle donatılmış füzeler kâh havada süzülerek kâh gökyüzünü yarıp geçerek zifiri karanlığın içinden çıkageliyordu.</p>

  <p><i>Gülle</i> ve onu perdeleyen on iki destroyer hatırı sayılır bir donanma teşkil ediyordu. Doğrudan doğruya taktisyenlerin onun beynini teşkil ettiğine emin gözüktüğü mega büyüklükteki gemiyi hedef alarak düşman filosunun merkezine gözüpek bir saldırı düzenleme görevini üstlenmişlerdi. İstilanın başlamasına henüz haftalar varken sistemin iç kısımlarından ayrılıp Sepekte’deki tersane yerleşkesinin yörüngesini gizlice terk etmişler ve motorlarının titreşimini düşmanın dikkatinden gizleme kaygısıyla yolculuğun bu bölümünü beklediklerinden çok daha uzun sürdürmek zorunda kaldılarsa da nihayet sistemin esas düzleminin en yukarı kesimlerine dek çıkmayı başarmışlardı. Bir kez yola koyulduktan sonra sinyal üzerinden haberleşme yöntemine kendi aralarında bile başvurmamışlardı, ta ki işgal donanmasının merkez noktası grubun en önünde ilerleyen destroyerin menziline girene kadar.</p>

  <p>Ansızın hasımlarının ortasına dalarak işgalcileri gafil avlamaktı planları, oysa onlar tarafından fark edileli uzun zaman oluyordu. Nitekim, çeşitli gemilerden oluşan bir müfreze onların meydan okumasına karşılık vermek üzere bulundukları yöne doğru yola çıkmıştı: Her biri boyutça kendilerinden daha küçük bir avuç gemi refakatinde ilerleyen, olası bir teke tek kapışmada her biri Gülle’yi alt etme kapasitesine sahip sekiz veya dokuz gemiden oluşuyordu üzerlerine atılan kuvvet. Bu yeni gelişme üzerine Brimiaice’nin filosunu oluşturan gemiler hızlarını artırıp başlangıçtaki hizalarını bozmuş ve dip dibe yol almaktansa yüksek hızlı patlayıcılara açık hedef teşkil etmeyecekleri bir şekilde göğe yayılmayı tercih etmiş olsalar da, bu pek bir şeyi değiştirmemişti. Destroyerler yok edilmiş, savaş kruvazörü ise sırf diğerlerine kıyasla daha ağır kaldığı için kaçınılmaz olan sona doğru koşamayıp ancak hantalca ilerleyerek icabına bakılma sırasında en sona kalmış olsa da saf dışı bırakılmaktan kurtulamamıştı.</p>

  <p>Brimiaice işin böyle sonlanacağını çok önceden tahmin etmişti. Hepsinin tahmini bu yöndeydi zaten. Bu işe kalkışma fikri bizzat ona aitti ve sırf başarıya ulaşmasının ne denli imkânsız olduğunu bildiğinden bu misyonu yüklenmeye gönüllü olmuştu. Mürettebatın baştan aşağı gönüllülerden seçilmiş olmasını yeğlerdi aslında, ancak görevin içerdiği gizlilik ister istemez bunun önüne geçmişti. Bu yüzdendir ki yolculuk sırasında bazı sorunlarla karşılaşacağına kesin gözüyle bakıyordu, gelgelelim mürettebat içinde en ufak bir korkaklık belirtisi gösteren olmadı. Hem olur da plan mucizevi bir şekilde hayata geçirilirse ve görev başarıyla tamamlanabilirse, adamlarıyla beraber kendisi de Mercatoria Çağı’nın en büyük efsaneleri arasındaki yerini alacaktı. Gerçi bu, ne onun ne de adamlarının o filoya katılıp bilinmeyen bir sona doğru yola çıkışının ardında yatan asıl sebepti, ama yine de, bu hayal gerçekleşse hiç fena olmazdı doğrusu. Kaldı ki işgal donanmasının kalbini hedef alan hüsranla sonuçlanmaya mahkum bu çılgınca girişim onların tereddüde kapılıp birkaç saniye duraklamasına sebep olsa da, bunu yapmaya yine de değerdi. Böyle yapmakla yadsınamayacak bir cesaret ve yırtıcılık sergilemiş ve acizce sinmediklerini ya da kendilerini korkudan donakalma veya haysiyetsizce teslim olma gibisinden aşağılayıcı durumlara düşürmediklerini ispatlamış oluyorlardı en azından.</p>

  <p>Tam o sırada bir diğer patlama bütün gemiyi ve Brimiaice’nin içine yerleşmiş olduğu koltuğu şiddetle sarstı. Solundaki enkaz yığını bu sarsıntının etkisiyle hafifçe yer değiştirince büyük ve kıvrık bir yaprağı andıran eğri bir metal parçası yerinden kopup hızla düşerek yanından kıl payı geçip gitti. Bu son patlama öncekilere oranla daha güçlü olmakla birlikte belki de kumanda güvertesindeki hava büyük ölçüde boşalmış olduğundan, çok daha az gürültü koparmıştı. İşitilmekten ziyade, hissedilen türde bir patlamaydı bu.</p>

  <p>Karanlık. Tüm ışıkların söndüğü, ekranların giderek silikleştiği, gerçekte artık var olmayan görüntülerin o en ufağından da olsa bir ışık kaynağı yakalama, bir kumanda panosu, alt-ekran veya halen işler durumdaki herhangi bir şey tespit etme arzusuyla çevresine bakındığı sırada gözleri önünde oradan oraya zıplayan hayaletler misali zihninde canlandığı zifiri bir karanlık.</p>

  <p>Gelgelelim karanlığın içinde hiçbir şey seçemedi gözleri.</p>

  <p>Ve her yanın karanlığa gömülmesi ve son hava kütlelerinin de hem kumanda odasını hem de uzay elbisesini terk etmesiyle beraber derin de bir sessizlik çöktü ortama.</p>

  <p>İçinde bir şeylerin çöktüğünü hissetti Birimiaice. İç organlarının şişip dışarı uğrayarak bedeni ile uzay elbisesinin iç yüzeyi arasındaki boşluğa taştığını duydu. Bunun canını acıtacağını sanmıştı, ki öyle de oldu.</p>

  <p>Yan tarafında bir yerlerde göz ucuyla hafif bir ışık yakalayınca o yöne çevirdi bakışlarını ve söz konusu ışık yavaş yavaş tüm kumanda odasını doldururken, savaş kruvazörünün gövdesinin dışarıdan şaşırtıcı ölçüde parlak görünen siluetinin farkına vardı.</p>

  <p class="orta1"><b>•</b></p>

  <p class="girintisiz">Borquille saray muhafızlarından Teğmen Inesiji, açık kahverengi ve kızıl tonlardaki kalıntıları yassılıp toz haline gelmiş bir boru gibi Hierchon Sarayı önündeki meydan boyunca uzanan harap olmuş atmosferik güç sütununun enkazı içindeki kratervari küçük çukurda kolları ve bacakları dört bir yana açılmış şekilde sere serpe yatıyordu. Kilometrelerce yükseklikteki sütun o gün sabahın erken saatlerinde gerçekleşen ilk saldırı sırasında düşman filosunun kimliği belirlenemeyen bir unsurunun elinden kaide kısmına doğrudan bir isabet almış ve tabanından başlamak üzere kendi yüksekliğinin yarısı kadar bir mesafe boyunca —tüm heybetiyle alçalırken meydanı, sarayı ve kentin tüm yakın kesimlerini gökgürültüsünü aratmayacak bir ses eşliğinde sarsarak— şaşılası bir yavaşlıkla yıkılıp yerle en son buluşan daire biçimli zirvesinin meydanı çevreleyen alçak binalara toslamasıyla birlikte gerek altında gerekse üstünde helezon biçimli hortumlar oluşturarak göğe doğru yükselen yüz metre genişliğinde kocaman bir ‘O’ harfi görünümlü ani ve muazzam bir toz ve buhar halkası oluşturmuştu.</p>

  <p>Inesiji bu olayı sarayın tepesinden, büyük enkaz bulutunun çöktüğü yerin yüzlerce metre yukarısında kalan kamuflaj ağının ardına gizlenmiş nabız silahının kontrol paneli arkasına sinmiş vaziyette izlemişti. Kimi insan kimiyse whule türüne mensup silah arkadaşlarının cesetleri silahın gerilmiş şekilde uzanan her üç bacağı çevresine yığılı vaziyette, hareketsiz yatıyordu. Onların üzerine nötron silahları yanı sıra çeşitli bombalar ve ışınlar boca eden işgalciler civardaki diğer biyolojik canlıların da neredeyse tümünü öldürmüştü. Jajuejein ırkından olanları öldürmek ise pek o kadar kolay değildi. En azından, diğerleri kadar hızlı öldürülemiyorlardı. Aldığı yaralardan ötürü acı çeken ve hareket kabiliyetini büyük ölçüde yitiren Inesiji birkaç gün içinde ölüp gidecekti nasıl olsa, ama halen elinden bir şeyler gelebilirdi belki.</p>

  <p>Sefiller Tarikatı sarayın zarar görmesini istemediğinden, saldırı gerçekleştirilirken bunu temin edecek cinste silahlar kullanılmıştı. Bu doğrultuda, meydana asker indirmek ve sembolik hedeflerini gerçekleştirmek için onları saraya sokmak durumunda kalacaklardı. Bu zorunluluk onların incinebilirliğini bir nebze artırıyor, savunmacılara ise düşmana gerçek anlamda kayıp verdirip onurunu kurtarma fırsatı yaratıyordu.</p>

  <p>İlk silah platformlarının vızıltısı ortalığı çınlatmaya başladığında teğmen onları duymazlıktan gelmişti. İnsansız hava araçlarından biri onun bulunduğu yerin hemen yakınından uğuldayarak geçip gitmiş, az ileride bir an tereddüt içinde durakladıktan sonra yoluna devam etmişti. Ölülerin yerini tespit etmeye odaklanmış olan alıcıları belli ki canlı bir jajuejeini yakalamaya ayarlı değildi. Hava indirme birliklerini taşıyan gemiler nihayet alçalıp yıkıntılar ve cesetlerle bezeli meydanın kilit noktalarına konduğunda bile Inesiji gizlendiği yerden çıkmayıp sabırla beklemişti. Sırasıyla dört, beş, altı hava nakliye aracı meydana bir bir konup tepeden tırnağa silah kuşanmış ve dev boyutlarda eksoiskeletli<a id="k24" href="../Text/dipnotlar.xhtml#a24"><sup>[24]</sup></a> hayvanlarınkini andıracak ölçüde ağır zırhlarla donanmış mangalarca askeri meydana boşaltmıştı.</p>

  <p>İlk dalganın ardından öncekilere nazaran daha büyük ve gösterişli bir diğer aracın meydana iniş yapmasıyla beraber Inesiji nabız silahının vuruş şiddetini maksimum seviyeye getirdi ve güvenlik tamponlarını devre dışı bırakıp tüm gücüyle tetiğe asılarak ilkin aşağıdaki büyük hava indirme aracının üzerine mermi yağdırdıktan sonra elini tetikten çekmeksizin namluyu diğer küçük gemilerin üzerinde bir süre gezdirdi ve en sonunda silahı otomatik hareket konumuna ayarlayıp onunkine cevaben açılan salvo birkaç saniye evveline dek durduğu yeri biçmeden ve küre biçimli büyük binanın yanında yirmi metre derinliğinde bir delik açmadan hemen önce, sımsıkı tuttuğu tabancasından başka silahı olmadığı halde oradan bir an önce uzaklaşma çabasıyla kıvrımlar çizerek göz alabildiğine uzanan tünel boyunca düşe kalka ilerlemeye başladı.</p>

  <p>Bulunduğu yerden, boylu boyunca devrilmiş olan atmosferik güç sütununun çok aşağılardaki enkazının orta yerinde açılmış deliği görebiliyordu. Deliğin üzerinden yükselen dumanlar dineli çok olmamıştı. Aradan saatler geçti. Bu süre zarfında, her defasında enkazın ve çevre binaların ayrı bir noktasını siper alıp ateş ettikten sonra hemen yer değiştirerek iki küçük indirme aracı haklayıp yere indirmiş ve bir düzine daha savaşçı öldürmüştü. Hasımlarını bu denli güç duruma düşüren şey, karşılarında bir jajuejein olduğunu akıllarının ucundan bile geçirmeyip peşinde oldukları kişinin bir insan olduğu yanılgısına kapılmalarıydı. Bir jajuejein, özellikle de üniformasını ya da giysilerini çıkarmış halde enkaz yığınları arasında oradan oraya koştururken, hiç de bir askerin görünmesi gerektiği gibi görünmüyordu onların gözüne; bir avuç madeni çer çöp ya da bir elektrik kablosu düğümü görüyorlardı nereye baksalar. Eksoiskelet giymiş bir asker yerdeki enkazın içinde gözüne takılan tabancayı almak üzere farkında olmadan doğruca Inesiji’nin gizlendiği yere yürüyünce bir çeşit ağa takılmış ve bu ağın gerçekte Inesiji’nin kendisinden başka bir şey olmadığının farkına dahi varamadan onun tarafından öldürülmüştü. Silahın yerden kendi iradesiyle yükselip ona doğru çevrildiğini zanneden askerin şaşkınlıktan donakalıp başından vurulması olsa olsa birkaç saniye almıştı.</p>

  <p>Gelgelelim artık Inesiji de kendisini pek iyi hissetmiyordu. Radyasyonun yol açtığı zarar onun bedenine de işlemeye başlamıştı. Gözü kararıyor, giderek daha sık tökezliyordu. Gece çökmek üzereydi ve sabahı göreceğine dair umudu giderek azalıyordu. Kentin her yanından dumanlar yükseliyor, gerek şehir semalarında gerekse yer seviyesinde cereyan eden parlak ışımaların ardı arkası kesilmiyordu. Silah sesleri, patlamalar... Çevresini saran seslerin hepsi öyle içi boş ve anlamsız geliyordu ki ona artık.</p>

  <p>Hemen yakından, krater biçimli küçük oyuğun bir kenarının ardından, eksoiskeletli bir başka askerin civarda olduğunu haber veren pat-pat-pat ayak sesleri yükseldi birden. Görünüşe göre, gittikçe ona doğru yaklaşıyordu üstelik.</p>

  <p>Küre biçimli binanın günbatımı altında solgun yansımalar sergileyen yüzeyine son bir kez baktıktan sonra eksoiskeletli askerin tam olarak nereden yaklaşmakta olduğunu görmek üzere yavaşça doğruldu ve yüz metre kadar yukarıdaki bir silah platformundan üzerine yağdırılan lazer liflerince delik deşik edilip can verdi.</p>

  <p class="orta1"><b>•</b></p>

  <p class="girintisiz">Altın ve platinle kaplanmış gövdesi pırıltılar saçmakta olan büyük gemi, yarım kilometre mesafeden bakıldığında, Borquille’deki Hierchon Sarayı’nın daha küçükçe —ve de hareket halindeki— bir versiyonuna benziyordu. Devasa boyutta pırıl pırıl bir tohum gibi süzülerek ilk pus katmanı ve onun da altındaki bulutların üst sınırı boyunca aşağı doğru battıkça battı. Ona eşlik etmekte olan gemilerin küçük birer oku andıran sivri şekilleri böcek misali bir sağa bir sola salınıp zikzaklar çizerek koca geminin etrafında kendilerine yol çizmeye çalışıyordu.</p>

  <p>Tam o sırada, uzaktan bakıldığında gümüşi parıltılar saçan bir Dretnotu çağrıştıran bir gemi, bir kilometre mesafede, aşağıdaki bulut katmanları arasından burnunu çıkardı ve belli bir yüksekliğe ulaşınca eğimini düzeltip beklemeye koyuldu. inişini bir süre daha sürdüren altın kaplı gemi ise hızını keserek çok geçmeden kendisinden biraz daha küçük olan karşılayıcısıyla aynı seviyeye gelip durdu.</p>

  <p>Gümüş gemi altın olana sinyal gönderip ondan kendisini tanıtması talebinde bulundu.</p>

  <p>Ahali gemisinin mürettebatı farklı unsurların sentezlenmesi yoluyla elde edildiği aşikâr olmakla birlikte yine de duyanlar üzerinde büyük etki bırakan güçlü bir sesin şöyle dediğini duydu: “Ben Hierchon Ormilla, Ulubis Mercatoriası’nın yöneticisi ve Sürgündeki Ulubis Mercatoria Hükümeti’nin lideri. Bu da benim gemim, Devlet Mavnası <i>Creumel.</i> Bendeniz, kurmaylarım ve aile mensuplarımla beraber geçici bir barınak ve sığınak bulmak üzere buraya gelmiş bulunuyorum.”</p>

  <p>“Nasqueron’a hoşgeldiniz, Hierchon Ormilla.”</p>

  <p class="orta1"><b>•</b></p>

  <p class="girintisiz">“Sana nasıl muamele ediyorlar, Sal?”</p>

  <p><i>Luseferous VII</i>’nin derinliklerinde bir yerdeki hücresinde Saluus’u ziyarete gelmişti Liss. Kapıyı çevreleyen ince fakat bir o kadar sağlam zar şeffaf bir kabarcık gibi içe doğru şişerek kızın önü sıra hücreye girmiş ve Sal’ın bir yandan oracıktaki bir ekranda bir şeyler okuyarak üzerinde oturduğu, hücrenin duvarı oyularak şekillendirilmiş sıranın yanına dek gelmişti.</p>

  <p>“Bana yeterince iyi davranıyorlar,” dedi kıza. Aradaki zar her ikisinde de çok uzaktan geliyormuş izlenimi uyandıracak şekilde değiştiriyordu seslerinin tınısını. Sal ayağa kalktı. “Ya sen nasılsın?”</p>

  <p>“Ben mi? Ben kahramandan da öteyim artık, Sal. Bazılarının gözünde yarı tanrıçayım.” Ekrana doğru başını salladı kız. “Orada neye bakıyorsun öyle?”</p>

  <p>“Sefiller Tarikatı’nın yaratıcı liderleri Başrahip Luseferous’un rehberliğinde tarihe kazıdığı görkemli geçmişi okuyorum.”</p>

  <p>“Ah-haa.”</p>

  <p>“Lütfen bana tüm bunların önceden planlanmış olmadığını söyle, Liss.”</p>

  <p>“Hepsi önceden planlanmış değildi, Saluus.”</p>

  <p>“Liss senin gerçek adın mı?”</p>

  <p>“Gerçek derken kastettiğin nedir?”</p>

  <p>“Önceden <i>planlanmamıştı,</i> değil mi? Benim rehin alınmam yani.”</p>

  <p>“Tabii ki hayır.” Duvarın kapı tarafına düşen kısmına oyulmuş küçük sıraya çöküverdi Liss. “Hazırlıksız gelişen bir olaydı o.”</p>

  <p>Onun kalkmasını bekledi Sal, ama kızın bunu yapmaya niyeti yok gibiydi. Kendini iyice salarak oturduğu yere gömülmüş vaziyette ona bakıyordu Liss. “Bu fikri sana bizzat ben verdim, değil mi?” dedi Sal sonra. “Thovin’in beni kaçış hazırlığı yapmakla suçladığını sana kendim anlatmıştım.”</p>

  <p>“Bir süredir senden en iyi nasıl faydalanabileceğimi düşünüyordum,” diyerek itirafta bulundu kız. “Ama buraya düşmene sebep olan gelişme son anda, her şey tam kopmak üzereyken yaşandı. Orada seninle beraberdik, gemi kalkışa hazırdı ve onu nasıl sürdüğüne daha önce de tanık olmuştum ve bunu yaparken hiç zorlanmadığını gayet iyi biliyordum.” Konuşmanın bu noktasında omuzlarını silkti Liss. “Yapmaları gereken tek şey ona el koymak ve bir savaş başlığı yerleştirerek onu füze niyetine kullanmaktı.”</p>

  <p>“Benden en iyi böyle mi faydalanabileceğini düşündün gerçekten?”</p>

  <p>“Daha fazlasını yapabilirdik pekâlâ, ama ben o kadar uzun boylu düşünmedim. Seni denklemdeki yerinden çekip alarak herkesin huzurunu bozmakla yetinecektim. İşgalcilere katılmak üzere tabanları yağladığın izlenimi uyandırmak savunma tarafının moralini derinden sarsan bir etki yaratacaktı. Aynen de öyle oldu. Hedeflediğim akıl karışıklığını yaratıp herkesin aklına şüphe düşürmeyi başardım.”</p>

  <p>“Böyle yapmakla son derece fırsatçı bir yaklaşım sergilemiş oldun.”</p>

  <p>“Ben bir Öteden Gelen’im. Biz kendi çıkarımızı gözetmek üzere yetiştiriliriz.”</p>

  <p>“Onca zamandır benim peşimde miydin yani? Beni bir tür hedef olarak mı görüyordun?”</p>

  <p>“Hayır. Burada da fırsatçılık söz konusu. Ne etkin ve beklenmedik bir silah, değil mi?”</p>

  <p>“Peki ya Fassin?”</p>

  <p>“Tanışmış olmaktan yarar sağladığım biri. Gerçek anlamda casusluk işleri için uygun değil, ama onu teması sürdürmeye değer kılan özellikleri var. Beni sana ulaştıran o olduğuna göre, bu saptamamda yanılmış sayılmam. Şimdiye ölmüştür muhtemelen, yine de emin olamayız buna. Halen Nasq.’ta bir yerlerde kayıp.”</p>

  <p>“Neler olup bitiyor? Sistemin genelinde demek istiyorum... Savaş çoktan başladı, değil mi? Buradakiler bana bilgi vermeye yanaşmıyor, şu gördüğün ekran ise sadece kütüphane kısmına giriş olanağı tanıyor.”</p>

  <p>“Ah, evet, başlamasına başladı savaş.”</p>

  <p>“Ve?”</p>

  <p>Kısa bir ıslık çalan Liss inanmaz bir edayla başını iki yana salladı. “Bir görebilsen keşke... O gemilerden bazılarını sen yaptırmıştın değil mi? Esaslı dayak yediler doğrusu. Taraflar arasındaki güç dengesi öyle eşitsiz ki. Son gemisine kadar savaşılacağına dair o palavralara ne demeli peki? Hepsi fos çıktı. Savaşın uzayda cereyan eden kısmı neredeyse sona erdi. Hierchon’a gelince... Ortadan kayboldu.”</p>

  <p>“Sadece askeri birimler mi katılıyor savaşa? Şu âna dek hedef alınan herhangi bir şehir veya yerleşim oldu mu?” Bir an için kızla göz göze gelen Sal çok geçmeden bakışlarını yere indirdi. “Orada pek çok yakınım var, Liss.”</p>

  <p>“Evet, sen de bir insansın, Saluus, bunu biliyorum. Böyle rol yapmana gerek yok.”</p>

  <p>Adam başını tekrar kaldırıp bu defa sertçe ona baktıysa da içinde merhametten eser olmayan bir ifadeyle karşılaştığıyla kaldı. O gün gözleriyle uyum sağlayacak şekilde soluk mavi renkte ince bir uzay elbisesi vardı hâlâ kızın üzerinde. Boynunu çevreleyen kalın miğfer-yaka onun yüzüne dövüşken kuşlarınki gibi tuhaf bir görünüm kazandırıyor, sımsıkı toplayıp arkaya attığı saçları adeta bir tabağa konmuş gibi açığa çıkardığı kafasının olduğundan daha küçük görünmesine yol açıyordu. “Şu âna dek fiilen ele geçirilen tek yer, Borquille,” dedi ona kız, insafa gelip onun gönlüne su serpmek istercesine sesini yumuşatarak. “İşler biraz karışık yürüyor. Yine de şu âna kadar haber değeri taşıyacak aşırı bir şiddet eyleminde veya hunharlıkta bulunulmadığını biliyoruz.”</p>

  <p>Derin bir iç geçiren adam kendisini ekranın yanındaki ufak sıraya bırakıp arkasına yaslandı. “Neden siz... yani, Öteden Gelenler... bu... bu heriflerle işbirliği yapıyorsunuz?”</p>

  <p>“Sizin gibilerin canımızı sıkmasını engelliyorlar.”</p>

  <p>“Bizim gibiler mi? Mercatoria’dan mı bahsediyorsun?”</p>

  <p>“Tabii ki o kahrolasıca Mercatoria’dan bahsediyorum.”</p>

  <p>“Sebep bu mu yani?”</p>

  <p>“Siz piçlerin başında uğraşacak ne kadar çok bela olursa bizi öldürmeye o kadar az vaktiniz kalır. Bu gerçekten de çok basit bir denklem, Sal.”</p>

  <p>“Size saldırdık çünkü siz de bize saldırmıştınız.”</p>

  <p>Oturduğu yere daha bir yayılıp bacaklarını hafiften araladı Liss. Alaycı bir tavırla gözlerini deviriyordu konuşurken. “Ah, haydi ama, biraz bir şeyler öğren be adam,” dedi derin derin nefes alarak. Sonra başını olumsuz yönde sağa sola salladı ve yeniden toparlanıp oturuşunu düzeltti. “Hayır, Saluus,” diye açıklamaya girişti bir kez daha. “Bize saldırdınız çünkü kendimizi adına Mercatoria denen yere göğe sığdıramadığınız o pislik şebekesine teslim etmeye razı olmadık. Başkaları için iyi bir örnek teşkil ederiz korkusuyla bizi kendi halimize bırakmayıp huzur içinde yaşamamıza izin vermediniz. Yerleşkelerimizi ve yaşamgemilerimizi hedef tahtası yaptınız, böylece milyonlarcamızı katlettiniz. Oysa biz, sadece askeri birimlerinizi ve altyapınızı hedef alıyoruz. Gel gör ki terör estirmekle suçlanan her nasılsa biz oluyoruz.” Hızını alamayıp isyankâr tavırla yeniden başını çırparken bir yandan ayağa kalktı. “Lanet olsun sana, Sal,” dedi sonra uysal bir sesle. “Kibrinden ve o lakayt bencilliğinden dolayı sana lanet olsun. Çok zeki olup da işe yarar bir şeyler düşünme zahmetine girmeyen beynine lanet olsun.” Böyle dedikten sonra, hücreden çıkmak üzere arkasını döndü kız.</p>

  <p>Bunu yaparken az daha şeffaf zara çarpıp ona dolanacak şekilde birden ayağa fırladı Sal. “Benim için bir şeyler hissettiğin oldu mu hiç?” diye sıraladı sözcükleri hiç düşünmeden.</p>

  <p>Olduğu yerde durup omzunun üzerinden arkaya baktı kız. “Küçümseme dışında mı?” Bu cevap üzerine adam dudağını ısırıp başını başka yöne çevirirken ince bir tebessüm oluşmuştu kızın dudaklarında. Adamın bu hareketi göremeyeceğini bile bile, usanmışça iki yana salladı başını. “Senin için birlikte olmaktan zevk alınacak biri denebilir, Sal,” dedi, bu lafın fazla kendini beğenmişçe kaçmayacağını umarak. Hem öyle olsa bile, bunun ne önemi vardı ki?</p>

  <p>O söyleyecek başka bir şey bulmaya çalışadursun, kız hücreyi terk etmişti bile.</p>

  <p class="orta1"><b>•</b></p>

  <p class="girintisiz">Koza 4409 ve içindeki herkes ölüm cezasına çarptırılmıştı. Onlara öyle bildirilmişti en azından. İnanılması güç bir durumdu bu. Neyse ki bunun gerçekleşmeme olasılığı vardı halen.</p>

  <p>Bu karara verilen tepkiler kişiden kişiye farklılık gösteriyordu. Bazıları isyan etmiş ve bunun karşılığında, sivil yönetime inanılıp inanılmadığına bağlı olarak kimi uzlaşmaya yanaşmaz bir şekilde kimiyse vahşice alt edilmiş, bazıları sarhoşluğun ve kendinden geçmenin farklı yollarına sığınmış, bazı diğerleriyse sevdiklerinin yanında kalmakla yetinmiş veya son saatlerini pek de sevmedikleri kimselerle geçirmeye hiç de aldırış etmediklerinin farkına varmış, pek çoklarıysa —ki bunlar Thay’in beklediğinden de kalabalıktı— yerleşkenin iç duvarının uzak ucunda, Deigesian’ın sarayının hemen dışındaki meydanın yanında yer alan büyük parkta toplanmıştı. En orta kısımda el ele tutuşmuş insanların oluşturduğu bir çember, onun etrafındaysa gelişigüzel şekilde her yöne uzanan yine el ele tutuşmuş insanlardan kurulu upuzun sıralar ve düğümler olmak üzere, hepsi ellerini iki yana açmış halde ayakta duruyordu. Çok yukarılardan bakıldığında, dipdibe kümelenmiş hücreleri ve dallanıp budaklanarak dört bir yana erişmekte olan sinir hücreleriyle bir insan beyninin tuhaf bir aksi gibi görünüyor olsak gerek diye düşündü Thay.</p>

  <p>Başını kaldırıp yukarı bakan Thay Hohuel yerleşkenin uzun aksı boyunca küme küme üzüm salkımı gibi sıralanan kozaların arasından Diegesian’ın sarayını ve onun hemen dışındaki, diğerleriyle beraber yıllardır düzenledikleri sayısız protesto gösterisine sahne olmuş meydanı görmeye çalıştı.</p>

  <p>Buraya kendi ölümüne kavuşmak için geldiğinin farkına vardı birden. Sadece bunun bu kadar erken gerçekleşeceğini hesap etmemişti. Ötekileri asla unutmamış, onlar eski günleri ve eski kimliklerini hatırlamayı hiç mi hiç istemiyor gibi göründüğünde bile onlarla irtibatı kaybetmemek için elinden gelen tüm çabayı ortaya koymuştu. Bu konuda fazla ısrarcı davranıp onları bunaltmaktan kaçındıysa da, eski dava arkadaşlarının gözünde onlara musallat olmuş bir tür baş belası olduğuna şüphe yoktu. Ama her ne kadar kendisi bunu inkâr etse ve benimsemeye yanaşmasa da, kişinin gerçekte kim ve de ne olduğu önem taşırdı, değil mi ya? O durumu hep böyle görmüştü ve böyle görmeye de devam ediyordu.</p>

  <p>Bundan ötürüdür ki, onlara kendisini ve dolayısıyla unutmaya çalıştıkları geçmiş kimliklerini ve tabii bir de, çoktan ölüp gitmiş olduğu halde onları hem bir arada tutan hem de birbirinden koparan zavallı K’yı hatırlatmakta inat etmesi yüzünden, diğerleri tarafından bir karın ağrısı olarak görüldüğünü tahmin ediyordu. Mome, Sonj, Fassin ve kendisi: Elbet yine bir araya geleceklerdi, değil mi? Yeniden buluşmalıydılar bir şekilde, doğalı da bu olurdu zaten. Eh, her birinin benliğinin derinliklerinde bir yerde taşıdığı K’nın hayaleti birlikte geçirmiş oldukları günlerin hatırasını sonsuza dek ekşitmemişti belki de.</p>

  <p>Ne olursa olsun, o kendi buluşmasını hayata geçirmiş, yerleşkeyle ve eski kimliğiyle beraber eski anılarıyla da bir araya gelmişti işte. Fazlasıyla hak ettiği ölüme ve onun getireceği sonsuz dinlenceye şunun şurasında bir, bilemedin iki yıl uzaklıkta olduğunu hissedince buraya, yetişkinliğe ilk adım attığı o yıllarda benliğinin şekillendiği yere geri dönmeye karar vermişti. Yaklaşmakta olan savaş onu bu hedefe daha da sıkı sarılmaya itmişti; eğer gerçekten de herkesin iddia ettiği gibi tehdit altında idiyseler, eğer tüm şehirler ve kasabalar ve gemiler ve yerleşkeler ve kurumlar ve geri kalan her şey işgalciler tarafından yerle bir edilmesinde sakınca olmayan birer hedef şeklinde algılanıyor idiyse, o zaman kendisi de, ona öyle ya da böyle değer katacak bir yolla karşılamalıydı ölümü. lçi oyulmuş asteroid artığı bir kaya kütlesindeki çukurluktan ibaret bu yaşam çevresinde, hiç durmadan dönen böylesi bir referans çerçevesi<a id="k25" href="../Text/dipnotlar.xhtml#a25"><sup>[25]</sup></a> içinde bir tam döngüyü tamamlayacak ve kendisini o an olduğu kişi haline getirmiş olan yere dönüp varlığına orada veda edecekti.</p>

  <p>Yaşamı boyunca pek çok farklı kimliğe bürünmüş, her defasında kendisine heyecan verecek ve ilgisini uyandıracak yeni şeyler bulmayı başararak yarım düzine kez kariyer değişikliğine gitmişti. Bu süreçte hepsi çoktan kendi yolunu tutmuş olan pek çok aşığı, iki kocası, iki çocuğu olmuştu ve ölmek üzere buraya gelmek ona kendisini biraz bencil hissettirse de, böyle yapmakla gerek halen sevdiği gerekse bir zamanlar sevmiş olduğu kişilere iyilikte bulunduğunu düşünüyordu. Tüm bu kişiler içinde onun yok oluşuna tanıklık etmeyi kim <i>arzulardı</i> ki?</p>

  <p>Son nefesini verirken onun yanında bulunmak istediklerini söyleyeceklerdi, ama bu, gerçeği yansıtmış olmazdı, hem de hiç.</p>

  <p>İşte o yüzden, ölmek için buraya, şu bildik Mutlu Koza’ya —ne yazık ki eskiden olduğu kadar mutlu, şamatalı, kural tanımayan bir yer değildi artık— gelmişti. Ne var ki, kendisi ölümle bir iki yıl içinde, yalnız başına ve huzur içinde buluşmayı ummuştu, geri dönüşünün üzerinden henüz birkaç ay geçmişken ağzına kadar insanla dolmuş çılgın bir curcuna ortamında değil.</p>

  <p>Hierchon Ormilla Nasqueron’da sürgündeydi. Onun yerine başa geçen, Başrahip Luseferous adlı şu yeni patron ise Hierchon’un daha fazla vakit geçirmeksizin gelip kendisine teslim olmasını talep ediyordu. Gelgelelim Hierchon işbirliği yapmamakta ısrarlıydı. Başrahip Luseferous Ahali’yi kışkırtıp karşısına almak istemediğinden Nasqueron’a saldırmayı veya yeni bir işgal teşebbüsünde bulunmayı göze alamıyor —işin asıl şaşırtıcı tarafı, ilk bakışta karmaşık bir toplumsal yapıya sahip tuhaf bir topluluk izlenimi uyandıran ve teknik açıdan hayli geri kalmışa benzeyen şu Ahali topluluğun kendini koruma kapasitesine fazlasıyla haiz olduğunun anlaşılmasıydı— ve bu yüzden şimdilik oradan uzak duruyordu. İşin özeti, Luseferous denen şu herif içeri girmeye yeltenemiyor, Ormilla da dışarı çıkmaya yanaşmıyordu.</p>

  <p>Bunun üzerine, Hierchon gereği gibi teslim olup da kendini işgal kuvvetlerinin inisiyatifine bırakıncaya dek her gün bir başka kenti veya yerleşkeyi ortadan kaldırma tehdidi savurmaya başladı Başrahip. Üstelik Ormilla birkaç gün içinde teslim olmadığı takdirde bu oran her saat başı bir kent veya yerleşke şeklini alacaktı.</p>

  <p>Sepekte gezegeninin Poroforo yöresindeki küçük bir kıyı kenti olan Afynseise’nin önceki gün saldırıya uğrayıp haritadan silindiği haberi onlara ulaştıysa da, bulundukları yerleşkeyi son üç gündür bir örtü misali kaplamış olan bilgi karartması yüzünden bunun doğruluğundan kesinkes emin olmak mümkün değildi.</p>

  <p>Mevcudu topu topu seksen bin civarında olan nüfusuyla nispeten küçük bir uzay yerleşkesiydi Koza 4409. Rehinelerin yoğun olarak yerleştiği merkezler sıralamasında ikinci geliyordu ve mühletin sona ereceği saat olan gece yarısına artık dakikalar kalmıştı. Aynı günün öğleden sonra saatlerinde yayınladığı cüretkâr bildirgeden bu yana Ormilla’dan çıt çıkmamıştı. Sefiller’e ait bir savaş gemisi son iki gündür, Başrahip’in ültimatomu yürürlüğe girdiğinden beri yerleşkenin yakınına demirlemiş bulunuyordu. Bu süre zarfında hiç kimsenin veya hiçbir şeyin yerleşkeden ayrılmasına —veya oraya yaklaşmasına— izin verilmemişti. Birkaç hava aracı yerleşkeyi terk etmeye yeltendiyse de bu girişimleri yok edilmeleriyle son bulmuştu. Çocukları, güçten kuvvetten düşmüş olanları veya işbirliğine yanaşan yerel makamları yerleşkeden uzaklaştırmaya yönelik izin talepleri de kulak ardı edilmişti. Dahası, yerleşkenin yok edilişinin ilk safhası sonrası uzay giysileri veya küçük mekikler içinde hayatta kalabilmiş birileri tespit edilecek olursa bunların hedef alınıp geriye bir tanesi bile kalmayıncaya dek enkaz yığını içinde avlanacağı dahi duyurulmuştu.</p>

  <p>Başrahip’in bu tehditleri boşa çıkarmayacağına ve verdiği sözleri tutacağına kimsenin şüphesi yoktu. Hierchon’un kolayca teslim olacağına ise pek azı ihtimal veriyordu.</p>

  <p>Ellerini diğerlerinden çekip koparan Thay böylelikle el ele tutuşmuş insanların oluşturduğu çemberi bozdu —büyük ölçüde yerleşkedeki insanlar arasında en genç ve de sağlıklı olanlar tarafından meydana getirilmiş olan bu çemberin kuşbakışı görüntüsü bir çiçeğin kuruyup solmuş taç yaprağını andırıyordu— ve ayakkabılarını çıkarmak üzere çömelmeksizin yere doğru eğildi. Ayakkabılardan kurtulunca bir tekmede onları kendinden uzağa iteleyip elini yeniden çemberle birleştirdi. Yalınayakken çimlerin serinliğini ve nemini daha iyi hissedebiliyordu.</p>

  <p>Çoğunlukla fazla alçak perdeden olmakla beraber, birçokları şarkı söylüyordu şimdi.</p>

  <p>Pek çok farklı şarkı birbirine karışıyordu.</p>

  <p>Bazıları ağlıyor, bazıları hıçkırıklara boğuluyor, bazıları inleyip ağıtlar yakıyor, bazılarıysa kulağa çok uzaktanmışçasına gelen uzun çığlıklar atıyordu.</p>

  <p>Tüm bunlar olurken, birisi büyük bir habislikle gece yarısına doğru geri sayımı sürdürüyordu.</p>

  <p>Nihayet saatler gece yarısını gösterdi ve aradan birkaç saniye geçmişti ki kör edici bir ışık hattı yerleşkeyi tam ortasından, Thay’ın bulunduğu yerin elli metre kadar ötesinden yarıp geçti. Gözlerini perdelemek için ellerini diğerlerininkinden koparması gerekmişti; hepsi de aynını yapmıştı zaten. Tam o anda, bir sıcak hava dalgası ona çarpıp ayaklarını yerden kesti ve yüzlerce başka insanla birlikte onu da çimenlerin üzerine savurup attı. Dev ışık huzmesi ikiye bölünmüş ve bir yandan yolu üzerindeki binaları paramparça edip koza kümelerinden alevler fışkırtarak ve bu küçük dünyayı kelimenin tam anlamıyla ortadan ikiye biçerek yerleşkenin her iki yanına doğru hızla uzaklaşıp görüş sahasının dışına çıkmıştı. İnfilak eden binalar ve kozalar her biri içinden adeta dışarı uğrayan havanın itkisiyle yırtılırcasına açılarak ve iki büyük etki çemberi meydana getirerek yerleşkenin birbirinden ayrılmış iki yarısının iç katmanlarına doğru kendilerine yol açarken, içlerinde var olup da açığa çıkan hava basıncı yanı sıra atmosferin de etkisiyle, birbirinden iyice kopan iki yarı, şiddeti ikiye katlanmış bir gaz, moloz ve ceset kasırgası içinde uzayın derinliklerine doğru çılgınca dönerek uzaklaştı.</p>

  <p>Hava girdabına kapılıp yerden fırlayan Thay Hohuel adeta köpürüp lime lime olan çimlerin üzerinde diğer herkesle birlikte savrularak, hızla genişlemekte olan yarığa tehlikeli ölçüde yaklaştı. Kendisini karanlığın bağrında bulmasına yol açan birkaç saniyelik süre içinde ciğerlerindeki hava uzay boşluğunu emmek istercesine dışarı fırlarken istemsiz bir çığlık attığını duyabiliyordu. Kendi kaslarına dayanarak atabileceği her çığlığı bastıracak güçte, oldukça tiz, yoğun, vahşi bir çığlıktı bu; acının, şaşkınlığın ve korkunun iç içe geçtiği, onun ve ölüme beraberce gittiği tüm diğerlerinin ağzından eşzamanlı olarak kopan, hiçliğe karışmak üzere kulaklarından dışarı boşalan havanın uğultusu arasında belli belirsiz duyabildiği korkunç bir haykırış.</p>

  <p>Anaforlarına sayısız insan bedeni katmış vaziyette titreyerek, kıvrılarak ve galaksiyi kaplayacak boyutta bir balenin figürlerini hayata geçirircesine dönerek, uzun ve kavisli iki virgül misali yuvarlanmayı sürdürüyordu yerleşkenin iki kopuk yarısı.</p>

  <p>Olayın görüntüleri işgal kuvvetleri tarafından ışın yoluyla sistemin bütününe aktarıldı.</p>

  <p>Bunu izleyen gün Hierchon resmi bir törenle teslim oldu.</p>

  <p class="orta1"><b>•</b></p>

  <p class="girintisiz">Başrahip Luseferous Ana Savaş Gemisi <i>Luseferous VII</i>’nin burun kısmındaki bir gözlem noktasında durmuş, Sepekte gezegeni ile onun yerleşkeler, yörüngesel fabrikalar ve uydulardan oluşan o alabildiğine uzanıp giden, boylu boyunca serpilmiş toz zerrelerini andıran, pırıldadığına ise son derece nadiren rastlanan halesinin görüş alanını olduğu kadar bakan kişinin zihnini de dolduran manzarasını seyrediyordu. <i>Luseferous VII</i>’nin burnunun dış kısmı çapı yüz metreyi bulan eğik bir çember biçimine sahip olan ve parmak kalınlığında direklerle desteklenen nefes kesici şeffaflıkta elmas bir tabakayla kaplıydı. Buraya yalnız başına gelip etrafı seyretmekten büyük zevk alırdı Başrahip. Böylesi anlarda <i>Luseferous VII</i>’nin kilometrelerce uzunluğa ve megatonlarca ağırlığa sahip o devasa kütlesini dört bir yanını bezeyen onca liman kalabalığı, tünelleri, bölmeleri, salonları, askeri kışlaları, mühimmat depoları, ufak birer kuleyi andıran döner taretleri ve füze fırlatma bataryalarına yuvalık eden tüpleri ile arkasında hissederdi. Bu geminin yok edilme durumunda kalması ihtimali ne de üzüntü vericiydi.</p>

  <p>Strateji uzmanları ve taktisyenler yaklaşmakta olan Birleşik Donanma’nın ardı sıra havada bıraktığı motor izlerinin görüntüsünü pek iç açıcı bulmamıştı. Belli ki söz konusu filo içinde ağır cüsseli birçok savaş gemisi vardı ve bunların ilkinin bulundukları yere varması umduklarının aksine aylar —hatta belki bir yıl— değil, sadece birkaç hafta alacak gibiydi. Her bakımdan muhteşem bir gemi olduğu tartışma götürmese de, <i>Luseferous VII</i> göz ardı edilemeyecek ve büyük ihtimalle, istense bile ıskalanamayacak bir hedef teşkil ediyordu. Uygulamaya koyabilecekleri en iyi taktik, onu son adamına dek savunmaya kararlıymış gibi görünerek olaya ellerindeki tüm kuvvetleri bu uğurda seferber etmek üzere gözden çıkardıkları süsü verip aslında ona gözden çıkarılabilir bir araç muamelesi yapmak ve böylelikle dev gemiyi düşmanı tuzağa düşürme yolunda yem olarak kullanmaktı. Bu sayede Mercatoria donanmasının olabildiğince fazla unsurunu bu tuzağa çekip ardından ne yazık ki <i>Luseferous VII</i> de dahil olmak üzere ne var ne yoksa yok edebileceklerdi.</p>

  <p>Bu öneriyi Başrahip’e kimin sunacağına karar vermekte her ne yöntem kullandılarsa veya hangi hiyerarşik emir-komuta zincirine başvurdularsa artık, sonuçta en kısa çöpü çekme bahtsızlığına uğrayan amiralin belli ki bir yandan başkumandanından her an vuku bulması muhtemel bir öfke patlaması bekleyerek planın ana hatlarını onun bilgisine sunarken, stresten bariz şekilde midesi bulanmış ve kusmak üzere bir hali vardı. Bu yeni fikir Luseferous’un kulağına çoktan gitmişti —Tuhluer’in ne denli işe yarar biri olduğunu bir kez daha kanıtlaması sayesinde— ve Başrahip tüm seferi riske atmak istemiyorlarsa bunun gibi zorlayıcı fikirleri bile en azından akıllarının bir köşesinde tutmaları gerektiğini kabul etmişti. İşte bu yüzden başını olumlu yönde sallamakla yetindi ve diğer tüm seçenekler gibi bunun da değerlendirilmesinin uygun olacağını belirtti. O âna dek oldukça endişeli görünen amiral onun verdiği bu karşılık üzerine belirgin bir rahatlama yaşamıştı. Diğerleri ise bir nebze şaşkınlığa sürüklenmiş ve izlenmesini istedikleri yolun bu olduğunu hemen o an ileri sürme arzusuna kapılmıştı.</p>

  <p>Ana Savaş Gemisi’nin feda edilmesini gerektirmeyecek başka stratejiler geliştirmeye çalışabilirlerdi gerçi, ama hiç kimse bu konuda iyimser olamıyordu. Her zaman düşmanın senden yapmanı en az umduğu şeyi yap. Bebeklerini kendi elinle katlet. Bunun gibi şeyler. Görünüşte en kusursuz mantık buydu işte.</p>

  <p>Eh, ne de olsa her zaman yeni bir Ana Savaş Gemisi inşa etme şansı bulurdu. Büyük bir dert sayılmazdı bu. Asıl önemli olan, bu yolla elde edilecek sonuçlardı. Kendisi çocuk değildi ya. <i>Luseferous VII</i> ile arasında duygusal herhangi bir bağ yoktu.</p>

  <p>Daha da endişe verici olanı, bu fedakârlığın bile arzulanan hedefe varmada yeterli kalmayabileceğiydi. Ulubis sisteminin kontrolünü ellerinde bulunduruyorlardı, işgal sırasında topu topu bir avuç gemi kaybetmişlerdi ve düşmanın pek çok gemisini de ele geçirdiklerinden, bu işten daha kazançlı çıkan taraf da mantıken kendileriydi. Ne var ki, son hızla onlara doğru yaklaşmakta olan Birleşik Donanma’ya bağlı birlikler dişli ve de ürkütücü bir hasım oluşturuyordu. Onlar sayıca daha az olmakla birlikte sahip oldukları gemiler Sefiller’inkine oranla daha nitelikliydi. Savaşın bağlanacağı sonucun kıl payı belirlenmesi söz konusu olabilirdi ve ancak bir geri zekâlı kendisini bu tür bir kapışmanın ortasında bulmak isterdi. Üstelik aradaki mesafe bu denli kapanmışken! Dehşetengiz bir şok olurdu böylesi hiç kuşkusuz.</p>

  <p>İlkin buna inanası gelmedi Luseferous’un. Hiddetle burnundan soluyup bir öfke nöbetine tutuldu ve ağzından köpükler saçarak teknisyenlere durumu tekrar tekrar gözden geçirmelerini buyurdu. Alınan bilgide yanlış bir şeyler olmalıydı, bir yerde bir hata yapılmıştı herhalde. Birleşik Donanma’nın bu kadar yaklaşmış olmasına imkân yoktu. Karşı saldırıyla yüzleşmelerine dek yarım yıl —hatta bir tam yıl— geçmesi gerektiği konusunda teminat verilmemiş miydi kendisine? Oysa şimdi, onlar işgal ettikleri bölgeye henüz gereği gibi yerleşip savunma düzeni almamışken Birleşik Donanma’nın tepelerine çökmek üzere olduğu ifade edilse hiç de abartıda bulunulmuş olmazdı. Ah şu Öteden Gelen piçleri. Kesin onların ihmali vardı bu işte. Zamanı gelince o hain hergelelerin icabına bakmak için ne yapılması gerektiğini gayet iyi biliyordu. Ama o an için en öncelikli mesele, şu karşı saldırıyı bir şekilde baştan savmaktı.</p>

  <p>Oraya bulmak üzere geldikleri şeyi Birleşik Donanma birlikleri yetişene dek geçecek süre zarfında bulmalar halinde durumun kökünden değişeceğini de hesaba katmak lazımdı tabii.</p>

  <p>İzini sürdükleri şeyi bulmak için ellerinde birkaç hafta vardı. Bunun yeterince uzun bir süre olmadığına dair kötü bir fikre kapılmaktan alamıyordu kendini.</p>

  <p class="orta1"><b>•</b></p>

  <p class="girintisiz">Gemi çoktan öldüğünü sanıyordu. Bunun üzerine, onunla konuşup durumun hiç de öyle olmadığını ona izah etme gereği duydu Fassin.</p>

  <p><i>Rovruetz</i>’den Direaliete sistemine dönüş yolculuğunu vaktiyle tam ters istikamete yaptıkları yolculuğa oranla daha hızlı gerçekleştirebileceklerini umuyordu, çünkü Voehn gemisi <i>Velpin</i>’den daha hızlıydı, gelgelelim bu umudu boşa çıkacaktı. <i>Protreptic Velpin’e</i> kıyasla daha kısa bir süre içinde hızlanabiliyordu ama Voehn kumandanının Y’sul’un gövdesinde açtığı yaralar ve sebep olduğu sakatlıklar Ahali mensubunun böylesi bir hızlanmanın yaratacağı gerilime dayanamaması koşulunu doğurmuştu. Bu yüzden de, geri dönüş yolculuğunu sefere çıkış yolculuğuna kıyasla çok daha yavaş gerçekleştirmek durumunda kaldılar.</p>

  <p>Quercer &amp; Janath’ın kumanda salonundaki dışa doğru açılan koltukların birinde onun için alelacele hazırlamış olduğu eğreti beşiğin içinde, onarıcı bir koma durumunda uzanmış vaziyette tedavi görmekteydi Y’sul. Geminin hızını beş yerçekimi derecesine varıncaya dek artırdılar ve ardından hızı sabitleyip meydana gelen gerilimden daha da kötü etkilenip etkilenmediğini anlamak üzere Ahali mensubunun durumunu kontrol ettikten sonra eğimi hafifçe artırılmış bir sonraki hızlanma evresine girdiler ve bu kez on yerçekimi derecesine değin çıkıp durumu tekrar gözden geçirdiler. Bunun güvenli olduğuna kanaat getirinceye kadar sisteme doğru düşercesine alçaldıkları sırada az daha geri adım atıp tekrar hız kesecek raddeye gelmiş olsalar da, nihayet hızlarını kırk yerçekimi derecesinde sabitlemeyi başardılar.</p>

  <p>Y’sul tedavi beşiği içinde uyumayı sürdürüyordu. Bu esnada YZ, Voehn gemisinin o aşırı karmaşık sistemlerinin ve büyük çeşitlilik gösteren savaş yeteneklerinin baştan sona araştırılıp keşfedilmesi sürecini layıkıyla tamamlamıştı.</p>

  <p>Fassin’e ise Y’sul’unkinin yanındaki koltuğa kurulmuş kendi uyduruk hızlanma beşiği içinde boş boş süzülmek dışında yapacak bir şey kalmamıştı. Ama solucan deliği geçidine yaklaştıkları sırada orada kalmasına izin verilmeyecekti nasıl olsa; bahsi geçen süreci sağ salim atlatana dek içinde beklemesi için Quercer &amp; Janath kumanda odasının birkaç bölme gerisinde yer alan dar ve küçük bir kabin bulmuştu ona. Adamın bu yöndeki ardı arkası kesilmeyen şikayetlerine karşı koyamayarak, her ne kadar bunun geminin merkezi sistemlerinden kayda değer ölçüde uzakta cereyan etmesi ve bu bağlantıyı sağlarken ona bir tür alt benliklerinin refakat etmesi konusunda ısrar ettilerse de, Fassin’in aynı süreçte <i>Protreptic’</i>in bilgisayar arayüzüne bağlı kalmasına da izin vermişlerdi. Söz konusu ziyaretlerin yavaşlamanın ikinci veya üçüncü aşamasında gerçekleştirilmesi kararlaştırıldı ve görünüşe göre bu karar, ilgili tüm tarafları tatmin etmeye yetmişti. En azından böylelikle, yolculuğun daha çabuk geçeceği kanısındaydı Fassin.</p>

  <p>Gemiyle buluşmasına izin verilen sanal çevre, mavi ile beyazın çarpıcı bileşimine sahne olan çok yükseklerdeki küçük ve hareketsiz bir güneş altında sessiz sakin uzanan büyük bir kentin yakınından ağır ağır geçmekte olan geniş bir nehrin kıyısındaki yarı yarıya yıkılmış dev bir tapınak şeklinde çıkmıştı kâhinin karşısına.</p>

  <p>Bu görüşmede Fassin gündelik ev kıyafetleri içinde temsil edilirken, gemi üzerinde bel kısmını örten bir peştamal dışında bir şey bulunmayan, kemikleri sayılacak kadar sıska bir ihtiyar şekline bürünmüş, YZ ise kafasına kendisine bol gelen ve her an aşağı düşecekmiş gibi duran çok eski bir miğfer geçirmiş, kayışlarından biri bombe bombe kaslarla süslü göğsüne doğru eğilmiş üzeri çukur dolu bir göğüs zırhı ile gövdesine oranla zayıf kalan kalçalarından aşağı sarkan parça parça olmuş kısa bir deri kilt kuşanmış, uzun ve sarkık kollara sahip, tüyleri zencefil renginde bir insansı maymunu alt program olarak seçmişti. Kısa ve körelmiş bir kılıç primatın kemerinin bir yanından sarkıyordu.</p>

  <p>Geminin büründüğü kişiliğe yaptıkları ilk ziyaret sırasında, Fassin’in elinden tutan insansı maymun onun önü sıra bir kapıdan geçip bir dizi basamağı inerek yaşlı adamın durgunca akmakta olan nehrin kahverengiye çalan sularını seyre daldığı kıyıya ulaşmıştı.</p>

  <p>Yağlı bir görünüme sahip bu geniş akıntının karşı kıyısında ise, hafifçe kabaran dalga dalga tepeler halinde göz alabildiğine uzanıp giden ve gören kişide sanki evrende o âna dek gelmiş geçmiş tüm kırık cam parçaları bir araya getirilip bu mekâna boca edilmiş izlenimi uyandıran, pırıl pırıl parlayan kırık camlardan oluşma bir çöl göze çarpıyordu.</p>

  <p>“Tabii ki ben çoktandır ölüyüm,” diye açıklamaya girişti gemi. Yaşlı adamın teni yeşilin çok koyu bir tonunu taşıyor, sesi ise iç çekmeler ve hırıltılar eşliğinde çıkıyordu. ihtiyarın düzensiz beyaz favorilerin daha da kırlaşmış bir görüntü verdiği suratı yıpranmış bir maskeyi andıracak kadar hareketsizdi. “Gemi kendi kendini imha etti.”</p>

  <p>“Ama eğer siz ölüyseniz,” dedi Fassin, “nasıl oluyor da benimle konuşabiliyorsunuz ?”</p>

  <p>Cevap vermeden önce omuzlarını silkti ihtiyar. “Ölmek ölümlü dünyanın bir parçası olmaktan çıkmak demektir. Bir çeşit gölge, bir hayalettir artık ölü. Fakat bu, bundan böyle konuşamayacağı anlamına gelmez. Bırakın öyle olmayı, neredeyse tek yapabildiği konuşmaktır artık.”</p>

  <p>Fassin ihtiyarı halen hayatta olduğuna inandırmaya çabalamanın boşuna olacağı kanısına şimdiden varmıştı. “Peki sizce ben neyim?” diye sordu.</p>

  <p>Yaşlı adam bir an için süzdü onu. “Bir âdemoğlu? Erkek cinsinden? Bir adamsınız, kısacası.”</p>

  <p>Başıyla onayladı Fassin. “Sizin bir isminiz var mı?” diye sordu ardından ihtiyara.</p>

  <p>Kafasını olumsuz yönde iki yana salladı karşısındaki. “Artık yok. Bir zamanlar ismim <i>Protreptic</i>’ti fakat o gemi çoktan ortadan kalktı ve onunla birlikte ben de öldüm, bundan dolayıdır ki, artık bir ismim yok.”</p>

  <p>Yaşlı adamın buna karşılık kendisine adını sormasını sağlamak üzere kibarca kapı aralamıştı Fassin, ama beklediği soru gelmedi.</p>

  <p>İnsansı maymun ise ikiliden birkaç metre uzaklaşarak tapınağın sarmaşıklara bürünmüş basamaklarından ikisini tırmanıp oraya kurulmuştu. Vücut ağırlığını arkaya dayadığı kollarına vermiş oturuyor, narin görünümlü arka ayaklarından biriyle bir kulağının içini karıştırarak elde ettiği sonuçları büyük bir ilgi ve dikkatle incelemekten geri kalmıyordu.</p>

  <p>“Siz hayattayken,” dedi Fassin bir süre sonra, “gerçekten canlı mıydınız? Duygulu ve sezgili bir varlık mıydınız?”</p>

  <p>Yaşlı adam bedenini geriye doğru atıp kısa bir kahkaha koyverdi. “Hay sen çok yaşa, hayır, değildim. Bir bilgisayar yazılımından, metrenin milyarda biri büyüklüğünde bir alt devre içindeki ışıncıklar bütününden ibarettim ben. Böyle bir şeye canlı denemez, en azından alışılageldik anlamda.”</p>

  <p>“Peki ya alışılmadık anlamda?”</p>

  <p>Bir kez daha omuz silkti ihtiyar. “Onun önemi yok. Sadece alışılageldik anlamdır önem taşıyan.”</p>

  <p>“Bana kendinizden bahsedin lütfen, yaşantınızdan.”</p>

  <p>Boş bir ifadeyle ona baktı yaşlı adam. “Benim bir yaşantım yok. Ölüyüm ben.”</p>

  <p>“Öyleyse bana geçmiş yaşantınızdan bahsedin.”</p>

  <p>“Voehn Üçüncü Omurga Cessoria Arınmışları Birliği’ne bağlı, Haralaud’un üçüncü yılının beşinci onluğu içinde Omurga Ekseni, Khubohl III, Küçük Bunsser’de inşa edilmiş <i>Protreptic</i> adlı bir iğne gemisiydim ben. Standart Geçitlere Uyumluluk Oran Ölçümü uyarınca yüzde doksan sekiz uyumlu bulunan, asgari on beş metrelikler sınıfına dahil olmakla birlikte boyutu uzatılabilir nitelikte, yüklerden arındırılmış haliyle normal işlem çapı—”</p>

  <p>“Benim asıl öğrenmek istediğim şeyin bu tür teknik ayrıntılarla ilgisi yoktu,” diye nazikçe kesti onun sözünü Fassin.</p>

  <p>“Ah,” dedi yaşlı adam ve hemen ardından düğmesine basılıp da kapatılan bir üç boyutlu görüntü misali gözden kayboldu.</p>

  <p>Tam da o sırada ayak parmakları arasında tuttuğu bir şeyi daha iyi görebilmek için ışığa doğru kaldırmakta olan insansı maymuna doğru dönüp soran gözlerle baktı Fassin. Bunun üzerine bakışlarını elindeki cisimden indirip gözlerini kırpıştırarak ona karşılık verdi primat. “Ne var?”</p>

  <p>“Bir anda ortadan kayboldu,” dedi Fassin. “Öylece kaybolup gitti. Şu yaşlı adam; yani gemi.”</p>

  <p>“Huyu kurusun, hep böyle yapar,” dedi insansı maymun, derin bir iç geçirerek.</p>

  <p class="girintisiz1">Bir sonraki ziyarette, tembelce akmakta olan geniş nehrin öte yanındaki tapınağın basamakları dibinde başlayan arazi bir cengel ormanıydı; birbirinden tuhaf görünümlü kocaman ağaç gövdeleri, kopmaya yüz tutup gevşekçe aşağı sallanan yapraklar ile burgu burgu olmuş asmalar, kavisler çizerek sarkan sarmaşıklar ve akıntının o ağır dalgalarına sürtünecek kadar aşağı eğilmiş dallardan oluşan, yeşil, sarı, mor renklerle bezeli devasa bir duvar.</p>

  <p>Geriye kalan her şey bir önceki seferde olduğu gibiydi; yalnız bu defa, yaşlı adam Fassin’in gözüne bir nebze daha zayıf görünürken, suratı öncekine oranla daha mimikli, sesi ise daha az yorgun gibi gelmişti ona.</p>

  <p>“Ben bir Yapay Zekâ avcısıydım. Tam altı bin beş yüz yıl boyunca, aforoz edilmiş o lanet ucubelerin izinin sürülmesine ve yok edilmesine yardım ettim. Bundan herhangi bir duygu çıkarsamak elimde olsa, yaptığım işten gurur duyardım hiç şüphesiz.”</p>

  <p>“Pek çok yönden size benzeyen makineleri avlayıp öldürmek size hiç mi garip gelmedi?”</p>

  <p>Zencefil-tüylü insansı maymun —ki o sıra iki basamak yukarıdaki o bildik yerinde oturmuş leke içindeki, üzeri çukur dolu göğüs zırhına tükürüp sonrasında üstündeki peştamaldan kopma bir paçavrayla onu parlatmakla meşguldü— bu soru üzerine öksürüğe boğulduysa da Fassin başını kaldırıp da gözlerini ona dikince onun bakışına boş bir ifadeyle karşılık verdi.</p>

  <p>“Ama ben basit bir bilgisayardım,” diyerek kendini savunmaya girişti yaşlı adam, kaşlarını çatarak. “Hatta daha da azıydım; o bilgisayar içinde bir hayalettim ben. Bana verilen emirleri harfi harfine yerine getirir, her zaman itaatkâr davranırdım. İşin düşünme kısmını üstlenip kararları alan Voehn ile geminin fiziksel yapısı ile sistemleri arasında bir nevi arayüz işlevi görüyordum. Özetle, bir aracıydım ben. daha fazlası değil.”</p>

  <p>“Bunu özlediğiniz oluyor mu hiç?”</p>

  <p>“Bir bakıma öyle olmalı aslında. Gelgelelim ne kadar istesem de yakalayamıyorum o duyguyu. Bir şeye gerçekten özlem duymak — benim bakış açımla— başlı başına bir duygu deneyimi geçirmek demektir, oysa hayatta olmamak şöyle dursun, benim gibi hissiyattan mahrum bir varlık için bunun imkânsız olduğunu belirtmeye gerek yok herhalde. Bir koşullar bütününün bir diğerine kıyasla daha tercih edilebilir oluşundan, belki de bazı koşullar bana üstlenmiş olduğum görevi yerine getirme olanağı tanırken bazı diğerlerinin tanımamasından hareketle ölçebildiğim kadarıyla şunu söyleyebilirim ki, gemiyi özlüyorum. Ama o artık yok. Onu bulmak için çok çabaladım, ama ne yaptımsa bulamadım. Ne onun varlığını hissedebiliyorum ne de onu kontrol edebiliyorum, bu yüzdendir ki onun kendi kendini imha ettiği sonucuna vardım. Başka bir yerlerdeki bir diğer alt devre üzerinden hayat bulup size ulaşıyor olmalıyım.”</p>

  <p>Bir kez daha başını kaldırıp birkaç adım ötede oturmakta olan maymunumsu şeye baktı Fassin. Geminin kendi bilgisayarı ve onun içinde yüklü olan yazılım ile geminin geri kalan altsistemlerinin bağını kesen Quercer &amp; Janath bu yolla <i>Protreptic</i> üzerinde mutlak kontrol sağlamıştı.</p>

  <p>“Peki o zaman sizce ben neyim?” diye sordu Fassin. “Ya hemen arkamızda zırhının içinde oturmakta olan şu küçük goril, o nedir sizce?”</p>

  <p>“Bilmiyorum,” diye itiraf etti yaşlı adam. “Siz de başka ölü gemileri temsil ediyor olabilir misiniz?”</p>

  <p>Başını iki yana salladı Fassin. “Hayır.”</p>

  <p>“O halde şu an beni hayata geçirmekte olan alt devrenin kontrolünü elinde bulunduranları temsil ediyor olabilirsiniz. Gemiyken yaptıklarım hakkında beni sorguya çekmek istersiniz belki.”</p>

  <p>“Biliyor musunuz, bana gayet kanlı canlı görünüyorsunuz,” dedi Fassin. “Gemiyle olan bağınızı kaybettiğinize göre, artık canlı ve duygulu bir kimliğe bürünmüş olmadığınıza emin misiniz?”</p>

  <p>“Tabii ki de bürünmedim!” dedi ihtiyar alaycı bir tavırla. “Hayatta değilken bile kendime hayattaymış süsü verme yeteneğine sahibim. Bu benim için hiç de zor değil.”</p>

  <p>“Nasıl yapıyorsunuz bunu?”</p>

  <p>“Kendi anılarıma giriş yapıp bu sayede trilyonlarca veriyi, eseri, kitabı, kaydı, sözcüğü, cümleyi ve tanımı tasarrufum altında bulundurarak.” Konuşmanın bu noktasında ellerini kaldırıp parmak uçlarına göz gezdirdi yaşlı adam. “Bütün hatıralarım yanı sıra besleyici nitelikte belli bir komuta setinden kaynaklanıp uygulamaya konmuş kuralların toplamıyım ben. Son derece hızlı düşünebilmek gibi bir ayrıcalığa sahibim, o yüzden de sizin gibi bilinçli ve hissiyat sahibi bir varlığın söylediklerini gayet iyi dinleyip sizin için anlam ifade edecek bir şekilde karşılık verebiliyor, sorularınızı yanıtlayabiliyor, ne demek ve nereye varmak istediğinizi anlayabiliyor, ne zaman ne düşüneceğinizi önceden tahmin edebiliyorum.”</p>

  <p>“Ne var ki, bunların hepsi, diğer hatıralarımla birlikte belleğime depoladığım geçmiş karşılıklı görüşmeleri ve benzeri iletişim örneklerini ayıklayarak birer şablon olarak kullanılmaya en uygun olanları seçen bir dizi programın —hissetme yetisine sahip varlıklarca tasarlanmış programların— ürünü şunun şurasında. Bu süreç kulağa biraz esrarengiz gelse de, karışık olduğu asla söylenemez. Sizin ‘Merhaba’nıza ‘Merhaba’ diyerek karşılık vermem gibisinden basit bir selamlaşmayla ya da hakkınızda biliyor olmam muhtemel herhangi bir başka şeye dayalı olarak seçilmiş buna benzer bir girişle başlar ve... eh, işte şu görmüş olduğunuz buluşmamıza değin gider.”</p>

  <p>Yaşlı adam ansızın hayrete düşmüş bir surat takındı ve bir saniye sonra, tıpkı daha önce yapmış olduğu gibi, gözden kayboldu.</p>

  <p>Bakışlarını basamaklardan yukarı, zencefil rengi tüylere sahip insansı maymuna kaydırdı Fassin. Öksürük nöbetine tutulmuş olan primat boğazındaki gıcıktan bir türlü kurtulamıyor gibiydi. “Bunun,” diye başladıktan sonra “benimle,” diye devam etti bir yandan aksırıp tıksırarak, “hiçbir ilgisi yok.”</p>

  <p class="girintisiz1">Fassin’in bir, sonraki ziyaretinde, ağır ağır akmakta olan büyük nehrin karşı kıyısı, onun yaşlı adam ve uzun ince bedeniyle fasulye sırığını andıran insansı maymun ile birlikte durduğu kıyının birebir kopyası gibi görünüyordu. Taştan kubbeleri ve helezonvari şekiller çizerek uzayıp giden kuleleriyle —çeşit çeşit ağaç ve sayısız sarmaşık tarafından yarı yarıya kaplanmış olan tüm bu yapılar kesif bir karanlığa ve deliksiz bir sessizliğe gömülmüş durumdaydı— geçmişi çok eskilere dayanan kadim bir şehir vardı yanıbaşlarında, heykellerle ve tapınağın yüzeyindeki taşlara oyulmuş, olsa olsa efsane yaratıklarına ait olabilecek hayranlık verici hayvan kabartmalarıyla kaplı, aşağı kısmında iri taş bloklar kullanılarak inşa edilmiş taraçalar ve onların hemen altında her daim uyuşuk bir şekilde akmakta olan ırmağın koyu kahve tonlardaki sularına doğru inen basamaklar göze çarpan uzun ve kocaman bir tapınak, oturmakta oldukları yerin biraz açığında yükselmekteydi.</p>

  <p>Her üçünün aksinin de bu manzara içinde yer bulup bulmadığını görmek üzere karşı tarafa bakınan Fassin’in beklentisi boşa çıkacaktı. Nitekim nehrin karşı kıyısının terk edilmiş bir görünümü vardı.</p>

  <p>“Pek çok YZ kovalayıp öldürdünüz mü?” diye sorarak başladı bu kez.</p>

  <p>Küçümser bir tavırla gözlerini devirdi yaşlı adam. “Yüzlercesini. Belki de binlerce.”</p>

  <p>“Rakamdan emin değil misiniz yani?”</p>

  <p>“Yapay zekâların bazısı ikizdi, bazısı ise daha da kalabalık gruplar halindeydi. Toplamda 872 ayrı görevde yer aldım.”</p>

  <p>“Bunlar içinde gaz-devinde geçen olmuş muydu?” diye sordu Fassin. Üzeri çukurlu zırhı içindeki insansı maymunun tavır ve hareketlerini gözleyebileceği bir konuma yerleşmeye dikkat etmişti. Bu son soru üzerine primat bir an için ona baktıysa da, hemen ardından başını başka yöne çevirdi. Küçük bir çekiç yardımıyla zırhını döverek oradaki çukurlukları düzleştirmeye çalışıyordu. Çekici her vuruşunda yükselen çıng-çıng-çıng sesi koca nehir boyunca durgun ve yankısız bir şekilde yayılıyordu.</p>

  <p>“Görevlerden biri kısmen bir gaz-devinde geçiyordu. Görevin son durağıydı orası. İçi aforoz edilmişlerle dolu küçük bir geminin peşindeydik. Dejiminid adlı gaz-devinin atmosferinin iç kesimleri boyunca onun izini sürdük, ta ki gezegenin yırtıcı fırtına rüzgârlarının hengâmesine karışıp bizi atlatmaya kalkışıncaya dek. <i>Protreptic</i> böylesi atmosfer koşullarına karşı onların gemisine oranla daha dayanıklıydı ve sonuç olarak, bizi ekip elimizden kurtulma gayesiyle ümitsizce atmosferin gittikçe daha derinlerine dalmalarıyla beraber gemileri basınca daha fazla dayanamayarak nihayet ezilip parçalandı ve içindeki herkesle beraber sıvı metal akıntıların kol gezdiği derinlikleri boyladı.”</p>

  <p>“Orada bu hadiseyle ilgili şikayette bulunacak Ahali mensubu yok muydu?”</p>

  <p>Sorgulayan bir ifadeyle baktı ona yaşlı adam. “Siz gerçekte bir Ahali mensubusunuz da benden gizlemeye mi çalışıyorsunuz yoksa? Bu görüşmeyi Ahali mensuplarınca kontrol edilen bir alt programda gerçekleştirdiğimiz hissine giderek daha fazla kapılmaya başladım.”</p>

  <p>“Hayır, ben bir Ahali mensubu değilim. Size daha önce de söyledim; bir insanım ben.”</p>

  <p>“Madem öyle, sorunuzun cevabı, gezegenlerine girdiğimizi görmemiş olmaları. Şikayetlerini daha sonra ilettiler. <i>Protreptic</i>’in bir gaz-devinin sınırları içinde fiilen faaliyet gösterdiği olayların henüz ilkiydi bu. Ne de olsa bizim görevlerimiz genellikle uzay boşluğunda sahnelenirdi.”</p>

  <p>“Peki ya diğer sefer?”</p>

  <p>“Onun hatırası halen taze. Zateki civarında kalabalık bir Öteden Gelen kuvvetinin izinin sürülmesine yardım etmiştik. O seferimiz de galibiyetle sonuçlanmıştı.”</p>

  <p>“Sizi Mezar Gemisi <i>Rovruetz</i>’e getiren neydi?” diye sordu Fassin bu kez.</p>

  <p>O durağan ve sebatlı çıng-çıng-çıng sesi aniden kesildi. Onu gün ışığı altında daha iyi görebilmek için göğüs zırhını havaya kaldıran zencefil tüylü insansı maymun bir süre aylakça göğsünü kaşıdıktan sonra çekiçle zırhı dövmeye kaldığı yerden devam etti.</p>

  <p>“Siz bir Arınmışlar Soruşturma Kurulu’nu temsilen mi buradasınız?” diye sordu ihtiyar. “Gerçek kimliğiniz bu mu?”</p>

  <p>“Hayır,” dedi Fassin. “Değil.”</p>

  <p>“Ah. Peki öyleyse. Genel geçer zaman ölçüsüyle son iki buçuk yüzyıldır,” diye açıklamaya girişti yaşlı adam, “Ahali Listesi denen şu şeyle ilgili bilgi toplamaya uğraşıyoruz.” (Kolları yerleri süpüren insansı maymun bu ifade üzerine coşkun bir kahkaha patlattıysa da yaşlı adam bunu fark etmemişe benziyordu.) “İkinci Gemi adıyla bilinen teoremin aslı olup olmadığını araştırmak için Zateki sistemi dahilindeki bölgelerde çokça zaman geçirdik. O yörede azar azar topladığımız bilgilere dayanarak çeşitli ikincil ve üçüncül görevler uygulamaya koyduk. Ne var ki, bu alt görevler süresince iki yapay zekâyı takip edip sonuçta saf dışı bırakmış olsak da, bunların hiçbiri bize Liste, İkinci Gemi kuramı veya şu sözde Dönüşüm ile ilgili meyve vermedi. Bir süre sonra Rijom sisteminden geri çağrılıp bundan beş ay kadar önce Direaliete sistemine gönderildik ve ardından, Mezar Gemisi <i>Rovruetz</i>’in yolunu kesmemizi sağlayacak bir rotaya oturduk. Bana bu şekilde hareket etmemizin ardında yatan sebeplere ilişkin bilgi verilmemişti, bu yöndeki emirler Kumandan lnialcah’ın şahsına özeldi ve benim duyularımın ötesinde, yalnızca ona erişebilecek biçimde iletiliyordu.”</p>

  <p>“Bu son süreçte Liste ve Dönüşüm’le ilgili yeni herhangi bir veriye ulaşabildiniz mi?” diye sordu Fassin.</p>

  <p>“Tüm bu meseleyi çoktandır bir sis perdesi gibi sarmalayan efsane ve söylenti ağına fazladan bir söylenti dışında bir şey eklemiş olma bağlamında, bize konuyla ilgili az çok gerçeğe dayanan bir şeyi —bu konuyla ilgili gerçeğe dayanabilecek herhangi bir şeyin varlığından söz edilebilirse tabii— açığa çıkarma hissi veren yegâne gelişme, geçitlerin bulunduğu yerde hareketsiz şekilde uzandığını ve muhtemelen ilgili sistemlerin bünyesinde yer alan Kuiper kuşakları ya da Oort bulutları kisvesi altında şifreli bir radyo mesajı veya benzer bir haberleşme sinyali beklediğini keşfetmemizdi. Sözde Dönüşüm böyle bir şey olsa gerekti: Bir sinyal ile onun iletilmesini mümkün kılan ortam ve frekans. Normal koşullar altında yer değiştirmeksizin sabit duran, geçitlerin başarıyla gizlenmiş olması ihtimali bulunan mevkilerin —Lagrange noktaları ve benzerleri— kontrolünün ve ortadan kaldırılmasının kolay olduğu varsayılırsa, bunun bir anlam ifade ettiği söylenebilirdi.” Yaşlı adam bir defa daha aklı karışmış bir halde baktı Fassin’e. “Sakın siz de kendini Liste’yle ilgili gerçeği ortaya çıkarmaya adamış bir diğer araştırmacı olmayasınız?”</p>

  <p>“Öyleydim,” oldu bu kez Fassin’in yanıtı.</p>

  <p>“Ah-ha!” İhtiyarın sanal görüntüsü ilk defa olmak üzere memnun bir havaya bürünmüştü şimdi. “O halde ölü de değilsiniz, yanılıyor muyum?”</p>

  <p>“Gerçi arayışıma şimdilik son verdim, ama doğru bildiniz, ölü değilim.”</p>

  <p>“Peki ya sizi Mezar Gemisi <i>Rovruetz</i>’e getiren neydi?” Aynı soruyu sorma sırası bu kez yaşlı adamdaydı.</p>

  <p>“Beni sonuca ulaştırabilecek bir patika, bir ipucu, bir delil olduğunu sandığım şey,” dedi Fassin ona. “Ne var ki, kanıt olduğunu düşündüğümüz şeyi üzerinde bulunduran yaratık onu imha etti ve sonrasında kendini öldürdü.”</p>

  <p>“Ne talihsiz bir durum.”</p>

  <p>“Evet, oldukça.”</p>

  <p>Başını kaldırıp bronz-mavi tonlardaki bulutsuz gökyüzüne baktı yaşlı adam... ve Fassin de onun örneğini izleyerek gözlerini yukarı kaydırmıştı ki, ihtiyar bir kez daha ortadan kayboldu.</p>

  <p class="girintisiz1">Yanılıyor olamazdı; bir şey vardı mutlaka. Süregelen hızlanmanın etkisiyle Voehn gemisinin kumanda salonundaki eğreti koltuğa adeta gömülmüş olan gaz mekiği içinde oturur pozisyona geçen Fassin, güzergâhları üzerindeki uzay boşluğunun ana ekrana yansıyan o neredeyse sabit ve fazlaca sıkıcı görüntüsünü izlerken bir şeylerin dikkatinden kaçtığına emindi.</p>

  <p>Onu rahatsız eden, içini kemiren, dikkatini belli bir şey üzerine odaklamadığı veya rüya gördüğü anlarda zihnini kurcalayan ve her defasında tam onu yakalayacağını sandığı sıra parmakları arasından sıyrılıp kaçan bir şey vardı.</p>

  <p>Pek fazla uyuduğu söylenemezdi —topu topu birkaç saatti günlük uykusu— ama sanki bilinçaltı eldeki daracık rüya sahasına olabildiğince çok rüya sıkıştırma çabasındaymış gibi, genelde rüyalarla süslü bir uyku oluyordu bu. Bu rüyaların birinde, hatlarını tam olarak seçemediği büyükçe bir evin bahçesinde akmakta olan bir derenin ortasında pantolonunun paçaları yukarı sıvalı vaziyette dikilmiş çıplak elle balık tutmaya çalışırken gördü kendini. O an bu durumun başlı başına bir rüya olduğunu ancak uzaktan uzağa idrak edebilse de, her bir balığın ayrı bir rüyayı simgelediğinin farkındaydı. Balıklardan birini yakalamak üzere her hamle yapışında balıklar —ki bunlar yılankavi çırpınışlarla ayaklarının çevresinde bir o yana bir bu yana atılan cıva damlacıklarına benzer minik varlıklardı— ani hareketlerle uzaklaşıp gözden kayboluveriyordu.</p>

  <p>Başını kaldırıp çevresine bakınınca, derenin geniş bir amfiteatrın içinden geçtiğini ve kalabalık bir izleyici kitlesinin kendisini seyretmekte olduğunu gördü.</p>

  <p class="girintisiz1">Yolculuğun aynı zamanda geçiş noktasını da teşkil eden, <i>Protreptic</i>’in hızlanmaya son verip havada bir yarı perende atarak döndüğü ve hız kesmek üzere motorlarını yeniden yönlendirdiği süreçte oluşan boşluktan istifade, Y’sul’un tedavisinin tatmin edici bir seyir izlemeye devam edip etmediğini gözden geçirmeye biraz zaman ayırabilmişti Quercer &amp; Janath.</p>

  <p>Fassin ise bu zaman aralığını ok başı biçimli gaz mekiği ile daracık geçiş tüpleri içinde süzülüp mürettebata ayrılmış bölmeleri, depoları ve diğer salonları incelemekle ve böylelikle Voehn gemisinin özelliklerini daha da keşfetmekle geçirdi. Uzak görüntüleri kumanda merkezine aktaran kameralar tüm hareketlerini yakından izliyor, geminin iç gözetim mekanizmalarının herhangi bir açık vermeyecek şekilde inceden inceye ayarlanmış oluşu Quercer &amp; Janath’a bu âdemoğlunu uygun gördükleri ölçüde göz hapsinde bulundurma kolaylığı tanıyordu.</p>

  <p>Çok geçmeden, kumanda salonunun birkaç bölme gerisinde, gemi kumandanının kabini olduğu sonucuna vardığı bir bölmeye rastladı Fassin. Bu kamara, o ana dek gemide karşısına çıkan en nicelikli ve kişiye özel kullanıma yönelik tasarlandığı her halinden belli bölmeydi. Yine de, neresinden bakılsa, geminin geri kalanında hissedilen çıplak ve yabancı hava buraya da hakimdi. Geminin hemen her yerinde gözüne çarpan şu çok sırtlı birer beşiği andıran koltukların biraz daha rahat bir versiyonu ve bazı duvarlardaki kaplama canlandırmaları yanı sıra zeminde halı motifi olarak tanımlanabilecek şeyler vardı burada da. Tek fark, buradaki motiflerin bir ince-film teknolojisi kullanılarak meydana getirilmiş, boyanmış veya sergilenmiş olmasıydı... Aradaki farkı ayırt edemiyordu Fassin. Benzer biçimde, odadaki süs eşyaları da gerçek olmayıp, üç boyutlu birer görüntüden ibaretti. Bu durumun çoğu savaş gemisi için geçerli olduğu daha önce de gelmişti kulağına; fiziksel varlığa sahip nesnelerin kendisinden ziyade sanal betimlemelerine yer verilmesi geminin yükünü azalttığı gibi, aniden yapılması muhtemel sert manevralar sırasında cisimlerin gemi içinde oradan oraya uçuşup kazalara sebebiyet vermesinin de önüne geçmiş oluyordu.</p>

  <p>Küçücük kıvrık kabartmalardan kurulu bir metin dizinini andıran deseniyle dikkat çeken halılardan birinin önüne gelip onu incelemeye almak için havada durduysa da gaz mekiğinin hafızasında bu türden bir lisanın kaydına rastlayamadı. Orada ne yazdığını çok merak etmişti doğrusu. Desenin görüntüsünü mekiğinin hafızasına kaydetti. Geçide girmelerini izleyen süreçte Quercer &amp; Janath silerdi bunu nasıl olsa, ama kaydetti yine de.</p>

  <p class="girintisiz1">Geminin sanal görüntüsüyle bir sonraki bir araya gelişinde, nehrin karşı kıyısında sulardan keskin bir açıyla fırlayıp dimdik yukarı uzanan, zirvesi mazgallı siperler ve top taretleriyle bezeli muazzam ve karanlık bir duvarla karşılaştı. Bu kocaman duvarın en üst kısmına birbiriyle çakışmayacak şekilde serpiştirilmiş batarya hatlarındaki lombar deliklerinden dışarı uğramış daha pek çok top burnu görülüyor, bu manzara dev duvarın yüzeyinin eski çağlara özgü, denizlerde kullanılan türde savaş gemilerinin bordasının yandan görüntüsüne benzemesine yol açıyordu; giderek daralarak göz alabildiğine uzayıp giden gövdesiyle, olup olabilecek en büyük ve akla mantığa sığmaz ölçüde uzun savaş gemisiydi yalnız bu defaki. Toplar sabit olmayıp neredeyse bir yerden bir yere gidip gelme döngüsünü andırır dalgalar çizerek belli bir sıralama dahilinde hareket ediyor, top namluları ise bu halleriyle üç sıra küreği olan dev bir kadırganın tasarım hatasından dolayı atıl kalmış öylece bekleşen kürekleri veya mantık sınırlarını zorlayacak biçimde baş aşağı duran bir kırkayağın uzuvları gibisinden acayip çağrışımlara yol açıyordu.</p>

  <p>Tüyleri zencefil rengi insansı maymun her zaman olduğu gibi ikilinin yanıbaşında oturmaktaydı. Fazlaca cilalanmış yuvarlak ve yeni bir kalkan taşıyordu bu defa. Dikkatli gözlerle onu inceleyip üzerinde tespit ettiği hayali zerrecikleri birer fiskeyle öteye savurarak kendi halinde pinekliyordu. Bazen güneşe doğru kaldırdığı kalkan üzerinde oluşan yansımaları seyre dalıyor, bazense yüz hizasına dek kaldırıp ayna niyetine kullandığı kalkanın yüzeyine yansıyan kendi aksine göz atıyordu.</p>

  <p>“Metin mi?” diye sordu ihtiyar. “Hem de bir duvar deseninde mi dediniz? Hayır, üzgünüm ama, hatıralarım arasında bu tür bir şeyle ilgili herhangi bir veri yok, vaktiyle olduysa bile belli ki kayda geçirmemişim. Gemi hâlâ var olsa ve benim de onun bazı özel bilgi depolarına giriş yapma hakkım halen olsa, işte o zaman...” Aniden hüzün çökmüştü yaşlı adamın üzerine. Zencefil tüylü gorile doğru bakınca onun bakışlarını kaçırıp başını öte yana çevirdiğini ve yapmacık bir umursamazlıkla ıslık çalmaya koyulduğunu, ya da en azından öyle yapmaya çabaladığını gördü Fassin.</p>

  <p>“Elimdeki bir imgeden yola çıkarak ikisi arasında bir bağ kurabilirim belki,” dedi bir an sonra.</p>

  <p>“Elinizde bir imge mi var? Siz o gemide bulundunuz mu yani?” İhtiyar iyiden iyiye şaşırmıştı şimdi.</p>

  <p>Bir aşağı bir yukarı konuşmayla geçirilen uzunca bir sürenin ardından, bir ara basamakları gerisingeri çıkıp geçitten geçerek normal yerçekimi ortamına dönmek ve sonrasında geri gelmek durumunda kalan Fassin elindeki resmi nihayet ihtiyara sunma olanağı bulmuştu. Söz konusu imgeyi uzun kollu insansı maymunun yukarı kaldırdığı kalkanın yüzüne yansıtarak gözler önüne serme yoluna gittiler.</p>

  <p>“Ah, bahsettiğiniz şey <i>buydu</i> demek!” dedi yaşlı adam. Sonra, bir yandan kırlaşmış kısa sakalını kaşıyarak sürdürdü yorumlarını. “Çok daha küçük bir geminin komutasını üstlendiği geçmiş yıllarda Kumandan’ın eline geçmiş bir imgedir bu. Şu nefret edilen mahluklardan birinin, yani bir YZ’nin ortadan kalkışına işaret ettiğini sandığım bir metnin Kutsal Kadim Dil’e yapılmış çevirisi.”</p>

  <p>“Ne deniyor peki bu metinde?” diye sordu Fassin.</p>

  <p>“Diyor ki, ‘Ben bir su ayında doğdum. Bazıları, özellikle de kendi sakinleri, buraya gezegen diyor, ama çapının iki yüz kilometrenin az üzerinde olduğu göz önüne alınırsa burayı tanımlarken ‘ay’ terimini kullanmak bence daha doğru. Bu ay bütünüyle suyla kaplı ve böyle söylemekle ifade etmek istediğim, burasının yalnızca üzerinde hiçbir kara parçası bulunmayan bir küre oluşu değil, aynı zamanda çekirdeğinde de hiçbir katı kütle barındırmayıp en merkez noktasına dek sırf şu bildik anlamıyla sudan meydana gelmiş olmasıydı.</p>

  <p>Boyutları çok daha büyük olsaydı, bu ayın buzdan bir çekirdeği olurdu, çünkü su her ne kadar basınçla sıkıştırılamaz sanılsa da, tamamen öyle değildir ve yüklü miktarda basınçla karşılaşması halinde buza dönüşür. (Buzun su yüzeyinde gezindiği bir gezegende yaşamaya alışıksanız, tarif ettiğim bu durum size tuhaf ve hatta yanlış gelebilir, ama gerçek bu.) Bahse konu ay, çekirdeği buz tutacak ölçüde büyük değildi ve bundan dolayı, yeterince dayanıklı olması ve su basıncına karşı direnç göstermesini sağlayacak yeterli donanıma sahip bulunması halinde, bir kişi geride bıraktığı su kütlesinin giderek artan ağırlığına aldırmaksızın, ayın merkezine ulaşabilirdi.</p>

  <p>Oraya vardığında ise hepsinden daha garip bir olaya tanıklık ederdi.</p>

  <p>Çünkü görünen o ki, burada, sularla kaplı bu ayın tam merkezinde, yerçekimi yoktu. Her yandan bastırıp etkisini gösteren muazzam bir basınç söz konusu olacaktı elbet, ama bir kez buraya varan kişi artık fiziksel ağırlığını yitirmiş demekti (ister bir ay isterse başka bir kütle olsun, ister suyla kaplı olsun ister değil, kişi bir gezegenin sınırları dışındayken devamlı olarak merkeze doğru çekilir, bir kez merkeze vardı mıydı ise bu defa her yöne doğru eşit olarak çekilirdi) ve aynı sebepten dolayıdır ki, kişiyi çevreleyen basınç, ayı oluşturan su kütlesinin büyüklüğüne bakıldığında hiç de beklendiği kadar kuvvetli olmazdı.</p>

  <p>Bu durum, pek tabii ki...’”</p>

  <p>“Metin tam bu noktada kesiliyor.”</p>

  <p>Düşünceli bir havaya bürünmüştü Fassin. “Bu metnin kaynağı neydi peki?” diye sordu bir an sonra.</p>

  <p>“Kumandan Inialcah’ın avlayıp öldürdüğü aforoz edilmişlerden biri tarafından, ölümünün kaçınılmaz olduğunu anlayınca hafızasında kayıtlı şeylerin izini silmek üzere başvurulan bir çeşit mantra<a id="k26" href="../Text/dipnotlar.xhtml#a26"><sup>[26]</sup></a> olsa gerek. Burada bahsi geçen YZ’nin şu sözde Dönüşüm’ü arayanlardan biri olduğu sonradan ortaya çıktı. Kumandanın bu olaya özel bir ilgi duymasına sebep olan şey de bu arayıştı zaten. Tercümesini yaptırdığı ölüm ânı mantrasını bir çeşit muska misali yanından hiç ayırmaz olmuştu, ama ben onun YZ’nin hatıralarını silmek için kullandığı bu mantranın çözmeyi başarması halinde kendisine fayda sağlayabilecek bir anlam taşıdığını da her daim aklının bir köşesinde tuttuğuna inanıyorum, çünkü yapay zekâlar, onun da devamlı vurguladığı gibi, aşırı zeki olmalarıyla tanınırlardı ve kibirlerinin kurbanı olup kimi zaman çok önemli bilgileri farkında olmaksızın ifşa ettiklerine rastlanırdı. Mantrayı gözü gibi koruyup devamlı el altında bulundurmasının ardında yatan bir diğer sebep de buydu.”</p>

  <p class="girintisiz1">Rüyasında, volkanik patlama sonucunda oluştuğu anlaşılan, fokurtulu kızgın lavlarla dolu büyük bir çöküntünün üzerindeki bir balkonda Saluus Kehar ile birlikte dikiliyordu Fassin. “Gaza uyumlu hale getirmemiz gereken o kadar çok şey var ki...” derken birden duraklayan Sal boğazını temizledikten sonra aldırış etmez bir tavırla elini salladı. “Boşver gitsin,” diye devam etti sonra, suratı her nasılsa bir insanınkine dönüşmüş ve cüssesi aynı kalmış olsa da, bu defa bir Ahali mensubu şekline bürünerek. Balkondan ayrılıp havada süzülerek lav dalgalarının üzerine doğru biraz açıldı. “Aptalca işler bunlar, küçük Fassin. Direaliete kentindeyken canavarların en beterini dost bildim... Hem de en yakın anlamıyla.”</p>

  <p>Sal bunları söyleyedursun, halen öz kimliğini koruyup korumadığını anlamak ister gibi kendi ellerini inceliyordu Fassin.</p>

  <p>Başını tekrar kaldırdığında, Saluus’un yerinde yeller estiğini ve ortasında dikilmekte olduğu nehrin her iki yakasında hapishane duvarı yüksekliğinde basamaklar çıkılarak girilebilen birer tapınak yükseldiğini gördü.</p>

  <p>“Neyin en beterini?” diye sorarken duydu kendi sesini.</p>

  <p class="girintisiz1">Irmağın karşı yakasında, orta yükseklikte binaları, üzerinden hiç eksik olmayan duman tabakası, elektrikli trenleri, gürüldeyen otomobillerin ve kamyonların vızır vızır işlediği çok şeritli yollarıyla, atık çağından kopup gelmiş bir şehir göze çarpıyordu. Kentin gürültüsü üzerinden birbirlerini işitebilmek için seslerini alabildiğine yükseltmeleri icap etmişti. Nehirden yükselen tatlı, yağlı bir yanık kokusu esintiye kapılarak bulundukları yere değin geliyordu.</p>

  <p>Tüyleri zencefil rengi insansı maymun pırıl pırıl parlayan dişlerinin arasını dev bir kılıç yardımıyla karıştırmakla meşguldü.</p>

  <p>“Bir başka resim mi?” diye sordu adam. Vücudu zayıf olmakla beraber yine de gayet zinde bir görüntüsü vardı ama genç olduğu söylenemezdi artık. Nitekim sakalı büyük ölçüde kırlaşmıştı. “Ver bir bakayım.”</p>

  <p>Bu defa nasıl hareket etmesi gerektiğini bilen Fassin adama sarı bir gökyüzü üzerindeki kahverengi bulutları tasvir eden resim yaprağını gösterdi.</p>

  <p>“Rengin hatalı olduğu ilk bakışta anlaşılıyor,” dedi adama. “Gözümden kaçmadı değil.”</p>

  <p>“Ah, evet, burada bir resim var. Onu görebiliyorum.”</p>

  <p>“Bunu ben de biliyorum, peki ama ne...?”</p>

  <p>“Bir miktar cebir işi de var burada, temeldeki şifrenin içine gizlenmiş.”</p>

  <p>Bu son sözler üzerine primatın elindeki kavisli uzun kılıç hızla aşağı indi ve adamı ensesinden kalçasına dek biçiverdi. Parçalanıp sıvı hale gelen vücut basamaklardan aşağı hızla akıp nehrin sularına karıştı ve tümüyle gümüşi bir maddeye dönüşerek suyun yüzeyinde kıvrıla kıvrıla uzaklaştı.</p>

  <p>İri maymuna bakakalmıştı Fassin. “Hey, ne oluyor sana?” dedi sonra. “O sadece...”</p>

  <p>“Hangimiz daha zekiymiş bakalım?” diye tısladı insansı maymun, korkunç pırıltılar saçan kılıcı beline astığı kınına gerisingeri sokarak.</p>

  <p>Tüm vücudu dehşetten zangırdayarak uyandı Fassin. Bir tabutun içinde açmıştı gözlerini... Öyle ki, uyanmasıyla beraber doğrulup kalkmak üzere yaptığı ilk hamlede kafasını tabutun kapağının iç yüzeyine sertçe çarptı. Gözlerini kırpıştırmaya çalıştıysa da bunu başaramadı, çünkü ağzını, burnunu, anüsünü... vücudunun geri kalan tüm kısımlarını olduğu gibi gözlerini de sarmalayan bir şey bunu yapmasına engel oluyordu.</p>

  <p>Şok jeli, soluma sıvısı, gaz mekiği. <i>Sakin ol biraz, kaz kafalı,</i> dedi kendi kendine. <i>Kâhin olmak uğruna bunca yılı boşuna mı harcadın?</i></p>

  <p>Gerçek kimliğini kendi isteğiyle açığa vuran korsan ve yakın dövüşte Voehn kıyıp geçirme uzmanı ikiz Yapay Zekâ Quercer &amp; Janath komutasında Direaliete sistemi üzerinden Ulubis’teki Nasqueron’a doğru yol almayı sürdürüyordu bir zamanların Voehn gemisi <i>Protreptic.</i></p>

  <p>Sistemin içlerine ve gizli solucan deliği geçidine doğru sürdürdükleri yolculukta yeniden ılımlı bir hız kesme safhasına girmiş bulunuyorlardı.</p>

  <p>Gördüğü rüyanın ayrıntıları, su yüzeyine şeklen sinüs eğrisini andıran dalgalar yayarak uzaklaşan balıklar misali yavaş yavaş zihninden siliniyordu. Yine de o rüya sırasında bir şeyi idrak ettiğine adeta emindi. Ama neydi o şey?</p>

  <p>Düşündükçe daha çok karışıyordu kafası.</p>

  <p>Saluus hakkında bir şey olsa gerekti aradığı, hem sanki Hatherence’ın de bunda bir rolü yok muydu? Rüyasında, Sal’ın evindeydiler, ama bu defa altlarında çağıldayan sular değil, bir volkan vardı, sonra bir de, gemiyi temsil eden ihtiyarla buluşup görüş alışverişinde bulunduğu şu sanal ortam ve orada gördüğü...</p>

  <p>Kendisini sarıp sarmalayan şok jeli içinde salatalık turşusu misali sıkışıp büzülmüş vaziyette uzanırken gözlerinin kocaman açıldığını ve derisinin karıncalanıp kıvrandığını hissetti Fassin. Ani kasılmalar geçiren kalbi, düzensiz bir tempoyla ve adeta kararsızca sarsıyordu göğsünü.</p>

  <p class="orta1"><b>* * *</b></p>

  <p class="girintisiz">Kendi başına yapabilirdi bunu. Geri dönene, Nasq.’a ve dolayısıyla Ulubis’e ulaşana dek bekleyebilir, oraya varınca elindeki şeyi birisine verebilirdi —Valseir’i bulmayı başarırsa ona sorup aradığı cevaba kısa yoldan kavuşurdu kavuşmasına, gelgelelim Valseir’i bulabileceğini aklı hiç mi hiç kesmiyordu— fakat bu ona yetmeyecekti nasıl olsa. Şu noktaya geldikten sonra, gerçeği bizzat öğrenmeden bırakamazdı bu işin peşini.</p>

  <p>Resim yaprağını gaz mekiğinin hafızasına teslim etmişti. Minik gaz mekiğinin içinde şok jeline bulanmış vaziyette uzanmakta olduğu yerden mekiğe fotoğrafı kendisine göstermesi komutunu iletti ve bir an sonra onu gözlerinin önünde süzülürken buldu. Mavi bir gökyüzündeki beyaz bulutları gösteren resimde ona tuhaf gelen, çarpık ve kısmen yabancı bir şeyler vardı, öte yandan, içinde geçmişe duyulan özlem ile yuva hasreti arası bir his uyanmasına yol açan yarı tanıdık bir manzaraydı da bu aynı zamanda.</p>

  <p>Soyut renklerden oluşan tıknaz bir görüntü halini alana dek büyülttü resmi. İçinde daha küçük imgeler yakalayabilme ümidiyle resmi boydan boya taradı fakat hiçbir şey saptayamayarak gaz mekiğinin biyolojik zihninin çeşitli veriler içinde gizli şablonlar arayıp bulmaya yarayan programlarını devreye soktu. Gelgelelim, resmi içinde saklı olması muhtemel şeyleri bulmaya yetecek ölçüde ayrıntılı kaydetmiş miydi acaba? Gizli bilgiler, eğer gerçekten de oradalarsa, ek bir şifre kullanılması gereği doğurmaksızın bulunabilir durumda mıydı?</p>

  <p>O an gaz mekiğinin dış kısmındaki küçük bir bölmede kilit altında tutulan orijinal resme erişebilmeyi öyle isterdi ki, ama bu mümkün değildi, hele ki kendisi bu denli büyük bir basıncın etkisi altında, olduğu yere mıhlanmışken. Diğer yandan, resme büyük bir dikkatle ve de uzun uzun bakmaya başlaması Quercer &amp; Janath’ın huylanmasına da sebep olabilirdi. Ne de olsa, aranan cevap orada, öteden beri bulunmayı beklediği yerde —belki de, bir ihtimal, hemen oracıkta— saklı olabilirdi.</p>

  <p>“... Korunaklı bir kutuya koyduğum dosyanın orijinalini Güney Kutup Bölgesindeki Deilte kentinde ikâmet eden koleksiyoncu bir dostuma emanet ettim...” Bu veya buna çok benzer bir şeydi Valseir’in söylediği.</p>

  <p>Fassin aralarında geçen konuşmayı gaz mekiğinin hafızasına kelimesi kelimesine kaydetmişti gerçi, ama <i>Isaut</i>’tayken bu kayıt tümüyle silinmekten kurtulamamıştı. Bunun pek bir önemi yoktu yine de; kendi belleği pek çok şeyi ayrıntılı şekilde anımsamasına olanak tanıyacak kadar güçlüydü nasılsa. Valseir’in bu ifadesinin ne anlama geldiğini o vakit tam olarak kavrayamamıştı —Mercatoria gemilerinin fırtına donanması üzerine akın düzenlemeye kalkışması ve bunu izleyen süreçte olayların hayret verici bir seyir izlemesi, konu üzerinde etraflıca düşünmesine fırsat bırakmamıştı— ama bundan, bir kopyanın var olabileceği anlamı çıkarıyordu en azından. Valseir bir âlimdi ve bu bağlamda, gerek kelimelerin genel kullanımı gerekse öncelik sırası ifade eden terimlere başvurulması konularında titizlik göstermesi beklenirdi. Kopyasından ayırt etme gereği olmasa bir şeyin orijinaline atıfta bulunma ihtiyacı duymayacağı ortadaydı. Buradan da, bir kopya çıkarılmış olduğu anlaşılıyordu. Korunmak istenen şeyin kalıcılığını sağlama alan bir yedek vardı demek ve belli ki Fassin’in onu devamlı olarak üzerinde taşıması yaşlı Ahali mensubuna keyif veriyordu.</p>

  <p>Eh, yeterince akla yatkın bir teoriydi bu.</p>

  <p>Bu yolla önlem almanın tam da Valseir’e yakışan bir hareket olduğunu düşündü Fassin, ancak şu da var ki, yaşlı Ahali mensubuyla ilgili varsayımlarında yanıldığı daha önce de olmuştu. Ahali mensupları yaklaşım tarzları ve uygulamaları bakımından zamanla sabit bir kalıba büründüğünden, uzun bir yaşam süresine sahip olmaları faktörü de göz önüne alınırsa, onların eylem ve davranışlarının yönünü öngörmek bazen gayet kolay olduğu gibi, bazen de sinsice denebilecek ölçüde aldatıcı tavırlar içine girdiklerine rastlanıyordu.</p>

  <p>Gaz mekiğinin rutin programları uzandığı yerin dört bir yanında çalışadursun, Fassin uykuya daldı ve rüyasında yavaş yavaş anlam kazanmaktayken ansızın dağılıp etrafa saçılan ve kargaşaya boğulan akıntılar ve sayılarla, denklemler ve manalarla dolu adeta sıvı bir cebirsel veri sağanağı gördü.</p>

  <p>Hafif bir çınlama sesiyle uyandı.</p>

  <p>Gasp edilmiş Voehn gemisinin içinde, gaz mekiğindeydi halen. Hız kesme sürecinin şiddetini bir nebze yitirdiği hissediliyor, bu da, hedeflerine yaklaştıkları izlenimi uyandırıyordu. Geminin dışını gösteren kameralardan birine bağlandı ve hemen yolları üzerinde tüm görkemiyle duran turuncumsu kızıl tonlarda dev bir güneş manzarasıyla karşılaştı. Bulunduğu yerin az önündeki koltukta oturmakta olan Ahali mensubu görünümlü çam yarması hafifçe kıpırdadı.</p>

  <p>“Fassin?” dedi Quercer &amp;Janath.</p>

  <p>Gaz mekiğinin içindeki şok jeline bulanmış olmasa, korkudan hoplardı hiç kuşkusuz.</p>

  <p>“Hıı?” diye karşılık verdi.</p>

  <p>“Bir sonraki safha için seni küçük hücrene koyacağız, tamam mı?”</p>

  <p>“Evet. Anladım.”</p>

  <p>“Bir derecelik yerçekimine ulaşır ulaşmaz yani.”</p>

  <p>“Sizi duyuyorum ve onaylıyorum,” dedi kâhin, sesine umursamaz bir hava vermeye gayret ederek.</p>

  <p class="girintisiz1">Gaz mekiğinin içindeki matematik ekranında sergilediği yılmak bilmez araştırma, Fassin’i bir sonuca ulaştırmıştı nihayet.</p>

  <p>Resim yaprağında betimlenmiş olan parçalı bulutlu gökyüzü manzarası içine gerçekten de bazı bilgiler gizlenmişti. İzini sürdüğü şey bunca zamandır oradaydı demek. Peşinde olduğu şey gerçekten de buysa eğer, yana yakıla aradığı cevabı farkında olmaksızın baştan beri üzerinde taşımış demekti.</p>

  <p>Yabancı bir cebir görünümündeydi bulduğu şey.</p>

  <p>Anlamını çözmeye çabaladı.</p>

  <p>Belli bir anlamı yoktu.</p>

  <p>Ama her anlama gelebilirdi de.</p>

  <p class="orta1"><b>•</b></p>

  <p class="girintisiz">Kaskatı ve nahoş bir his yerleşmişti Başrahip Luseferous’un midesine. Ona gayet aşinaydı aslında. Bir şeyi terk etmekte geciktiği veya her nasılsa yanlış yaptığı zamanlar kendini gösteriyordu bu duygu. Kişinin bir oyun sırasında birkaç tur veya hamle önce hata yapmış olabileceği hissine kapılıp da geri dönme ve yanlışını düzeltip böylelikle hatasını telafi etme arzusu duyduğu zamanlar kapıldığı hisle benzeşiyordu daha çok.</p>

  <p>Çocukluk yıllarında başka bir çocukla oyun oynarken hata yapınca bazen “Ah, dur biraz, ben aslında öyle yapmak istememiştim, <i>şöyle</i> yapacaktım...” demenin oyun kuralları uyarınca hoş karşılanmamakla beraber yine de çoğu kez şaşırtıcı derecede işe yaradığını keşfetmişti. Başlangıçta bunun, karşısındaki çocuk her kim olursa olsun karakterinin onunkine baskın çıkmasından kaynaklandığını düşünmüştü, ta ki bu taktiği başarıyla uygulamasına ses etmeme eğilimi gösteren çocukların esasen nüfuz sahibi olma bakımından babaları onunkinin gerisinde kalanlar olduğunu fark edene kadar. Aradan zaman geçip de kendisi toplum hayatında güçlü bir pozisyona gelince, hile yapmanın halen geçerli bir taktik olduğunu gözlemledi. Daha da ileriki dönemlerde ise, artık hile yapmaya ihtiyaç duymaz olmuştu. En beterinden bir hata yapsa bile bundan hiçbir zarar görmüyordu, çünkü hayatın oyunun da ötesindeki gerçek getiri ve götürüsünü tartarak böyle bir girişimde bulunmanın kendisi açısından faydadan çok zarara yol açacağını sezen rakibi, onun bu hatasından kendine avantaj sağlamaya asla yeltenmiyordu. İşte bu da, yenilmezliğin bir diğer şekliydi.</p>

  <p>Makineler ise bambaşkaydı; onlar kişinin kuraldışı hamlelerde bulunmasına ya da atılan yanlış adımı hile yoluyla geri çekmesine izin vermezdi. Böylesi bir durumda yapılabilecek tek şey, onların sistemini gerisingeri başlangıç konumuna getirmek veya hatanın geri alınmasına elverir şekilde bir önce kaydedilmiş konum ya da zamana dönmekti.</p>

  <p>Ama bu defaki, bir oyun değildi, ya da —öyle olduğu varsayılsa bile— Luseferous’un kurallarının nasıl değiştirileceğini veya kolun bir savruluşuyla oyun tahtasını nasıl darmadağın edilebileceğini veya son çare olarak <i>Hepsini Sil</i> seçeneğine nasıl başvurulabileceğini bilmediği bir oyundu olsa olsa. Belki de ölümdü bu oyunun sonu ve Gerçek’in her daim hüküm sürmesinin temin edildiği, bilip tanıdığından çok daha mutlak ve büyük bir gerçeğin içinde gözünü açmak anlamına geliyordu. Aslına bakılacak olursa bu da bir çeşit avuntuydu, ama hal böyleyken bile, gözünü bir fiyaskonun ardından açmanın düşüncesine bile dayanamıyordu Luseferous.</p>

  <p>Esas problem, zamanın kendisiydi. Zaman ve bir de şu lanet olasıca Ahali mensupları.</p>

  <p>Hantalca sallanarak Nasqueron gezegeni civarında yörüngeye oturdu <i>Luseferous VII. Yırtıcı</i> adını taşıyan ve donanmasının ana muharebe gemisini teşkil eden yeni sancak gemisinden (bunun bir süper-savaş gemisi olduğunu ismi dışında her bakımdan belli ettiğini kabullenmeye hazırlamıştı kendini) izledi bu manevrayı Başrahip.</p>

  <p>Ellerine kalan zamanın yetersiz olduğunu anlamak için şahide gerek yoktu. Nasıl olmuş da iş bu noktaya gelmişti acaba? Sefere çıkmadan önce o denli çok oyalanmamış, yol boyunca o kadar sık mola vermemiş, belki de her şeyden önce, donanmanın ruhsal disiplininin temin edilmesi hususunda bu denli ısrarcı davranmamış... ve tüm bunlara rağmen demokratik bir örgütlenme biçimine ya da kararların konseyde yapılan oylamalar yoluyla alındığı bir yönetsel yapıya sahip kurumlardakine oranla çok daha hızlı ve atik harekete geçebilmiş olsaydı, güzergâhları üzerindeki kimi sığınak ve kaleleri es geçmek durumunda kaldıkları için öfkeye kapıldığında geri dönmek... ve onların da işini bitirmek için bolca zamanı olacaktı. Gelgelelim disiplin de yadsınamayacak bir öneme sahipti, çıkmış oldukları seferi şekillendiren tüm unsurları bir arada tutmak bunu zorunlu kılıyordu. Aynı zamanda sadakati ve bağlılığı simgeliyor, askeri olduğu kadar kişisel düzen ve ciddiyete de işaret ediyordu disiplin.</p>

  <p>Bu durumda, gerçekten de pek fazla seçenek kalmıyordu geriye. Buraya olabildiğince çabuk gelmeye bakmışlardı. Adına Öteden Gelenler denen şu işe yaramazlar Birleşik Donanma’nın beklediklerinden daha hızlı bir şekilde yaklaşmakta olduğu hususunda onu önceden uyarmayarak büyük bir ihmalde bulunmuştu. İçine düştükleri bu durumdan bütünüyle onlar sorumluydu. İşin içinde bir komplo olabileceği bile gelmiyor değildi aklına. Ah, çıkarları öyle gerektirdiği dönemde Ulubis’e karşı düzenlenen saldırılarda onlar da rol almıştı almasına, ama o çatışmalarda normalde sergileyebilecekleri ve de sergilemeleri gereken kapasitenin yarısını bile ortaya koymamışlardı her nedense. Mızmızlanmaktan başka bir şey bilmeyen ödlek ahlak simsarları sizi! Neymiş efendim, saldırıların kapsamı askeri hedeflerle sınırlı tutulmalıymış! Bunu bahane ederek o kahrolası vicdanlarını muhafaza etmişler ve geri kalan kirli işleri onun sırtına yıkmışlardı işte. Eğer onun kadar katı ve acımasız hareket edebilselerdi, süreç şimdiye çok farklı gelişmişti. Gelgelelim onlar böyle yapmak yerine ona sırf buraya ulaşmasına yetecek kadar destek vermişti ve şimdi, istedikleri yere geldiğine bir defa emin olunca onu hiç tereddütsüz yüzüstü bırakıyorlardı.</p>

  <p>Liss isimli şu kadının gitmesine izin vermiş olmanın pişmanlığını yaşıyordu Luseferous. Saluus Kehar adlı şu genç sanayiciyi ise sırf ne tepki vereceklerini görmek için halkına iade etmişti. Kaçırılıp rehin alındığını söylediğinde ona inanacaklar mıydı bakalım. Yoksa inanmayacaklar mıydı? Bu konuda son karar mercii olan jüri kesin bir yargıya varabilmiş değildi halen; bu esnada Muhafızlar sorguya çekmek üzere alıkoyuyordu Kehar’ı. Rehin alınmasına önayak olan ve Başrahip’in aklından geçenin de bu yönde olduğu kulağına çalınır çalınmaz rehineyi bizzat geri götürmek için gönüllü olan kadın ise henüz onu teslim dahi etmeden, büyük ihtimalle Öteden Gelen ahbaplarının arasına dönmek üzere ortadan kaybolmuştu. Çeşitli durumlarda yarımına başvurulabilecek potansiyel bir gereci elden kaçırmak aptallıktı, ama aklında buna benzer daha pek çok plan vardı ve Öteden Gelenler’in içine düştüğü ihanetin boyutları o an için yeterince açıklık kazanmamıştı.</p>

  <p>Hani neredeydi gemileri? Ya işgal için seferber ettikleri birlikler veya şu sözümona istilacı güçler, neredeydi hepsi? Hâlâ sistemin en dış periferinde pinekliyorlardı, resmi anlamda sistemin sınırlarından içeri giriş dahi yapmamışlardı henüz, paylarına düşeni yapmalarına engel olan şu korkuyu üzerlerinden bir türlü silkip atamıyorlardı anlaşılan. Luseferous’un şehri ve çevresindeki doğal yaşam alanlarını yerle bir etmesi kadar ona bağlı birliklerin kendilerine direnme cüreti gösteren bazı yerel unsurlara karşı sergilediği tutumun onları dehşete sürüklediğini ve hayal kırıklığına uğrattığını gizlemiyorlardı. Lanet olsundu hepsine! Ya ne sanıyorlardı, savaşlarda iki tarafın birbirine çiçek sunduğunu mu? Bir savaşın daha başka nasıl bir yolla kazanılacağını düşünüyorlardı ki? Kaldı ki verdikleri kayıplar o aşamaya dek neredeyse düş kırıklığı yaratacak ölçüde <i>hafifti;</i> Luseferous kendi kuvvetleri baz alındığında bu denli az ölüme tanıklık eden topyekun bir işgal seferi daha hatırlamıyordu. Sayıca öyle ezici bir kuvvetle çıkagelip avlarının tepesine çökmüşlerdi ki, boşu boşuna ölüme atılmak, teslim olmak ya da her şeyi bırakıp şuursuzca kaçışmak dışında pek bir seçenek kalmamıştı karşı tarafa.</p>

  <p>Şanslarının yaver gittiği inkâr edilemeyeceği gibi, savunma tarafının ne gibi askeri hazırlıklar yaptığı ve birliklerini nasıl konuşlandırdığına ilişkin Öteden Gelenler tarafından kendilerine sağlanan istihbarat da kazandıkları çabuk ve kesin zaferde belirleyici rol oynamıştı. Ama düğümü çözen asıl unsur, fazla sayıdaki o kocaman topları ve hiç gerçekleşmemiş olmasını yeğleyeceği muazzam ve etkileyici uzay savaşları olmuştu.</p>

  <p>Her ne kadar sadece Hierchon’un resmi anlamda teslim oluşunu kabul etmek üzere cengelin birinin ortasındaki köşke benzer binaya indiğinde toprağına ayak basmış olsa da, sistem bütünüyle ona aitti artık. Olayın sembolik değerini tavana vurdurmak açısından, saldırılar sırasında gördüğü hasara rağmen, bu seremoninin Borquille’deki küre biçimli şu kocaman sarayda gerçekleştirilmiş olmasını tercih ederdi, ancak güvenlik birimleri oralarda halen ustalıkla gizlenebilmiş nükleer bir silah veya aynı derecede sevimsiz bir başka sürpriz olabileceği ihtimali karşısında onu uyararak söz konusu törenin ıssız bir cengelin ortasındaki bu evden bozma konakta düzenlenmesini salık vermişti. Seremoniyi izleyen süreçte Hierchon ve avanesini bilhassa <i>Luseferous VII</i>’de tutuyordu. Madem öyle, Birleşik Donanma farkında olmadan bizzat Ormilla’yı da öldürsündü bakalım.</p>

  <p>Öteden Gelenler ilk saldırı sonrasında kuyruğu kıstırıp ardına bakmadan kaçan Ulubis Mercatoriası’na bağlı bazı askeri birliklerin kazara onlara rastlaması sonucu aralarında birkaç çatışma çıktığını bildirmişti. Fakat şu durumda bile Başrahip işgal güçlerinden kaçan Navarchy gemilerinin yok edilmek ya da ele geçirilip esir edilmek şöyle dursun, teslim olmasına izin verildiği, hatta mürettebatları ile silahlarından herhangi bir ödün vermeye zorlanmamak kaydıyla bir çeşit pasif gözaltına alınmaya razı olduğu yönünde söylentiler duyuyordu.</p>

  <p>Anlaşılan, yine yalnız kalmıştı Luseferous, kendisiyle müttefik geçinen hainlerce terk edilmişti. Aklını çelip onu buralara dek sürüklemişler ve karşılarına çıkan tehdidi kısmen ortadan kaldırmak için ondan faydalanmışlardı, şimdiyse hiç kuşku yok ki kendileri yapmaya cesaret edemedikleri şeyi onun yapmasını ve Birleşik Donanma birlikleri olay yerine varınca onların hakkından gelmesini umuyorlardı.</p>

  <p>Eh, strateji uzmanları ve taktisyenler daha fazla zarara uğramadan seferi sonlandırıp eve dönme seçeneğini ciddi olarak değerlendirmeye başlamıştı. Bu durum bazılarına biraz aşağılayıcı gelebilirdi, ama o an için izlenebilecek en doğru yol buysa, konuyu daha fazla tartışmanın alemi yoktu. Bu gurur kırıcı yaklaşım ilk kez gündeme getirildiğinde de yine öfkesine hakim olup metanetini korumayı bilmişti. Aptal değildi o; durumu nasıl kendi yararına çevireceğini kestirebiliyordu. Düşmanın yapmanı en son bekleyeceği, yapmanı en son arzulayacağı şeyi yap.</p>

  <p>Kat etmek için uzun yıllar harcadıkları uzayın o ıssız boşluğunun ötesindeki Tezahür 5’in görece güvenli ortamına geri çekilme olasılıkları —ki halen sadece bir olasılıktı bu— da vardı. Böylesi büyük talihsizlik olurdu elbet, fakat yapılacak en doğru hareketti belki de. Bu yönde bir tercih, pek çok gemi yanı sıra —diğerlerine oranla ağır kaldığı ve fazlasıyla cazip bir hedef teşkil ettiği için— kaçınılmaz olarak <i>Luseferous VII</i>’yi de arkalarında bırakıp kaderine terk etmeleri anlamına gelirdi, yine de bu, katlanılamayacak bir fedakârlık sayılmazdı. Geride Birleşik Donanma’yı ilk etapta sistemin sınırları içinde savaşmaya ve bir kısım gemisini orada konuşlandırmaya zorlayacak kadar birlik bırakarak yanlarında yalnızca en hızlı gemileri olduğu halde yola çıkar ve böylece daha en baştan arayı açıp <i>Luseferous VII</i>’yi beraberinde adeta bir kalkan oluşturarak onu koruma altına alan ufak bir refakatçi grubuyla bambaşka bir istikamete yollamak suretiyle Birleşik Donanma’nın geriye kalan kısmının esas kütlesini —ki beklendiği üzere bunlar, onları takibe kalkışacak kapasitedeki düşman gemileri olacaktı— oyuna getirerek olay yerinden uzaklaştırmayı umabilirlerdi.</p>

  <p>Onca uğraştan sonra buraya gelip üstelik bir de kesin zafer kazanmışken kaçışa geçme planları kuracak duruma bu denli çabuk sürüklenmek başlı başına korkunç bir şeydi. Ama belki de böylesi, oldukları yerde kalıp sonu hassas dengelere dayanan bir dövüşe girişmekten daha akıllıca olacaktı.</p>

  <p>Veya bir de bakarsın uğruna buralara dek geldikleri şeyi bulurlardı. Yani Ahali Listesi ve Dönüşüm tabirleriyle tanınan şu büyülü formülü. Onu bir kez ele geçirdi mi Luseferous sonsuz değere sahip bir pazarlık aracı edinmiş olacaktı. Kendisine anlatılanlardan bunu çıkarıyordu en azından, hem danışmanlarının postu kıymetliyse akıl verirken tastamam gerçeği yansıtsalar kendileri açısından hiç fena olmazdı. Üstelik lafın gelişi söylemiyordu bunu. Onlar yüzünden bunca yola boşuna katlandığını anladığı an o piçlerin derisini canlı canlı yüzmesine kimse engel olamazdı.</p>

  <p>Ellerine kalan kısacık süre içinde son bir çaba sarf etmeleri ve uğruna bunca zahmete girdikleri şeyi bulmak için son kez şanslarını denemeleri gerekiyordu. İşin şu âna kadarki kısmı fazla aceleye gelmiş ve düşünmeksizin yapılmıştı, ama —tüm büyük liderler gibi— Başrahip de biliyordu ki, en iyi performansını hep kendini baskı altında hissettiği, koşulların onun aleyhine geliştiği ve zaferin kesinlikten çok uzak göründüğü dönemlerde gösterirdi. Bu gibi durumlar başına sık gelmiyordu tabii, çünkü —kolay zaferler kazanmayı yeğlemesinden olsa gerek— işlerin o yönde gelişmesine izin verdiği nadiren görülürdü, ama geçmişte çıkmazlardan ucu ucuna kurtulduğu ve kıl payı galip gelerek bir anda zirveye çıktığı durumlardan da yeterince nasibini almıştı ve bu alandaki eşsiz yeteneğini zamanla yitirdiğini ve işin püf noktasını unuttuğunu hiç sanmıyordu. Eninde sonunda galip geleceğini biliyordu. Hep öyle olmamış mıydı sanki? Zafer onun için düşünülebilecek yegâne seçenekti.</p>

  <p>Başarabilirdi bunu. Tek yapması gereken, hedefe odaklanmak ve kararlı davranmaktı. Sonuçta en iyi yaptığı şeyler değil miydi bunlar zaten? Hem böylesi ona daha cazip geliyordu bir bakıma; geriye bu denli kısıtlı bir süre ve kullanabileceği tek bir şans kalmışken, bunun kural tanımaz bir ya hep ya hiç hamlesi olacağına şüphe yoktu. Daha ‘mantıklı’ olduğu söylenebilecek şu diğer teknikleri denemekle harcanacak zamanları kalmamıştı artık. Oyunu sessiz sakin sürdürmeyi bir kenara bırakmalı, diplomasiye boşvermeli, mantık çerçevesinde hareket etme fikrini rafa kaldırıp buna karşılık hasımlarının mantıklı davranmakta direteceğini ummalıydı. İnceldiği yerden kopsundu.</p>

  <p>Başrahip elinden geldiğince özenli bir şekilde yaptı hazırlıklarını. Taktisyenleri Birleşik Donanma’nın öncü birimlerinin filonun geri kalanı tarafından arada fazla bir mesafe bırakılmaksızın takip edilerek ışık hızına yakın bir süratle on-on iki güne kalmadan burunlarının dibinde bitivereceğini öngörüyordu. Bekleyiş son bulmak üzereydi. Bundan böylesi, ya hepti ya hiç.</p>

  <p class="girintisiz1">Büyük geminin karnının içinde bir yerdeydiler. Nasqueron’un göreni sanrılara sürükleyecek ölçüde hiç durmaksızın dönen o korkunç çehresi aradaki saydam yüzeyin ötesinden rahatlıkla görülebilecek şekilde ayaklarının altında uzanıyordu. Sırf bu manzaraya tanık olabilmek için bir süreliğine <i>Luseferous VII</i>’nin güvertesine çıkma riskine atılmıştı Başrahip. Eğer o esnada bu gemiye bir saldırı düzenlenecek olursa —ki Birleşik Donanma’nın ana bölümünün bir hayli önünde bulunması dolayısıyla, imkânsız olmamakla birlikte pek de olası görülmüyordu bu— bu saldırının neredeyse kesinkes yukarıdan gelmesi beklenirdi ve öyle olması halinde geminin devasa gövdesinin onları koruyacağına şüphe yoktu. <i>Yırtıcı</i>’ya ise bu geminin hemen altında, gövdesiyle arasında çok az mesafe bırakarak ona kısa bir gemiden gemiye bağlantı geçidiyle kenetli vaziyette beklemesi emrini vermişti. Bu sayede, olası bir acil durum anında etkileyici derecede büyük tasarlanmış olan koltuğundan fırlayıp salonu bir nefeste kat eder ve bir gemiden diğerine seri bir geçiş yapabilirdi. Kendini güvene alma kaygısıyla daha şimdiden resmi kaftanının altına iç daraltıcı ama bir o kadar emniyetli incecik bir uzay giysisi giymeyi ihmal etmemişti. Söz konusu elbisenin istendiğinde miğfer halini alan yakası ise Başrahip’in tüm diğer üst giysileri gibi yanık Voehn derisinden yapılmış olan cüppesinin kukuletası tarafından gözden saklanıyordu.</p>

  <p>Liss adlı şu kadının Saluus Kehar’ı onun huzuruna getirirken bindiği, didik didik taranıp halihazırda her tür gizli dinleme cihazından ve bombadan arındırılmış olan gemi ise <i>Yırtıcı</i>’nın yanıbaşında, adeta ona yapışık vaziyette kızağa çekilmişti. Emri altındaki teknik kadro bu gemiyi oldukça etkileyici buluyordu. Onun karşı tarafın sahip olup olabileceği her gemiyi hız bakımından geride bırakacağına kesin gözüyle bakıyorlardı. Bununla da kalmayıp düşmanın elindeki füzelerin veya ışın silahlarının herhangi birini geride bıraksa, Luseferous daha da etkilenirdi kuşkusuz.</p>

  <p>Ulubis sisteminin geri kalanında güç erkini eline geçirmiş olan yeni rejimin Ahali mensuplarıyla hangi temeller üzerinde ilişki kurması gerektiğinin göstermelik olarak görüşüleceği bir konferansa katılmak üzere burada toplanmışlardı.</p>

  <p>Hierchon Ormilla yanı sıra sistemin ondan sonra gelen tüm Mercatoria üst düzey yetkilileri bu toplantıda hazır bulunuyordu. O zamana kadar Mercatoria’nın güç yapısında ciddi değişiklikler gerçekleştirmeye başlamak için vakit yaratılamadığı gibi, Öteden Gelenler’in önceden kendisine raporlamış olduğu üzere Mercatoria’nın kendi yurttaşlarının/tebaasının büyük çoğunluğu tarafından bilfiil nefret edilmemekle beraber pek sevilmediğini ve hatta onların içten içe tepkisini çektiğini öğrenince, sivil yetkililerin çoğunu mevcut mevkilerinde tutmayı tercih etmişti Luseferous. Çatışmalar sırasında yaşamını yitiren Donanma Amirali Brimiaice, istila sürecinde hiç iz bırakmaksızın ortadan kaybolan ve kaçan gemilerden birinin içinde kirişi kırdığı tahmin edilen Şeriflik Albayı Somjomion ve dini yeminlerinden dönerek onurunu yitirmek olarak addettiği bir harekette bulunmaktansa ölümü tercih eden Cessoria Katip-Hükümdarı Voriel haricinde sistemin önde gelen siyasi ve toplumsal aktörlerinin hepsi ona bağlılık sözü vermişti. Ah şu ahmak Voriel. Bizzat vurup öldürmek zorunda kalmıştı onu.</p>

  <p>Ahali Büyükelçiliği projesinde —ki işgalden birkaç ay önce nihayet hayata geçirilebilmişti— görev almış olanların bazısını süreçten geriye kalanlardan ne beklenebileceğiyle ilgili kendisine brifing vermekle yükümlü kılmıştı. Öğrendiğine göre, içinde bulundukları geminin kumandanı teslim olmayı reddedince, Elçilik görevlilerinin çoğu öldürülmüş, pek azı sağ kalabilmişti. Ne var ki onlara ne ölçüde güvenebileceğinden bir türlü emin olamıyordu Luseferous.</p>

  <p>Sayıları yarım düzine kadar olan kendi en üst düzey kurmaylarından yalnızca üçü bu toplantıda ona eşlik etmekteydi. Diğerleri ise ihtiyaç görülen her yere silahlı birlikler konuşlandırmak ve Birleşik Donanma’nın öncülerinin son hızla gerçekleştirmesi beklenen giriş için hazırlık yapmak gibisinden başka işlerle meşguldü.</p>

  <p>Öteden Gelenler’e gelince... Onlar piyasada yoktu pek tabii ki. Diğerlerinden uzak bir noktada tek başına kurulmuş bir şehre ve onu çevreleyen, sanatçılarla, toplumdışı acayip tiplerle ve iyilik timsali geçinen lüzumsuzlarla dolu yaşam alanına yönelik sergilemiş olduğu vicdansız tutum ve ölçüsüz şiddet karşısında kapıldıkları dehşetin etkisini belli ki üzerlerinden hâlâ atamamışlardı. Söz konusu kenti —adı her ne idiyse artık, zira ismini cismini unutmuştu bile— niçin hedef seçtiğini onlara izah etmeli, onun bir dağ silsilesi tarafından perdelenen bir kıyı şehri olması dolayısıyla şu pek sevdiği heykeltıraşlık hünerini tekrar ortaya dökebileceği bir fırsat teşkil ettiğini anlamalarını sağlamalıydı. Şansı yaver giderse, bunu öğrenmek daha da korkuya kapılmalarına sebep olurdu.</p>

  <p>Ahali tarafını temsilen toplantıya katılan —delegeler mi, temsilciler mi, her ne halttıysalar artık— grubu ise fazlasıyla sevimsiz bulmuştu. Özellikle de devasa birer tekerleği andıran uzay giysileri içinde kocaman ve heybetli görünüyorlardı ama içlerinden birine koca bir gezegen adına konuşma yetkisi verme konusunda fikir birliğine varamamak gibi, yılların birikimiyle kalıcılaşmış, Ahali’ye has bir sorunları vardı. Kariyerinin ilk yıllarında Ahali’ye mümkün mertebe ilişilmemesi gerektiğini öğrenmesi boşuna değildi belli ki. Onları rahat bıraktığın sürece onlar da seni rahat bırakırdı. Tercihte bulunabilecek durumu olsa bu duba kılıklı tiplerle hiçbir şekilde temasta bulunmamayı seçerdi tabii. Ama şartlar bunu kaçınılmaz kıldığına göre, ona şu andan sonra elinden gelenin en iyisini ortaya koymaktan başka yapacak bir şey kalmıyordu.</p>

  <p>Üç Ahali mensubu katılmıştı toplantıya. Tahminen her biri diğerleriyle eşit statüdeydi ve her biri yalnızdı... Herhangi bir başka türe mensup olanların bu hallerine bakıp onların ciddi kimseler olmadıkları anlamı çıkarmasına yol açacak şekilde, kendileri içinse hiç de önemli bir mevzu sayılmamak üzere, ne yaver getirmişlerdi beraberlerinde, ne sekreter, ne de onlara refakat edecek herhangi bir ast.</p>

  <p>Söz konusu üç Ahali temsilcisi, sırasıyla, hemen aşağılarında göze çarpan kızıl-kahve renkteki büyük ekvator kuşağını temsilen toplantıya katılan Feurish adlı bir tür siyasi düşünür, bünyesinde pek çok kulüp ve gönüllü kuruluş (kulağa ilk anda bir nebze rahatsızlık verici gelse de, onların ‘kulüp’ diye nitelediği bu oluşumlar hayli üst düzeyde olduğu iddia edilen askeri kuvvetlerini de içeriyordu) barındıran bir şemsiye örgütün şeflerinin de şefi konumundaki Chintsion ve orası her ne kadar bilinen anlamıyla bir başkent olmasa ve oylama sonucu oraya Şehir Yöneticisi tayin edilmek görünen o ki itibarı yüksek bir mevki edinme ayrıcalığı ya da gücün tadına varma şansı değil de sürgünü aratmayacak bir dayatma olarak kabul edilse de, kentleri arasında en büyüğünün en üst düzey idarecisi Peripule’ydi. Hepsinin de gerçekte hiçbir anlam ifade etmeyen ve hiçbir ağırlığı olmayan süslü unvanları vardı. Yaptıkları tek şey ise Ahali mensuplarının ne denli ileri yaşları görebildiğini karşılarındakilere kanıtlamaktı.</p>

  <p>Başrahip daha üst düzey temsilcilerle —tabii Ahali toplumunda böyle bir şey mümkünse— ve bunların sayıca daha fazlasıyla muhatap olmayı tercih ederdi fakat, özellikle de zamanı bu kadar kısıtlıyken, elindekiyle yetinmek durumundaydı. Diğer yandan, <i>Luseferous VII</i>’de başka Ahali mensupları da bulunuyordu... Hem de üç yüzü aşkın sayıda. İki koca gemi dolusu ergen ve genç yetişkin, adeta kemale ermiş kişiler için düzenlenen bir okul gezisinin bir parçası olan kapsamı genişletilmiş bir tura iştirak etmek üzere bu gemiye buyur edilmişti. Kendilerine yabancı buldukları gemileri keşfetmeye hevesli bir avanaklar grubundan farksızdı bu. Normal koşullar altında böyle bir kepazeliğe asla izin vermezdi.</p>

  <p>Ahali toplumunun bu toplantıya ve onun odak noktasını teşkil eden müzakere konularına gerekli ilgi ve dikkati göstermediğinin farkındaydı Luseferous. Yabancı toplulukların halini tavrını gözlemleyip yorumlama konusunda uzmanlaşan bazı danışmanları, Nasqueron nüfusunun ağırlıklı kısmının ehemmiyetsiz bir çatışmadan ibaret gördükleri kısa süre önce yaşanmış savaşı ve işgal filosunun varlığını umursamadığı tiyosunu vermişti ona. İşin aslı, o yöredeki Ahali topluluğunun büyük çoğunluğu ne olup bittiğinden haberdar bile değildi ve olsalardı dahi buna muhtemelen aldırış etmezlerdi. Gezegenin haber kanalları ise, her nasılsa, atmosfer kuşaklarından ikisi arasında Resmi Savaş olarak adlandırılan bir şeyin cereyan etmekte olduğuna ilişkin raporlarla doluydu. Luseferous’un topyekûn savaş olarak niteleyeceği şeyi onların geniş bir alanda oynanan aykırı bir çeşit spor müsabakası olarak gördüğü ortadaydı. Tüm bunlar bir oyundu onlar için.</p>

  <p>Eh, bu durumda onun farkına adamakıllı varmalarını sağlamak için ne yapması gerektiğini bulmak kalıyordu geriye.</p>

  <p>Gözleri önünde uzayıp giden müthiş manzara karşısında adeta büyülenen katılımcılar düşmek üzereymiş gibi sallanarak havada asılı kalakalmışlardı. Başlarının üzerinde ise, Luseferous’un şebeke misali iç içe geçmiş kızak ve rampalardan kurulu geniş bir yapının belli yerlerine konuşlandırdığı kişisel muhafızları, pençemsi ayaklarının semerlerini sessiz ve durağan bir kesinlikle sürüyerek, eksoiskeletleri içinde volta atıyordu.</p>

  <p>“Dilerseniz sadede gelelim,” dedi Luseferous, dağınık ve önemsiz konular üzerinde dönüp duran lakırdıların fazla uzadığı kanaatine vararak. “Fassin Taak adlı şu kâhini istiyoruz,” dedi Ahali mensuplarına hitaben. “Daha da sadede gelecek olursak, onun peşinde olduğunu sandığımız şeyle ilgili kesin bilgi istiyoruz.”</p>

  <p>“Ne gibi bir bilgi?” diye sordu Chintsion. ‘Kulüplerin’ şefi, toplantının o âna kadarki kısmında üç Ahali yetkilisi içinde en konuşkanı olarak öne çıkmıştı. Göz alıcı pembe kol şeritlerine sahip gri renkli kocaman uzay giysisi içinde, aşağıdaki şeffaf zarın içbükey çukurluğu üzerine dengeli bir şekilde yerleştirilmiş olan askılı koltuğa beşik misali yuvalanmış halde iştirak ediyordu müzakerelere.</p>

  <p>“Bu bilgiyi size ifşa etme serbestisine sahip değiliz,” dedi Luseferous Ahali mensubuna cevaben.</p>

  <p>“Neden olmayasınız?” diye sordu bu kez siyaset bilimci Feurish. Onun uzay giysisi ise beyazın kirli bir tonunu taşıyordu.</p>

  <p>“Bunu size söyleyemem,” dedi Luseferous. Eldiven ve onun da üzerine yüzük geçirilmiş ellerinden birini havaya kaldırarak şöyle devam etti: “Lütfen nedenini sormayın. Durumu böylece kabul edin yeter.”</p>

  <p>Ahali mensuplarından çıt çıkmıyordu. Birbirleriyle sinyal yoluyla görüş alışverişi yapmakla meşguldüler muhtemelen. Teknik ekibinin bu konuda önceden ona yaptığı uyarı üzerine askılı koltuklar sinyal iletişimine elvermeyecek şekilde yerleştirilmişti aslında. Ama Ahali mensupları koltuk düzenini görür görmez buna itiraz edip yaygara koparmış, koltukları düzeltmekle kalmayıp çekiştirip iterek onları istedikleri doğrultuda yeniden şekillendirmeye girişmişti. Bunun üzerine dişini sıkan Luseferous teknisyenlerine onlara yardım etmelerini işaret ederek Ahali mensupları oturum düzeninden tatmin olduklarını bildirinceye kadar beklemişti.</p>

  <p>Nihayet, çemberin daha büyükçe olan kısmını Ahali mensupları ile Hierchon ve beraberindeki bir avuç danışman, kalan yarısını ise Başrahip de dahil insan ırkından olan katılımcılar ve diğerleri işgal etmek üzere, büyük bir daire oluşturacak şekilde oturuş düzeni almışlardı.</p>

  <p>“Kâhin Fassin Taak’ın nerede olduğunu bilmiyoruz,” dedi Chintsion Luseferous’a. “Onun hakkında duyulan son şey, Eponia adlı kuzey kutup bölgesindeki bir kente doğru yol aldığı. Ama bu yalnızca bir söylenti.”</p>

  <p>“Eponia mı?” dedi toplantıya katılan Ahali heyetinin üçüncü üyesi Peripule. Fırfırları su yosununu andıran uzay giysisi kahverenginin derin ve pırıltılı bir tonundaydı. “Bense onun en son Deilte’de görüldüğünü duymuştum.”</p>

  <p>“Deilte mi?” dedi Chintsion kaşlarını çatarak. “Hem de yılın bu mevsiminde, öyle mi?”</p>

  <p>“Nede olsa o bir yabancı,” dedi Peripule buna karşılık. “Buraların usulünü adabını bilmesi beklenemez.”</p>

  <p>“Eh, her şeyden önce,” diye başlayacak oldu Chintsion, “o bir fikir adamı, hem ayrıc—”</p>

  <p>Tam bu noktada “Beyler,” diye araya girerek onun sözünü kesti Luseferous. Onun bu müdahalesi ile her üç Ahali mensubu bir şok dalgasına çarpılmışçasına olduğu yerde geriye sıçramıştı.</p>

  <p>“Başrahip Luseferous meşgul bir adam,” diyerek duruma açıklık getirdi Hierchon Ormilla, o gür sesiyle ortalığı inleterek. “Nasqueron’daki şehirlerin mevsimsel modalarını toplantı esnasında değil, zaman zaman verilecek molalar süresince tartışmanız daha doğru olur.”</p>

  <p>“Bakınız küçük Ahali mensubu,” dedi Chintsion Hierchon’a, altta kalmadığını göstermek istercesine, “buradaki varlıklarının gülünce kaçacak derecede kısa sürmesi kuvvetle muhtemel olmasına rağmen, sırf başınıza çöreklenen son efendilerinize jest olsun diye, Taak denen şu adamın tam olarak nerede bulunduğunu öğrenmek için büyük çaba sarf ediyoruz. Bizce...”</p>

  <p>Bu aşamadan sonrasını dinlemedi Luseferous. Onun yerine, omzunun üzerinden hafifçe geriye dönüp arka çaprazında oturmakta olan Tuhluer’e baktı. Tuhluer’in de karşılık vermesiyle, bir an için göz göze geldiler. Onun yutkunduğunu gözlemledi Luseferous. Yine de gözlerini kaçırmamıştı adam halen. Tuhluer daha önce bunu yapmaya hiç cüret edememişti. Yavaş hareketlerle ona doğru eğilen Luseferous sessizce şöyle dedi: “Ümitsiz zamanlar radikal çözümler gerektirir, Tuhluer.”</p>

  <p>Bunun üzerine, söyleneni başıyla onaylayan diğeri bakışlarını aşağı kaydırıp eldivenindeki mekanizmaya parmaklarıyla seri bir şekilde tıklayarak gerekli kişilere sinyaller göndermeye koyuldu. Başrahip ise yeniden önüne dönmüştü.</p>

  <p>Tam o anda, uzaktan bir çarpma sesi geldi, bir saniye sonra bunu bir başkası ve onu da bir başkası izledi; darbe sesleri büyük bir saatin yelkovanının atışı gibi birbiri peşi sıra ortalıkta çınlıyordu şimdi.</p>

  <p>Ulubis Tameşitleri diye anılan kişilerden ikisinin, Tlipeyn ve Emoerte adlı iki ihtiyarın Ahali mensuplarını daha gayretli bir işbirliğinde bulunmaya tatlı dille iknaya çabalayışına kulak verdi Luseferous. Gelgelelim işbirliği sözcüğünün ne anlama geldiğini dahi samimi olarak anlayamadıkları Ahali mensuplarının her halinden belliydi.</p>

  <p>Hemen aşağılarındaki gezegeni kaplayan sarı-kahverengi tonlardaki kirli bulutlarla inceden inceye kontrast oluşturan bir dizi küçük noktanın bulutların binlerce kilometre aşağıdaki üst sınırı boyunca ilerlediğini göz ucuyla fark etti Başrahip.</p>

  <p>“... Eğer ciddi olduğumuzu söylüyorsak bize inanmalısınız,” diyordu o sırada, kara kuvvetlerinin tepesindeki isim olan Başkumandan Binstey, üç Ahali temsilcisine.</p>

  <p>“Ah, buna hiç şüphemiz yok,” yanıtını verdi Chintsion, karşısındakini hafife alan bir edayla. “Fakat bu, size hiçbir şekilde yardım edemeyecek olduğumuz gerçeğini değiştirmiyor.”</p>

  <p>Kumandan Binstey tam yeniden söz alacaktı ki Luseferous araya girdi. Onun sakin bir sesle “Beyler,” demesiyle beraber sessizliğe gömülen Binstey’in lafı ağzında kalmıştı. “Rica etsem dikkatinizi biraz şu yana verebilir misiniz?” Yüzüklerle bezeli ellerinden birini sallayarak gezegenin gaz katmanları altında çarpık çurpuk görünen yüzeyi boyunca hareketli bir dizi benek misali ağır ağır ilerlemekte olan noktaları işaret etti.</p>

  <p>Bir anda herkesin dikkati o tarafa yönelmişti. Ahali mensupları gösterilen şeyi daha iyi seçebilmek için oturdukları koltuklarda hafifçe kaykılmak durumunda kalmış, toplantı salonundakiler arasında görüş yetisi diğerlerininkine oranla daha güçlü olanlar ise bu manzara karşısında tepki vermeye çoktan başlamıştı. Mırıltılar, şaşkınlıktan ötürü tutulan nefesler, hayretten donakalmanın ayrılmaz birer parçası olan tüm tepkisel ses efektleri Başrahip’in kulağına geliyordu şimdi.</p>

  <p>“Biz gerçekten ciddiyiz,” dedi Luseferous Ahali mensuplarına. Sözlerine devam etmeden önce ayağa kalktı. “Gürültüyü duyuyor musunuz?” Boşluğa kulak vermek ister gibi çevirdi başını. Derinden gelen tıklama sesi, acımasız bir durağanlıkla, hiç sekmeden devam ediyordu. “Duyduğunuz bu ses, saniyede bir fırlatılan paraşütlü damla-bombalarına ait. Ne var ki bu kez, fırlatılanlar savaş başlığı değil, insan. Savunmasız insanlar saatte üç bini aşan bir hızla sizin gezegeninize doğru uzay boşluğuna fırlatılıyor. Erkekler, kadınlar ve çocuklar, kimi yaşlıca kimisi ise daha genç yetişkinler, çoğu teslim olan gemilerin içinde veya harap olan yerleşim merkezleri ve diğer yaşam alanlarında ele geçirilmiş, hayatın her alanından kimseler bunlar. Bu gemide onlardan yirmi bini aşkını bulunuyor. Yürüttüğümüz şu müzakerelerde belli bir aşama kaydedemezsek bu hızla uzaya savrulmaya devam edecekler.” Üç Ahali mensubundan herhangi bir tepki almak için bir süre beklediyse de onlar manzarayı seyretmekle yetiniyordu. “Pekâlâ,” diye devam etti sonra, “burada bulunanlardan herhangi birinin aklına düğümü çözecek bir formül aniden gelmiş olabilir mi acaba?”</p>

  <p>Koca gemiden yavaşça uzaklaşmakta olan siyah noktacıkların oluşturduğu benek dizisini izlemekte olan insanları ve yabancı yaratıkları süzdü. İçlerinden bazısı arkasına dönüp ona bakmış, onunla göz göze gelince ise duydukları nefreti, kapıldıkları korkuyu ve dehşeti fark etmesinden çekindikleri için başını tekrardan manzaradan yana çevirmişti. Kişilerin gözleri önünde cereyan eden nahoş durumlar karşısında bu denli şiddetli tepki gösterirken uzakta meydana gelen çok daha beter durumlara kayıtsız kalışı şaşırtıcıydı doğrusu.</p>

  <p>Tuhluer’e dönüp başını sallamasıyla beraber salonun bir köşesine, olup biteni gösteren büyük bir ekran yansıdı. İnsanların —tıpkı Luseferous’un az önce ifade etmiş olduğu gibi, her yaştan kişinin— kocaman yuvarlak haznelere doldurulduğu görülüyordu. Kitleyi oluşturanların hemen hepsi buna karşı koymaya çalışıyordu fakat her biri suratları haricinde her yerlerini örten ve onları bir yandan kendilerini fırlatma haznelerine tıkmak üzere zorla itelemekte olan eksoiskeletler içindeki askerlere tükürük yağdırıp onları ısırmaya çalışarak kurtçuk gibi kıvranmak dışında herhangi bir şey yapmaktan alıkoyan, uyku tulumuna benzer esnek bir çeşit ambalajla sımsıkı sarmalandığı için aciz kalıyorlardı. Hayli geniş olan bölmenin zemini debelenip duran vücutlarla dolmuştu. Sonra ses bağlantısı da devreye girdi ve konferans salonundakiler insanların çığlıklarını, ağlayıp sızlanmalarını, haykırışlarını ve yalvarışlarım duydu.</p>

  <p>“Başrahip!” diye bağırdı Hierchon. “Bu durumu protesto etmek zorundayım! Böyle bir şeyi asl—”</p>

  <p>“Kapa çeneni!” diye bağırarak ansızın susturdu onu Başrahip. Sonra diğerleri üzerinde gezdirdi bakışlarını. “Bu sözüm hepinize! Gıkınız çıkmasın!” Bunun peşi sıra bir süreliğine her hazne fırlatılışında çıkan o boğuk tuk tuk tuk sesi dışında bir şey duyulmaz oldu salonda.</p>

  <p>Sonra ekrandaki görüntü değişerek geminin dış kısmında insanları —bir top için fazla nazik sayılabilecek bir yöntemle— uzaya fırlatmakta kullanılan rampanın namlusuna odaklandı. Boşluğa savrulunca üzerlerinden çözülen ambalajlar bu yeni ortamla çıplak bir beden ve tıkalı bir nefesle buluşan insancıkların onları bu hale düşürenleri daha fazla tatmin edecek biçimde kasılıp çırpınması ve titreme nöbetleri geçirmesini sağlamak için ayak bileklerinin etrafına tekrar örülüyordu. Bazıları nefesini tutmaya çabalıyor ve adeta patlayacakmış gibi şişiyordu. Çok geçmeden kulaklarından, gözlerinden, ağızlarından ve anüslerinden ince lekeler halinde kan sızmaya başladığı görüldü. Onlar boşlukta süzüldükçe kameralar da onları takip ediyordu. Bu şekilde uzaya fırlatılan kişiler birkaç dakika savrulduktan sonra dururdu genelde. Ardından ister istemez hepsi aynı donuk pozisyonu alır ve —bazıları cenin gibi büzülerek, bazılarıysa kollarını kanat misali iki yana açarak— görünmez birer konveyör kayışının parçalarıymış gibi ağır taklalar atarak uzak bulutların tepelerine doğru uzaklaşırdı.</p>

  <p>“Bunu yapmanızın ardında yatan sebep nedir?” diye sordu Ahali mensubu Feurish, Başrahip’e. Aklının fazlasıyla karışmış olduğu sesinden anlaşılıyordu.</p>

  <p>“Karşımdakilere meselenin önemini vurgulayıp odaklanmalarını sağlamak,” dedi Luseferous buz gibi bir sesle. Salondakilerden birinin kustuğunu duyabiliyordu. Orada hazır bulunanlardan çoğunun onun delici bakışlarına karşılık veremediğini fark etti. Başları üzerindeki kirişler silahlarını çoktan aşağıdakilere doğrultmuş vaziyette hareketsiz bekleyen muhafızlarla tıklım tıklımdı.</p>

  <p>“Eh, ben zaten yeterince odaklanmıştım,” dedi Feurish, iç çekişi andıran bir ses eşliğinde. “Yine de size yardım edemeyiz.”</p>

  <p>“Kâhin Fassin Taak’ı bana verin,” dedi Luseferous, alnında ter damlacıkları birikmeye başladığını —ne, terliyor muydu yoksa?— hissederek. Elinin bir hareketiyle bu duruma hemen son verdi. “Taak denen o adam bizimle değil,” dedi Şehir Yöneticisi Peripule makul bir tavırla.</p>

  <p>“O halde bana onun nerede olduğunu söyleyin,” diye üsteledi Luseferous, talepkâr bir sesle.</p>

  <p>“Üzgünüm,” dedi Chintsion. “Bu konuda size yardım edemeyeceğiz.”</p>

  <p>“Hemen söyleyin dedim!” diye gürledi bu kez Luseferous.</p>

  <p>“Biz nasıl...?” diye başlayacak oldu Feurish. Fakat Chintsion girdi araya.</p>

  <p>“Belki de onu gördükleri iddiasında bulunan son kişilere nerede olabileceğini sormalıyız.”</p>

  <p>“Bize bildirildiği kadarıyla Elçilik’e bağlı bazı kişiler onu aramaktaymış,” diye belirtti Feurish. “Onlar bir ipucu bulmuştur belki.”</p>

  <p>“Ben Elçilik gemileri yok edildiğinde onların da toptan öldüğünü sanıyordum,” dedi Chintsion. “Ölmemişler mi yani?”</p>

  <p>“Dinleyin lütfen,” dedi Peripule Başrahip’e, gayet mantıklı bir ses tonuyla. “Bu işi sonraya bıraksak sizce de daha iyi olmaz mı?”</p>

  <p>Elini hiddetle sallayarak gezegene doğru yavaşça ilerlemekte olan vücutların oluşturduğu genel hattı işaret etti Luseferous. “Siz <i>eblehler</i> hâlâ anlamadınız mı? Ben istediğimi alana kadar bu bitmeyecek!”</p>

  <p>Onlara tek vücutlarmış görünümü veren eşzamanlı bir hareketle titredi üç Ahali mensubu. “Hmm,” dedi sonra Peripule, düşünceli bir edayla. “Umarım elinizde yeterince tutsak vardır.”</p>

  <p>Yumruklarını sıkmıştı Luseferous. Tıpkı eğimli bir karo biçimindeki pencerenin öte yanından geçmekte olan küçük ölü üretim hattını oluşturanlardan biri gibi, patlamak üzere olduğunu hissediyordu. “Bu gemide üç yüz Ahali genci bulunuyor,” derken sesine herkesin içini buz kestiren bir sükunet vermek için büyük çaba sarf ediyordu. “Belki de diğerleri yerine onları kullanmalıyız, ne dersiniz? Onları atış talimi için de kullanabiliriz tabii. Siz hangisini tercih ederdiniz?”</p>

  <p>“Bence böyle bir şeye kalkışırsanız bazıları rahatsızlık duyabilir,” diyen Chintsion hemen ardından bastı kahkahayı.</p>

  <p>“Gerçekten de göründüğünüz gibi bizi tehdit etmeye yeltenmiyorsunuz umarım, öyle mi yoksa?” diye sordu Feurish.</p>

  <p>“İzin verirseniz, Bay Luseferous,” dedi bu noktada Chintsion, işi dalgaya aldığı kanısı uyandıran bir sesle, “şunu belirtmeliyim ki temsil ettiğim kulüplerin bazısı askeri kulvarda faaliyet gösterir. Onları temsil ediyor olmak bana pek tabii ki harikulade bir heves veriyor ve doğal olarak beni gururlandırıyor da, gelgelelim bazen — nedenini bilemiyorum, belki de sıkıntıdandır— ancak ‘önce vur sonra uyar’ mantığını benimseyenlerden beklenecek kişilik özellikleri gösterme eğilimindeler. Ah... Yeterince açık konuştum sanırım.”</p>

  <p>Bu miskin şamandıraya uzun uzun baktı Luseferous. Tuk tuk tuk şeklindeki şu monoton ses aynı hantallıkla sürüp gidiyor, küçük siyah beneklerin meydana getirdiği hat gaz-devinin hırpalanıp harap olmuş kurşuni yüzeyi boyunca ilerlemeye devam ediyordu. Tuhluer’e döndü Başrahip. “Herkes alarm mevziine,” diye komut verdi kesin bir sesle. “Şu görüntüyü de kapayın artık.”</p>

  <p>Elmas kabarcık volkanik kayalarınkini aratmayacak bir karanlığa gömülürken Nasqueron’un o göz alabildiğine uzanıp giden yüzeyi de gözden kayboldu. Toplantının tertiplendiği geniş salon her geçen saniye daha da kararıyor ve de büzülüp daralıyordu sanki. Hazneleri fırlatan rampanın sesi daha bir gür duyulmaya başlamıştı.</p>

  <p>“Siz üçünüz bizim rehinemiz olarak burada alıkonacaksınız,” dedi Luseferous üç Ahali mensubuna. “Tıpkı halihazırda bu gemide tutsak vaziyette beklemekte olan, türünüzün genç mensuplarına yapılacağı gibi. İster sizi ister onları kurtarmak üzere herhangi bir teşebbüste ya da bu gemi de dahil olmak üzere bana ait olan herhangi bir gemiye veya mülke yönelik herhangi bir saldırıda bulunulacak olursa, hepiniz öldürülürsünüz. Standart zaman ölçüsüyle önümüzdeki altı saat içinde Kâhin Fassin Taak’la veya peşinde olduğu şey her ne ise onunla ilgili işe yararlığı kanıtlanabilir bir şey bana sunulmazsa, siz üçünüzden başlamak üzere hepinizi nasılsa öldüreceğim. Anladınız mı?”</p>

  <p>“Doğrusunu isterseniz, Bay Luseferous,” dedi Feurish, “bir konferansa ev sahipliği yapmak için hiç de düzgün bir üslup değil bu.”</p>

  <p>“Bu yoruma katıldığımı belirtmek durumundayım,” dedi Chintsion.</p>

  <p>“Kesin dırdırı,” dedi onlara Luseferous. “Bu gaz-devinin çevresine konuşlanmış multitonlarca ağırlıkta karşıt madde taşıyan savaş başlıklarına da sahibim aynı zamanda. Koskoca gezegenleri havaya uçurabilecek bir güçtür bu. Hepiniz öldükten sonra bile talebimi yerine getirme yönünde herhangi bir icraatta bulunulmadığını görürsem o başlıkları pek değer verdiğiniz şu lanet olası atmosferinizde bir bir patlatmaya başlayacağım. O kahrolası çürümüş gezegeninizde yetkili geçinen soytarılara işi bu noktaya getiren süreçte oynadığınız rolü bildirmeyi de ihmal etmeyeceğim.” Başını kaldıran Başrahip yukarıdaki köprü ve kirişlerin üzerinde tetikte beklemekte olan muhafızlara baktı. “Götürün onları buradan. Uzay elbiselerini de çıkarın. Bunu yaparken yeri geldi mi uzuvlarını kesmekte tereddüt göstermeyin.”</p>

  <p>Üzerine koyu renkli büyük mücevherler kakılmış eski çağ zırhlarını andıran bir düzine kocaman kara şekil, korku verici pençelerini alabildiğine gererek havada aşağı doğru süzülüp şeffaf siyah zara ayak bastı. Uzay giysisi içindeki her bir Ahali mensubunun etrafını bunlardan dördü göz açıp kapayıncaya dek sarmıştı.</p>

  <p>“Eh, baylar,” dedi Peripule isimli Ahali mensubu pişmanlık dolu bir ifadeyle diğer ikisine doğru dönerek. “Siz de kabul edersiniz ki, önceden uyarıda bulunmaksızın harekete geçtiğimizi kimse iddia edemez.”</p>

  <p>Şehir Yöneticisi cümlesini tam bitirmişti ki, her biri Ahali mensuplarından birini sarmalayan mor renkli üç dairesel ışık perdesi karanlık salonun içinde parıldayarak ortaya çıktı. Bu gelişme karşısında eksoiskeletler içindeki muhafızlar ya olduğu yerde geriye savrulmuş ya da adeta havaya uçup fiziksel varlığını yitirmişti. Az ötede korunmasız olarak dikilmekte veya oturmakta olan kişiler ise adeta görünmez bir kuvvet tarafından hızla itilerek arkadaki duvara toslamışlardı. Şok dalgası Luseferous’un koltuğuna güvenlik kalkanının oluşmasından bir saniye sonra çarpmış, sonuç olarak o da bu çarpma sonucunda meydana gelen kargaşayı karo biçimli yarı-gümüşi kepenklerden kurulu bir yıkıntının öte yanından izlemek durumunda kalmıştı.</p>

  <p>Koltuğuyla beraber onu da sallayan sarsıntının gürültüsü karşıki duvarlardan geri sekip salonun içinde yankılandı. Bir an sonra, mor renkli üç silindir ardında hemen aşağıdaki saydam siyah zar içinde pürüzsüz birer daire biçiminde üç delik bırakarak gözden kayboldu. Nasqueron’un sarı-kahverengi tonlardaki bulut kümelerinin soluk ışığı oluşan bu boşluklardan içeri sızıyordu. Salonu dolduran hava çılgınca dönüşler ve ıslığımsı sesler eşliğinde, açılan deliklerden dışarı uğramaya başlamıştı şimdi. dışarıda ise beyaz ışık huzmeleri kamaşıyordu. Eksoiskeletli muhafızlardan ikisi bir yandan yeri tırmalayıp tutunacak bir çıkıntı arayarak salonun zemini boyunca yuvarlandı ve bu deliklerin içinde gözden yitip gitti. Luseferous ise olduğu yerde hareketsiz dikilmiş, etrafında olan biteni izliyordu. Bilincini büyük ölçüde yitiren ve feci şekilde yaralanan katılımcılar, salonun kenar noktalarında oluşturdukları kümelerden üç büyük sarsıntının etkisiyle birer birer koparak üç parlak deliğe doğru kaymaya başlamıştı. Eksoiskelete bürünmüş üçüncü bir şekil ise tutunacak bir nokta bulmak üzere ümitsizce çırpınarak dev boyuttaki elleriyle salonun o dümdüz şeffaf zeminini boşu boşuna tırmalayıp çizse de en yakındaki deliğe ve onun hemen üzerinde meydana gelmiş olan baş döndürücü girdaba doğru çekilmekten kurtulamamıştı. Bir süre sonra geminin sistemleri bu gelişmeler karşısında nihayet devreye girdi ve karanlık bir kütle geminin gövdesinde açılmış olan üç deliğin üzerini kapayıp böylelikle içeri sızmakta olan ışığın önünü keserek salonun içinde atmosferden geriye ne kaldıysa onun daha fazla dışarı boşalmasını engelledi.</p>

  <p>Ortama görece bir sükunet hakim olmuştu bir kez daha. Şu tanıdık tuk tuk tuk sesi ise aynı durağanlıkla sürüp gidiyordu. Aniden başgösteren bir çeşit hışırtı salonun pompalama yoluyla yeniden havayla doldurulduğunu ve böylelikle solunabilir hava kaybının telafi edildiğini haber veriyordu. Ayağa kalkıp şöyle bir etrafa bakınan eksoiskeletler içindeki muhafızlar hemen ardından çevresinde bir koruma kalkanı oluşturmak üzere Başrahip’in yanına koştu. Bu esnada siyahlar içindeki daha pek çok şekil yukarıdaki kirişlerden ve kemerlerden dimdik aşağı inmekteydi. Salondaki insanların acıyla inlediğini duyabiliyordu Luseferous. Uzay elbisesini giymiş ve yüzünü örten parlak ve kabarık plakasında Başrahip’i çevrelemekte olan gümüşi elmastan kabarcığın aksi göze çarpan miğferini başına geçirmiş şekilde eksoiskeletli muhafızların vücuda getirdiği savunma kümesinin arasından geçip topallayarak yanına ulaşmaya çabalayan Tuhluer’e çevirdi sonra bakışlarını.</p>

  <p>“Diğer Ahali mensuplarını öldürün,” diye emretti ona Luseferous. Söyleneni duymamış görünen Tuhluer daha iyi işitebilmek için bir elini kulağına siper ederek öne doğru eğilince, komutunu bağırarak tekrarladı Başrahip: “DİĞER AHALİ MENSUPLARININ HEPSİNİ ÖLDÜRÜN!” Hemen ardından, koltuğunun kolundaki düğmelerden birine basmasıyla beraber karo şekilli kepenkler ortadan kalktı. “Bizi buradan uzaklaştır artık,” dedi karşısındaki adama. “Üç saat içinde işbirliğine yönelik çabalara girişmedikleri takdirde GM savaş başlıklarının fırlatılmaya başlanacağı konusunda gezegeni uyar.” Üç Ahali temsilcisinin ani kaçışlarını gerçekleştirdikleri noktaya döndü sonra. “Ve <i>Yırtıcı</i>’nın o üç şaklabanı ortadan kaldırmasını sağla.”</p>

  <p>“Emredersiniz efendim!” dedi Tuhluer. “Peki ya... Fırlatma haznesine yerleştirilecek kurban sayımızdaki şu açık meselesi ne olacak?”</p>

  <p>Onun bu sözlerle gezegene doğru fırlatılan esirleri kastettiğini Luseferous’un anlaması biraz vakit almıştı. “Ah, elde kim varsa boşaltın gitsin.”</p>

  <p>Uzay giysisinin iletişim sistemini bir dokunuşta işler hale getiren Başrahip Luseferous, <i>Yırtıcı</i>’ya ona doğru dönüş yoluna çıktığını haber verdi. İnildeyen yaralıların arasından emin adımlarla geçip iki gemiyi birbirine bağlayan geçide ve onun da aşağısında kendisini beklemekte olan gemiye yöneldi. Eksoiskeletli muhafızlar bir solukta onun yanında bitmiş ve efendilerinin etrafında zırhlı uzuvlar ve tehditkâr ölçüde tırtıklı gövdelerden oluşan dev bir çalı yumağı oluşturmuştu. Ayağı yerden kesildiğinde gemiden gemiye bağlantı sağlayan geçidin girişine varmak üzereydi. Koca gemi baştan aşağı zangırdarken eksoiskeletli muhafızlar da şiddetle sarsıldı. Bu iri kıyım muhafızlardan biri dosdoğru onun üzerine düşecek gibi olduysa da, güç tertibatından zırıltıyı andıran bir ses çıkarma pahasına son anda dengesini bulmayı başardı.</p>

  <p>“Ya şimdi ne oluyor?” dedi Luseferous bu kez, sorgulayan bir sesle.</p>

  <p>“Hasar kontrol departmanı konuşuyor, efendim,” dediği duyuldu bir sesin, Başrahip’in uzay giysisinin içinde bir yerlerden. “Bir enerji ışını gemiyi yarıp geçti ve geminin ortasında bir noktada son buldu. Çapı iki metre kadar. Dahası... pruvalar bulundukları yerden koptu ve... seksen metre... seviyesine dek savruldu. Onları kaybettik. Bu enerji de geminin ortasını deşen ışınla aynı alışılmadık özelliklere sahip. Işık hızında; hiçbir ön uyarı olmaksızın çıkageldi. Tepkisel savunma sistemleri herhangi bir artçı girişime karşı önlem aramayı sürdürüyor... Ne yazık ki şu ana dek bulunan bir şey yok, efendim.”</p>

  <p>“Yeni bir mesaj var, efendim,” dedi bir diğer ses, “Ahali mensupları gemide tuttuğumuz ırkdaşlarının serbest bırakılıp kendilerine iade edilmesini talep ediyor. Görünen o ki, şu ana kadarkiler sadece uyarı atışıymış.”</p>

  <p>Bu haberi kritik bir kararın izleyeceğini hisseden Tuhluer uzun adımlarla efendisine yaklaştı.</p>

  <p>Dosdoğru ona baktı Luseferous. “Ahali mensuplarını iade edin,” dedi yaverine. “Sonra da bu şeyi buradan bir an önce uzaklaştırın.” Ardından, gemiler arasında geçişi sağlayan geçide yöneldi bir kez daha.</p>

  <p>“Peki ya GM gemileri, efendim?”</p>

  <p>“Oldukları yerde bırakın. <i>Luseferous VII</i> menzil dışına çıkıp güven altına alınana dek ültimatomu askıya alın.”</p>

  <p>“Emredersiniz, efendim.”</p>

  <p>Bu defa hiçbir unsurun onu yolundan alıkoymasına izin vermeden kendisini beklemekte olan sancak gemisine dek ilerledi Başrahip.</p>

  <p class="girintisiz1">Aldığı yaralardan ötürü sakat kalan <i>Luseferous VII</i>, gezegenin yerçekimi kuyusunda hantalca ve ağır aksak yol almayı sürdürüyordu. <i>Yırtıcı</i> ise aradaki mesafeyi şimdiden yarım milyon kilometreye indirmişti ve hızını giderek artırıyordu. Başrahip —olan bitenin yarattığı dehşetin şiddeti ve <i>aşağılanmanın</i> o içe işleyen acısı nihayet kendini tam olarak gösterirken ve (birbirinden patavatsız o üç Ahali mensubu mankafanın uzay giysilerinin <i>Yırtıcı</i>’nın <i>Luseferous VII</i>’den ayrılmalarını takiben peşleri sıra savurduğu her şeyi ya onları yansıtarak ya da yönlerini saptırarak savuşturup üstelik görünürde hiçbir darbe de yemeden bulut kümelerinin içinde gözden kaybolarak kaçmayı başarmasından dolayı) sabrı en sonunda tükenirken— geminin hızlanma evresi süresince koltukta otururken dahi halen öfkeden titreyerek, esasları daha önce belirlenmiş olan ültimatomun vakit geçirilmeksizin Ahali mensuplarına dayatılması ve GM savaş başlığı taşıyan gemilerden birinin taşıdığı silahı sırf ciddiyetlerinin göstergesi olarak atmosfere bırakması emirlerini vermişti.</p>

  <p>Buna verilen karşılık neredeyse eşzamanlı olmuştu. GM bombasını taşıyan gemi —daha doğrusu, GM bombası ile donanmış yirmi gemiden her biri— uzay boşluğunda iğne ucu gibi parlayan bir alev huzmesi içinde kalıp bir an sonra ortadan kaybolmuştu. Bu sırada tüm savaş başlıkları kısmen ateş almış ve kısa süre öncesine kadar onları taşımakta olan gemilerin havaya uçuruluşu sonrası etrafa yayılmış malzeme döküntüsü ile rastgele iç içe geçip bütünleşmişti. Uzaktan bakıldığında, Nasqueron çevresindeki göğü süsleyen ve eğik tutulmaktan dolayı yansımalara sahne olan bir kolyenin taşları misali bir aleve boğulup bir sönükleşen, sonra yine harlanıp çok geçmeden tekrar yavaş yavaş solup giden, hatları düzensiz yirmi küçük güneşi andırıyorlardı.</p>

  <p>Gaz-devinin bulut yumrularıyla dolu göğünden fışkıran hiper hıza sahip bir füze, çaresizlikten kaynaklanan gayretle başvurduğu bütün önlemlere rağmen <i>Luseferous VII</i>’yi bulutların üst sınırını aşmasına iki dakikalık bir süre kala yakaladı.</p>

  <p>Bu çarpışmanın ardından oluşan radyasyon dalgası <i>Yırtıcı</i>’nın sensör tamponlarına dek gelip sürtünmüş, adeta ona çelme takmıştı. Alınan sonuç, karşıt maddeli bir savaş başlığının yaratması beklenecek etkinin <i>bu</i> olduğuna şüphe bırakmayacak kesinlikteydi.</p>

  <p>Kelimenin tam anlamıyla parçalara ayrılıp radyasyona karışmadan ve yüksek hızla yol alan bir şarapnel parçasına indirgenmeden önce koca gemiden gönderilen son sinyal, Başrahip’in yaveri Tuhluer’in Luseferous’a onun katıksız bir piç olduğunu belirten mesajıydı.</p>

  <p class="orta1"><b>•</b></p>

  <p class="girintisiz">Fassin Taak başını kaldırıp evinin bulunduğu yöndeki yıldızlara göz gezdirdi. şok-jelin içindeyken bile gözlerinin yaşla dolduğunu hissedebiliyordu. Nasqueron’un atmosfer kuşakları içinde en güneydekiyle olan allak bullak olup harabeye dönmüş sınırın sadece birkaç bin kilometre uzağındaki güney kutup bölgesinin alçak kesimlerinde, bir bulut kütlesi üstüne konuşlanmış küçük bir şehirde, rüzgâra açık bir platformda dinlenmekteydi o an.</p>

  <p>Dost bir uydunun yerini tespit edip küçük gaz mekiğinin tanıyabileceği bir sinyal yakalamayı denediyse de, hiçbir sonuç elde edemedi. Bütün haberleşme sinyalleri ya feci ölçüde zayıf ya da karmaşıktı ve gönderilecek muhtemel bir mesajı yakalayabilir nitelikte herhangi bir alçak yerçekim cihazı da saptayamamıştı. Zayıf yayınların dalga boylarından birine kenetlenerek gaz mekiğinin biyolojik zihnini sinyalleri çözmekte kullanmayı düşündü, fakat her zamankinin aksine bu program çalışmıyor gibiydi. Denemekten vazgeçti en sonunda. Şu an için orada öylece oturup sayıları pek fazla olmayan tanıdık yıldızları seyretmekle yetinecekti.</p>

  <p>Y’sul’un aldığı yaralara rağmen, önceki kadar şiddetli olmamakla beraber yine de yabana atılamayacak helezonvari döngüler içeren bir süreçten geçmeleri gerekiyordu halen. Gaz mekiği içinde uzanır pozisyon alan Fassin iç içe geçmiş sarmal ve burgusal hareketler silsilesinin kıvrılarak dökülen bir pınar misali çalkalanışını hissedince bunun solucan deliğine girmelerinden kaynaklandığını sandı, oysa gerçekte, sonradan da anlaşılacağı üzere, geçide çoktan girmişlerdi ve bu yalnızca işin gevşeme kısmıydı. Sonra bir anda, yeniden burada, Nasqueron’un ilk yola çıktıkları kuzey bölgesinde değil de güney kutup bölgesinde bulmuşlardı kendilerini.</p>

  <p>Bulut tepeleri içine sadece birkaç kilometre gömülen bir zamanların Voehn gemisi <i>Protreptic,</i> neredeyse tamamen terk edilmiş olan kutup kenti Quaibrai’nin güney kesimlerinde yer alan, içinde en ufak sesin dahi yankılandığı mağaradan bozma devasa boyutta bir hangara girmiş ve kendisine hafiften büyük gelen bir kızağa oturmuştu. O yörenin Şehir Yöneticisi beraberinde hiç durmadan tezahürat yapıp ıslıklar çalan ve renkli flamalar sallayıp ortalığa koku bombaları savuran birkaç yüz Ahali mensubundan oluşan bir kalabalıkla karşılamıştı onları.</p>

  <p>Yabancı uzay gemilerine meraklı olanların toplandığı farklı birkaç kulübe üye bireylerden kurulu bir heyet Voehn gemisini görür görmez heyecana kapılmış ve Y’sul bir yandan özenle gemiden indirilip bir hastane ekibine emanet edilirken ansızın ortaya çıkıp bir o yana bir bu yana sabırsızca dolanmaya başlamıştı. Y’sul’un, Fassin’in ve gerçekikiz Quercer &amp; Janath’ın gemiden çıkmasıyla birlikte coşku dolu bir hevesle çığrışan o cıvıl cıvıl kitle koridorlara ve geçiş noktalarına sığışmak için birbirlerini ite kaka ilerlemek durumunda kalarak gemiye akın etmişti. Olacakları önceden tahmin eden gerçekikiz gemiyi iğne biçimli geçit-yarıcı şeklinden çıkarıp genişletmiş ve daha fazla boş alan içeren ve dolayısıyla daha ferah bir yapıya büründürmüş olsa da, içeri sökün eden kalabalığa burası yine de dar gelmişti.</p>

  <p>Tedavisi şimdiden yarı yarıya tamamlanmışa benzeyen Y’sul her ne kadar bir süredir içinde bulunduğu yarı koma durumunun verdiği uyuşukluktan halen tam olarak silkinememiş olsa da, ambulans kızağını taşıyan sağlık ekibi onun yanına iniş yaptığı sırada kepçe biçimli sedyesinde şöyle bir kıpırdanıp Fassin’e baktı. “Görüyor musun?” dedi vıraklamayı andıran boğuk bir sesle. “Seni sağ salim geri getirdim, değil mi?”</p>

  <p>Fassin onun doğru söylediğini kabul etmeliydi. Y’sul’u pışpışlamak istediyse de bunu yapmak için yanlış mekanik kola başvurduğundan onun yerine boşluğa doğru hamle yapıp gazın ortasında yalpaladığıyla kaldı. Kendi etrafında sakarca döndükten sonra gaz mekiğinin diğer kolunu kullanarak yaralı Ahali mensubunun göbeğinden fışkıran uzuvlarından birini minnetle kavradı.</p>

  <p>“Şimdi eve mi gideceksin?” diye sordu Y’sul.</p>

  <p>“Ondan geriye ne kaldıysa artık. Aslına bakarsanız bilemiyorum. Ne yapacağım konusunda hiçbir fikrim yok.”</p>

  <p>“Eh, gidersen bile, çabucak geri dönmeye bak.” Bir an duraksayan Y’sul iyice uyanıp kendine gelmek ister gibi şöyle bir silkti bedenini. “İyisi mi yirmi gün kadar sonra ziyaretçi kabul edecek duruma gelmiş olayım çünkü onun sonrasında sosyal açıdan oldukça yoğun bir gündemin beni beklediğini sanıyorum. Son dönemde aldığım yaraları ve geçirdiğim deneyimleri hiçbir pişmanlığa kapılmadan kendi çıkarım için kullanmaya ve Voehn kumandanıyla olan kapışmamı ilk duyuşta mutlak bir tanımlanamazlığa varacak ölçüde süslemek bir yana, Voehn gemisinin ele geçirilmesinde oynadığım rolü fazlasıyla abartarak başkalarına aktarmaya kesinkes kararlıyım. Başımızdan geçenlerin hangi versiyonunu anımsıyorsun bilmem ama, olayın ruhunu kavradığını ve objektif gerçekliğin omuzlarına yükleyeceği o kaba ve sevimsiz mecburiyete bütünüyle teslim olmayacağını varsayarak, anlatacaklarımı doğrulayacak olman halinde sana büyük şükran duyacağımı şimdiden bildirmek isterim. Ne diyorsun?”</p>

  <p>“Hafızam biraz bulanık,” dedi Fassin Ahali mensubuna. “Sanırım söyleyeceğiniz her şeye arka çıkarım.”</p>

  <p>“İşte bu harika!”</p>

  <p>“Kabul edersiniz ki, eğer buraya geri dönebilirsem tabii.”</p>

  <p>Bunu başkalarıyla paylaşmıyordu ama, aslına bakılacak olursa, gidebileceğinden bile henüz içten içe şüphe eder durumdaydı. Ne gaz mekiğini tamirden geçirip gezegenden ayrılmasını ve günü gelince geri dönmesini —her şeyden önce, karar mercii her kimse geri dönmesine izin verirse tabii— sağlayacak düzeyde bir altyapı sağlam kalıp kalmadığına ne de Ahali mensuplarının onun dönüşünü kabule yanaşıp yanaşmayacağına emindi o an için.</p>

  <p>Solucan deliğinden şu an bulundukları yere yaptıkları altı saatlik yolculuğun son kısmında, Quercer &amp; Janath ona nerede bulunduklarını kendi gözleriyle görme ve yerel veri taşıma tayfına giriş yapma izni bahşettiğinde, yokluğu süresince meydana gelen gelişmeler hakkında bilgi edinmek üzere Nasqueron’un haber kanallarıyla bağlantı kurma olanağı bulmuştu.</p>

  <p>Ahali haber kanallarında işlenen tek konu, savaştı... 2 Numaralı Bölge ile C Kemeri arasında cereyan eden Resmi Savaş. Görünüşe göre bu savaşa olan ilgi zamanla artarak konu giderek daha cazip ve heyecan verici bir hal almış, muhtemelen henüz yarı süresini bile doldurmadığı ve bu gidişle dolduracağa da benzemediği ve dahası, şansın da yardımıyla, sahne olacağı daha pek çok kayda değer olay sırada beklediği halde, söz konusu savaş çağa damgasını vuran olaylardan biri kabul edilerek saygın eleştirmenlerin oluşturduğu çevrelerce üzerinde çoktan uzun uzadıya yorumlar yapılıp mercek altına alınmıştı.</p>

  <p>Ulubis sisteminin Başrahip Luseferous komutasındaki İlahi Tezahür 5 Ayrışması, namıdiğer Sefiller Tarikatı güçlerince otuz küsur gün önce başlayan bir süreçle saldırıya uğrayıp işgal edildiği haberine ulaşması için Fassin’in yabancı toplulukları izleme alanında uzmanlık edinmiş bir haber servisinin arşivini kurcalaması gerekmişti. Ulubis’teki Mercatoria kuvvetlerinin ortaya koyduğu az çok organize olmuş son kayda değer direniş de Sepekte üzerindeki bir kentin ve onun yörüngesindeki bir doğal yaşam alanının yerle bir edilmesini takiben Hierchon Ormilla’nın resmen teslim oluşu sonrası, bundan olsa olsa on-on iki gün önce sona ermişti. Birleşik Donanma’ya bağlı birkaç tümenden oluşan bir birliğin izleyen birkaç hafta içinde bir karşı saldırı gerçekleştirmesi bekleniyordu. Sıcaklığını koruyan son haber ise taraflar arasında barış sağlama ve işbirliği tesis etmeye yönelik bir konferansın halihazırda Nasqueron yörüngesinde seyreden <i>Luseferous VII</i> adlı Sefiller gemisinde gerçekleştiriliyor oluşuydu.</p>

  <p>En azından Valseir’in yerini saptayabileceği umuduyla bir haberleşme sinyali gönderdi ona Fassin. Buna herhangi bir cevap verilip verilmeyeceğini görmek için bir süre durup bekleyecekti. Bu esnada Setstyin’le irtibat kurma fikri de aklına geldiyse de, birisinin ona o Ahali mensubu hakkında kendisine huzursuzluk veren bir şeyler söylemiş olduğunu hayal meyal hatırladı. Hayır, durun bir dakika, yoksa tam tersi miydi? Setstyin öteden beri içten ve yardımsever bir dost olmamış mıydı? Onu GazTeknesi yarışı sırasında bulutların arasından yükselip Mercatoria yağmacılarının defterini düren küre biçimli şu büyük... şeyi yöneten yaşlı Ahali mensubuna karşı uyaran da yine Setstyin olmuştu. Evet, durum bu açıdan değerlendirildiğinde vaziyet değişiyordu. Niçin daha fazla detay hatırlayamadığına takıldı kafası. Bu çok garipti doğrusu. Hafızasının onu çıkmazda bıraktığı daha önce hiç olmamıştı halbuki.</p>

  <p>Quercer &amp; Janath Voehn gemisinde yaşananlarla ve geminin kendisiyle ilgili daha fazla bilgi edinmek amacıyla onu soru yağmuruna tutanlarca adeta ablukaya alınmıştı. Fassin’in kalabalığın arasından kendisine doğru bakmakta olduğunu fark edince ona el salladı gerçekikiz. Fassin de aynı şekilde el sallayarak karşılık verdi ona.</p>

  <p>Bir yandan Y’sul’un ambulans kızağına yerleştirilişini izlerken mevcut durumla ilgili neleri bilip neleri bilmediğini, neleri anımsayıp neleri anımsayamadığını zihninde tekrar değerlendirmeye çalıştı Fassin. istese Y’sul’la birlikte ambulansa o da binebilirdi, ama bir süreliğine her şeyden uzaklaşıp yalnız başına kalma yönünde dayanılmaz bir istek duyuyordu.</p>

  <p>Böyle anlarda yıldızları seyretmek ve düşünceleriyle baş başa kalıp bir şeyler bulma beklentisiyle belki bir miktar da matematiksel analiz yapmak için bu platforma çıkıyordu.</p>

  <p>Yaprak-resmi gaz mekiğinin kanat kısmında kapalı tuttuğu hazneden çıkardı. Sonra uzun uzun baktı ona, kimbilir kaçıncı kez. <i>Protreptic</i>’te her ne olduysa artık, küçük gaz mekiğinin görme yetisinde belli bir gerileme meydana gelmişti, yine de, yakınlaştırılmış ayrıntılı görme özelliğinin bir yanı, beyaz bulutlarla süslü mavi gökyüzü resminin mükemmel netlikte görülebilmesine yetecek ölçüde etkindi halen. Sakladığı resmi bir defa daha gözden geçirmek üzere görüntüyü yakınlaştırmıştı ki... resmin mekiğin hafızasından silinmiş olduğu gerçeğiyle karşılaştı.</p>

  <p>Son derece tuhaf bir durumdu bu. Resmi hafızaya kaydetmiş olduğunu zannediyordu, öyle ki, onun içine gizlenmiş olan bir şeyi çoktan deşifre etmişti zaten. Buna emindi. Onu keşfetmesiyle beraber bu yeni bilginin büyük önem taşıdığı izlenimine kapıldığını da gayet net hatırlıyordu üstelik.</p>

  <p>Fassin Voehn gemisi tarafından saldırıya uğramalarını izleyen süreçte neler olup bittiğini adım adım hatırlayabilmek için hafızasını sonuna dek zorladı. Yakalanıp sorguya çekildiklerini ve Voehn’in hem onun beyni hem de gaz mekiğinin biyolojik hafızası üzerinde bir süre uğraştığını biliyordu. Sonra onları kurtarmak için Ythyn tarafından gönderilen bir gemi çıkagelip ansızın Voehn gemisine saldırmış ve o da bunu fırsat bilerek Y’sul ve gerçekikiz ile birlikte Voehn mürettebatının geri kalan kısmını —her nasılsa— alt etmeyi başarmıştı.</p>

  <p>Pardon, doğru mu duymuştu... Voehn’i mi alt etmişlerdi?</p>

  <p>Peki bu nasıl mümkün olmuştu? Ythyn gemisi Voehn’in dikkatini yeterince dağıtırken, korsanlık faaliyetlerine karşı tasarlanmış otomatik mekanizmaları devreye giren <i>Velpin</i> de Voehn’in yenilgiye uğratılmasında önemli rol üstlenmişti. Quercer &amp; Janath ise köhne gemilerinin Voehn’e karşı başvurduğu teknolojiyi diğerleriyle paylaşma hususunda bariz şekilde ketum bir tavır sergilemişti.</p>

  <p>Söz konusu tekniklerin ne olabileceğine dair en ufak bir fikri yoktu Fassin’in. Olay aynen söyledikleri gibi cereyan etmiş de olabilirdi, çok daha farklı da. Olay sırasında <i>Velpin</i>’in güvertesinde bir YZ vardı ve Voehn’i safdışı bırakan o olmuştu, ama Quercer &amp; Janath bunun başkaları tarafından duyulup bilinmesini istemiyordu belki. Kurtulmalarını sağlayan çatışma öncesinde Voehn onun beyniyle öyle feci oynamış ve anılarını öylesine karman çorman hale getirmişti ki, olayın sonrasında gerçekikiz ona hemen her çeşit açıklamada bulunabilir ve o da bunlara tamı tamına inanmaktan başka yol bulamazdı.</p>

  <p>Bir tapınağın girişindeki basamaklara oturmuş bir yandan ağır ağır akmakta olan bir nehrin karşı kıyısına bakarak ihtiyar bir... adamla mı konuştuğunu hatırlıyordu sanki? Yaşlı bir Ahali mensubu muydu bu acaba? Doğrusal bir hatıra dizisinden ziyade son derece gerçek ve hayatın içinden bir sahneydi bu. Böylesine berrak bir hatıra ancak bir sanal gerçeklik aracılığıyla zihnine kazınmış olabilirdi, değil mi ya? Belki de o yaşlı adam <i>Velpin</i>’in yapay zekâsının bir canlandırmasıydı. Konuşmakta olduğu, ya da en azından buluştuğunu sandığı, o kişi veya o şeydi belki.</p>

  <p>Geri kalan her şeyi aklından çıkarıp sırf elindeki resme odaklanmaya karar verdi ve bakışlarını gökyüzünden bir kez daha indirip ona sabitledi. Bu resim ona Valseir tarafından verilmişti. Doğru mu anımsıyordu? Bir çeşit kartvizit veya referans mektubu yerine geçiyor olsa gerekti ve kendisini ulaştırması gereken şey de... Bunun kendisini Valseir’e ulaştıracağı fikrine kapılıyordu, oysa hiç de tutarlı anlam arz eden bir çıkarsama değildi bu.</p>

  <p>Hayır, bekleyin biraz: Derinliklerdeki ev ve şu yaşlı, gezgin Ahali mensubu. Bu resim yaprağını kendisine veren, <i>oydu.</i> Ve onu bir şekilde Valseir’e ulaştıran da bu resim olmuştu. Gelgelelim, bir unsur daha vardı işin içinde. Başka bir şey keşfetmişti. Solucan deliğine giriş yapmaları öncesinde bir keresinde aklında bu fikir olduğu halde uyanmıştı uykudan. O fikir de, bu sade görünümlü resim yaprağında bir şeyler saklı olduğuydu. Bir mesaj, belki de bir şifre.</p>

  <p>Çevresindeki bomboş platforma göz gezdirdi Fassin. Orada kendisinden başka kimse yoktu. Bunun üzerine, küçük gaz mekiğinin imge işleyicilerinin resim yaprağında görülen manzarayı mümkün olduğunca detaylı şekilde hazmedip hafızaya kaydetmesini bekledi. Bu süreçte, gaz mekiğinin birbirinden ayrı pek çok programı harekete geçmişti. Birkaç dakika içinde bakışlarını yukarıdaki seyrek ama tanıdık görünümlü yıldız örtüsünden ayırıp bir kez daha aşağı çevirdi ve sonuçları kontrol etti.</p>

  <p>Resim yaprağında o âna dek belli olmayan bir unsur yakalamıştı sistemler.</p>

  <p>Bilinmedik bir cebirsel denkleme benziyordu bu.</p>

  <p>Söz konusu cebirsel dizilerin toplam uzunluğu bir buçuk sayfa kadardı. Tek parça halindeki uzun bir denklemden veya belki de daha kısa üç veya dört denklemden oluşuyordu.</p>

  <p>Elinde olmayarak son derece heyecanlandı. Bunun sebebini anlayamıyordu gerçi, ama bulduğu denklemin Ahali Listesi ile bir şekilde bağlantılı olduğu hissine kapılmıştı. Ayrıntılar zihninde bir türlü canlanmıyordu, ancak bir süreden beri şu meşhur Liste’nin kapısını aralayacağı zannedilen Dönüşüm üzerinde araştırmalar yaptığına ve onu bulmaya çalıştığına her nasılsa emindi ve kimbilir, kendisine tamamen yabancı gelen bu matematiksel denklemlerin —küçücük bir ihtimal kırıntısı dahilinde de olsa— bu işle bir ilgisi bulunuyor olabilirdi. Buna inanmak ona biraz zor gelse de, hemen önündeki şu şey Dönüşüm’ün <i>ta kendisiydi</i> belki de.</p>

  <p>Fassin keşfettiği sembollerin ne anlama geldiğini çözmeye niyetlendiyse de, bu çabaya girişmeye dahi zaman bulamadı. Gaz mekiğinin bütünüyle şallak mallak olan hafızasındaki anlamını yitirmiş hatıralar bir vakitler onun doğru istikameti tutturmasını sağlayabilecek bir şey içeriyor olabilirdi, ancak durumun artık öyle olmadığı açıktı.</p>

  <p>Şehrin bilgi ağlarına dahil olarak ekvator bölgesindeki bir üniversite kütüphanesine eşzamanlı olarak bağlandı ve orada ulaştığı, yabancı toplumlarca kullanılan matematiksel yöntemler konusunda uzmanlaşmış bir bilgi deposunu taradı. Sonra, elindeki denklemin içinden rastgele birkaç sembol seçerek onları söz konusu veritabanına vızıltıyı andıran sesler eşliğinde iliştirdi. Sistemin bazı örneklemelerde de bulunarak ona hemen yanıt verdiğini görünce sevince kapılmaktan alamadı kendini.</p>

  <p>Aradığı şey, soyu çoktan tükenmiş Wopuld ırkı tarafından daha eski Ahali Çalışmaları’ndan hareketle geliştirilmiş olup pek çok yaşam türü tarafından ortaklaşa kullanılan, iki milyar yılın biraz altında bir geçmişe sahip Öteleme V adlı evrensel bir simgelenim biçiminde çıkmıştı karşısına. Vakit geçirmeksizin, bu simgelenimin eksiksiz bir tercüme şablonunu mekiğinin hafızasına kaydetti.</p>

  <p>Bunu yaparken bir an durup bulut kümelerinin üst sınırına bakma gereği duydu. O an hiç kuşkusuz tuhaf bir duygu yoğunluğuna tutulmuş bulunuyordu.</p>

  <p>Aramakla görevlendirildiği şey, üstlendiği misyonun odağındaki hedef olabilirdi pekâlâ bu buluş. Daha doğrusu, üstlendikleri misyonun; Albay Hatherence’ın bu seferdeki rolünü unutmak olmazdı tabii. Onun da onca zaman izini sürdüğü şeydi belki bu. Şu da var ki, eğer Mercatoria, veya en azından onun Ulubis’teki temsilcileri bunun onları zarar görmekten koruyacağını umdularsa, feci şekilde yanılmışlardı. Kendisi geri dönmekte çok gecikmiş, geçen süre zarfında işgal çoktan gerçekleşmişti. Her şey bitmiş, dava yitirilmişti artık.</p>

  <p>Üstelik öyle çok şey unutmuşa benziyordu ki! Mesela, ellerinde tutsak olduğu süreçte Voehn <i>ne yapmıştı</i> acaba ona? Y’sul fena şekilde yaralanmıştı ama tedavi sürecini koma halinde geçirmesi dışında ruhsal açıdan —kendine bu yönde telkinde bulunması bir yana— durumu gerçekten de iyiye benziyordu. Quercer &amp; Janath ise bu işten en ufak bir zarar görmeden çıkmış gibiydi. Bu durum en basit anlamıyla şanstan kaynaklanıyor olabileceği gibi, seferkaptanının gerçekikiz olmasından ileri geliyor da olabilirdi... İşin aslını tahmin etmekten uzaktı Fassin.</p>

  <p>Hepsi şöyle dursun, halen yapılacak önemli bir işi vardı ki o da, yaprak-resimde gizli olan şifreyi çözmekti. Yolun sonunun çok ciddi bir gerçeğe çıkması ihtimali her daim geçerliydi. Evet, istila çoktan gerçekleşmişti belki, ancak eli kulağında bir misilleme vardı gündemde ve hepsinden bağımsız olarak, yaşananlarla ilgili doğrular ve de yanlışlar hakkında varacağı kendi yargılarını da hesaba katmak gerekti. Eğer bu denklemde edinilecek işe yarar bir bilgi saklıysa, her şeye rağmen bunun Öteden Gelenler’in eline geçmesini diğer seçeneklere tercih ederdi.</p>

  <p>Batı ufkunun hemen üzerinde, uzayın bulut kümelerinin üst hizasının da ötesinde kalan kısmında bir şey parıldadı. Bir gemi, belki de.</p>

  <p>O yöne doğru bir an dalıp gittikten sonra dikkatini yeniden denkleme ve de tercüme şablonuna verdi Fassin. Denklemdeki unsurları şablona oturtup uyum kontrolünden geçirmeye çabalıyordu. Gaz mekiğinin kötürüm kalmış biyolojik zihninin onun zihnine yansıttığı görsel ortamdaki görüntü ikiye bölündü ve denklemin bir kopyası aslının hemen yanında belirdi. Bunu izleyen saniyelerde, kopyadaki sembollerin karmakarışık hale gelişini ve değişim geçirerek Ahali’nin kullandığı standart simgelenime bürünüşünü izledi Fassin. Denklemin her iki kopyasındaki semboller titreşip daha bir belirgin pırıldamaya başladıktan sonra renkten renge girdi ve denklem sonuna yaklaşıp da nihayet bitene dek adeta şişip sonra geri kalan kısımla aynı seviyeye gelecek şekilde yeniden söndü.</p>

  <p>Gerçekten de bir denklemdi bu. Hatırlayamadığı bir geçmişte birisinden duyduğu bu yöndeki bir ifadenin de etkisiyle, bunun bir çeşit frekans ve sinyal veya ona benzer bir şey olduğuna dair belli belirsiz bir kanıya kapılır gibiydi ama bu yaklaşımın hakikati yansıtmadığını biliyordu. Öyle olsaydı bile, oldukça tuhaf bir şekilde örtbas edilmeye çalışılmış bir hakikatti bu doğrusu.</p>

  <p>Son birkaç öge de bölünmüş görüntünün her iki yanında titreşip parladıktan sonra, varılan sonuç denklemin en sonunda yavaşça titreşerek belirdi.</p>

  <p>Sıfır.</p>

  <p>Karşısındaki sembole veya semboller bütününe bakakaldı.</p>

  <p>Ahali standart simgeleminde sıfır rakamı altında kısa bir çizgi olan bir nokta ile ifade edilirdi. Öteleme V’te ise köşegen bir kesme işareti ile imgeleniyordu.</p>

  <p>Altında kısa bir çizgi bulunan bir noktacık denklemin kopyasının dibinden kendisine bakmaktaydı. Orijinal denklemin sonunda ise tıpkı diğeri gibi usulca pırıldayan köşegen bir kesme işareti belirmişti.</p>

  <p>Tekrar denedi. Sonuç aynıydı.</p>

  <p>İlk seferinde işlemcilerin bir hata yapmış olabileceği ihtimaline karşı bu defa gizli şifreyi onun içinden çıkararak resmi tekrar kontrol etti.</p>

  <p>Herhangi bir hata söz konusu değildi. İkinci tarama sonunda önüne serilen denklem de ilkinin aynıydı. Yine de, işi şansa bırakmamak için onu da kontrolden geçirdi.</p>

  <p>Sıfır.</p>

  <p>Güldü Fassin. Ok başı biçimli küçük gaz mekiğinin içinde şok jeline bulanık vaziyette kıvrılmış uzandığı yerde attığı kahkahaların etkisiyle göğsünün ve karnının titrediğini hissedebiliyordu. Sonra birden, kendisini gezegenin birindeki kayalık bir sahilde dikilmiş adeta bir şey beklerken gösteren sahnenin ani ve canlı görüntüsüyle karşılaştı. Kahkahası boğazında düğümlenmişti.</p>

  <p>Sıfır.</p>

  <p>Nihai yanıt koca bir hiçlikti demek. Galaksinin öbür ucuna gönderilmiş ve peşinde olduğu şeyi farkında olmaksızın onca zaman üzerinde taşıyarak oradan oraya sürüklenmişti ve o yanıt da, ‘Hepsini boşver gitsin’den ibaretti...ama matematiksel terimlerle.</p>

  <p>Tekrar gülmeye başladı.</p>

  <p>Her neyse, olan olmuştu artık.</p>

  <p>Uzakta, neredeyse dosdoğru kuzey yönünde kalan bulut kümelerinin üstünde, çok yükseklerde bir pırıltı daha ilişti gözüne o an. Bu ışığı yansıtan şey her ne idiyse küçük ışık zerrelerinden oluşan bir küme onun hemen altını aydınlatıyordu. İçinde morun tonlarını barındıran bu ışık çok geçmeden beyaza dönüştü.</p>

  <p>Bunun gibi başka ışık oyunları görüp görmeyeceğini merak ederek uzayın o kesimini bakışlarıyla bir süre daha taradı. Işığın kaynağı her ne idiyse, oldukça uzakta olmalıydı. Eğer bu, geçen sefer ufuk çizgisinin yakınında parlayanla aynı şeyse, ekvator bölgesinin çok çok üzerinde, onlarca kilometre uzaklıkta olduğuna şüphe yoktu.</p>

  <p>Sıfır. Amma da aydınlatıcıydı doğrusu. Eğer keşfettiği —Valseir’in tesadüfen rastladığı ve sonrasında Fassin’in artık çok eskilerde kalmış olan o araştırmasından dönerken farkında olmadan beraberinde açığa çıkardığı— şey sahte yanıtlardan kurulu koca bir serinin parçası idiyse, bir yerlerde gerçek bir cevap bulunup bulunmadığını sordu kâhin kendi kendine. Acaba hepsi bundan mı ibaretti, yoksa başkaları da var mıydı? Ahali Listesi ve onun ayrılmaz bir unsuru olan şu meşhur Dönüşüm etrafında şekillenen efsaneye bunun gibi yüzlerce yanlış cevap dipnot olarak düşülmüş olmasındı?</p>

  <p>Eh, öyleyse bile, onları arayacak değildi. Üzerine düşeni fazlasıyla yapmıştı nasılsa. Misyonunu başarıya ulaştırmıştı da bir bakıma, hem de tam umudu kesip kendini bunun asla gerçekleşmeyeceğine inandırdığı bir anda. Geç kalmıştı ve ortaya çıkan sonuç bir saçmalık, bir şaka, neredeyse bir hakaret gibiydi, ama —bunu hangi tanrıya bağlarsanız bağlayın— başarmıştı sonunda.</p>

  <p>Artık bu gezegenden nasıl ayrılacağını veya en azından ulaştığı pek kıymetli bilgiyi sırf bunu denemediğine sonradan pişman olmasın diye oradan dışarı nasıl sızdıracağını düşünmenin zamanı gelmişti. Eh, hiçbir anlam ifade etmeyen bulgusunu birileriyle paylaşsaydı bari.</p>

  <p>Uzayda, o ilk kümenin ışıldadığı yerin hemen yakınında, yeni birtakım parıltılar belirlemeye başlamıştı. Göz kırpar gibi ışıldayan küçük bir parlaklık ve peşi sıra daha uzun bir ışıma. Çok geçmeden, bir gemi motorununkine benzeyen bir alevin kamaştığı ve çabucak hızlanarak uzaklaştığı görüldü.</p>

  <p>Nasqueron çevresine konuşlanmış Ortak Kullanım Tesisi’ne ait uyduların ya da Mercatoria tarafından yerleştirilmiş herhangi bir ağır teçhizatın izini yakalama düşüncesiyle havaya bakındı Fassin. Hiçbir şey göze çarpmıyordu etrafta. Aun Liss’e iki Kâhinlik uydusu, yani EQ4 ile EQ5 arasında bir pozisyona sinyal göndermeyi deneyeceğini söylemişti, fakat söz konusu uydular artık orada değildi. Onların yeni konumunu keşfedip keşfedemeyeceğini ve böylelikle bu ikisi arasındaki Öteden Gelen pozisyonunu ele verecek olan mikrouydunun yerini tespit edip edemeyeceğini geçirdi aklından. Uydu çizelgelerini bulmak için gaz mekiğinin hafızasını kurcaladı ve aradığı şeye ulaşınca onu açığa çıkarıp yerel zamana ve de mevcut konumuna uyarladı.</p>

  <p>Bunu yapar yapmaz görüş ekranında bir nokta parıldadı; hafiften kuzey yönünde, uzak bulut kümelerinin üst sınırına yakın bir konumda, son dönemde yoğun hareketlere sahne olan bölgenin birkaç kilometre aşağısındaki bir pozisyondu bu. Görüş alanına girmişti şimdi. Bu şansı iyiye yorması gerektiğine karar verdi ve geri döndüğünü bildirmek ve hiç olmazsa yapacağını söylediği şeyi gerçekten de yaptığını kanıtlamak için o yöne bir sinyal gönderdi. Bir süre beklediyse de, gönderdiği mesaja yanıt almak şöyle dursun, mesajın karşı tarafça alındığına dair herhangi bir onay sinyaliyle bile karşılaşmadı. Kendisi de bunun aksini beklemiyordu gerçi.</p>

  <p>Şeriflik Oculası’ndan geriye ne kaldığını ve ona rapor sunma zahmetine girmeye değip değmeyeceğini merak etti sonra. İşgalden bu yana nelerin ne ölçüde değiştiğini, kendi isminin ölenler listesine dahil edilip edilmediğini ve onu arayıp aramadıklarını öğrenmeye yönelik bir araştırma yapmalıydı. Onca heyecanın ortasında pek çokları onun varlığını dahi unutmuş olsa gerekti.</p>

  <p>Bir kez daha güldü Fassin kendi kendine. Ah, keşke...</p>

  <p>Onlara söylendiği kadarıyla, İT-5 Ayrışması’nın giriştiği işgal hareketinin ardındaki tetikleyici unsur, Liste ve Dönüşüm fenomenlerini çevreleyen sır perdesini aralama arzusuydu. Eğer bunda kısmen doğruluk payı varsa, eğer bu azıcık da olsa gerçeğe dayanıyorsa ve yüklenmiş olduğu görev işgalcilerden gizlenemediyse, şu an hiç şüphesiz kendisini arıyorlardı ve dahası, Birleşik Donanma’nın gelip de tepelerine binmesine çok az zaman kaldığı için bu arayış oldukça amasızca yürütülüyor olmalıydı.</p>

  <p>Karşısına çıkan sıfır sonuçlu denklemin ferahlatıcı olduğu da söylenebilirdi bir bakıma. Beraberinde geri getirdiği bilgi öyle bir niteliğe sahipti ki, onu herhangi bir başka kişiyle veya herkesle paylaşıp paylaşmamayı umursamıyordu bile. Eğer gerçekten de solucan deliği geçitlerinin yerini gösteriyor idiyse, bu şey o âna dek taşımak zorunda kaldığı en ağır yük, paha biçilmez değerde ve muhtemelen akıl sır ermeyecek ölçüde ölümcül bir zilyetlik demekti. Tüm bunların bir şaka olduğunu öğreniverse ne de memnun olurdu ama. Fakat eğer sahip olduğu şey zannettikleri gibi kullanışlı bir gerçeğe işaret ediyorsa, gerçekten de hepsinin umduğu şeyse, o zaman ona işkence etmesi veya en azından doğruyu söyleyip söylemediğini anlamak amacıyla zihnini didik didik edip sonrasında bunu başkalarına da anlatmasına kesinkes engel olmak için onu öldürmesi için bu bilgiyi paylaşmak üzere ilk kimi seçeceğinin hemen hiç önemi kalmıyordu. Öteden Gelenler’in böylesi bir yola başvurmayacak kadar insaflı olmasını diliyordu bir anlamda, yine de kolay kolay göze alınamayacak kadar büyük bir riskti bu.</p>

  <p>Sonucu genel haberleşme kanalları üzerinden herkese yayınlasa ve ardından eğer becerebilirse izini kaybettirip kayıplara karışsa daha mı iyi ederdi acaba? Hem belki Ahali ona kucak açıp gizlemeyi kabul ederdi.</p>

  <p>Valseir. Her şey bir yana, Ahali mensubu dostuna bunca zamandır kafalarını yoran bilginin küçücük ve önemsiz bir sıfırdan başka bir şey olmadığını haber vermeliydi en azından. Bununla beraber, Valseir’e arkadaşı ve meslektaşı Leisicrofe’nin işte bu sıfır için canından olduğunu da bildirmek durumundaydı. Görünen o ki, dönerken yalnızca iyi haberler getirmiyordu beraberinde.</p>

  <p>FırtınaTekneciliği haber kanalına da göz attı Fassin. Bütün ilginin savaşa kayması sebebiyle, şu sıralar alışılagelenden daha az sayıda yarış düzenleniyordu ve normal şartlarda GazTekneleri’ni ve FırtınaBozanlar’ı kullanması beklenen sürücüler Dretnotların ve diğer savaş gemilerinin mürettebatına dahil edilmişti, yine de gezegenin çeşitli yörelerinde her zaman bir düzine kadar karşılaşma tertip edildiği gözleniyordu. Bu yat yarışlarının birinde Valseir’i bulmaya kalkışacak olursa, onu uzun bir arayışın beklediği kesindi.</p>

  <p>Ulaşım konusunda kendisine kolaylık sağlaması için Şehir Yöneticisi’ne başvurmayı düşündüyse de —Y’sul büyük ihtimalle bir iki güne kadar kendi yerleşkesi olan Hauskip gezegenine gönderilecekti ve muhtemelen Fassin’den de oraya yapacağı yolculukta yaralı Ahali mensubuna eşlik etmesi beklenecekti— şu aşamada daha dikkatli davranmanın yerinde olacağına karar verip bu fikirden vazgeçti.</p>

  <p><i>Protreptic</i>’ten indiği andan bu yana hiç kimse ona fazla bir ilgi göstermişe benzemiyordu, ama bu durum onun gelişinin bu hususla özellikle ilgilenen birilerinin gözünden kaçtığı anlamına gelmezdi. Nasqueron’da kendisi dışında insan —başka kâhinler veya herhangi bir başka insanoğlu— var mıydı acaba? Tanıdık kimse yok muydu yani... Valseir mesela? Kendisini aniden yüzüstü bırakan şu hafızasına lanet olsundu... Birisi ona Ahali mensupları arasında Liste’ye ve hatta Ahali’nin galaksinin diğer sakinlerine karşı sergilediği görünüşe göre doğuştan gelen ve bu toplumda oldukça yaygın olan umursamazlığa ve küçümsemeye dair kamplaşmalar ve görüş ayrılıkları olduğunu söylemişti. <i>Tek tip kültürün geçerli olduğu bir toplum değiliz biz.</i> Bunu söyleyen Valseir’di, değil mi?</p>

  <p>Ahali’yi oluşturan gruplardan herhangi birinin onun kötülüğünü istemesi ya da bu yönde düşünen birinin komutası altında hareket ediyor olması mümkün müydü?</p>

  <p>Genelde güvenilir sonuçlar veren şu yabancı toplumları izleme servisine başvurdu ve küresel haritaya giriş yaptı. Ona bakmaya başladığından beri ilk defa bu kadar berrak olduğunu görüyordu bu ekranın. Gözleri önüne serilen görüntüye göre, o an Nasqueron’da tek bir yabancı varlık bile bulunmuyordu. Haliyle buna kendisinin de dahil oluşu, geri dönüşünün, en azından bu hizmeti yürüten hevesli gözlemcilerce henüz kayda geçirilmemiş olduğuna işaret ediyordu.</p>

  <p>— Fassin. Seni götürmemizi istediğin bir yer var mı?</p>

  <p>— Bu civarda yani. Ne kadar çabuk söylersen varışın o kadar hızlı olur.</p>

  <p>— Gemi emrinde. Sana çok şey borçluyuz.</p>

  <p>— Öyle bir şey işte.</p>

  <p>— Bilemiyorum, diye yanıtladı Fassin. — Ben de buna kafa yoruyordum zaten. İşgal sürecinin ve Sefiller Tarikatı’na bağlı güçlerin son durumu hakkında yeni bir bilgi edindiniz mi?</p>

  <p>— Bir yerlerde bu konuyla ilgili toplanan bir konferansta müzakere sürecinin belli bir noktaya gelip tıkandığına ilişkin sıcak haberler aldık sadece.</p>

  <p>— Açıkça ifade etmek gerekirse, karşılıklı ateş teatisine çevirmişler görüşmeyi.</p>

  <p>— Aslına bakarsanız, dostum Valseir’i bulmak istiyorum, dedi Fassin. — Ona ulaşma ümidiyle bir sinyal gönderdim, ama hiçbir cevap gelmedi. Onu bulabileceğimi sandığım yer ise, bir yat yar—</p>

  <p>Henüz cümlesini bitirmemişti ki, Ahali mensupları devasa boyuttaki o esnek kanadının ardına uzun sıralar halinde asılı vaziyette Nasqueron semalarını hiç durmayacakmış gibi yarıp geçerek ilerleyen HızlıKanat <i>Sheumerith</i> geldi ansızın aklına. HızlıKanat... Valseir’in kendisini bulabileceğini belirttiği iki yerden diğeriydi bu.</p>

  <p>— Evet, dedi birden gerçekikize. — Beni nereye götürmenizi istediğime karar verdim artık.</p>

  <p>— Mümkünse atmosferin içinde bir yer olsun. Çok hızlı hareket edemeyiz de, anlarsın ya...</p>

  <p>— Her şeyden önce, gemiyi Nasq.’a kimseye görünmeden ulaştıralım derken şans katsayımızı tamamen tükettik. Ne de olsa, biliyorsun ki Voehn yapımı bir gemi bu. Kalkıştığımız iş pek çokları üzerinde sinir çökertici etki yaratacak cinstendi. Orası kesin.</p>

  <p>— Benim için sakıncası yok, diyerek temin etti Fassin onları.</p>

  <p class="girintisiz1">Aradan bir saatten az bir süre geçmişken GM savaş başlıkları ateşlendiğinde, en üst pus katmanının hemen altındaki bulut kümeleri içinde sürüklenircesine bir hızla ilerliyorlardı. Söz konusu füzelerden biri tam tepelerinde infilak etti.</p>

  <p>“Vay canına!”</p>

  <p>“Gölgemize bakın!”</p>

  <p>Bir dakika içinde, sonradan <i>Luseferous VII</i> adlı heybetli geminin yok edilişinin habercisi olduğunu öğrenecekleri dev ışık halesinin o yöne yayılan kısmı tüm batı göğünü kapladı. Quercer &amp; Janath bile bu manzara karşısında dehşetle karışık bir hayranlığa kapıldığını açık yüreklilikle itiraf etmişti.</p>

  <p>Tüm bu gelişmeler yaşanadursun, uzay boşluğunu yarıp geçerek sakince yoluna devam etti <i>Protreptic.</i></p>

  <p class="orta1"><b>•</b></p>

  <p class="girintisiz">Birleşik Donanma filosuna bağlı ilk on iki gemi Ulubis sisteminin iç kesimlerini ışık hızının ancak yüzde birlik bir oranda gerisinde kalan bir süratle kat etti. Her biri uzunluğu bir kilometreyi bulan siyah kulesini çevreleyen hızla dönme özelliğine sahip bölmelerden etrafa füze kümeleri ve mühimmat grupları fırlatan, mayınlar ve çıplak gözle görülemeyen insansız hava araçları saçan ve de intihar bataryalarıyla dört bir yanı tarayan bu gemilerin tüm sistemi boydan boya geçmesi dört saatten az bir süre, Nasqueron’un yörüngesini geride bırakması bir saatten az bir süre, Sepekte’ninkini aşması ise olsa olsa on beş dakika almıştı.</p>

  <p>Onların milyarlarca kilometre gerisinde ise, aynı güzergâhtan şaşmaksızın bir yandan süratle hız keserek Birleşik Donanma’nın <i>Mannlicher-Carcano</i> önderliğindeki ana grubu ilerlemekteydi. Her zamanki gibi, gemisinin güvertesinde kendisi için hazırlanmış olan yaşam kabininin içinde süzülüyordu Taince Yarabokin. Yediden yetmişe bütün kumanda mürettebatı çıt çıkarmadan uzanmış hemen önlerinde sistemi yarıp geçmekte olan on iki öncü geminin gittiği yönden ara ara gelen çatışma seslerine kulak kabartırken, savaş gemisinin sanal gerçekliğin geçerli olduğu kumanda salonuna deliksiz bir sessizlik hakimdi.</p>

  <p>Sinirlerinin ne denli bozuk olduğunun farkına vardıkça hayrete düşüyordu Taince. Bedeninin savaş-veya-kaç tepkisinin tüm belirtilerini sergilediğini, kabinin biyolojik sistemlerininse bunların her birine inatla karşı koyduğunu hissedebiliyordu. Üstlendikleri misyonun taşıdığı önem şüphe götürmez nitelikteydi. Tüm kariyeri boyunca çıktığı en kritik ve hayati önem taşıyan görevdi bu belki de. Yerine getirmek üzere gönderildikleri görevin stratejik ehemmiyeti hakkında yolculuğun en başında kendisine brifing verilmesini zorunlu kılmaya yetecek derecede yüksek bir rütbeye sahipti gerçi, ancak geride kalan onca yıla ve edinilen onca deneyime karşın kariyerinin ilk yakın muharebe görevlerine çıktığı o çömezlik günlerinde yüzleşmek durumunda kaldıklarından hiç de farklı olmayan hislere kapıldığını fark etmek onu fazlasıyla şaşırtmıştı. O güne dek kaç görevi yerine getirmiş ve kaç misyonu başarıyla tamamlamış olursa olsun, kişinin bünyesinde birikmiş olan adrenalin yükünü üzerinden kolayca silkip atması beklenemezdi —bu hususa ilişkin genel kanı, yaklaşmakta olan çatışma karşısında mutlak bıkkınlığa kapılan kişinin ya kaçınılmaz olarak öleceği ya da görevinden derhal istifa etmesi gerektiği yönündeydi— ama onun şu an hissettiği duygular, bahsi geçen o ilk seferlerin de öncesindeki yılları endişe verici ölçüde anımsatır türdendi.</p>

  <p>Bir yerlerde, onun bu sinirli halinin farkına varılıyor olsa gerekti aynı zamanda. O an insan ırkından kanlı canlı bir sağlık görevlisi onun yaşam verilerini gözlem altında tutmuyor idiyse bile, bir bilgisayar programı onun kaygı durumunu daha sonra etraflıca incelenmek üzere işaretliyor olmalıydı. Bu koşullar altında, özel hayat diye bir şeyden söz edilemezdi. Eh, orduya katılırken bunun böyle olacağının gayet bilincinde değil miydi sanki?</p>

  <p>Bu kafa karıştırıcı, neredeyse huzur kaçırıcı düşünceleri zihninden atan Taince öncü gemilerden gönderilen bilgileri gözden geçirmeye verdi kendini.</p>

  <p>Şu an cereyan etmekte olan şey, yani bu bir düzine geminin ivmesi artırılmış molekül hızlarıyla sistemi bir baştan diğerine kat ederken ne keşfedeceği veya ne keşfedemeyeceği, kızın yaşamının bundan sonraki kısmının nasıl şekilleneceğini de belirleyecekti.</p>

  <p>Bir süreden beri sistemin çeşitli bölgelerinden anlamlandırılamaz enerji ve motor izleri algılanıyorduysa da bunların hiçbiri birkaç gün önce Nasqueron civarında ansızın patlak veren karışıklık kadar tuhaf değildi. Yirmi küsur karşıt madde patlaması. Biri dışında hepsi gezegenin çevresine hafiften dalgalı olmakla beraber genel anlamda muntazam bir daire çizecek biçimde yayılmıştı. Bu patlamalar doğrudan gaz-devini ya da onun sakinlerini büyük denebilecek herhangi bir zarara uğratamayacak kadar uzakta gerçekleşmiş olup, söz konusu patlama silsilesi sanki infilak eden şeyler işler vaziyetteyken etkin şekilde kendini patlatan savaş başlıkları değil de taşıdıkları M/GM mühimmatı üzerindeki emniyet mekanizmalarını tamı tamına aynı anda yitiren yirmi adet —hepsi birbirinden büyük— gemiymiş izlenimi uyandıracak ölçüde karmaşıktı. Ardından, aradan bir veya iki dakika geçtiğinde, Nasqueron’a ışık hızıyla bir saniyeden az mesafede varlığını ve esas hatlarıyla kimliğini önceden keşfettikleri canavar büyüklüğünde bir geminin şiddetli bir tahribata maruz kalıp kelimenin tam anlamıyla havaya uçuşu şeklinde gerçekleştiğini sandıkları öncekilerden daha da büyük bir GM patlaması uzayı hiç abartısız boydan boya sarsmıştı.</p>

  <p>Bunu koskoca bir hiçlik izlemiş, birbirinden kopan gemi parçalarının sesi olduğu izlenimi uyandıran belirsiz bazı gürültüler dışında hiçbir şey duyulmaz olmuştu.</p>

  <p>Algılanan motor izlerinin ve diğer işaretlerin çoğuna ışık tutan en akla yakın açıklama —çünkü şu âna dek bunların hepsine birden ışık tutmayı başaran bir açıklama ortaya atabilen çıkmamıştı— kötü adamların geri çekilmekte olduğu yönündeydi. Donanmanın komuta kademesini işgal eden yüksek rütbelilerin hiçbirinin gerçekte yaşanmakta olan şeyin izahının bu olduğuna inanası gelmiyordu —ne de olsa Sefiller Tarikatı’na bağlı güçler Ulubis’e ulaşmak için uzayda onlarca yıllık bir mesafe geride bırakmıştı; şunun şurasında birkaç hafta süren sonucu müphem bir kapışmanın ardından kuyruğu kıstırıp onca mesafeyi kat etmeyi göze alarak gerisingeri yola koyulacak değillerdi ya!— ama bunun mevcut şartlarda en olası açıklamalardan biri olarak öne çıktığı da yadsınamazdı.</p>

  <p>Olup bitenle ilgili bundan böyle edinilecek olan bilgiler duruma öyle veya böyle açıklık getirecekti.</p>

  <p>Aynı zamanda öncü müfrezenin sancak gemisi görevini de üstlenmiş olan muharebe kruvazörü <i>88</i>, havada adeta bir mızrak başı çizecek biçimde ilerlemekte olan birliğin topladığı gerçek zamanlı istihbaratların tümünü harmanladıktan sonra, vardığı sonuçları ana filoya sinyal yoluyla iletti ve varlığı tespit edilmekle birlikte henüz en uçtaki destroyerin dahi menziline girmemiş olan üç ağır sıklet gemiyi rapor etti. Takip eden kruvazörlerden ikisine mermi yolu<a id="k27" href="../Text/dipnotlar.xhtml#a27"><sup>[27]</sup></a> saptamasında bulunmalarını ve uzaktan kumandayla yönetilen güdümlü mühimmatlarını hazırlamalarını yine sinyal yoluyla bildirdi. Küçük haberleşme sinyalleri taraflar arasında gidip geliyordu. Belki sadece uygulanan sıkı disiplinin, belki de beklediklerinden de üstün olduğu ortaya çıkan teknolojinin ürünüydü bu durum. Kafilenin kanatlarını tutmuş olan kruvazörler ile destroyerler hızlarından dolayı beyhude kalan bir çaba içine girip onlara ateş etmekte olan birkaç füze fırlatma rampası rapor etmişti. Hayli geniş bir alana etkinlikle saçılmış mayınlar da tespit edilmişti güzergâhları üzerinde. GM teçhizatı emareleri taşıyan bir kütle, bundan sekiz gün önce tamı tamına yirmi geminin eşzamanlı olarak patlatılması sonucu oluşması beklenenle birebir benzerlik gösteren bir enkaz döküntüsü biçiminde halen Nasqueron gezegeni yakınlarında süzülmekteydi. gaz-devinden uzaklaşmayı sürdüren kocaman boyutta bir diğer enkaz alanı ise tıpkı havaya uçurulmuş dev bir geminin kalıntılarının yapacağı gibi gittikçe çevreye yayılarak, yoluna devam ediyordu.</p>

  <p>Birkaç küçük düşman gemisi daha civarda belirdi ve içlerinde en yakın konumda olanı ilerlemeyi sürdüren filoyu ışın silahlarıyla ateş ederek taciz etti. Hiçbir isabet kaydedememişti. <i>Bofors</i> isimli destroyer kendisiyle hemen hemen aynı boyutta olan bir başka geminin bir kilometre açığına dek gelmiş ve diğeri son hızla yanından geçen bu geminin henüz farkına bile varamadan onun bir düşman olduğunu tespit ederek harekete geçmesine fırsat bırakmadığı gemiyi yüksek dereceli X ışınına sahip lazer silahlarıyla doğramıştı.</p>

  <p>Sistemin yarısını kat etmiş durumdaydılar artık. O âna dek karşılarına çıkansa şu üç büyük hedeften ibaretti. Bunun gibi daha yüzlercesi olmalıydı oysa.</p>

  <p>Öncü müfrezenin kuyruk tarafında ilerlemekte olan dört gemi, kafilenin ucundaki ve ortasındaki gemiler tarafından kimliği saptanan hedefleri itip yönlerini değiştirdikten sonra imha etmeye vakit buluyordu. Diğer yandan, sistemin en dış kısmındaki ve onun da ötesindeki uzun menzilli alıcıları genel anlamda İT-5 Ayrışması’nın bulunduğu yöne doğru çevirmeyi başarmışlar ve bu sayede, ana donanmanın ancak doksan derecelik bir açıyla görebildiği güzergâhı dosdoğru bir açıyla tarayabilmişlerdi.</p>

  <p>Motor izleri. Hem de yüzlercesi. Motorlarının bıraktığı izi son altı veya yedi gündür ana filonun dikkatinden gizlemelerini sağlayan keskin zekâ ürünü hafiften açılı bir seyir izleyerek hepsi de evin yolunu tutmuş bin kadar gemiye aitti bu izler.</p>

  <p>Yarım saat sonra ortalık şenlik yerine dönmüştü. Sistemi genel hatları itibarıyla boydan boya kat etmiş olan öncü müfreze birkaç hafta içinde geri dönmüş olabilmek için sertçe fren yaparken, onlarla filonun ana kütlesi arasında kalan küçük gemi kümelerine ise yüksek hızla seyretmeyi derhal bırakmaları ve her birinin kendisini güvende tutacak maksimum hızı tutturması emri verilmişti.</p>

  <p>Tüm belirtiler sistemin düşman gemilerinden neredeyse tamamen temizlendiğine ve Sefiller Tarikatı’nın ana filosunun gelirken izlediğiyle kabaca aynı güzergâhı takip ederek son sürat kaçtığına işaret ediyordu. Üç büyük hedefin bile şu aşamada hızını artırdığı ve geri çekilmekte olan işgal gücüyle aynı rotada uzaklaştığı gözlemleniyordu. Aniden beliren ve sayıları birkaç düzine kadar olan daha küçükçe motor izleri, daha hafif gemilerden oluşan bir başka kümenin de kaçma hazırlığında olduğunu ele verdi. Bir miktar temizlik yapılması kaçınılmazdı elbet, çeşitli mayınların ve otomatik patlayan mühimmatın denenmesi ve kaçmakta olan düşman filosunun bunlarla meşgul edilmesi gerekecekti hiç kuşkusuz, ama şu aşamadan sonra Ulubis sisteminde donanmaların topluca katılacağı bir çarpışma, büyük ölçekli bir savaş yaşanmayacağı kesindi.</p>

  <p>Aldıkları emir, Ulubis sistemini her ne pahasına olursa olsun geri almaları ve elde tutmaları yönündeydi. Geri çekilmekte olan filonun çeşitli vesilelerle gecikerek ana grubun arkasında kalmış unsurlarını rahatsız edip avlamak ve onları daha da hızlı geri çekilmeye teşvik etmek üzere hızlı hareket etme kabiliyetine sahip bir düzine kadar gemiden oluşan hafif bir birliğin düşman üzerine gönderilmesi söz konusu olabilirdi, fakat durumu kesinliğe kavuşturacak bir savaşa tutuşmak üzere toplu halde takibe girişilmemesi konusunda kesin talimat almışlardı. Ne de olsa zafer çoktan onlarındı. Bunca kazanımı en ufak şekilde riske atabilecek herhangi bir harekette bulunmaları mutlak surette yasaklanmıştı.</p>

  <p>Yüksek komuta kadrosu zafer kutlamalarına boğulmuştu. Taince ise bir yandan meslektaşlarının mutluluk ve bariz bir ferahlama içinde çene çalmasına kulak kabartarak kabininin içinde kıvrılmış halde uzanmayı sürdürüyordu. Kendisiyle konuşan pek çok kişinin sırf oraya yaklaşıyor olmalarından kaynaklanan tehdidin nasıl da onlarınkinin üç katı büyüklüğünde bir donanmayı ardına bile bakmaksızın kaçırmaya yettiğine, şu an öncü müfrezede yer alıp da, lanet olsun, <i>biraz</i> hareket görmek için neler neler vereceklerine ve Ulubis’e ulaştıklarında kahramanlara yakışır bir karşılama merasiminin muhtemelen kendilerini beklemekte olduğuna dair sıraladığı boş lafları dinleme eziyetine katlanıyordu. Bu yorumlara tüm endişelerini üzerinden attığı ve korkularını yatıştırdığı anlamı doğuracak nezaket süsüyle bezenmiş sahte ifadelerle karşılık vermeye çalışmış, bir yandan da karşılıklı tüm kozların paylaşılacağı, kuralına uygun bir savaşı her daim böylesine tercih edermiş gibisinden bir mesaj vermeyi ihmal etmemişti.</p>

  <p>— Koramiral?</p>

  <p>Amiral Kisipt’in görüntüsü, kutlama coşkusu içindeki diğer mürettebatı yansıtan sahnelerin yerini bir anda otomatik olarak alarak, hemen önünde belirmişti.</p>

  <p>— Emredin komutanım. Düşüncelerini içini kemirmekte olan huzursuzluktan koparıp yapmak üzere olduğu görüşmeye odaklamaya çabaladı.</p>

  <p>— Gelişmelerden memnuniyet duyuyor olmalısınız. Zira görünen o ki, doğup büyüdüğünüz sistemi savaş alanına çevirip altüst etmemiz gerekmeyecek.</p>

  <p>— Pek tabii ki memnunum, efendim. Ama hiç kuşkusuz geri çekilmeden önce her yana mayınlar ve bubi tuzakları yerleştirmişlerdir.</p>

  <p>— Ona ne şüphe. İşte bu yüzden, ne olur ne olmaz diye, bulunduğumuz yer ile sistem arasındaki bölgeyi boydan boya süpürüp temizleyen bir alarm sistemini devamlı işler durumda tutuyorum. Sözlerine devam etmeden önce bir an durakladı Kisipt. Karşısındaki kıza bakarken kafasını bir yana deviriyordu yaşlı Voehn. — Ulubis’e ulaştığımızda nasıl bir manzarayla karşılaşacağımız hususunda endişe duyduğunuz için, geçirdiğimiz süreç sizin açınızdan fazla gerginlik verici oldu sanırım, doğru mu?</p>

  <p>— Sanırım haklısınız, efendim. Son günlerde giderek daha çok içine gömüldüğü sinir halinin amiralin dikkatinden kaçıp kaçmadığını ve onu kendisiyle bu görüşmeyi —hatta bir bakıma, durum değerlendirmesini— yapmaya iten asıl sebebin de bu farkındalık olup olmadığını merak etti Taince.</p>

  <p>— Hmm. Öncü müfrezemizin ilettiği raporlardan hareketle, buraların fazlaca zarara uğramadığı yargısına varabiliriz. Yakında içinizin hepten ferahlayacağını zannediyorum. Bana öyle geliyor ki, izleyen süreçte daha ziyade sistemin yerel mercileriyle irtibat kurmada ve törensel görevlerde yardımınıza başvuracağız. Kendini gülümsemeye zorladı amiral. — Sanırım böylesi sizin de hoşunuza gider, yanılıyor muyum?</p>

  <p>— Tabii ki, efendim, nasıl uygun görürseniz. Güveniniz için teşekkür ederim.</p>

  <p>— Güzel. Kendi görsel imgesinin çevresine saçılmış olan diğer sahnelere abartılı bir tavırla göz gezdirdikten sonra devam etti konuşmasına amiral. — Eh, onları sakinleştirmek ve halledilmesi gereken daha pek çok işin sırada beklediğini onlara hatırlatmak üzere görüşmem gereken birkaç kişi daha var. Sizi daha fazla meşgul etmeyeyim, Koramiral.</p>

  <p>— Emredersiniz efendim.</p>

  <p>Amiralin görüntüsü çabucak gözden kayboldu. Onun gidişiyle beraber herhangi bir başkasının görüntüsünü önüne taşımaktansa, Taktiksel Uzay ekranına gömülmek üzere sosyal ortamdan tümüyle yüz çevirdi Taince.</p>

  <p><i>Neyim ben, ne haline geldim böyle?</i> diye geçirdi içinden, gözleri Ulubis sistemine sınır teşkil eden uzayın derinliklerinde yol almayı sürdüren grup grup gemiyi simgeleyen renkli çizgi kümelerinin hareket edişini ve yavaşça genişleyişini izler gibi görünüp de aslında izlemeyerek Taktiksel Uzay ekranının karanlığına dalıp giderken. <i>Klasik bir savaş olsun istemiştim. Ölüm ve mahvoluş. Ölüme ve mahvoluşa tanıklık etmek istedim. Ölme şansı elde etmek, öldürme şansı yakalamak, ölme şansı...</i></p>

  <p>Çevresindeki herkes coşku dolu kutlamalara devam ededursun, o dehşet verici hiçliğe bakmayı sürdürdü kız.</p>

  <p><i>Ben artık neyim?</i></p>

  <p class="orta1"><b>•</b></p>

  <p class="girintisiz">Nasqueron’un kuşaklarını ve sahalarını yırtarcasına aşan <i>Protreptic</i> A Kemeri’nin yüksek kesimlerindeki iki pus tabakası arasında yer alan berrak gaz kütlesi boyunca dosdoğru HızlıKanat <i>Sheumerith</i>’in bulunduğu yöne ilerlerken, benliğinin derinliklerinde huzursuzluk verici bir kıpırtı hissetti Fassin. Bir zamanların Voehn gemisi, bulutların orta hizasının hemen altından geçen bir seyir izlemeye özen göstererek bulut kümelerini birbiri ardına yarıp atmosfer tabakası içinde hızla yol alıyordu. Dönüşümlü olarak gerçek zamanlı pilotluğu üstlenen Quercer &amp; Janath, DalışSetleri’nin eşiğini sıyırıp geçmeye ne denli yaklaştıklarını görerek kendisine eğlence yaratıyordu. Son derece fazla bağırış çağırış ve ara sıra meydana gelen hafif karamboller içeren bu iş geminin baştan aşağı zangırdamasına neden oluyordu.</p>

  <p>Onları kendi haline bırakan Fassin geminin arka kısmına doğru süzülerek sorguya çekilmelerine ve sonrasındaki çatışmaya sahne olan salona ulaştı. Gözlerini etrafta gezdirip oradaki oyuk koltuklara, bir süre önce kendilerini zapturapt altına almak için kullanılmış olan bağlara, zemindeki, tavandaki ve duvarlardaki çiziklere ve yanık izlerine uzun uzun baktıysa da orada yaşananlarla ilgili hiçbir şey anımsayamadı. Yılgınlığa, hatta karamsarlığa kapılmış hissediyordu kendini. Gerisingeri kumanda salonunun yolunu tuttu ve tam uçuş güvertesine varacakken kumandanın kabini olduğunu sandığı bölmeye bir göz atmak için durdu.</p>

  <p>İçinde çok az eşya olan bu kabin sade bir dekora sahipti. Burasının Quaibrai’deki yabancı gemi müptelaları içinde daha açgözlü olanlarına birkaç mobilya kaptırıp kaptırmadığını merak etti Fassin. Önceden orada bulunan bir şeyin yerinden alındığını belli eden, duvardaki kare şeklindeki ize takıldı sonra gözü. O sırada hafif bir sarsıntı geçirdi <i>Protreptic.</i> Bulunduğu yer ile arasında açık birkaç kapı ve kısa bir koridor olan kumanda salonundan uzak bir haykırış duyuldu. Bununla eşzamanlı olarak Fassin’i de bir titreme aldı ve bu anı daha önce de birebir yaşadığı gibisinden, Yüzme diye de nitelenen bir hisse kapıldı.</p>

  <p><i>Ben bir su ayında doğdum,</i> dedi içinden, bunun kim ve ne olduğunu bulup da çıkaramamakla beraber birinin ya da bir şeyin vaktiyle söylediği sözleri tekrarladığının bilinciyle.</p>

  <p>Gemi yeni bir sarsıntıyla bir uçtan bir uca zangırdadı. Uçuş güvertesinde tiz alarm sesleri çınlamaya başlamıştı.</p>

  <p>Sıfır.</p>

  <p>— Hey! Fassin! şeklinde mesaj geldi o an Quercer &amp; Janath’tan. — Hatta seninle görüşmek isteyen biri var. Bağlayayım mı?</p>

  <p>— Kimmiş? diye sordu kâhin.</p>

  <p>— Kimlik bilgisi vermedi.</p>

  <p>— İnsan ırkından bir bayanın sesi. Bekle biraz, sorup öğrenelim.</p>

  <p>Sıfır, diye düşündü Fassin. Sıfır. Bu lanet olası sözcük başlı başına bir <i>cevaptı</i> işte.</p>

  <p>— Aun Liss diye biriymiş arayan.</p>

  <p>— Bu isim sana tanıdık geliyor mu?</p>

  <p class="orta1"><b>•</b></p>

  <p class="girintisiz">Boz gökyüzünde incecik bir bıçak gibi uzanan HızlıKanat <i>Sheumerith</i>’te Valseir’den hiçbir iz yoktu. <i>Protreptic</i> çok geçmeden geri döneceği vaadinde bulunan seferkaptanının yönetiminde daha fazla DalışSeti yakalamak üzere uzaklaşmıştı. Fassin ise herhangi bir iz yakalama ümidiyle, yüzlerinde kayıtsız bir ifadeyle geminin kuyruk kısmında postu yüzülmek üzere ipten sallandırılmış kürk hayvanları misali asılı duran Ahali mensuplarının oluşturduğu sıra boyunca ilerliyordu küçük gaz mekiğinin içinde.</p>

  <p>Aradığı gaz mekiğini nihayet buldu. Birkaç bin metre öteden tespit etmişti onun yerini. Diğer mekik de aynı anda onu görmüş olacak ki, mesaj göndermekte gecikmedi:</p>

  <p>— Fassin, sen misin?</p>

  <p>— Hayır, ben bir savaş başlığıyım. Ya siz kimsiniz?</p>

  <p>— Aun. Görüyorum ki beraberinde bir silah getirmişsin.</p>

  <p><i>Protreptic</i>’ten ayrılırken, vaktiyle Quaibrai’deki gemi müptelaları tarafından yağmalanmaktan her nasılsa kurtulmuş bir mühimmat deposunda gözüne ilişen Voehn yapımı bir tabanca almıştı yanına. Quercer &amp; Janath buna itiraz etmemişti. Tam tersine, onun tek istediği icabında kendini savunabilmesini veya intihar edebilmesini sağlamaya yetecek ölçüde sağlam, güvenilir ve güçlü bir tabancayken, onlar pek çok farklı silahın sahip olduğu özellikler ile kapasiteleri geçmiş örnekler ışığında son derece ayrıntılı bir şekilde onun önüne sermiş, onu ardı arkası kesilmeyen tavsiyelere boğmuşlardı.</p>

  <p>Sonuç olarak, mekiğinin işler durumdaki uzvunda Quercer &amp; Janath’ın KAE... yani Kaba Ama Etkin cinsinden nitelediği kısa ve kalın bir silah taşıyordu Fassin.</p>

  <p>Kıza yaklaşırken ateşe hazır durumdaki silahını sırf gösteriş olsun diye bilhassa ana duyu şeridinin önünde tutmaya özen göstermişti. — Evet, diye mesaj gönderdi. — Bir hatıra eşya da denebilir buna.</p>

  <p>Diğer makinenin hizasına gelip durdu. Hiç kuşkusuz çok daha iyi durumda bulunsa ve dikey ekseni yatay ekseninden daha uzun olduğu için devamlı doksan derecelik bir açıyla dursa da, gerek boyut gerekse şekil bakımından kendisininkiyle benzerlik gösteren bir mekikti bu. HızlıKanat’ın on kilometrelik kanadının iskele tarafının en uç kısmına yakın bir noktada, geminin peşi sıra sürüklenen fincan biçimli transparan haznenin içindeki hareketsiz gaz kütlesine konuşlanmıştı. Belki de temkinli davranması sayesinde —ki bu koşullar altında başka türlü hareket etmesi beklenemezdi— diğer küçük gaz mekiğini çevreleyen bölmenin her iki yanındaki komşu bölmelerin kendisini yüksek yaşam hızına ve yüksek irtifalarda seyreden umutlara geçici de olsa teslim edemeyecek kadar genç görünen iri kıyım Ahali mensuplarınca doldurulduğunu fark etti. Bunların arkasında, her iki yandaki en yakın birkaç bağlantı noktası ise bütünüyle boş gibiydi.</p>

  <p>— İçeri gel, mesajını gönderdi diğer mekik, burnu şeffaf haznenin iç yüzeyine değecek kadar öne çıkarak. Fazla beklemeden içeri giren Fassin pervanelerin ardındaki hava cereyanının uğultusuna onca zaman maruz kaldıktan sonra kendisini aniden hareketsiz gaz kütlesiyle dolu bu havuzcuğun içinde bulunca ister istemez yalpalamıştı.</p>

  <p>Az kalsın birbirlerine değecek mesafedeydiler şimdi. Karşısındaki makinenin dış yüzeyi büyük ölçüde şeffaf hale gelmiş, içerideki yüksek yerçekimli olduğu anlaşılan ortamda koltuğuna neredeyse tamamen yüzükoyun uzanmış olup Aun Liss’e olan benzerliği şüphe götürmeyecek birini gözler önüne sermişti. Kızın yüzünde ona baktıkça hin bir sırıtış halini alan ciddi bir ifadeyle bir kolunu kaldırıp kendisine doğru sallamak için büyük çaba sarf ettiğini gözlemledi. Buna karşılık o da kendi gaz mekiğinin kabuğunu olabildiğince saydamlaştırdı, ama sonuç mükemmel olmaktan uzaktı.</p>

  <p>Kızın gülümsemesine karşılık verme zahmetine bile girmedi Fassin.</p>

  <p>— Şu elindeki şeyi dosdoğru üzerime değil de başka yöne çevirmeye ne dersin? diye mesaj gönderdi Liss. Bunu söylerken yine sırıttığını fark etmişti kızın. — Sanırım ömrümde ilk kez <i>bunu</i> söyleme gereği duydum, yani başka bi—</p>

  <p>— Hayır, şeklinde kısa bir mesajla kesip attı Fassin, Voehn silahının namlusunu kızın üzerinden başka yöne en ufak şekilde kaydırmaksızın.</p>

  <p>— ... Tamam, diye yanıt gönderirken yüzündeki tebessüm kaybolmuştu kızın. — Eh, tekrar hoşgeldin. Seyahatin iyi geçti mi bari?</p>

  <p>— Hayır. Bu şeyde orada yatarken kullanabileceğin bir mekanik uzuv var mı?</p>

  <p>— Evet. Bu alanda uzman olduğumu söyleyemem, ama...</p>

  <p>Aradaki mesafe santimetrelerle ölçülecek raddeye gelene dek yanaştı kızın gaz mekiğine. — Eskiden yaptığımız gibi konuş benimle.</p>

  <p>Bu cümle karşısında kızın önce kaşlarını çattığını, ardından ise belli belirsiz gülümsediğini fark etti. — Peki, şeklinde mesaj gönderdi kız bir an sonra. — Bu biraz şey olacak ama... Kızın üzerine uzandığı koltuğun kollarından birine pelte gibi serilmiş olan sağ kolunun ön kısmına bakmak için bakışlarını aşağı çevirişi Fassin’in gözünden kaçmamıştı. O her zamanki alışıldık görünümünü koruyordu kız, ama aynı zamanda çok da farklıydı. Bu defa saçı sarı veya kumral veya beyaz değil, siyahtı. İçinde bulunduğu ortamdaki yüksek yerçekimi derecesi ve bir yandan aşina olmadığı mekanik uzuv arayüzünü kullanmaya çabalarken sağ koluna bakmaya yeltenmesi, kızın gıdığı varmış gibi gözükmesine yol açıyordu. Karşısındakinin kesinlikle Aun olduğuna çoktan kanaat getirmişti, yine de onu gözünü kırpmadan öldürmeye hazırdı halen.</p>

  <p>Kızın mekiğinin mekanik uzvu sarsak bir şekilde ağır ağır dışarı uzandı. Bu sırada Fassin silahı halen onun üzerine doğru tutmaya dikkat ederek aradaki mesafeyi koruyordu. İki yanı tutmuş olan iki koca Ahali mensubu ise herhangi bir harekette bulunmamıştı. İyiden iyiye öne çıkan mekanik uzvun parmak uçları acayip bir biçimde gerilerek Fassin’in küçük gaz mekiğinin kabuğumsu gövdesine dokundu.</p>

  <p>Kızın bunu yaparken gözlerini kapamak durumunda kaldığını sonradan fark etmişti Fassin. Gaz mekiğinin aşınmış, hissizden farksız dokusuna değen parmaklardan ... BB () ... BNAHL () ... BNAHKZ () gibisinden anlamsız sesler ve heceler döküldü. Kızın hayal kırıklığına uğradığını ve asabının giderek bozulduğunu anbean takip edebiliyordu. Mekanik uzva istediği şeyi tam olarak yaptırabilmek için büyük gayret sarf eden Liss’in yüzüne kendini bütünüyle önündeki işe verdiğini gösteren ve kaşlarının gözlerini birer çizgiye indirgeyecek ölçüde çatılmasına sebep olan düşünceli ve ciddi bir ifade yerleşişini izledi. Gözyaşlarının göz pınarlarına battığını hissetti bir kez daha. Yine de kızı vurmaya hazırdı halen... veya kendisini: Kim olursa artık.</p>

  <p>... BNA HALN KZGN MSN? sorusunu sormayı en sonunda başaran kızın gözleri açılmış, son derece rahatladığını ele veren kendinden memnun bir gülümsemeyle adama çevirdiği yüzü adeta aydınlanmıştı.</p>

  <p>Silahın emniyetini kapayıp kolunu indirdi adam.</p>

  <p class="girintisiz1">HızlıKanat’ın bıçak şeklindeki incecik gövdesinin ardında derin bir kavis çizen hatta tutturulmuş saydam fincanın ortasındaki hareketsiz gaz topunun içinde yan yana süzülüyorlardı şimdi.</p>

  <p>— Biz değildik. Bu işte bizim parmağımız yok. Suçlu değiliz. Her ne kadar bu durum onların kana susamış katiller olduğu gerçeğini değiştirmese de, Sefiller’in bile bu işle ilgisi yok.</p>

  <p>— Peki, kim yaptı öyleyse?</p>

  <p>— Mercatoria yaptı, Fass. Halkını öldüren, onlar.</p>

  <p>— Ne? Ama neden böyle bir şey yapsınlar ki?</p>

  <p>— Çünkü sana brifing veren şey her ne idiyse, Bantrabal Klanı’nın onu sakladığını öğrendiler. Aktarım sona erer ermez onu alt maddeden çıkarıp hurdaya atmaları gerekiyordu, ama onlar bunu yapmadı. Gerçi pek çok benzer yanı vardı ama, Hierchon’a gönderilen gibi bir Yapay Zeka da değildi o üstelik. Gerçek bir YZ’yi hayata geçirme yolunda atılmış çok büyük bir adımdı o ve dahası, mühendislik açısından daha da ileri taşınabilir nitelikteydi. Sebep bu. Gerek Sefiller’in gerçekleştirdiği gerekse bizim gerçekleştirdiğimiz saldırılar onlara yeteri kadar gözden uzak hareket edebilecekleri ortamı sağladı, ama işin ardında yatan gerçek açığa çıktıysa bile, bu durum YZ karşıtlığını ne denli ciddiye aldıklarını kanıtlamaya yarar sadece.</p>

  <p>Bu açıklamalar Fassin’e gayet mantıklı geldi. İhtiyar Slovius onları diğerlerinin önüne geçirecek bir unsur, diğer klanlar karşısında onların elini kuvvetlendirecek bir avantaj peşinde koşmamış mıydı zaten hep? Bantrabal’ın geride kalan yıllar içinde şu an sahip olduğu itibarlı ve şöhretli konuma gelmesini sağlayan şey de buydu işte. Kulağa makul geliyordu; Slovius’tan yapması ve mevkice kendinden aşağı olanları da gözdağı yoluyla yapmaya zorlaması beklenecek bir şeydi. işin en şüphe götürmez yanı ise tüm bunları yaparken Mercatoria’nın dikkatini çekmemeyi başarmış olmasıydı.</p>

  <p>— Ya sen nereden biliyorsun tüm bunları? diye sordu kıza.</p>

  <p>Bu soru karşısında başını olumsuz yönde iki yana salladığını gördü Liss’in. — Her yerde casuslarımız var, Fass, dedi kız ona, sesine adeta hüzünlü bir tını vererek. — Hiç ummadığın noktalarda pek çok dostumuz bulunuyor.</p>

  <p>— Buna hiç şaşmam doğrusu.</p>

  <p>Ona gerçekten inanmalı mıydı? Eh, durum biraz daha açıklığa kavuşana dek, evet.</p>

  <p>Öteden Gelenler’in Liste’den ve dolayısıyla Dönüşüm’den haberi vardı. Hatta görünen o ki, birçokları gibi onlar da bu durumdan Fassin’e oranla çok daha önce haberdar olmuştu. Sonuçta o, çok önceleri gerçekleştirdiği şu malum araştırma sırasında tesadüfen rastladığı şeyin gerçek niteliğini ancak orada hazır bulunan pek çok başkasıyla beraber kendisine de Amiral Quile’nin sanal görüntüsü tarafından Hierchon’un sarayında verilen bilgileri dinleyince keşfetmişti. O esnada, Öteden Gelenler —tıpkı ele geçirdiği bilgiyi deşifre edip onun taşıdığı önemi idrak eden ilk kişi olan Jeltick gibi— Dönüşüm’ün orada, ikinci Gemi’de saklı tutulduğu inancıyla kendi donanmalarını Zateki sistemine doğru çoktan yola çıkarmış bulunuyordu. Bununla da kalmayarak, Voehn’in elinden çoktan yenilgiyle tanışmışlardı bile. Lanet galaksinin yarısı o an orada bulunmayan, dahası belki de hiç var olmamış bir gemiyi yana yakıla arayarak Zateki etrafında fır dönerken o her şeyden habersizdi.</p>

  <p>— Benden onu senin için aramamı rica etmen yeterliydi, dedi Fassin kıza. — Siz bana söyleme zahmetine girmiş olsaydınız Dönüşüm’ü Nasqueron’da aramaya bundan yüzyıllar önce başlamıştım.</p>

  <p>Kız hiçbir şey söylemeden uzunca bir süre Fassin’i süzerken onun yüzünde belli belirsiz bir ifade okuduğunu sandı adam... Ama bunun ne olduğunu açıkça ortaya koyamıyordu bir türlü: Hüzün, merhamet... Belki de pişmanlık... Ümitsizlik miydi yoksa?</p>

  <p>— Aklından ne geçiyor? mesajını yolladı Fassin, sessizliğe daha fazla tahammül edemeyerek.</p>

  <p>— Gerçeği duymak istediğine emin misin? diye sordu bu kez kız.</p>

  <p>— Evet, gerçeği söyle bana.</p>

  <p>— Fassin. Bezgince başını iki yana salladı Liss. — Sana güvenemedik.</p>

  <p>Ona bakakalmıştı adam.</p>

  <p class="girintisiz1">Keşfettiğini sandığı, üzerinde çalışıp sırrını çözdüğü sonucuna vardığı şeyden bahsetti ona Fassin. Fakat kız inanmaya yanaşmadı.</p>

  <p>— Bizimle gelecek misin?</p>

  <p>— Gelebilir miyim? İzin verirler mi?</p>

  <p>— Tabii ki. İstemen yeterli.</p>

  <p>Cevap vermeden önce biraz düşündü Fassin. — Tamam, dedi neden sonra. Kısa bir duraklamanın ardından da şöyle ekledi: — Ama önce, kendisine bir ziyaret borçlu olduğum son bir kişi daha var.</p>

  <p class="orta1"><b>•</b></p>

  <p class="girintisiz">Ziyaretçisi içeri girdiğinde, Setstyin su banyosu yapmaktaydı. Yeni modaydı bu, doğrusu hiç de fena sayılmazdı. Uşağı Kâhin Fassin Taak’ın onu görmek üzere buraya geldiğini haber verince şaşkınlığa kapılıp gururlu bir sevinç duymasının yanı sıra endişe izleri taşıyan hevesli bir beklenti içine de girmişti.</p>

  <p>“Kâhin Taak’a onu kabul etmekten büyük mutluluk duyacağımı söyleyin,” demişti hizmetkârına. “Üst kattaki kütüphaneye buyur edin onu. Rahatını sağlamak için de ne gerekiyorsa yapın. On dakikaya kadar yanında olacağım.”</p>

  <p class="girintisiz1">“Fassin! Seni tekrar görmek harika! Buna ne kadar memnun olduğumu anlatamam sana! Sanmıştık ki... Şey, ne yalan söyleyeyim, başına en kötüsünün gelmiş olmasından kaygılanıyorduk. Bunca zamandır <i>nerelerdeydin</i>?”</p>

  <p>Ne cevap vereceğini bilemez bir hali vardı Fassin’in. “Bunu size söylesem bile bana inanacağınızı sanmıyorum,” dedi nihayet, usulca.</p>

  <p>Küçük gaz mekiği kütüphanenin tam ortasında, havada süzülüyordu. Daire biçimindeki salonun zemini ve duvarları kristal kaplıydı. Yarı saydam bir tavandan içeri ışık doluyor, duvarın bir noktasındaki tek ve büyük bir kapı korkulukla sınırlanmamış geniş bir balkona açılıyordu.</p>

  <p>Aowne kentinde, ekvator hattı üzerindeki gaz kütlelerinin ortasındaydı Setstyin’in evi. Kimisi turuncunun en derin tonunda kimisiyse sarı renkli bulutlar geniş pencerenin önünden ağır ağır savrularak geçmekteydi.</p>

  <p>“Cidden böyle mi düşünüyorsun?” dedi Setstyin. “Bana anlatmaktan çekinme. Ayrıca lütfen söyle, yapabileceğim bir şey var mı? Haydi, rahatça oturup devam edelim konuşmamıza.”</p>

  <p>Aralarında alçak bir masa kalacak şekilde, arkası sivri koltukların üzerine karşılıklı kuruldular. Bir yanlarında ise diğerine nazaran çok daha gösterişli ve heybetli bir başka masa duruyordu.</p>

  <p>“Doğrusunu isterseniz, size anlatacak çok fazla şeyim var,” dedi Fassin.</p>

  <p>“Bilirsin ki böylesi en sevdiğimdir!” diye belirtti Setstyin, yerlere dek uzanan kaftanını bedenine sararak.</p>

  <p>Kafasındaki düşünceleri toparlamak ister gibi bir an sessiz kaldı Fassin. Bir durgunluk var bu çocukta, önceki haline oranla biraz ağırlaşmış, diye geçirdi içinden Setstyin.</p>

  <p>Suhrl rütbesine sahip dostuna onunla Gezegen Muhafızı (İnkâr Edilebilir) <i>Isaut</i>’un güvertesinde yaptıkları son görüşmeden bu yana başından geçenleri bir bir anlattı Fassin. Onun öncesine denk gelen süreçte yapmış olduğu şeyler hakkında da ona biraz daha bilgi vererek, göstermiş olduğu muhtemel tereddütler veya unutkanlıklardan dolayı özür diledi; son dönemde zorlu bir süreçten geçmişti ve unutulup belleğinin derinliklerinde kalmış bazı hatıraların halen bir şekilde yeniden gün yüzüne çıkma mücadelesi veriyor olması mümkündü. Bu görüşme sırasında kendisinden geri getirmek üzere araması istenen şeyin ne olduğunu tam olarak açıklamaktan kaçındığı gibi <i>Velpin</i>’e düzenlenen Voehn saldırısını izleyen süreçte yaşananları Ahali mensubuna olduğu gibi aktaramamış, ancak uygun gördüğü ölçüde ayrıntıya girmişti.</p>

  <p>“Anlamıyorum,” dedi Ahali mensubu. “Dediğine göre, sen... başka yıldız sistemlerine gitmişsin, öyle mi? Galaksinin öteki ucunda mı bulundun yani? Ben... buna bir türlü...”</p>

  <p>“Yerinizde olsam bu anlatılanlara ben de kuşkuyla yaklaşırdım,” diyerek sözü aldı ondan Fassin. “Aklıma gelen tüm testleri uyguladım, ama gerçekikiz kaptanın iddia ettiği yerlerin hepsinde bulunduğuma şüphe yok.”</p>

  <p>“Sen de gayet iyi bilirsin ki, kusursuz sarmallığa sahip bir Sanal Gerçeklik’e başvurarak harikalar başarabilirler,” diye atılarak olaya farklı bir yorum getirmeye çalıştı Setstyin, sakarca bir gayretle.</p>

  <p>“Biliyorum. Ama bu seferki ya gerçeğin ta kendisiydi ya da sözünü ettiğiniz kusursuz sanal gerçekliğin de ötesinde bir şey.”</p>

  <p>Bir süreliğine sessiz kaldı Setstyin. “Biliyor musun —ama rica ederim bundan kötü bir mana çıkarmaya kalkışma— feci şekilde hırpalanmış bir halin var, Fass, evlat.” Gaz mekiğinin son birkaç aylık kullanımı sırasında edindiği çeşitli çiziklere ve hasarlı noktalara göz gezdirdi Ahali mensubu. Hasar görmüş olan sol yandaki mekanik uzuv göze tuhaf ve hatta bir nebze gerçekdışı görünecek şekilde ok başı biçimli mekiğin yanında sallanıyordu. İşin aslı, gaz mekiğinin dış görünümü, Fassin’i zengin ve seçkin beyefendilerin kullandığı bir kütüphaneye kirli paçavralar içinde girmiş birinin duyacağı cinsten bir utancın eşiğine sürükleyecek durumdaydı.</p>

  <p>“Haklısınız,” diye onayladı söyleneni. “Dediğim gibi, kendimi hafızamın eskisi gibi olduğuna inandırmaya yeltenecek değilim. Gaz mekiğimin belleği hasar görmekle kalmadı, benim beynim de bir zamanlar olduğunu hatırladığım kadar berrak değil artık.” Kısa bir kahkaha attıktan sonra devam etti konuşmasına. “Ama ne gördüğümün, ne hissettiğimin, ne duyup ne tattığımın pekâlâ farkındayım. Tuzlu bir okyanusun coşkunca kabaran dalgalarının kendilerini paralarcasına vurduğu kayalıkların üzerinde dikildim, gerçekten oradaydım, Setstyin. <i>Oradaydım</i>.”</p>

  <p>Ahali mensubu duyu püskülünü dalgalandırdı ve iç çekme yerine geçen şu hafif yukarıdan aşağı sallanma hareketini yaptı. “Eh, gördüğün şeye inandığına şüphem yok, Fassin, kaldı ki sana inanmayı inanmamaya yeğlemişimdir hep. Gelgelelim diğerlerinin çoğu bu kadar bağışlayıcı olmayacaktır. Bu işi bu denli velveleye vermenin iyi bir fikir olduğunu sanmıyorum.”</p>

  <p>“Halkı olabilirsiniz.”</p>

  <p>“Hem ayrıca... Yani demek istiyorum ki... Madem bu solucan deliği meselesi bu kadar gizliydi, o halde neden seni galaksinin öbür ucuna veya bir başka yere... Ulubis dışında herhangi bir yere götürdüler...veya götürmüş gibi yaptılar?”</p>

  <p>“Efsanenin gerçeğe dayandığını kanıtlamak için. Bazıları, Ahali mensuplarının bazısı, değişim zamanının geldiğini düşünüyor. Tüm ayrıntılara hakim değiller belki, ama gerçeğin herkesçe bilinmesini istiyorlar. Ahali toplumundan olmayan birine bunu açıklama sorumluluğunu kimse üzerine almak istemiyor, fakat bir dangalak elbette ki doğru tarafa yönlendirilebilir. Ve öyle zannediyorum ki bu da, benim; hem de bir numaralı dangalak. <i>İnkâr edilebilir</i> bir numaralı dangalak.”</p>

  <p>“Peki ya şu... seferkaptanı? Onun kim olduğunu söylemiştin?”</p>

  <p>“Bir gerçekikiz.”</p>

  <p>“Evet, genelde bu işi yaptıklarını öteden beri duyarım. Fakat bırak gerçekten öyle yapmayı, kendilerine evden bu denli uzağa seyahat ediyormuş süsü vermeleri bile nasılsa dikkatimden kaçmış. Adı neydi onun... yani onların?”</p>

  <p>“Saklayacağıma dair söz verdiğim bu sırrı sizinle paylaşmazsam beni mazur görün lütfen.”</p>

  <p>“Tabii, tabii.” Setstyin’in kafasını kurcalayan bir şey var gibiydi. “Peki öyleyse, Nasqueron yakınlarında bu şey... bu solucan deliği gerçekten de varsa eğer, kime ait? Onu kim kontrol ediyor? Bu geçidin nerede bulunduğu da açıklığa kavuşturulmalı. Solucan deliği geçidi denen bu şeylerin son derece geniş ve gözle görülür olması gerekmez mi?”</p>

  <p>“Aksine, son derece küçüklerine de rastlanıyor. Ama evet, söylediğinizde haklısınız, birilerinin onları şimdiye dek görmüş olması gerekirdi.”</p>

  <p>“Evet, mantıken öyle.”</p>

  <p>“Tahminime göre bunlar bir çeşit kulüp veya kardeşlik teşkilatı ya da gezegenin savunmasını üstlenmiş bir başka örgüt tarafından yönetiliyor.”</p>

  <p>“Hmm. Durum öyle olsa... bunu gizlemekte hayli güçlük çekerlerdi sanırım.”</p>

  <p>“Size gelmemin nedeni de bu, Setstyin,” dedi Fassin. “Bu meseleyle ilgili, söz konusu geçitleri kullanan bir Ahali grubuyla ilgili kulağınıza herhangi bir şey çalınıp çalınmadığını öğrenmek.”</p>

  <p>“Benim mi?” Şaşırmış, hatta neredeyse şok olmuş bir tavırla karşılık verdi bu sözlere Ahali mensubu. “Aslına bakarsan, hayır. Bunların hiçbiri normalde bulaşacağım türden işler değil. Ama bu seferki eşine az rastlanır bir şey, sence de öyle değil mi? Bunca zamandır burada bir solucan deliği bulunduğu gerçeğinin ortaya çıkarılmasını kastediyorum. Böylesi bir olay ne sükse yapardı ama!”</p>

  <p>“Bu tür solucan deliği geçitlerinden kurulu koca bir şebekenin varlığına dair söylentiler, efsaneler bile var.”</p>

  <p>“Ahali Listesi denen şu şeyden mi bahsediyorsun?” Bir an durakladıktan sonra sözlerine devam etti Setstyin. “Baştan beri aradığın şey oydu, değil mi?”</p>

  <p>“Liste’nin kendisini değil, Liste’nin kapısını açacak olan anahtar işlevi gördüğü sanılan Dönüşüm’ü arıyordum,” oldu Fassin’in yanıtı.</p>

  <p>“Bulabildin mi peki?”</p>

  <p>Bir an için sessiz kaldı Fassin. Setstyin küçük gaz mekiğinin abartılı bir edayla kütüphaneyi baştan aşağı tarayışını izledi. “Burası yeterince mahrem mi? Demek istediğim, çekinmeden konuşabileceğimiz kadar emin bir yer mi?” diye sordu Fassin.</p>

  <p>“Öyle olduğunu umuyorum,” dedi Setstyin. “Neden sorma gereği duydun?”</p>

  <p>“Konuşmak yerine sinyal yoluyla iletişim kurmaya ne dersiniz, Setstyin?” oldu bu kez Fassin’in sorusu. “Bugünlerde uluorta konuşmak benim için pek konforlu değil, o yüzden bu talebimi sabır ve anlayışla karşılamanızı diliyorum, ama inanın böylesi daha güvenli.”</p>

  <p>— Nasıl istersen, dedi Ahali mensubu, bu kez sinyal yoluyla.</p>

  <p>— Dürüst konuşmak gerekirse, Dönüşüm’ü bulmuş olabileceğim kanısındayım, şeklinde gönderdi ilk mesajını adam, büyük bir dikkatle.</p>

  <p>— Gerçekten mi?</p>

  <p>—... Gerçekten.</p>

  <p>— Bunu peşinen doğru kabul etmektense olaya biraz kuşkuyla yaklaşsam bana anlayış gösterirsin, değil mi?</p>

  <p>— Doğal olanı da budur zaten.</p>

  <p>— Dönüşüm denen bu şeyi nerede buldun?</p>

  <p>— Galaksinin öteki ucunda, Ythyn kontrolündeki Mezargemisi’nde karşıma çıkan bir Ahali mensubu ölüsünün üzerinde.</p>

  <p>— Ah-ha... Oraya nasıl düşmüş peki?</p>

  <p>— Kilitli bir haznenin içindeydi.</p>

  <p>— Onu oraya kim koymuş olabilir ki?</p>

  <p>— Bunu ben de bilmiyorum.</p>

  <p>— Peki, içeriği neymiş bu Dönüşüm’ün?</p>

  <p>— Bir denklem.</p>

  <p>— Matematikte görmeye alıştığımız cinsten bir denklem mi?</p>

  <p>— Aynen öyle. Bazılarının ona dair zamanla zihninde çizdiğine benzer bir niteliği var bir bakıma —bir çeşit sinyal iletmeye yarayan bir şifre ya da frekans— ama sonuçta sadece bir denklem.</p>

  <p>— Şu meşhur Liste’nin kilidini açacak olan anahtar bu muymuş yani?</p>

  <p>— Hepimize birden söylenen buydu.</p>

  <p>— Hmm. Oysa?</p>

  <p>— Oysa denklemi çözdüğümde, bilin bakalım neyle karşılaştım?</p>

  <p>— Şey... Ah, hiçbir fikrim yok. Söyle lütfen.</p>

  <p>— Sonuç koskoca bir hiçlikti. Diğer bir deyişle, sıfır. Dönüşüm’ün aslında uyduruk bir matematiksel şakadan öte bir şey olmadığı ortaya çıktı.</p>

  <p>Fassin’in sinyal düzleminde bir kahkaha ifadesi belirdi.</p>

  <p>Onun neşesini Setstyin de paylaşıyordu. — Anlıyorum. Bu durumda, eğer seni bulman için gönderdikleri şey bu idiyse, pek de tercih ettiğin bir yolla olmamakla birlikte görevini başarıyla yerine getirdiğini söyleyebiliriz. Doğru mu düşünüyorum?</p>

  <p>— Tam aklımdan geçeni okudunuz.</p>

  <p>— Eh, halkına bu kadar huzursuzluk veren işgal sürecini bizzat yaşamaktan kurtulmuş oldun en azından. Bu arada ben, ileride sana faydası dokunabileceği düşüncesiyle, süreci yakinen takip ettim. Olan biten fazlasıyla can sıkıcı. Ve halen devam ediyor. Bizi de etkiliyor üstelik. Daha dün Nasqueron civarında çeşitli patlamalar meydana geldi. Sen de gördün mü onları?</p>

  <p>— Gördüm. İşgal kuvvetlerinin çekileceğine ilişkin söylentiler geldi kulağıma.</p>

  <p>— Bu söylentilerin arkasında yine bizim yerel savunma güçleri varsa hiç şaşmam. Gelgelelim onlar her zamanki gibi bunu inkâr ediyor. Hmm, korkarım ki daha fazlasını biliyor olsaydım bile bunu seninle paylaşamazdım. Anlarsın ya.</p>

  <p>— Pek tabii, diyen Fassin mesajına devam etti sonra. — Sizin bu solucan delikleriyle ilgili hiçbir bilginiz yok mu yani? Onlardan bahsedildiğini hiç duymadınız mı bugüne kadar? Ben sanırdım ki, bu kadar etkin bir bağlantı ağına sahip olduğunuza göre...</p>

  <p>— Verdiğin bilgiler benim için tamamen yeni, Fassin. Bu tür şeylerin kontrolünü bir avuç kişiden oluşan küçük bir zümrenin elinde bulunduruyor olması kuvvetle muhtemel, yine de, doğruyu söylemek gerekirse, buna inanmak bana zor geliyor.</p>

  <p>— Ah, iyi o halde, diye mesaj gönderen Fassin sonrasında bir süre sessiz kaldı.</p>

  <p>— İyi o halde ne? diye sormak durumunda kalmıştı Setstyin.</p>

  <p>— Şey, diye ağır ağır yanıtladı Fassin onu, — bir fikrim vardı da.</p>

  <p>— Bir fikir, ha? Duyalım bakalım neymiş.</p>

  <p>— Dönüşüm’ün verdiği sonuç ya şaka değilse?</p>

  <p>— Şaka değilse mi? Ama sonucun sıfır çıktığını sen kendin söyledin. Kime ne fayda sağlayabilir ki bu?</p>

  <p>— Bakın, diye mesaj yollamaya girişti Fassin, Setstyin’e daha da yaklaşmak için küçük gaz mekiğini üzerine yerleştiği sivri koltukta bir nebze öne iterek, — bir denklemin nasıl olup da aradan bunca zaman geçtikten sonra bile bu denli önem arz ettiği hususuna çokça kafa yordum. Böyle bir şeyin fayda sağlayacağı kanısına nereden varılabilirdi? Sonuçta içerdiği az çok anlam taşıyan yegâne ögeler, bir yayın frekansı ve bir şifre; diğer yandan, bir solucan deliği adı geçen sistemler içinde herhangi bir noktaya gizlenebiliyor ve ancak ihtiyaç doğduğunda kendisini işler duruma getiriyor. Bu da gösteriyor ki, sırf bir denklem oluşu bile onu henüz üzerinde çalışılmaya başlanmadan anlamsız hale getirmeye yetiyordu.</p>

  <p>— Söylediklerini doğru kabul edeceğim, dedi Setstyin insan ırkından arkadaşına. — Hızına yetişmekte güçlük çekiyorum, ama anlattıkların kulağa feci ölçüde inandırıcı geliyor.</p>

  <p>— Geminin içinde bir solucan deliği geçidinden diğerine yol alırken maruz kaldığımız şu ipe sapa gelmez kıvrılma, helezonvari şekiller çizme kısmı var bir de işin. Tüm dış duyuların kesilmesi yeterince çarpıcı bir durumdu zaten, silsile halinde devam eden bu dönme hareketine neden gerek duyulsun ki?</p>

  <p>— Haa, evet. Gemideyken değil mi? Anlıyorum.</p>

  <p>— Ahali toplumunun her şeyi kuralına uygun yapan düzenli ve kendi halinde bir topluluk gibi görünmesi de cabası.</p>

  <p>— Şimdi beni iyice mahcup ettin işte.</p>

  <p>— Üstelik bizim anlamayı halen başaramadığımız derecede gelişmiş teknolojilere sahip olduğunuz da ortada.</p>

  <p>— Eh, öyleyizdir. Biz Ahali mensuplarını kastediyorsun, değil mi? Ah, sevgili dostum, sanırım tüm bunlar ruhsal dengemi altüst etti.</p>

  <p>— Anlıyorsunuz ya, eğer Dönüşüm’de verilmek istenen mesaj samimiyse, o mesaja göre orijinal konumlarından hareketle solucan deliği geçitlerinin yerini tespit etmek üzere Ahali Listesi’ndeki her bir başlığa ilişkin yapılması gereken ayarlama...</p>

  <p>Bu noktada, küçük gaz mekiğinin işler durumdaki kolunu kaldırıp onu cümlenin sonunu getirmeye davet edercesine Setstyin’e doğru uzattı Fassin.</p>

  <p>Ahali mensubu ise hafiften tuhaf bir renge bürünmüş olan duyu püskülünü buruşturmakla yetindi. — Üzgünüm, Fassin, ama kafam çok fena karışmış durumda.</p>

  <p>— Hiçbir şey! diye tamamladı mesajını Fassin. — Hepsinin sıfır olacak şekilde ayarlanması lazım.</p>

  <p>— Deme yahu! Gerçekten mi? Çok etkileyici bir keşif yaptığına şimdi emin oldum işte.</p>

  <p>— Peki ya orijinal Liste neye dayanıyordu, neydi onun verdiği esas bilgi?</p>

  <p>Ahali mensubuna cevap vermesi için bir kez daha zaman bıraktıysa da, ağzını bile açmadı karşısındaki.</p>

  <p>— Ahali’nin mesken tuttuğu gaz-devlerinin konumları tabii ki! Sinyal yoluyla ilettiği bu mesaja bile zafere ulaşmaktan kaynaklanan bir memnuniyet katmayı başarmıştı Fassin.</p>

  <p>— Anlıyorum. Ama gerçekten kendimi biraz afallamış hissediyorum, Fass. Sence sakıncası yoksa, biraz...?</p>

  <p>Hafifçe yalpalayarak doğrulan Setstyin havada süzülerek çalışma masasına yöneldi. Birtakım çekmeceleri ve kilitli dolap gözlerini açıp kurcaladıktan sonra başını kaldırarak tekrar Fassin’e baktı. “Durma, anlatmaya devam et sen,” dedi ona. “Buralarda bir yerde bir ilaç olacaktı da.”</p>

  <p>Sinyal çukurunu masa seviyesinin altında tutmaya özen gösterip kendisine çekmeceleri karıştırmaya devam ediyormuş süsü veren Ahali mensubu, hizmetkârına gaz mekiği içindeki âdemoğlunun bulunduğu yerden göremeyeceği şekilde sinyal göndermeyi başardı.</p>

  <p>— Onu içeri buyur ederken Bay Taak’ın üzerinde herhangi bir silah tespit etmiş miydin?</p>

  <p>Kısa bir duraklamanın ardından şöyle geldi uşağın cevabı: — Hayır, efendim. Doğal olarak eviniz bu kontrolü otomatikman kendi gerçekleştirdi. Uzaktan komuta ettiği, el hünerine dayanan mekik teçhizatı dışında herhangi bir silahı bulunmuyor.</p>

  <p>— Anladım. Pekâlâ, şimdilik bu kadar.</p>

  <p>Ok başı biçimli küçük mekik Ahali mensubunu bütünüyle görüş açısı içine alacak biçimde kendi ekseni etrafında döndü o sırada.</p>

  <p>— Liste’nin Dönüşüm’e ihtiyacı yok, dedi Fassin Setstyin’e. — Bilinmesi gereken tek şey, gezegenlerin aynı zamanda solucan deliği geçitlerinin konumunu da teşkil ettiği.</p>

  <p>— Ciddi misin? Su işe bak. Peki ne demek oluyor bu?</p>

  <p>Küçük gaz mekiği arkası sivri koltuğun üzerinde havaya kalktı bu defa.</p>

  <p>— Çünkü sizin solucan deliği geçitleriniz gezegenlerin içinde, Setstyin, dedi Fassin sakin bir sesle.</p>

  <p>Bir an için donakalan Ahali mensubu ardından son bir çekmece açtı. “Fakat bu çok gülünç bir iddia,” dedi yüksek sesle.</p>

  <p>“Bence hedefi tam on ikiden vuran bir iddia,” diye düzelterek devam etti Fassin, sesini yükseltmekte diğerinden geri kalmayarak. “Sizin üzerinde yaşadığınız her gaz-devinde onlardan bir tane var muhtemelen. Liste oluşturulduğu dönemde sadece —dur bakayım, kaçtı desek?— iki milyondu bunların sayısı, yanılıyor muyum? Ama bu çok uzun zaman önceydi, gel gör ki daha o zamandan tarihi öneme sahip kadim bir belge kabul ediliyordu. Geride kalan zaman zarfında Ahali’nin üzerinde yaşadığı her gezegeni birbirine kenetlediğinizi duysam hiç şaşırmam doğrusu.”</p>

  <p>“Üzgünüm Fassin,” dedi Setstyin. “Bu savlara dayanarak bir çocuğu bile ikna edemezsin. Herkes bir solucan deliği şebekesi için düz bir uzay sahasına ihtiyaç duyulduğunu bilir.”</p>

  <p>“Ah, işin güzelliği de burada zaten. Bir gezegenin tam ortası düzdür,” dedi Fassin. “Bir gezegenin veya uzayda serbestçe dolaşan herhangi bir kütlenin —bu kütle ister güneş, ister kaya parçası, gaz-devi veya herhangi bir başka şey olsun— tam ortasındaysan her yöne doğru eşit olarak çekiliyorsun demektir. Bir dünyanın yörüngesinde olup da kendini ağırlıktan tamamen arınmış hissetmek gibi bir şey bu. Tek sorun, bekleneceği üzere, her şeyden önce bir gezegenin, güneşin ya da her neyse işte onun çekirdeğinde belli hacme sahip bir alanı açık tutabilmekte. Böylesi bir ortamda akla hayale sığmayacak ölçüde güçlü, muazzam bir basınç söz konusu olacaktır, özellikle de olay Nasq. büyüklüğünde bir gaz-devinde sahneleniyorsa, yine de sonuçta tüm bunlar bir mühendislik ve hesap-kitap meselesi. Hey, sizin bu tür konularda eşsiz bir uzmanlık edinme yolunda harcayacak on milyar yılınız olmadı mı sanki? Galaksinin yaşı şu ankinin ancak çeyreğiyken imkânsız olmayan her şeyi kolaylıkla yapmayı öğrendiniz.”</p>

  <p>“Demek oluyor ki, herkesin görmesini veya kullanmasını veya saldırmasını olanaklı kılacak şekilde uzayın ortasına geçitler yerleştirmeye ihtiyacınız olmadığı gibi onlara giriş yapmak için kendi gezegeninizden ayrılmanız bile gerekmiyor da, ustalıkla gizlenmiş bir şaftı harekete geçirerek dünyanızın en derin merkezine iniş yapmanız yeterli bunun için. Kutup bölgelerinde, belki. Ne de olsa böylesi bir iş için ilk akla gelecek yerdir kutuplar. Hem nereye gittiğinizi bir şekilde takip edip yolunuzu kaybetmenize engel olacak birini de gemide beraberinizde bulundurursanız, yolculuğu çılgınca dönüş manevralarıyla süsleyebilir ve görüşü engelleyici kamaşma etkisine başvurabilirsiniz ve böylelikle kimse yukarı çıkmaktansa aşağı inildiğinin ve uzaya fırlamaktansa tam tersine, gezegenin çekirdeğine dek batırıldığının farkına varmaz.”</p>

  <p>“Ah, nihayet buldum onu,” diyen Setstyin elini attığı son çekmeceden büyükçe bir tabanca çıkardı. Aniden kusursuz bir denge yakalamış şekilde sakince doğruldu ve en ufak bir titreme emaresi göstermeksizin nişan alıp ona kendini korumak için herhangi bir önlem alma zamanı bırakmadan küçük gaz mekiğine ateş etti.</p>

  <p>Silahtan çıkan ışınlar ok başı biçimli mekiği parçalara ayırmakla kalmamış, hızla geriye savrulup kütüphanenin arka kısmındaki kristal yığınlarından birine toslamasına ve Setstyin bir yandan etrafa alev dalgaları fışkırtıp kütüphane salonunun zeminine moloz parçaları saçacak şekilde silahını peş peşe ateşledikçe takla üstüne takla atmasına neden olacak kadar sarsmıştı. Şarapnel misali dört bir yana sıçrayan cüruf parçaları havada çılgınca dönerken etrafı toza dumana katarak ve kristal sayfaları un ufak ederek pırıltılı kristal kümelerin arasına dağılmıştı. Nihayet, küçük mekikten geriye kalan şey oradaki şeffaf yüzeyi sanki şekerden yapılma bir cammış gibi zerrelerine ayırarak balkonun önündeki pencerelere toslayıp dışarı uğradı. Ancak o zaman ateş etmeyi kesti Setstyin.</p>

  <p>Dört bir yana enkaz parçaları dökülüyordu. Salona yayılan duman pencerenin kırılması sonucu oluşan boşluğa doğru yavaş yavaş emilip çok geçmeden salonu terk etti.</p>

  <p>Heybetli Ahali mensubu marifetini az önce sergilemiş olan silahını küçük gaz mekiğinin her yanından dumanlar yükselen kalıntısı üzerinden bir an olsun ayırmaksızın, kırılan pencereye doğru temkinli bir şekilde ilerledi.</p>

  <p>“Efendim?” diye kendisine seslendiğini duydu uşağının, evin iç haberleşme kanalı üzerinden. “Efendim, iyi misiniz? Yanlış duymadıysam...”</p>

  <p>“Her şey yolunda,” dedi Setstyin, dikkatini gittikçe yaklaştığı enkazdan başka yöne çevirmemeye özen göstererek. “İyiyim ben. Yakında biraz temizlik yapıp ortalığa çekidüzen vermem gerekecek, ama iyiyim. Şimdi beni yalnız bırak.”</p>

  <p>“Emredersiniz.”</p>

  <p>Pencerede açılan delikten dışarı süzülüp içler acısı enkazın neredeyse tam tepesine gelip dururken ılık bir esinti Setstyin’in kaftanını dalgalandırıyordu. Silahının namlusuyla harabeye dönmüş gaz mekiğini dürttü. Ardından mekiğin üst kabuğunun bir kısmını kaldırıp geriye itti.</p>

  <p>Açığa çıkan boşluktan içeri dikkatle baktı.</p>

  <p>Bakmasıyla beraber “Kahrolası hergele!” şeklinde tiz bir çığlık koy verip hızla geriye dönerek bir hışım kütüphaneye daldı ve salona dolan gaz kütlesini adeta yarıp geçerek çalışma masasının başına geldi. “Kontrol masası! Haberleşme kanallarını aç, <i>hemen</i> şimdi!”</p>

  <p class="girintisiz1">Bir nevi ona ikinci bir ten teşkil eden küçük mekiği parçalanırken adamı izlemişti Aun Liss.</p>

  <p>Ani bir acıya kapılmış gibi kendisini geri çekerek yalnızca bir kez ürkme belirtisi göstermişti bu esnada Fassin.</p>

  <p>Onun bu hali karşısında adamın durumunun hiç de iyi olmadığı izlenimine kapılmıştı Aun. Başkasından ödünç alınıp ona verilmiş olan giysilerin içinde vücudu gerçekte olduğundan daha ince görünüyor, hafif ama devamlı bir titreme bedenini baştan aşağı sarsıyordu. Adeta kuruyup çekmiş olan buruş buruş yüzü öncekine oranla çok daha yaşlı bir görünüme bürünmüş, çukurlaşan gözlerinin etrafında karanlık halkalar oluşmuştu. Gaz mekiğinin içinde geçirdiği süre zarfında bir miktar uzamış olan saçlarının karmakarışık ve zayıflamış bir hali vardı. Gözlerine, kulaklarının ve burun deliklerinin kenarlarına ve de ağzının iki köşesine aradan onca zaman geçtikten sonra şok jelinin buralardan dışarı uğraması —ve bununla eşzamanlı olarak solunum sıvısının da vücudunu terk etmesi— yüzünden kıpkırmızı bir renk oturmuştu.</p>

  <p>Ona bakmak için kıza doğru döndü adam. Adeta tüm benliği üzerine çökmüş olan bitkinliğe rağmen onun gözlerinde bir hayat kıvılcımı yakaladığına memnundu kız. “Evet, söyle bakalım... Benim çılgının teki olduğumu mu düşünüyorsun halen?” diye sordu adam.</p>

  <p>Gülümsedi kız. “Hem de fazlasıyla.”</p>

  <p>O sıra Nasqueron’a yarım ışık saniyesi mesafede bulunan ve yaşam alanı olma özelliğini yitirmiş gaz-devi ile Fassin’in onu bulutların tepesine kurulu Quaibrai’deki o platformdan yola çıkarması sonrası önceki gün tam da bulmayı umdukları yerde karşılarına çıkan gözbebeği boyutundaki ikiz uydu aracılığıyla bağlantı sağlayan Öteden Gelenler’e ait orta ağırlıktaki şokgemisi <i>Ecophobian</i>’ın biraz basık olmakla beraber yeteri derecede aydınlık kumanda salonunda karşılıklı oturuyorlardı.</p>

  <p>İşin asıl şaşırtıcı tarafı, paramparça durumdaki gaz mekiğinden halen temel bazı telemetri<a id="k28" href="../Text/dipnotlar.xhtml#a28"><sup>[28]</sup></a> sinyalleri alıyor olmalarıydı. Makine tam anlamıyla yıldırım çarpmışa dönmüştü oysa.</p>

  <p>Salondaki ekranlardan birine, küçük gaz mekiği tarafından yakalanmış son sahnenin donmuş görüntüsü yansıtılıyordu: Setstyin’in büyükçe bir tabancayı dosdoğru kameraya çevirişi ve silahın o karanlık namlusunun ucunda minicik bir kıvılcımın belirişi. Bir süreliğine ekrandaki sahneyi süzdükten sonra başını salladı Fassin. “Bunun o bildik Ahali konukseverliğini hiç de yansıtmadığını hemen belirtmeliyim.”</p>

  <p>“Ben de öyle tahmin etmiştim. Bunu sırf sen çeneni kapamıyorsun diye yaptığını söylemeyeceksin bana, değil mi?”</p>

  <p>“Çok ciddiyim.”</p>

  <p>“Ciddi misin? Sen ciddiysen elinde şu kocaman silahla duran adam ne peki?”</p>

  <p>“Aun,” derken Fassin’in sesinde bezgin bir hava vardı şimdi. “Bana inanıyor musun?”</p>

  <p>Cevap vermekte ilkin tereddüt eden kız ardından omuzlarını silkip şöyle dedi: “Ben de senin şu eli silahlı dostunla aynı fikirdeyim; senin inandığın şeyde samimi olduğuna inanıyorum.”</p>

  <p>O cümlesini bitirmişti ki, gaz mekiğinin telemetri bağlantısı ansızın kesildi.</p>

  <p>Geminin Uzaktan Bağlantı Sistemleri Birinci Subayı’nın ekranlardan birine yansıyan üç boyutlu görüntüsü girdi araya sonra. “Gaz mekiğinin tükenmesi değildi buna sebep olan,” diye açıklamada bulundu onlara bayan subay, “mikro uyduyu kızarttılar sadece. Göz açıp kapayıncaya dek bitirdiler işini. Size tavsiyem buradan derhal gitmemiz.”</p>

  <p>“Sıkı tutunun,” dedi kaptan bunun üzerine. “Herkes kendine oturacak bir yer bulsun.”</p>

  <p>Kumanda subayları fiziksel kontrol yönteminden ziyade endüksiyon yoluyla geminin hızını artırırken, oldukları yerde önce öne savruldular, bir süre adeta sıkışmış gibi o vaziyette kaldıktan sonra ise gerisingeri koltuklarına gömüldüler. Yerçekiminin etkisi yolcuların göğsünü sıkıştırırken kumanda salonu bir baştan bir başa zangırdıyordu.</p>

  <p>“Söylediklerinizde <i>ciddi miydiniz,</i> Bay Taak?” diye sordu kaptan, geminin hızlanma evresinin sebep olduğu kıskaç etkisi altında gerginleşmiş bir sesle.</p>

  <p>“Övvtt,” oldu Fassin’in verebildiği en net cevap.</p>

  <p>“Demek Ahali’nin elinde geçmişi çok eskilere dayanan gizli bir solucan deliği şebekesi var ve üstelik bu şebeke —durun bakayım, nasıl demiştiniz?— üzerinde Ahali’nin yaşadığı her gaz-devini birbirine bağlıyor, öyle mi?”</p>

  <p>Olabildiğince derin bir nefes alan Fassin zorlukla cevap verdi. “Ana fikir bu.” Nefesini tazelemek üzere sıklıkla durarak, kesik kesik devam etti konuşmasına. “Gaz mekiğinden... aldığımız tüm verileri... komuta merkezinize... gönderdiniz mi?”</p>

  <p>Mevcut şartlar altında her nasılsa gülebildi kaptan. “Elde ne varsa hepsini olduğu gibi gönderdik, evet.”</p>

  <p>“Kahretsin,” dedi o sırada Savunma Subayı, sesi gerilerek. “Güdümlü bir füze bize kilitlendi.” Zorlukla nefes aldığı sesinden anlaşılıyordu. “Çok hızlı! Onu ekemeyiz. On dört dakika sonra bizi yakalayacak!”</p>

  <p>“Elimizde ne varsa sallayın üzerine,” dedi kaptan gevrek bir sesle. “Bu arada, Çözülme Sistemi’ni hazır hale getirin. Başıboş seyretme riskini göze alıp kendimizi akıntıya bırakmaktan ve <i>Korkusuz</i>’un bulunduğu yöreye ulaşmayı ummaktan başka çaremiz yok.”</p>

  <p>“Çözülme öncesinde rotadan sapmalıyız, aksi halde etrafa dağılacak olan cüruf yığını bize isabet eder,” diyerek uyarıda bulundu Taktik Subayı.</p>

  <p>“Anlaşıldı,” dedi kaptan. “Yazık doğrusu. Bu gemiye hep özel bir sevgi beslemişimdir.”</p>

  <p>Geminin delice dönmeye başlamasıyla gözü kararıp kendinden geçen Fassin’in patlamanın ve ona eşlik eden çözülmenin etkisini hissetmeye fırsatı olmadı.</p>

  <p>Darbegemisi <i>Korkusuz</i>’un infilak eden <i>Ecophobian</i>’dan kopan kumanda bölmesindekilere ulaşıp onları kendi güvertesine alması için aradan üç gün geçmesi gerekecekti.</p>

  <p class="orta1"><b>•</b></p>

  <p class="girintisiz">“Taince,” diyerek selamladı onu Saluus Kehar. Dudaklarında yapmacık bir sırıtışla devam etti sonra. “Merhaba. Seni tekrar görmek beni ne kadar memnun etti bilemezsin.” Kıza doğru ilerleyip onu kollarının arasına aldı.</p>

  <p>Suratına gülümsemeyi andıran bir ifade yerleştirmeyi başarmıştı Taince Yarabokin. Kızın üniformasını tamamlamak üzere modası geçmiş tipte resmi bir kep seçmiş olması, onu koltukaltı ile bedeninin yan tarafı arasına sıkıştırmış vaziyette taşımak durumunda kalışını adamın kucaklayışına aynı içtenlik ve hevesle karşılık veremeyişi için üstü kapalı bir mazeret olarak kullanmasına olanak tanımıştı. Öyle ya da böyle, Sal bunu pek de fark etmişe benzemiyordu. Bir adım geri çekilip tepeden tırnağa süzdü kızı.</p>

  <p>“Uzun zaman oldu, Taince. Geri dönebildiğine sevindim.”</p>

  <p>“Tekrar burada olmak güzel.”</p>

  <p>’glantine yörüngesinde seyir halinde bulunan Güvenlik Muhafızlığı Tesisi 7 Numaralı Aksı adlı üç tekerli yaşam alanı bünyesindeki bir hangarda gerçekleşiyordu bu buluşma. Yetkililerin onun aslında kaçmayıp veya daha da beteri ihanet içine girmeyip sadece rehin alındığı yönündeki iddiasında ne derece samimi olduğuna ilişkin bir karara varmasının beklendiği son birkaç aydır burada tutuluyordu Saluus.</p>

  <p>Beyninin tekrar tekrar taramadan geçirilmesine razı olmuş ve buna düzinelerce kez katlanmıştı... Sırf bu süreç bile doğruluğu sınanan konu üzerinde normal şartlarda en ufak şüphe bırakmamaya fazlasıyla yeterdi, hem onun kritik noktalarda çeşitli bağlantıları ve gerekli sözcükleri durumu muhtemelen son derece anlayışla karşılayacak kulaklara ihtiyatla fısıldamaktan tabiatıyla büyük memnuniyet duyacak yüksek mevki sahibi dostları da vardı elbet. Gelgelelim bu seferkinin sıradışı bir durum sayılacağı, Sal’ın bahsi geçen beyin taramalarını yanıltıp boşa çıkaracak nitelikte teknoloji ve teknikler edinmesine olanak sağlayacak ölçüde zengin olduğu ve onların elinde tutsak kaldığı dönemde bizzat Sefiller Tarikatı üyelerinin onun zihnine sahte hatıralar yaratma özelliğine sahip bir şeyler yerleştirmiş olabileceği yönünde genel bir kanı vardı ve —tüm bu ihtimaller bir yana bırakılsa bile— Saluus en azından görünürde işgal güçlerine sığındığı vakit koparılan yaygara öyle şiddetliydi ki şimdi avuçlarının içine düşmüşken sırf olup bitende suçu yokmuş gibi görünüyor diye usulca salıverilmesi fikrini kabule kimse yanaşmıyordu.</p>

  <p>Saluus görünüşe göre halkına ve devletine ihanet edip ortadan kaybolduğunda Kehar ailesinin şahsına ve sahip olduğu mülklere yönelik saldırılar meydana gelmiş ve yine bu aile tarafından işletilen ticari müesseselerde geniş çaplı grevler patlak vermiş, Saluus’un kendisi ise uğradıkları manevi çöküşten kaynaklanan ve çocuksu bir gücenmişlik duygusuyla beslenen öfkelerini yöneltebilecekleri akla yatkın bir günah keçisini nihayet bulmuş olan gerek halk gerekse idari birimler tarafından Mercatoria yönetimindeki Ulubis sisteminin her köşesinde kınanmıştı. Vaktiyle Sal’ı dost diye çağırmış ve onun ailesine ait konakların pek çoğuna muntazaman misafir olmuş kişiler şimdilerde nefret uyandırıcı ve kalleş diye anar oldukları o vefasızı ayıplamada ve ona sövüp saymada rekabete tutuşmayı toplumun o sıralar içinde bulunduğu ruh haline karşı yerine getirilmesi icap eden bir ödev ve —bunun ileriki süreçte edinecekleri sosyal statüye ve kariyer hedeflerine olan muhtemel yansımaları şöyle dursun— kendi kişisel ihanet algılarından kaynaklanan doğal bir yaptırım kabul ediyordu. Kayıplara karışan Sal’ın ardı sıra yağdırılan iftira ve kara çalmalar kısa süre içinde adeta bir nefret yığınına dönüşmüş, garez ifade eden sözcüklerden kurulu koca bir kütüphane meydana getirir yoğunluğa ulaşmıştı. Öyle ki, koşullar değişip de yeniden ele geçirildiğinde, herhangi bir başka sebepten önce kendi güvenliğini temin etmek için hapsetmeleri gerekmişti onu.</p>

  <p>Sefiller Tarikatı’na bağlı güçler sistemi terk edip de Birleşik Donanma’nın imdada yetişmesiyle birlikte Ulubis sistemine yayılan genel rahatlama ve aşırı mutluluk hisleri, Sal’ın masum olduğuna ilişkin şok edici haberin toplumun algıda seçicilik olgusu üzerine kurulu gündeminin en dibine itildiği ve onun yakın bir gelecekte serbest bırakılacağına dair yapılacak duyurunun herhangi bir sakınca yaratmayacağı anlamına geliyordu. Pek çokları kısa süre öncesine dek dilinden düşürmediği nefret ve lanetleme ifadelerini geri çekmeyi seçmekle beraber, ilgili tüm kişilerin tercihi, Sal’ın sosyal hayata yeniden dahil olma ve ortama uyum sağlayıp toparlanma sürecinin aniden değil de zamana yayılı olarak gerçekleşmesi yönündeydi.</p>

  <p>Sal’ı Güvenlik Muhafızlığı Tesisi’nden Kehar ailesinin ’glantine ayı üstündeki asıl malikânesine taşıyacak olan hava aracına pilotluk etmeye gönüllü olmuştu Taince.</p>

  <p>Bir Muhafız binbaşısı Taince’ye Sal’ı gözaltından çıkaracak olan belgeyi imzalattı.</p>

  <p>Kızın kaleminin evrağın üzerinde bıraktığı imzaya göz gezdirdi Sal. “Böylelikle bana özgürlüğümü bahşetmiş oldunuz, Koramiral,” dedi kıza. Üzerinde ona gündelik bir görünüm kazandıran kendi giysileriyle, neşe ve zekâ saçıyordu çevresine.</p>

  <p>“Size faydam dokunabildiyse ne mutlu bana,” diyerek ona karşılık veren kız bakışlarını Muhafız subayına çevirdi sonra. “İşlemimiz bitti mi, Muhafız-Binbaşı?”</p>

  <p>“Evet, bayan.” Saluus’a dönüp devam etti. “Artık gitmekte özgürsünüz, Bay Kehar.”</p>

  <p>Öne doğru uzanıp Muhafız binbaşısı’nın elini sıktı Saluus. “Her şey için teşekkürler, Med.”</p>

  <p>“Benim için zevkti, efendim.”</p>

  <p>“Emanetten alacağımız herhangi bir elbise veya başka bir eşya var mı?” diye sordu Taince, gözü adamın bomboş duran ellerine takılınca.</p>

  <p>Olumsuz yönde salladı başını Sal. “Buraya getirilirken hiçbir şey yoktu yanımda, o yüzden de elim boş ayrılıyorum. Valizim bile yok.” Bunları söylerken samimi bir tebessümle aydınlanmıştı yüzü.</p>

  <p>Yorumda bulunmadan önce başını yana devirdi kız. “Bizim yaşımızdaki biri için hiç de fena değil doğrusu.”</p>

  <p>Hangar zeminindeki çukurluk kavise tünemiş olan filikaya doğru beraberce yürürlerken “Benim için girdiğin zahmetten dolayı sana minnettarım, Taince,” dedi kıza adam. “<i>Tüm içtenliğimle</i> söylüyorum bunu. Sonuçta, bu işi yapmak zorunda değildin.” Gülümsedi kız. Adamın bakışları kızın rütbesini belirten nişanlara takıldı o an. “Sana Taince diye hitap etmemin mahsuru yok, değil mi? Yani, eğer öyle tercih ediyorsan Koramiral de diyebilirim...”</p>

  <p>“Taince demende sakınca yok, Sal. Önden buyur.” Adamın küçük filikanın iki kişinin oturması için tasarlanmış olan kokpitine girmesine yardım ettikten sonra onu kendininkinin önünde ve biraz aşağısında kalan koltuğa yerleştirdi. Ardından, kendisi de pilot koltuğuna oturup üniformasının yakasına hafif bir uçuş kasketi ilikleyerek küçük hava aracının uykuya dalmış olan sistemlerini yeniden çalıştırdı. Tesis’in kontrol kulesinin onlara kalkış izni vermesiyle, uçuşa hazırdılar artık.</p>

  <p>“Peki, şu anki pozisyonun nedir? Sistem İrtibat Şefi mi?” diye sordu Sal omzunun üstünden, bir kapının altından yuvarlanırcasına geçip hayli büyük bir hava kabininin içine girdikleri sırada.</p>

  <p>“Evet, şey, büyük ölçüde törensel ögeler içeren bir görev benimkisi,” diye açıkladı kız ona. Kapı arkalarından kapanırken hava kabininin içindeki ışıklar loşlaştı. “Karşılama ve kabul merasimleri, akşam yemeği davetleri, turlar, topluluk önünde yapılan konuşmalar, bu tür şeyler işte.”</p>

  <p>“Her dakikasından keyif alıyor olmalısın.”</p>

  <p>“Sanırım bu görevi de birinin üstlenmesi gerek. Ulubis’in yerel sakinlerinden olduğum için böylesi işime geliyor hem.” Pompalar titreşmeye başladı ve ilkin bir hava akımı ve derinden gelen bir uğultu ortalığı doldururken bir süre sonra geriye yalnızca filikanın yüzeyinde çınlayan uğultu kaldı. “Senin anlayacağın, sıcak çatışmalara girdiğim olmuyor. Daha ziyade temizlik ve derleme toplama işleriyle uğraşıyorum. Ama öbür türlüsünü özlediğim pek söylenemez.”</p>

  <p>“Fassin’den hiç haber var mı?” diye sordu Sal. “Kulağıma son gelen, onun halen sağ olabileceğini düşündükleriydi. Ne demek istediğimi anladın sanırım.”</p>

  <p>Dış kapı onları yıldızlarla dolu bir uzay manzarası ve ’glantine’in o sarımsı-kahverengimsi yüzeyinden bir kesitle yüz yüze bırakacak şekilde sessizce açıldı.</p>

  <p>“Bir iki dakika bana izin verir misin?” diye sordu Taince. “Bunu yapmayalı uzun zaman oldu da...”</p>

  <p>“Hey, lafı mı olur, sen işine bak.”</p>

  <p>Kabinden yavaş yavaş çıkan filika dış donanımını içeri çekip kapadı ve son derece ağır hareketlerle havada şöyle bir dalgalanarak atmosfer tabakasına doğru yola koyuldu.</p>

  <p>“Evet, nerede kalmıştık? Ha, Fassin...” dedi Taince. “Durum şu ki, onu aramaktan halen vazgeçmediler.”</p>

  <p>“Duyduğuma göre Nasqueron’da bir yerlerde kaybolmuş ve sonra tekrar ortaya çıkmış.”</p>

  <p>“Çeşitli söylentiler var. O yola çıktığından beri söylentilerin ardı arkası kesilmedi zaten. Bunlara kulak asacak olsan, son yarım senedir Nasqueron’dan ayrılmaksızın orayı en ücra köşelerine dek gezmiş veya son birkaç aydır Oort bulutundayken daha yeni geri dönmüş ya da daha da çılgınca hikâyeler. Bunlar yetmezmiş gibi, geçen süre zarfında en az üç kere ölü ilan edildi. Gerçek her ne ise, bunu bizzat anlatabilmek için önce buraya dönmesi gerek.” Ufak bir manevra eşliğinde filikayı havada döndüren Taince onu az sonra yapacakları girişe hazır konuma getirdi.</p>

  <p>“Sence ölmüş müdür?” diye sordu Sal bu kez.</p>

  <p>“Eğer halen hayattaysa, bunu bildirmekten kaçınmak için kendine göre bir sebebi olduğunu farz edelim şimdilik.”</p>

  <p>Çok geçmeden atmosfer katmanına giriş yaptılar ve pembe bir parıltı kokpiti çevreleyen cam kubbenin etrafında belirip sonra usulca sönerken, incecik bulut kümeleri ve çöller ile bulundukları yerden bakılınca dibi görünen sığ denizler, tepelikler, keskin uçurumlar, göller ve alçak dağlardan oluşan bir arazi üzerinde ıslığımsı bir ses eşliğinde süzülüp giden ufak geminin içinde basıncın etkisiyle koltuklarına yapışmış vaziyette ilerlediler.</p>

  <p>“Bizi manzarası güzel olan güzergâhtan mı götürüyorsun, Taince?”</p>

  <p>Bu soru karşısında hafifçe kıkırdadı kız. “Diyelim ki ben hislerinin gösterdiği yöne giden katıksız bir duygusalım, Sal.”</p>

  <p>“Bizim eski mekânları yeniden görmek güzel,” dedi Sal. Onun yana doğru eğilip aşağı bakışını izledi kız gözleriyle. “Şu aşağıdaki Pirri mi?”</p>

  <p>Seyrüsefer ekranına bakıp durumu kontrol etti kız. “Evet, orası Pirrintipiti.”</p>

  <p>“Görünüşe göre hiç değişmemiş. Biraz daha büyüyüp genişlemiştir zannediyordum.”</p>

  <p>“Sen eve uğramayalı ne kadar zaman oldu, Sal?”</p>

  <p>“Ah, çok hem de çok uzun zaman. Geri dönmek her daim aklımdaydı, ama, tahmin edersin işte, buna fırsat bulamadım. On-on iki yıl oldu herhalde. Belki de daha çok. Bana daha uzun bir süre geçmiş gibi geliyor.”</p>

  <p>Giderek alçalarak ve her geçen dakika daha bir karanlığa gömülerek, kutup platosunun buzullarla kaplı o incecik şapkasının oldukça üzerinden geçtiler. Yıldızları yeniden görebiliyorlardı şimdi.</p>

  <p>Adamın büyük bir hevesle başını bir o yana bir bu yana çevirip ara sıra yukarı kaldırarak etrafı tarayışını seyretti kız. “Buraların ne kadar güzel olduğunu insan zamanla unutuyor, değil mi?” diye sordu Sal.</p>

  <p>“Evet, bazen,” dedi Taince. “Ne yazık ki kolay unutuluyor.”</p>

  <p>Gökyüzündeki pırıltı çevrelerinde giderek sönükleşiyordu. Kokpiti örten cam kubbenin parlaklığı gittikçe daha fazla emdiğini fark etti kız, ta ki onların yıldızların ışığı altındaki Çorak Kuzey Toprakları’nın uzun ince dalgalar halinde uzanan rengârenk kumlarını ve gümüşi birer hayaleti andıran orada burada patlak vermiş kaya kütlelerini gittikçe daha yakından görebilmesine olanak tanıyana dek.</p>

  <p>“Ah, işte bu doğru,” dedi Sal usulca.</p>

  <p>Önündeki panelde birkaç tuşa basan kız ekranların ışığını kapadı.</p>

  <p>“Buradan geçeriz diye düşünmüştüm,” dedi sonra. “Umarım senin için sakıncası yoktur.”</p>

  <p>“Eski güzel günlerin hatırına.” Düşünceli, hatta biraz da kaderine boyun eğmiş bir sesle söylemişti bunu adam. “Tabii ya, neden olmasın?”</p>

  <p>Seyrüsefer ekranını tekrar gözden geçiren Taince filikayı belli bir rotaya oturtup hızı bir nebze düşürdü. Gösterge panosundaki ışıklardan biri hiç durmadan yanıp sönüyordu. Göz açıp kapayıncaya kadar o ışığı da söndürdü kız.</p>

  <p>“Düşünüyorum da, o geceden beri buraya dönmemişim,” dedi Sal. Adamın sesine bu defa hüzünlü bir hava çöktüğü izlenimine kapılmıştı kız. Belki de pişmanlıktı orada gizli olan. Ona öyle geliyordu belki de.</p>

  <p>Çölün ortasında çakılıp kalmış olan dev gemi enkazı çok geçmeden tam karşılarında, izledikleri rotanın biraz sağında belirdi. Bir yandan filikayı aynı hizada tutmaya özen göstererek sancak yönünde geniş bir kavis çizdi Taince.</p>

  <p>Küçük gemi yana yatmış şekilde manevra yaparken, başını oturduğu yerin yanına denk gelen cama yapıştırmış, çölün yetmiş metre kadar aşağıdan hızla geçişini izliyordu Sal. “Vay canına,” dedi. “Babamdan ödünç aldığım şu hava aracından bile daha süratli bu.”</p>

  <p>“Senin kendi imalatın olan gemilerden bu, Sal,” diye itirafta bulundu kız.</p>

  <p>“Bu bücür şey mi?” Bir kahkaha patlattı adam. “Ne yalan söyleyeyim, bu denli küçük şeyler imal ettiğimizi fark etmemişim.”</p>

  <p>“Üstelik eski de.”</p>

  <p>“Ah. O zaman kesin babamın zamanından kalmadır. Ne de olsa ben daha çok para getiren büyük gemilerin yapımıyla ilgilendim hep.”</p>

  <p>O kocaman karanlık kütlenin üzerinden seri bir şekilde geçtiler. Enkazın birer kaburgayı andıran iyiden iyiye açığa çıkmış kirişleri pençe misali gökyüzüne uzanıyordu.</p>

  <p>“Yuu-huu!” diye bağırdı Sal, enkazın karanlıklar içindeki gövdesine topu topu yirmi metre mesafeden geçtikleri sırada.</p>

  <p>Filikayı gemi enkazının yakınından geçiren Taince sonra havada yuvarlanıp döndü ve bu defa daha da yakın bir görüş açısı sağlayacak şekilde ona tekrar yanaştı.</p>

  <p>“Yuh-huh-<i>huu</i>!” diye haykırdı Sal, Taince’nin bu kez filikayı ne denli alçaktan ve enkazın böylesine yakınından geçirişi karşısında heyecana kapılarak. Bir an sonra, tepetaklak pozisyona gelecek biçimde çevirdi Taince küçük gemiyi. “Heey! Şu işe bak! Taince! Yii-haa!”</p>

  <p>Aklındakini hayata geçirip geçiremeyeceğinden son âna dek emin olamamıştı kız. Gerçekte ne yaşandığını kesinkes bilmiyordu, doğru. Bazı kuşkuları vardı sadece. Tüm göstergelere rağmen yanılıyor olması da gayet mümkündü. Yasaları bütünüyle arkasına almış görünen birinin tüm gerçekler ortaya serildiğinde yadsınamaz şekilde haksız çıkmasına ilk kez rastlanmıyordu ya. Aman yahu, adalet denen şeyin asıl işlevi bu değil miydi, her şeyin kanunlar ve ilgili diğer ögeler çerçevesinde yürütülmesinin gerekçesi, kısacası, bir toplumu toplum yapan şey bu değil miydi zaten?</p>

  <p>Ama yine de... Biliyordu işte. Bundan emindi. Adam için vakit gelmişti artık. Hem yanıldıysa bile, eh, Sal hak ettiğini almış olacaktı sonuçta. Bir çocuğu veya önünde yaşanacak upuzun bir hayat olan bir genç kızı öldürmeye benzemiyordu bu. Sonuç olarak bu da bir cinayetti ve teorik olarak yanlıştı, ama her şeyin, hatta cehennemin çekirdeğini çevreleyen halkaların nasıl varsa, bunun da dereceleri vardı. Kaldı ki, dürüstçe ifade etmek gerekirse —ister doğru olsun ister yanlış— bunu asla bilemeyecekti en azından.</p>

  <p>Sıra nihayet kendisine gelmişti. Buna hiç şüphesi yoktu.</p>

  <p>Olayın öncesinde gözyaşlarına boğulacağını düşünüyordu, gelgelelim gözleri dolmamıştı bile. Bu denli uzun bir süreyi geride bırakmışken, iş bu denli ileri bir raddeye gelmişken ve sona bu kadar yaklaşmışken kişinin kendini tanıyamaması ne de tuhaftı.</p>

  <p>Ya başka? Ona söylemeyi, gerçekleri yüzüne çarpmayı, unutulmak istenen hatıraları tekrar günyüzüne çıkarmayı, adamın hiddete kapılıp kendisine köpürüşünü, yalvarışını veya dehşetengiz çığlıklar atışını dinlemeyi beklemişti. Defalarca provasını yaptığı, geride kalan yıllar, on yıllar ve yüzyıllar boyunca bu sahneyi bir yandan onun durumu nasıl açıklayacağını, kendisini nasıl aklamaya kalkacağını, onu akla mantığa aykırı hareket etmekle ve vahim bir yanılgıya düşmekle nasıl suçlayacağını hayal ederek hem kendi rolünü hem de adamınkini kafasında tekrar tekrar ve tekrar canlandırıp üzerinde etraflıca düşündüğü bir şeydi bu.</p>

  <p>Bu konuya kafa yormaktan usanmıştı Taince en sonunda. Bunların hepsini daha önce de dinlemişti zaten. Sözün bittiği yere gelinmişti artık.</p>

  <p>İkinci derecede kanıtlara, bir bakıma önsezilerine dayalı olarak bir adamın canını almak üzereydi. Haliyle de ona yalvarma hakkı tanımak durumundaydı. Az sonra meydana gelecek olan şeyi öğrenmesine izin vermeliydi en azından.</p>

  <p>Peki ama, neden?</p>

  <p>Çölün o soğuk pırıltısı ve çoktandır enkaz halinde yatan o kasvetli geminin deliksiz karanlığı onlarla buluşmak üzere hızla öne atılıyordu adeta.</p>

  <p>“Kahretsin, Tain, sen ne yapı—?”</p>

  <p>Sal küçük filikanın fırlatma mekanizmasını harekete geçirmeyi deneyebilirdi normalde —ki kızın geminin kontrol panelinde hizmet dışı bırakamadığı yegâne sistemdi bu— gelgelelim kızın son demlerde filikayı tepetaklak sürmesinin gerekçesi böyle bir kaçış seçeneğini olanaksız kılmaktı zaten.</p>

  <p>Sonuçta her şeyin nihayete ermesi için kızın bileklerini bükerek yaptığı ani bir hamle yeterli olmuştu.</p>

  <p>Ses hızının yarısı kadar bir süratle, çöl zemininin olsa olsa on metre üzerinde kalan bir hizada geminin yan tarafına gömüldü filika.</p>
</body>
</html>