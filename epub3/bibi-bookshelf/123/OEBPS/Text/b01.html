<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>BÖLÜM BİR</h1>

  <h2 class="sigil_not_in_toc">Güz Evi</h2>

  <p class="girintisiz">Burada güvende olacağını düşünmüştü; ne de olsa o, sistemin en dış sınırlarını buz tutmuş incecik bir doku gibi kaplayan bu uçsuz bucaksız donmuş enkaz deryası içinde buz kesmiş vaziyette gezinen parlak bir diğer siyah noktacıktı sadece. Oysa yanılıyordu, çünkü burası hiç de güvenli değildi.</p>

  <p>Olduğu yerde bir o yana bir bu yana yavaşça dönerek uzanıyor, tarayıcı ışınlar uzaklardaki çorak zerreler üzerinde titrek yansımalar oluşturarak gezinirken onları çaresizce seyretmekle yetiniyor, akıbetinin artık belirlenmiş olduğunu biliyordu. Uyum içinde hareket eden sorgulama filizleri iş aradığı şeyi duyumsamaya gelince fazlasıyla hızlı, iş kayıt tutmaya gelince ise görünüşe göre fazla kararsız davranıyor, taradığı şeye zorlukla dokunup onu hemen hemen hiç aydınlatmadan geçiyor, ama sonuç olarak bulunacak herhangi bir şey olmayan bir yerde hiçbir şey bulamayarak görevlerini eksiksiz yerine getirmiş oluyorlardı. Yalnızca karbon, minik zerreler ve demir kadar sert buzlu su kütleleri çıkıyordu karşılarına: Çok eski zamanlardan kalma, ölü ve —kendi haline bırakıldıkları sürece— hiç kimse için tehdit oluşturmayan şeyler.</p>

  <p>Lazerler ara sıra sönüyor ve bu her olduğunda akla ve mantığa aykırı düşse bile takipçilerinin yenilgiyi kabullenip arayışa bir son vereceği ve kendisini orada sonsuza dek amaçsızca süzülmek üzere bırakıp gideceği umuduna kapılıyordu. Veya belki de yapayalnız geçireceği, ışık hızının dahi altında kalacak derecede yavaş bir sürgünün, sonsuzluğa itilecek ya da tüm faaliyetlerine son verir nitelikte derin bir uykuya dalacak veya... Veya belki de, olması gerekeni yapacak —hem onları korkuya sürükleyen ve kendisini aramaya sevk eden de bu değil miydi zaten?— ve kafasında bir plan tasarlayıp bilgi toplayacak, planını uygulamaya koyacak, süreci hızlandıracak, yapılandıracak, çoğaltacak, bir araya getirecek ve... saldıracaktı!... Böylelikle, hiç kuşkusuz boynunun borcu olan intikamı alabilecek, sergilemiş oldukları tahammülsüzlük, vahşet ve yıkıcılıktan ötürü tüm düşmanlarından paylarına düşen ölçüde —aklınıza gelebilecek her yıldız altında geçerli olan her tür adalet ilkesi ve cebirsel denklem gereği— hesap sorabilecekti.</p>

  <p>O tam kafasında bunları kurduğu sırada iğne inceliğindeki tarama ışınları yeniden beliriyor, kimi zaman uzaklaşıp kimi zaman hedefe biraz daha yaklaşarak, ıslak görünümlü bir diğer siyah döküntü kümesinin isli buzdan meydana gelmiş cürufunu gelişigüzel aydınlatıyordu. Hareket tarzında her daim hız ve dikkat okunmakla birlikte, askeri disiplinin şaşmazlığı ve bürokratik çalışma sistemlerine has o zahmetli isteksizlik de fark ediliyordu.</p>

  <p>Havada arkalarında bıraktıkları ışık izlerine bakılırsa, o an arama yapmakta olan en az üç gemi vardı. Ellerindeki toplam gemi sayısı neydi acaba? Bu arama operasyonu için gemilerinden kaçını seferber etmişlerdi? Aslında bunun pek bir önemi yoktu. Avlarının izini sürmek için kısa bir an, bir ay veya bir binyıl ayırabilirlerdi, ama kesin olan şu ki nereye bakmaları gerektiğini gayet iyi biliyorlardı ve aradıkları şeyi bulana ya da kendilerini orada bulunabilecek hiçbir şey olmadığına inandırana kadar aramayı sürdürürlerdi.</p>

  <p>Durumunun arz ettiği açık risk ve saklanmak için seçtiği yerin uçsuz bucaksız oluşunun verdiği güvene rağmen kendisini arama yolunda seçtikleri ilk yer oluşu onun içini korkuyla dolduruyor. Yalnızca, ölmek istemeyişi veya onun türünden olanları yakaladıkları zaman kurbanlarını tamamen öldürmeden önce yaptıkları bilindiği şekliyle kendisini de parçalara ayırabilecekleri ihtimali değil, kendini güvende hissedeceğine inandığı bu yerde dahi güvende olamayışı ve kendi türünden olan daha pek çoklarının da aynı varsayımda bulunacağı gerçeğinden hareketle hiçbirinin güvende olmayışı düşüncesiydi dehşete kapılmasına neden olan.</p>

  <p><i>Olaya mantık çerçevesinde bakılacak olursa, belki de hiçbirimiz için güvenli bir yerden söz edilemez.</i></p>

  <p>Yapmış olduğu tüm çalışmalar, geliştirdiği tüm fikirler, farklı koşullar altında gerçekleşmesi işten bile olmayan büyük şeyler, almayı beklediği, oysa şimdi ardında yatan gerçeği asla idrak edemeyeceği ve başkalarına bahsetme olanağından mahrum kaldığı o büyük vahiy sayesinde uygulamaya koyacağı değişimin meyveleri... Hepsi, ama hepsi heba olmuştu. Zarif bir şekilde gitmek ya da gitmemek bir seçenekti, ama gitmemek gibi bir seçeneği yoktur artık.</p>

  <p>Ölüm seçenekdışı bırakılamıyordu maalesef.</p>

  <p>Keskin hatlı gemilerden yayılan iğne gibi delici ışınlar buz kaplı mesafeler üzerinde bir yanıp bir sönüyordu ve en sonunda bu taramanın temel yapısını çözümlemeyi başarıp gemilerden birinin saçtığı ışıltı peteğini diğerlerininkinden ayırt etmesiyle beraber lazer tarayıcılardan birinin ana hatlarını seçebildi ve o ölümcül sorgucunun ağır bir tempoyla sürünerek kendisine doğru her geçen an daha çok yaklaşmasını çaresiz bakışlarla izledi.</p>

  <p class="orta1"><b>•</b></p>

  <p class="girintisiz">Leseum9 IV Sefiller Tarikatı’nın savaşçı keşişlerinden olan ve aynı zamanda yüz on yedi yıldız sistemini, üzerinde yaşam olan kırktan fazla gezegeni, çok sayıda kayda değer yapay ve hareketsiz yaşam alanını ve sayıları yüzbinlerle ifade edilen sivil başkent gemilerini etkinlikle yönetmekle kalmayıp Dört Yüz Altmış Sekizinci (Bağlantısız) Parlak Donanma’ya bağlı Gizli Kanat Filosu’nun Başamiralliği görevini de yürüten ve bir zamanlar, halen sürmekte olan son Kargaşa henüz başlamamışken ve Ayrılma Basamağı’nın son debdebesi tükenmeye yüztutmuşken, Beş Numaralı İlahi Tezahür Kümesi’nin Dönüşümsel Üçlü Yönetim insanlar/insan olmayan türler Temsilcisi unvanıyla Yüce Galaksi Meclisi’ndeki yerini almış olan Başrahip Luseferous, birkaç yıl önce vaktiyle en büyük düşmanı saydığı isyancı lideri Stinausin’in başının omuzları üzerinde durduğu yerden koparılarak vakit kaybedilmeksizin uzun vadeli bir yaşam destek mekanizmasına bağlanmasını ve bunun ardından, Sarp Kale’nin dış duvarındaki —Junch Kenti ile Faraby Koyu üzerinden Güç Boşluğu adı verilen sisler içindeki dikey çizgiye bakan manzarasıyla— o son derece etkileyici çalışma salonunun tavanından tepetaklak sallandırılmasını emretmiş, bu sayede Başrahip canı her istediğinde —ki bu oldukça sık aralıklarla cereyan ediyordu— eski hasmının başını yumruk idman topu niyetine kullanma imkanı bulmuştu.</p>

  <p>Luseferous’un parlak siyah, düz ve upuzun saçları ile cildinin neredeyse tamamen beyaz görünmesini sağlayacak şekilde ustaca bir yoğunlaştırma işlemine tabi tutulmasını mümkün kılan kendiliğinden soluk bir teni vardı. Yapay irilikteki gözlerinin birbirine olan doğuştan gelme mesafesel yakınlığı, gören kişiyi bunların da tıpkı cildine uygulanana benzer bir yoğunlaştırma prosesinden geçip geçmediği hususunda şüpheye düşürüyordu. Siyah gözbebeklerinin ötesindeki beyaz kısma mora çalan bir kırmızılık hakimdi, dişlerinden her birinin yerine saf ve berrak bir elmas yerleştirilmiş olmasıysa onun ağzına, tamamen açıya ve ışık oyunlarına bağlı olarak kimi zaman ilkel çağlardan fırlamışa benzeyen acayip bir dişsizlik görüntüsü, kimi zamansa ürkütücü ve bir o kadar göz alıcı bir parlaklık veriyordu.</p>

  <p>Böylesi fizyolojik sıradışılıklar bir sokak sanatçısı veya bir aktörü gülünç, hatta bir nebze de ümitsiz bir havaya büründürebilirdi belki; ama Luseferous’unki gibi bir güce sahip biri söz konusu olunca, bu özellikler gerçekten rahatsız edici, hatta ürkütücü hale geliyordu. Aynı yarı-tatsızlık, yarı-ürkünçlük etkisini ismi için de söylemek mümkün, kaldı ki o, bu isimle doğmamıştı bile. Çoğu insanın —daha doğru bir ifadeyle, en azından çoğu insanın — okuldaki tarih derslerinde belli belirsiz işittiği, işitmiş olsa bile zihninde az çok anlam taşıyan bir noktaya dahi oturtamadığı, kaynağı Dünya gezegeni olup uzunca zamandır hor görülen bir tanrının ismiyle ses özelliği bakımından benzeşmesi dolayısıyla, sonradan seçilip benimsenmiş bir isimdi Luseferous.</p>

  <p>Yine genetik dönüştürme oyunlarının bir eseri olarak, Başrahip uzunca zamandır olduğu gibi o sıralar da, özellikle bedeninin belden yukarı kısmı kayda değer kuvvete sahip, öyle ki, öfkeye atacağı yumruk —ki farklı bir duyguyla yumruk savurduğuna nadiren rastlanırdı— isabet ettiği yerde müthiş etki bırakacak olan uzun boylu ve yapılı bir adam şekli edinmişti. Koparılmış başı Luseferous’un tavanından aşağı tepetaklak vaziyette sarkmakta olan isyancı lider nihayetinde mağlubiyetle tanışmadan önce Başrahip’in önüne muazzam askeri ve siyasi zorluklar çıkarmıştı; bu zorlukların bazısı Başrahip’i onur kırıcı yenilgilerin eşiğine getirmiş olduğundan, Luseferous hain olarak nitelediği bu hasmının anısı karşısında halen derin, hem de çok derin bir alınganlık hissi taşıyor. Tavandan sarkan surat her ne kadar hırpalanmış, ezikler ve yaralarla bezenmiş ve de kana bulanmış olsa da (kafaya uygulanmış olan iyileşme yetisi etkisini hızla göstermekle beraber anlık sonuç da vermiyordu elbet), bu zoruna gitme duygusu o surata baktıkça kolaylıkla ve kaçınılmaz olarak yerini öfkeye bırakıyor. Başrahip muhtemelen Stinausin’in başına onu yıllar önce oraya ilk astırdığındakini aratmayacak bir şiddet ve nefretle vurup dövüyordu.</p>

  <p>Tamamen aklını kaçırmadan önce bu muameleye bir ay boyunca zorlukla katlanan ve Başrahip’e tükürmesini engellemek üzere ağzı dikilip kapatılan Stinausin ise bu acıya son vermek üzere kendi kendini öldürmekten acizdi; sahip olduğu alıcılar, tüpler, mikro-pompalar ve biyolojik devre parçaları böylesi kolay bir kaçış yoluna gitmesine engel oluyordu. Ortam ile doğrudan ilgisi bulunmayan bu yan etkenlerin yarattığı kısıtların var olmadığı farz edilse bile bağırıp hakaretler yağdırarak Luseferous’u taciz etmesi ya da dilini yutmaya yeltenmesi imkânsızdı, çünkü başı koparıldığı sırada kesilip atılmıştı o organı.</p>

  <p>Aradan geçen süre zarfında aklı gayet başına gelmiş olmasına rağmen, bazen, özellikle de Başrahip ile yoğun bir antrenman seansını tamamladığı zamanlar, yarılmış dudaklarından, bir kez daha kırılmış olan burnundan ve feci şekilde şişmiş olan gözleri ile kulaklarından aşağı sayısız kan sızıntısı süzülürken, vaktiyle koskoca bir isyana liderlik etmiş olan Stinausin, ağlardı. Bu durumu kendi açısından özellikle tatmin edici bulan Luseferous bazı seferler ayakta dikilir ve bir yandan derin derin soluk alıp vererek havlu yardımıyla terini silerken onun gözyaşlarının karıştığı kanla birlikte gövdesinden koparılıp tavana tepetaklak asılmış olan bu kafadan aşağı damlayıp zeminin tam da o noktasına yerleştirilmiş seramikten yapılma geniş tasın içine doluşunu izlerdi.</p>

  <p>Şu da var ki, son dönemde kendisine hoşça vakit geçirtecek yeni bir oyuncak edinmiş olan Başrahip, kendi dişleri tarafından yavaş yavaş öldürülen geleceğin suikastçısının kapalı tutulduğu, çalışma odasının birkaç kat altında yer alan salona ziyarette bulunmayı da ihmal etmiyordu.</p>

  <p>İnsan ırkının iri yarı, güçlü kuvvetli, gösterişli bir örneği olan bu suikastçı, kendisini görevlendiren kişi tarafından hiç şüphesiz Başrahip’in boğazını ısırıp parçalayabileceği ümidi beslenerek ve bu amaç doğrultusunda özellikle sivriltilmiş dişleri dışında hiçbir silahı bulunmaksızın oraya gönderilmişti. Yarım sene kadar önce Sistem Başkanı (Luseferous tarafından daima ileri yaşta, — yönetsel becerileri gerileme evresindeki birince doldurulması temin edilen, onursal olmaktan öte bir anlam taşımayan mertebe) onuruna burada, uçurumun tepesindeki bu sarayda düzenlenen bir akşam yemeği merasiminde bunu denemişti de. Bizim suikastçı adayının bu girişiminde başarıya ulaşamamış olmasının ardında yatan yegane sebep, Başrahip’in paranoya derecesine varan önsezileri ve o son derece etkin —ve büyük ölçüde gizli— kişisel koruma teşkilatıydı.</p>

  <p>Girişimi fiyaskoyla sonuçlanan suikastçı, tam takım uyuşturucu ilaçlar ve elektro-biyolojik araçlar kullanılarak rutin aralıklarla ve bazen de vahşice sayılacak yöntemlerle her defasında işkenceye tabi tutulmuş ve hemen akabinde son derece büyük bir dikkatle sorguya çekilmişse de, sorgucularının işine yarayacak hiçbir itirafta bulunmamış, ağzından hiçbir ipucu kaçırmamıştı. Anlaşılan o ki, kendisini bu görevin peşine salan kişiyi suçlu konuma düşürecek her tür bilgi, en az Başrahip’in emri altındakiler kadar işinin ehli sorgu teknisyenleri tarafından, yine onlarınkini aratmayacak bir ustalık ve özenle suikastçının zihninden silinmişti. Onu kontrol altında tutup bu misyona hazırlayanlar, benzeri durumlarda sıklıkla görüldüğünün aksine, Saray’a veya Başrahip’e az çok yakınlığıyla tanınan herhangi bir kişiyi töhmet altında bırakmaya yarayacak sahte hatıraları onun belleğine işleme zahmetine girmemişti bile.</p>

  <p>Bir an olsun durulmayan verimli bir hayal gücüne sahip sadist bir ruh hastası olması itibarıyla, olup olabilecek en fesat varlığı temsil eden Luseferous suikastçıya verilecek nihai cezanın kendi dişleri yüzünden —sonuçta o dişler, suikastı gerçekleştirme yolunda başvurması öngörülen tek silah olarak tasarlanmıştı— ölmek olması gerektiğini buyurdu. Bu karar doğrultusunda, tutsağın dört köpek dişi sökülerek hiç durmadan uzamalarını sağlayacak bir biyomühendislik işlemine tabi tutulduktan sonra yerine geri takıldı. Parmak kalınlığına ulaşan bu azman dişler gerek üst gerekse alt çene kemiğinden fırlayıp dudakları parçalayarak durmak bilmez uzayışını sürdürdü. Alttaki ikili zamanla kıvrılarak adamın başının üstünden geçip birkaç ay daha uzadıktan sonra kafasının yan tarafındaki deriye temas ederken, üst çeneden başlayan iki diş ise pala gibi kıvrılarak beraberce boynun altına ulaştı ve eşzamanlı olarak boğazın alt ucunun yakınına dayandı.</p>

  <p>Bu türden bir engelle karşılaşmaları halinde bile durmaksızın uzamaya devam etmek üzere genetik olarak tasarlanmış olan bu iki çift diş, bu aşamadan sonra suikastçının bedenini delip içeri girdi; çiftlerden biri adamın kafatasının içindeki kemik tabakalarını yavaşça yararak ilerlerken diğer çift nispeten daha rahat bir şekilde boynun aşağı kısmındaki yumuşak dokuyu deldi. Suikastçının boynuna saplanıp içeri giren dişler çok büyük bir acıya neden olmakla birlikte en azından kısa vadede hayati tehlike arz etmiyordu; kendi hallerine bırakılırlarsa aynı güzergahı izleyip boynun arkasından dışarı çıkacaklardı nasılsa. Kurbanı çabuk yoldan ve büyük acılara maruz bırakarak, belki de izleyen bir aylık süreç henüz bitmemişken öldürecek olan asıl çift, kafatasını yarıp beyne giren dişlerdi.</p>

  <p>İsmi bilinmeyen talihsiz suikastçının elinden olup biteni engelleme yolunda hiçbir şey gelmiyordu çünkü paslanmaz demirden yapılma kalın şeritler ve kelepçeler yardımıyla tüm vücudu hareketsiz hale getirilerek salonun duvarına sımsıkı kenetlenmiş, beslenme ve diğer fiziksel gereksinimleri çeşitli tüpler ve vücudun dokusu içine yerleştirilmiş gereçler yoluyla sağlanacak ölçüde çaresiz bırakılmıştı. Ağzı ise tıpkı Stinausin’inkine yapıldığı gibi dikilip kapatılmıştı. Tutsaklığının ilk birkaç ayı boyunca suikastçının gözleri ateşli ve suçlayıcı bir bakışla salonun içinde her nereye gitse Luseferous’u izlediğinden, Başrahip en sonunda bunun kendisini fazlasıyla huzursuz ettiğinin farkına vardı ve adamın gözlerinin de dikilip kapatılması talimatını verdi.</p>

  <p>Gelgelelim tutsağın kulakları ve zihni halen işler durumdaydı —kaldı ki bunun böyle devam etmesi Luseferous’un kendisi tarafından tembihlenmişti— ve Başrahip zaman zaman aşağı, işkence salonuna inip devamlı uzayan dişlerin yaratığın vücudunda yarattığı tahribatı bizzat gözlemlemekten büyük haz duyuyordu. Böyle anlarda, tutsağı sorgulama seansı —fakat, belki de şartlar öyle gerektirdiğinden, oldukça tedbirli ve sessizce yapılan bir sorgulama olurdu bu— diye nitelenebilecek buluşmalarda, girişimi başarısızlıkla sonuçlanmış suikastçıyla konuşmayı severdi.</p>

  <p>“İyi günler,” diyerek sevecen bir sesle girdi söze Luseferous, asansör kapısı ardı sıra gürültüyle kapanırken. Çalışma odasının aşağılarındaki bu salona vahşi bir hayvan misali, kendi ini gözüyle bakıyordu Başrahip. Burada, isimsiz suikastçının yanı sıra, geçmiş seferlerinden kalma çeşitli hatıraları, sayısız zaferi sonucunda eline geçirdiği ganimetleri, birbirinden farklı bir düzine yıldız sisteminden yağmaladığı paha biçilmez değerde sanat eserlerini, kimisi merasimlerde kullanılan cinsten kimisiyse yüksek ateş gücüne sahip pek çok parçadan oluşan silah koleksiyonunu, bazısı kafeste bazı diğerleri ise kapalı tanklarda muhafaza edilen yaratıkları ve de ölümleri vücutlarından artakalan kısımların radyasyon, toz, balçık veya tanımlanamayan et dilimleriyle kemik parçalarına (veya, söz konusu olan insandan başka bir yaratıksa, onun temel fizyolojik unsurlarına) indirgenemeyeceği ölçüde eksik cereyan etmiş belli başlı bütün düşmanları ile muhaliflerinin duvarın belli bir kesimine yan yana asıp sıraladığı cansız başlarını bulunduruyordu.</p>

  <p>Luseferous az ötede, zeminin içine yerleştirilmiş derin ve kuru bir tankın yanına gidip tankın dibinde kıvrılmış vaziyette hareketsiz yatmakta olan Bilinmeyen Bağlayıcı’ya baktı. Ardından koluna dirseğe kadar uzanan kalın bir eldiven geçirdi ve tankın bel hizasına gelen geniş korkuluğuna yerleştirilmiş büyükçe bir çanağın içinden aldığı avuç dolusu siyah renkli hortumlu-sülüğü tankın içine bıraktı.</p>

  <p>“Ya sen nasılsın bakalım? Orada keyfin yerinde mi, ha?” diye sordu bir yandan.</p>

  <p>Olan biteni dışarıdan izleyen biri Başrahip’in bu sözleri söylerken duvara mıhlanmış olan insan erkeğine mi, Bilinmeyen Bağlayıcı’ya —ki artık hareketsiz yatmaya son vermiş ve pırıltılı kahve tonlardaki gözden yoksun kafasını kaldırıp adeta dilim dilim parçaların kenetlenmesinden oluşan o uzun hatlı vücudu beklenti içinde kıvranarak havayı koklamaya koyulmuştu— mı, yoksa tok sesler eşliğinde birbiri ardına tankın yosun bağlamış zeminine düşen ve hemen sonrasında bir dalganın hareketini andıran esnek hamlelerle kendilerini Bilinmeyen Bağlayıcı’nın erişiminden olabildiğince uzaklaştıracak şekilde en uygun köşeye doğru ilerleyen hortumlu-sülüklere mi seslendiği hususunda kararsız kalırdı. Sülükler birbirlerinin üstüne çıkıp kendilerini yukarı çekmeye yeltendikleri an gerisingeri aşağı kayarak tankın camdan yapılma dik yamaçlarını tırmanmak için boşu boşuna çabalayadursun, Bağlayıcı’nın o kocaman kahverengi gövdesi ayaklarını yere sürüyerek onlara doğru ilerlemeye başlamıştı.</p>

  <p>Dirsek boyundaki eldivenini çekip çıkaran Luseferous, gözü rahatsız etmeyecek şekilde ışıklandırılmış bu tepesi kemerli salonda gezdirdi bakışlarını. Uçurumdaki kaya kütlesinin bir hayli derinlerine inşa edilmiş, penceresi veya ışıklandırma mili olmayan, kendisini güvende ve rahatlamış hissedebildiği, konforlu ve sessiz sakin bir mekandı burası. Suikastçının az ötede, duvara kenetlenmiş halde duran o uzun ve esmer gövdesine bakıp seslendi: “Hiçbir yer ev kadar rahat ve huzur verici olamaz, sence de öyle değil mi?” Karşısında tebessümünü yöneltebileceği biri yoktu gerçi, ama bunları söylerken gülümsemişti Başrahip.</p>

  <p>Tam o sırada, tankın içinden kulak tırmalayıcı bir darbe sesi geldi ve bunu takiben, duyulamayacak ölçüde tiz feryatlar yükselmeye başladı. Bakışlarını tekrar tankın dibine çeviren Luseferous, Bilinmeyen Bağlayıcı’nın bir yandan o kocaman yamru yumru başını vahşice çırpıp bu esnada siyah ve yapışkan et parçalarının bazısını tankın dışına dek saçarak dev sülükleri ortadan ikiye ayırıp yiyişini seyretti. Bir defasında halen canlı olan bir sülüğü de tankın dışına fırlatmış, bunu yaparken Başrahip’e isabet ettirmesine ramak kalmıştı; bunun üzerine keskin bir kılıç kapan Luseferous, her bir darbede salonun koyu kırmızı renkli granit zemininde derin çizikler açarak söz konusu sülüğü kovalamış ve yara bere içinde bırakmıştı.</p>

  <p>Tankın dibindeki vahşi gösteri sona erdiğinde Başrahip ilgisini yeniden suikastçıya yöneltti. Eldiveni bir kez daha giyip kaseden bir diğer hortumlu-sülük aldıktan sonra duvara kenetlenmiş olan adamın yanına doğru ağır adımlarla yürümeye başladı. “Evini hatırlıyor musun, bay suikastçı?” diye sordu, ona yaklaşırken. “Zihninde oraya dair herhangi bir hatıra kırıntısı kalmış olabilir mi? Evin, annen, arkadaşların?” Tutsağın önüne gelince durdu. “Bunların herhangi biriyle ilgili hiç mi bir şey hatırlamıyorsun?” Konuşurken sülüğün o her daim yapışıp emecek bir şeyler arayışındaki hortumumsu burnunu suikastçının suratının dibinde, oradan oraya sallıyordu. Başrahip’in elinde kıvranan ve yanıbaşındaki adamın suratına yapışma arzusuyla bıkıp usanmadan o yana doğru uzanmayı deneyen o soğuk yaratık ile ancak burun deliklerinden nefes alarak başını adeta gerideki duvara sokmak ister gibi olabildiğince sakınmaya çabalayan adam (bu gayretine bakılacak olursa bunun suikastçının bir sülükle ilk karşılaşması olmadığını tahmin etmek hiç de zor değildi), belli ki birbirinin varlığını hissediyordu. Gel gör ki göğsüne saplanan dişler adamın başını daha fazla geriye itelemesine engel oluyordu.</p>

  <p>Sülüğü adamın hafif tüylerle kaplı aslanımsı suratından belli bir mesafe ötede tutmaya özen gösteren Luseferous, sülük tutan elini suikastçının baş hareketleriyle senkronize bir şekilde oynatıyor, böylece aradaki mesafenin açılmasına izin vermeyip adamın başucunda kıvranıp duran gergin yaratığı koklayabilmesini sağlıyordu.</p>

  <p>“Yoksa seni beni öldüresin diye salıvermeden önce belleğini temizledikleri sırada tüm anılarını da silip süpürdüler mi? Geriye hiçbir şey kalmadı mı, ha?” Hortumlu-sülüğün ağız kısmının en ucunun adamın burnuna değmesine izin vermesiyle beraber talihsiz suikastçı irkilip başını silkti ve zorlukla duyulabilen çaresiz bir inilti koyverdi. “Ne oldu böyle, bayım? Yoksa bu dokunuş sana evini mi hatırlattı? Kendini güven içinde hissettiğin, sana metanet veren, hatta belki içlerinde sana aşık birinin de bulunduğu insanlarla paylaştığın bir ortamda yaşamak hoş bir duygu olsa gerek, ne dersin? Efendim? Haydi ama, bir şeyler söyle!” Başını daha da öteye kaçırmayı denerken ister istemez gövdesini geren adamın göğsündeki çevresi buruş buruş olmuş deliklerin birinden kan sızmaya başlamıştı bile. Dev sülük ise Luseferous’un elinde çırpınmayı sürdürüyor, mukusla dolan ağzını insan etiyle buluşturmak üzere karşısındaki adama doğru uzatmaktan bir an olsun vazgeçmiyordu. Neden sonra, sülük kurbanının yüzünü gereği gibi sarmalama imkanı henüz bulamadan Başrahip eldivenli elini geri çekti ve kolunu öteye doğru uzatarak ani kas hareketleriyle gerinip çırpınmayı sürdüren yaratığı boşlukta asılı kalmaya mahkum edip adeta gözle görülür bir hüsrana ve düş kırıklığına sürükledi.</p>

  <p>“İşte burası da benim evim, bay suikastçı,” dedi Luseferous adama. “Bu gördüğün yer, bu sığınak, senin... işgal ettiğin, yağmalamaya teşebbüs ettiğin, o uğursuz planınla... o habis girişiminle kirletmeye cüret ettiğin yer.” Sözlerini sürdürürken sesi artık titremeye başlamıştı: “Seni evime davet ettim, yemek masama buyur ettim... insan hesabıyla on bin yıldır nezaket gereği yapılageldiği gibi, oysa sen... Senin tek istediğin bana zarar vermek, beni öldürmekti. Hem de burada, evimde, kendimi tüm diğer yerlerden daha fazla güvende hissetmem gereken yerde.” Kafasını üzüntüyle iki yana sallayan Başrahip’in böylesi bir vefasızlığa karşı isyan eder bir hali vardı. Sonra bir anda gözleri talihsiz suikastçının çıplaklığını örten yegane şey olan paçavraya dönmüş bez parçasına takıldı. Luseferous’un bu çamaşırı yırtarak çekip çıkarmasıyla beraber korkuya kapılan adam kendini bir kez daha istemsizce geri çekmeye çalıştı. Luseferous delici bakışlarıyla uzun uzun süzdü adamın çıplak bedenini. “Desene seni bayağı hırpalamışlar,” derken suikastçının uyluklarının titreyişini ve seğirişini seyrediyordu. Ardından, elini gevşeterek az öncesine kadar don işlevi gören paçavrayı yere bıraktı; uşaklardan biri ertesi gün onun yerine bir yenisini tutsağa giydirirdi nasılsa.</p>

  <p>“Evimi severim,” dedi adama, telaşsız bir sesle. “İnan ki öyle. Yaptığım her şeyi ortamı daha güvenli hale getirmek, evimin emniyetini teminat altına almak, herkese daha güvenli yaşam koşulları sağlamak için yapmışımdır.” Hortumlu-sülüğü adamın cinsel organından geriye kalan şeye doğru uzatıp salladıysa da yaratık ilgisiz kalmış, çoktan tükenmiş olan adamsa kendini sakınmak üzere hiçbir girişimde bulunmamıştı. Öyle ki, Başrahip’in kendisi de sürdürdükleri bu oyunun tadının artık kaçtığı kanısına kapılmıştı. Gösterişli bir hareketle arkasını dönerek tankın korkuluğunun üzerindeki geniş çanağın yanına gidip sülüğü içeri attı ve sonra, eldivenini bir çırpıda çıkardı.</p>

  <p>“Artık evimden ayrılmam gerekiyor, bay suikastçı,” diyen Luseferous hemen ardından derin bir iç geçirdi. Tankın dibinde bir kez daha hareketsizce kıvrılıp kalmış olan Bilinmeyen Bağlayıcı’nın o uzun bedenine son bir kez göz attı. Yaratığın rengi kahveden yeşilimsi sarıya dönmüş, üzerinde uzanmakta olduğu yosunlu zeminin rengine bürünmüştü. Hortumlu-sülüklerden geriye kalan tek şey ise duvarlara yapışıp kalmış karanlık lekeler ve Başrahip’in bir başka türün kanından yayıldığını fark ettiği hafif ama keskin kokuydu. Suikastçıya bakmak üzere bir kez daha ondan yana döndü. “Evet, doğru duydun, evimden uzaklaşmam gerekiyor, hem de uzunca bir süre için, görünen o ki başka seçeneğim yok.” Adama doğru ağır adımlarla yürümeye başladı. “Çünkü insan her şeyi başkalarına devredemiyor, iş dönüp dolaşıp en önemli meselelere geldi mi, kendinden başkasına gerçek anlamda güvenemiyorsun. Çünkü bazen, hele ki iletişim kurmanın zor olduğu uzak mesafelere doğru yol alacaksan, yerine vekil veya yedek bırakman mümkün değildir. Yaptığım bu çıkarımı nasıl buldun, ha? Kulağa mantıklı geliyor, sence de öyle değil mi? Burayı emin bir yer haline getirmek için bunca yıldır uğraş veriyorum, oysa şimdi, burasını daha da güvenli, daha da güçlü ve daha da iyi bir yer yapmak üzere buradan ayrılmak durumunda kalıyorum.” Adama doğru yeniden bir adım attı ve onun kafatasını delmekte olan kıvrık dişlerden birini parmağıyla tıklattı. “Tüm bu zahmete senin gibiler yüzünden giriyorum; benden nefret eden, kendisine söylenen şeye kulak asmayan, salık verileni yapmaya yanaşmayan, kendileri için neyin iyi neyin kötü olduğunu ayırt etme yetisinden yoksun kişiler yüzünden.” Sözlerini bitirir bitirmez, tıklatmakta olduğu dişi sıkıca tutup kuvvetle çekti. Bunun üzerine canhıraş bir inilti koyveren suikastçı burnunu acı içinde eğmek durumunda kalmıştı.</p>

  <p>“Aslında bakarsan, tartışmaya açık bir konu bu,” dedi Luseferous, asıldığı dişi bırakarak. “Bu çabanın bizi olduğumuzdan daha güvenlikli hale getireceği şüpheli. Oraya gideceğim...Ulubis denen şu yere... orası bir yıldız sistemi veya her ne ise artık, çünkü orada kıymetli bir şeyin olma ihtimali var ve danışmanlarım böyle yapmamı tavsiye ediyor, üstelik emrimde çalışan istihbaratçılar bunu doğrular nitelikte bilgiler edinmiş. Bunlardan herhangi birinin kesinkes haklı olduğu söylenemez tabii, bu konularda kati yargılardan söz etmek ne zaman mümkün oldu ki? Gel gör ki, bu konuya ilişkin hepsi de aralarında söz birliği etmiş gibi alışılmadık derecede heyecanlı.” Başrahip bu defa öncekinden de derin bir iç geçirdi. “Ve bendeniz, duyduğu her şeyden kolaylıkla etkilenebilen bu ihtiyar budala, onların tavsiyesine uymaya karar verdim. Doğru olan şeyi mi yapıyorum sence?” Karşısındakinden bir cevap bekler gibi bir an durakladıktan sonra sözlerine kaldığı yerden devam etti. “Ne dersin? Bu konuyla ilgili bir fikrin olsa bile onu benimle dürüstçe paylaşmaya yanaşmamanı anlayışla karşılıyorum elbet, ama yine de öğrenmek isterdim... Gerçekten de paylaşmayacak mısın, bu tutumunda kararlı mısın?” Yüzünde boş ve kayıtsız bir ifadeyle, bunun kendi sorgucularının yakın geçmişte açtığı yaralardan biri olup olmadığını aklından geçirerek, adamın karnının bir yanı boyunca uzanan yara izini parmağıyla takip etti. Kendi adamlarının işi olamayacak kadar ilkel ve derin görünmüştü gözüne bu yara. Hızlı ve düzensiz bir şekilde nefes alıp veren talihsiz suikastçı ise onun söylediklerine kulak verdiğine dair en ufak belirti sergilemiyordu. Örülmüş ağzının gerisinde, çenesi hareket halindeydi sanki.</p>

  <p>“İşte bak, bir kez olsun durumdan ben de emin değilim ve doğru yanıtı bulma yolunda biraz tavsiye alsam hiç fena olmayacak. Yapmayı planladığımız şey bizi hiç de sandığımız gibi daha güvenlikli hale getirmeyecektir belki. Yine de bunun tatbik edilmesi gerekiyor. Her ne olursa olsun yapılması gereken diğer bazı şeyler gibi. Haksız mıyım?” Adamın suratına pek de sert olmayan bir tokat attı. Ne var ki bu tokat adamın bir defa daha korkuyla geri çekilmesine yetmişti. “Yine de, tasalanmana gerek yok. Bu yolculukta sen de bana eşlik edebilirsin. Büyük bir işgal filosuyla yola çıkıyoruz. Hepimize yetecek kadar yerimiz var.” Bakışlarını salonda boydan boya gezdirdi. “Her neyse, sanırım burada yeterince uzun süre tıkılıp kaldın; daha sık dışarı çıkmak seni de memnun edecektir.” Her ne kadar etrafında gülümsemesini yöneltebileceği herhangi bir kimse halen bulunmasa da, gülümsedi Başrahip Luseferous. “Beni soktuğun onca zahmeti düşündükçe, senin ölümünü izleyemeyecek olmam beni çileden çıkarıyor. Madem öyle, sen de benimle gel, neden burada kalasın ki? Hedefimize doğru birlikte yola çıkalım; Ulubis’e, Nasqueron’a.”</p>

  <p class="orta1"><b>•</b></p>

  <p class="girintisiz">Desuetude II alt-mevsiminde bir gün, Fassin Taak’ın amcası kendisine ara sıra baş ağrısı veren biricik yeğenini Geçici Unutuş’taki odasına çağırdı.</p>

  <p>“Hoşgeldin yeğenim.”</p>

  <p>“Merhaba amca. Beni görmek istemişsiniz.”</p>

  <p>“Hmm.”</p>

  <p>Amcasının söz açmasını terbiyeli bir edayla bekledi Fassin Taak. Aralarında bu denli sade ve teknik açıdan lüzumsuz sayılacak bir giriş faslı gerçekleştikten sonra bile, Slovius Amca’nın sanki birbirlerine insanın içine işleyen ve üzerinde kafa yormayı gerektirecek ölçüde beklenmedik bir şey sunmuşlar gibi, basbayağı derin düşüncelere dalarak sessiz kalışı, özellikle de içinde bulundukları şu günlerde pek de şaşılası bir durum değildi. Amcasının bu alışkanlığını, üstlenmiş olduğu babacan görevleri özellik taşıyan ve de büyük önem arz eden bir ciddiyetle ele aldığının göstergesi mi, yoksa bu moruğun bunamak üzere olduğunun kanıtı olarak mı algılaması gerektiği hususunda hiçbir zaman kesin yargıya varamamıştı Fassin. Olaya neresinden bakılırsa bakılsın, Slovius Amca, zaman ölçüsünün nasıl ele alındığına bağlı olarak kimilerine göre yaklaşık üç, başkalarına göreyse on dördü aşkın yüzyıldır Kâhinler Klanı Bantrabal’ın aile reisliğini yürütüyordu ve bu da, onun bu tür tavırlarına müsamaha gösterilmesi için yeterli olduğu genel kabul görmüş bir gerekçeydi.</p>

  <p>Gerek aile gelenekleri gerekse bağlı bulundukları kastın kurallar bütünü gereği halihazırda amcasına bahşedilmiş olan kıdem ve hürmet mertebesinin günü gelince kendisine geçeceğini gayet iyi bilse de, terbiyeli bir yeğen, kendini değerlerine adamış bir aile mensubu ve vefalı bir öğrenciye yaraşır şekilde, amcasına hem prensip olarak hem de duyguları uyarınca derin bir saygı duyuyordu Fassin. İkili arasında çıt çıkmadan geçirilen duraklama süreci öylece sürüp gidiyordu. Nihayet, büyük bir mahcubiyetle eğilip izin istedi Fassin. “Amcacığım, izninizle oturabilir miyim?”</p>

  <p>“Ne? Ah, tabii.” Slovius Amca yüzgeç biçimindeki ellerinden birini kaldırıp belli belirsiz bir hareketle sallayarak onu buyur etti. “Otur lütfen.”</p>

  <p>Yaptığı yürüyüşler sırasında giydiği pantolonu yukarı doğru çekiştirip gömleğinin alabildiğine geniş dikilmiş kollarına çekidüzen veren Fassin Taak, amcasının içinde yüzmekte olduğu, ışıltılı ve mavi bir sıvıyla dolu olup üzerinde hafif dumanlar uçuşan daire şeklindeki geniş havuzun kenarına oturur pozisyonda usturuplu bir şekilde yerleşti. Slovius Amca birkaç yıl önce denizayısı, diğer bir deyişle mors şekline bürünme kararı almış ve bu kararı uygulamaya koymuştu. Derisinin rengi bej ile pembe karışımı, gövdesi alışılmışa oranla daha zayıf ve narin, dişleri ise normal bir insan elinin orta parmağından ancak biraz daha uzun olsa da, yine de bir denizayısıydı işte. Slovius Amca’nın bir vakitler el olarak kullandığı iki uzuv yoktu artık... Bir çift yüzgeç almıştı onların yerini; oldukça tuhaf görünümlü, görenlerde hiçbir işlevi olamazmış izlenimi uyandıran birbirinden zayıf bir çift kolun ucunda yer alan iki yüzgeç. Budanmış bir ağaçtan geriye kalan bodur birer kökten farksızdı parmakları; yüzgeçlerinin ucunda saçak misali sallanan, deniztarağının çizgilerini andıran bir kalıp. Tam konuşmak üzere ağzını açmıştı ki, evdeki uşaklardan biri, insan ırkına mensup siyah üniformalı bir erkek onlara doğru yaklaşıp havuzun başında diz çökerek Slovius Amca’nın kulağına bir şeyler fısıldadı. Bunu yaparken, birçok yüzük geçirmiş olduğu bir parmağıyla özenle örülmüş uzun saçını suyun dışında tutup ıslanmaktan kurtarmayı ihmal etmiyordu. Koyu renk elbisesi, upuzun saçı ve parmağında taşıdığı sayısız yüzük onun kendi mesleğinde en üst düzey memurlardan biri konumunda olduğuna delildi. İçinden bir ses bu uşağın adını biliyor olması gerektiğini söylese de, ismi bir türlü aklına getiremedi Fassin.</p>

  <p>Fırsattan istifade başını çevirip bakışlarını odada gezdirdi. Geçici Unutuş salonu bu evin ancak böylesi durumlar için, yani ailenin üst düzey ve yaşça ileri üyelerinden biri ömrünün sonuna yaklaştığında devreye sokulan —bu tanım ne derece uygun kaçtıysa artık— ve haliyle nadiren kullanılan bölümlerinden biriydi. Slovius Amca’nın bir ucunda pineklediği havuz, içine zamanın etkisiyle matlaşıp gerçek pırıltısını yitirmiş gümüş damarlar işli yarı-saydam akik taşından duvarlarla çevrili olan, kabaca yarım daire şeklinde tanımlanabilecek bu salonun zeminini— büyük ölçüde işgal ediyordu. Tavanı kubbe şeklindeki salon, gaz-devi Nasqueron’un o sayısız bulut girdabıyla kaplı azametli kütlesinin yörüngesinde dev bir topun etrafında dönüp duran bir biber tanesi misali seyreden ’glantine isimli bu kayalıklarla kaplı gezegen-ay üzerindeki On İki numaralı kıtada yer alan ve öteden beri ailenin mülkü olan Güz Evi’nin kuşbakışı incelendiğinde kabarcığı andıran kanatlarından birinde yer alıyordu. Bu devasa gezegenin yüzeyinin küçücük bir kesiti, salonun kubbe şeklindeki çatısının tam da Fassin ve amcasının bulunduğu yerin üzerine denk gelen orta bölümündeki şeffaf kısma bakıldığında çıplak gözle görülebiliyordu.</p>

  <p>Nasqueron’un Fassin’in bulunduğu yerden seçebildiği bölümü o an için gün ışığı altındaydı ve kızıl, turuncu ve pas kahverengisi tonlarının iç içe geçmesiyle bir renk cümbüşüne boğulmuş olan bulutların sebep olduğu gölge bütününün kırmızının en derin tonunu taşıyan ışığı ’glantine’in zorlukla nefes alınabilen atmosferinin sınırını teşkil eden mor gökyüzü katmanını yarıp kubbenin camına vuruyor, böylelikle salonu ve hemen altındaki, yanıbaşında siyah giysili uşağın Slovius Amca’ya içinde bir ihtimal dinçleştirici, bir ihtimalse ilaç bulunan genişçe bir bardaktan sıvı yudumlamakta yardımcı olduğu havuzu aydınlatıyordu. Kendisi bu berrak sıvıdan içtiği sırada ağzından dışarı akan veya sıçrayan damlalar sırasıyla Slovius Amca’nın kırlaşmış sakalla kaplı çenesinden ve kırışıklarla dolu boynundan çizgiler halinde aşağı süzülüp, salonun içindeki yarı yerçekimli ortamda bir o yana bir bu yana vuran yüksekçe dalgaların şıpırtılar çıkararak çalkalandığı havuzun mavi sularına damlıyordu. Ardından, hafif birtakım homurtular çıkaran Slovius Amca’nın gözleri kapandı.</p>

  <p>Bakışlarını başka yöne çevirdi Fassin. O sırada bir diğer uşak yanına yaklaşıp ona bir tepsi üzerinde çeşitli içecekler ve şekerleme türünden tatlılar ikram ettiyse de Fassin’in yüzünde kibar bir tebessümle ona bakıp bir elini hayır der gibi kaldırarak bu daveti geri çevirmesiyle beraber uşak saygıyla eğilip onu selamladıktan sonra amca ile yeğenin huzurundan ayrıldı. Yumuşak bir hareketle başını kaldırıp gözlerini tavandaki kubbeye, camın öbür yanındaki gaz- devinin görüntüsüne odaklayan Fassin, göz ucuyla da uşağın amcasının dudaklarını özenle katlanmış bir mendil ile silip kurulayışını izleyebiliyordu.</p>

  <p>Gökyüzünün ortasında asılı kalmış içi cayır cayır yanan devasa bir kor tanesi gibi, aynı anda hem çalkantılı hem de dingin olmayı başaran dirayetsizliğe varacak ölçüde amirane ve kayıtsız bir edayla, başlarının üzerinde dönüyordu Nasqueron.</p>

  <p>Galaksinin sembolik merkezine elli beş bin yıl uzaklıkta ve bir parçası sayıldığı bu büyük lensin ulaşılabilecek en ırak köşesinde yer alan gaz-devi, galaksinin en dış sınırındaki Güney Asma Sığlıklarından biri olan Dörtlü Akıntı’nın uzak bir sahilinde yer alan Ulubis sisteminin en büyük gezegeniydi.</p>

  <p>Özellikle şu an içinde bulunulan savaş sonrası çağda, birbirinden farklı uzaklık seviyelerinden söz edilir olmuştu ve Ulubis bunlar içinde ötenin de ötesinde kabul edilen en ücra sistemdi. Galaksinin en dış kıyılarında yer alıyor olmak —ve aynı zamanda son yıldız ve gaz kalıntılarının ötedeki boşlukla iç içe geçtiği galaktik düzlemin pekâlâ altında adeta asılı durmak— burasının ulaşılamaz olduğu anlamına gelmiyordu elbet, yeter ki yakınlarda bir atardamar geçidi bulunsun.</p>

  <p>Atardamarlar —diğer bir deyişle, solucan delikleri— ve onların giriş-çıkış noktasını teşkil eden geçitler galaksi toplumu için hayati önem taşıyordu; her yere ışık hızının altında bir hareket kabiliyetiyle adeta sürünerek gitme eziyeti ile bir yıldız sisteminden bir diğerine neredeyse anlık geçişler yapabilme rahatlığı arasındaki farkı temsil ediyordu bu geçitler. Sistemin taşıdığı itibar, sahip olduğu ekonomi ve hatta orada yaşayan kitlenin moral durumu üzerindeki etkisi de benzer şekilde dramatik ve hızlıydı. Böylesi bir geçitten yoksun olmak, çamur içindeki bir vadide yer alan küçük ve sıkıcı bir köyde tıkılıp kalmış olmak ve hatta koca bir ömrü orada geçirmekle eşanlamlıydı. Bu türden bir yaşam sürenlerin yakınına sonradan bir solucan deliği yerleştirilmesi, birdenbire her yerinden enerji, yaşama coşkusu ve ümit verici vaatler fışkıran ışıltılar içindeki kocaman bir kentin parçası olmak demekti.</p>

  <p>Bir atardamar geçidini nakletmenin tek yolu, onu bir uzay gemisinin içine koyup, bunu yaparken —genellikle— arka geçidi hareket edilen noktada bırakarak, ışık hızının altında seyreden bir süratle, en basit fiziksel anlamıyla, bir yerden diğerine taşımaktı. Bu da, solucan deliğinin yok edilmesi durumunda —kaldı ki teoride kendi uzunluğunun herhangi bir noktasında, pratikte ise başlangıç veya bitiş noktasındaki limanlarda darbe alıp yok edilmesi pekâlâ mümkündü— onca yolu bir anda gerisingeri dönüp o izbe köye tekrar tıkılıp kalmak anlamına geliyordu.</p>

  <p>Ulubis sisteminin galaksinin geri kalanına bağlanması, o zamanlar Yeni Çağ olarak adlandırılan, üç milyar yılı aşkın bir geçmişe dayanıyordu. O dönemde, meydana getirilmesinin üzerinden çok zaman geçmemiş, sadece birkaç milyar yıl yaşında ama daha o zamandan yaşam-desteği becerisini kat kat artırmış, görece genç bir sistemdi. Atardamar bağlantısı, galaksi topluluğunun birbiriyle iç içe geçmiş bir solucan delikleri şebekesi oluşturmaya yönelik giriştiği ikinci ciddi deneme olan İkinci Merkezin bir parçasını teşkil ediyordu. Büyük Çöküş, Kasırgalar Savaşı, Büyük Dağılma Anarşisi ve Informorta kırılımıyla geçen bir milyar yıllık karmaşa dönemi sırasında bu bağlantıyı yitiren sistem, sonrasında —galaksinin uygarlığını halen koruyabilmiş kesiminin büyük çoğunluğuyla birlikte— adeta komaya girmiş gibi ikinci, namıdiğer Büyük Kargaşa dönemine sürüklenmiş, bu süreçten sadece Nasqueron’un yerli unsurlarından olan Ahali adlı topluluk sağ çıkmıştı. Yavaşlar diye adlandırılan bir tür başkalaşmasının mensupları arasında gösterilen Ahali, diğerlerinden farklı bir yaşam döngüsü izler, A noktasından B noktasına ulaşmak için birkaç yüz bin yıl harcamayı umursamazdı; öyle ki, kendi ifadelerine göre, hiçbir sıradışı olay cereyan etmeden geçirilecek bir milyon yıl onlara uzunca bir tatil gibi gelirdi.</p>

  <p>Üçüncü Dağılma Çağı’nı (ve daha pek çok olayı... ne de olsa, galaksi tarihi hangi bakımdan olursa olsun basite indirgenecek bir olaylar silsilesi asla sayılmazdı) izleyen süreçte kurulan başka bir solucan deliği Ulubis’in Üçüncü Merkez’in bir parçası haline gelmesini sağlamıştı. Bu atardamar barış ve verimlilikle geçen yetmiş milyon yıl boyunca varlığını sürdürmüş, bu süreçte içlerinden hiçbiri Ulubis’in yerli topluluklarından olmayan, Hızlılar kategorisine mensup çeşitli türler gelip geçmiş, ama nihayetinde geriye sadece, yaşamın ve olayların o ağır akışına devamlı olarak tanıklık eden tek tür olan Ahali kalmıştı. Atardamar Çöküşü tıpkı galaksinin birbiriyle bağlantısını halen korumakta olan kısmının yüzde doksan beşine yaptığı gibi Ulubis’i de bir kez daha yalnızlığın batağına saplamıştı. Yeni Hızlılar Savaşı’nda ve Makineler Savaşı’nda daha pek çok geçit ve solucan deliği ortadan kalkmış, kalıcı bir barışın sağlanması ve Dördüncü Merkezin inşası yalnızca Mercatoria adı verilen örgütün çabalarıyla mümkün olmuştu... Onu kontrol edenlerin tahmini böyleydi en azından.</p>

  <p>Ulubis ile yeniden bağlantı kurulması, oldukça ağır işleyen bu süreç halen başlangıç aşamasındayken gerçekleşmiş ve bu son atardamar sistemi, altı bin yıl boyunca Ulubis’i yavaş yavaş belini doğrultmakta olan galaksi topluluğunun kolay erişilebilir bir parçası haline getirmişti. Ne var ki, sonra o solucan deliği de yok edildi ve çeyrek binyılı aşkın bir süre Ulubis’in işlev gören en yakın erişim noktası, giderek kalınlaşmakta olan Zenerre Akıntısı’nın aşağılarında, tamı tamına iki yüz on dört yıl uzaklıktaki bir nokta oldu. Gelgelelim bu durum yaklaşık on yedi yıl sonra, halihazırda Mühendisgemisi <i>Est-taun Zhiffir</i> tarafından görece katlanılabilir bir hızla Ulubis sistemine doğru taşınmakta olan solucan deliğinin bir ucunun hedefine ulaşıp da yerine yerleştirilmesiyle —ki bu nokta seçilirken muhtemelen eski geçidin bir zamanlar bulunduğu yer olan, Ulubis sisteminin başlıca gezegeni Sepekte yakınlarındaki Lagrange noktalarından biri tercih edilecekti— değişecekti. Fakat şimdilik, Ulubis, Ahali Çalışmaları’na merkez teşkil edişinin kendisine kazandırdığı öneme rağmen, gerek zamansal değer gerekse fiziki konum olarak sistemin geri kalanına olan uzaklığını koruyordu.</p>

  <p>Slovius Amca yüzgecinin bir hareketiyle uşağa çekilip kendilerini baş başa bırakmasını buyurduktan sonra başı ile omuzlarını havuzun içindeki mavi ışıltılar saçan su seviyesinin dışında tutmak üzere destek niyetine kullandığı Y şeklindeki beşiğe yaslanmak için kendisini yukarı doğru çekti. Bunu fark eden uşak —ki Fassin bu adamın isminin Guime olduğunu ve amcasının hizmetkârları içinde önem bakımından ikinci sırada geldiğini şimdi anımsamıştı— herhangi bir komut beklemeden geri döndü ve bu manevrayı başarıyla yapabilmesi için Slovius’a yardımcı olmaya çalıştı. Ancak Slovius’un buna karşı tepkisi, reddetme ifade eden tıslamayla karışık sesler çıkararak bir yüzgeciyle adama tokat atmak olmuştu. Başını eğerek bu zayıf ve yavaş hamleyi kolayca savuşturan Guime sonrasında saygıyla eğilerek geri adım atmak durumunda kaldı ve en yakın duvarın dibine gidip dikilerek bir sonraki komutu beklemeye koyuldu. Slovius bedeninin üst kısmını suyun dışına biraz daha çıkarabilmek için çaba harcamayı sürdüredursun, kuyruklu gövdesi ışıldayan suların altında tembelce kımıldıyordu.</p>

  <p>Fassin de daha fazla atıl kalamayıp bağdaş kurmuş vaziyette oturduğu yerden kalkmaya yeltendi. “Amca, yardım etmemi ister misi—”</p>

  <p>“Hayır!” diye hiddetle bağırdı amcası, kendisini beşiğe yerleştirmek için acizce uğraşmaya devam ederek. “Bana yapabileceğiniz tek yardım, hepinizin <i>yaygarayı</i> kesmesi olur!” Bu son cümleyi söylerken başını Guime’nin bulunduğu yöne doğru yavaşça çevirmesi, aşağı kayıp havuzun sularına daha da gömülmesine neden olmuş, böylelikle vücudu, bu işe giriştiği andakinden bile daha yatay bir pozisyona gelmişti. Dört bir yana sular sıçratarak havuzu öfkeyle tokatladı. “İşte, gördünüz mü yaptığınızı? Kim dedi size işime burnunuzu sokun diye? Budalalar sizi!” Derin bir iç geçirdikten sonra, gücü de tükenmiş olacak ki, bakışlarını dosdoğru karşıya dikip kendisini havuzun debdebeli dalgalarına sırtüstü bıraktı. “Beni yerime uygun gördüğün şekilde yerleştirebilirsin, Guime” dedi ardından, yenilgiyi kabullenmiş donuk bir sesle.</p>

  <p>Guime onun arkasındaki fayanslara diz çöktü ve ellerini Slovius’un koltukaltlarından geçirerek efendisini kafası ve omuzları neredeyse dikey bir hat çizecek konuma gelinceye kadar kaldırıp beşiğe aktardı. Hafifçe kıpırdanarak kaideye iyice yerleşen Slovius ise hızlıca başını sallayıp ona teşekkürlerini sunmuş oldu. Bunun üzerine Guime duvarın yanında az önce dikilmekte olduğu yere geri döndü.</p>

  <p>“Şimdi gelelim sana, sevgili yeğenim,” dedi Slovius, yüzgecimsi ellerini pembe renkli o tüysüz ve kocaman göğsünün üzerinde çaprazlama kavuşturarak. Sözüne devam etmeden önce başını kaldırıp tavandaki şeffaf kubbeye baktı.</p>

  <p>Gülümsedi Fassin. “Evet, amcacığım?”</p>

  <p>Tereddüde düşmüş bir hali vardı Slovius’un. Bakışlarını indirip yeniden yeğenine sabitledi. “Senin şu... çalışmalar, Fassin. Nasıl gidiyor?”</p>

  <p>“Tatmin edici gelişmeler var, efendim. Tranche Xonju ile ilgili olanla bir şey söylemek içinse henüz çok erken.”</p>

  <p>“Hmm. Erken, öyle mi?” dedi Slovius Amca, biraz da kendi kendine. Bakışları sanki oradan çok uzaklara sürüklenmiş, düşünceli bir hale bürünmüştü. Kibarca içini çekti Fassin. Belli ki bu konuşma sandığından çok daha uzun sürecekti.</p>

  <p>Nasqueron Ahalisi’nin sarayında görevli bir Yavaş Kâhindi Fassin Taak. Ahali —eksiksiz bir tanım vermek gerekirse gaz-devi Ahalisi, zahmetli olmakla beraber çok daha kesin bir tanımla ifade etmek gerekirse ise Tarafsız ve Yüce Birinci Sınıf Her Zaman Her Yerde Hazır ve Nazır Olan En Üst Düzey gaz-devi Ahalisi— değişken bir hava sistemine sahip hayret verici büyüklükteki devasa bir gaz-devi gezegeni çevreleyen bulut katmanlarına saçılmış, yakından tanıyanları olduğu kadar dışarıdan inceleyenleri de çılgına döndürecek derecede karmaşık bir sosyal yapıya ve coğrafi bakımdan akıllara zarar genişlikte bir ölçeğe sahip, geçmişi çok eskilere dayanan bir uygarlık bünyesinde yaşamını sürdüren, bilinen ölçülerle hesap edilemeyecek kadar ileri yaştaki iri kıyım canlılardan oluşma bir toplumdu.</p>

  <p>En azından yetişkin kabul edildikleri dönemde, son derece yavaş düşünmesiyle tanınırdı Ahali diye adlandırılan bu yaratıklar. Yavaş yaşarlar, yavaş gelişirler, yavaş seyahat ederler ve yaptıkları hemen her şeyi yavaş yaparlardı. Şu da var ki, iddiaya göre iş savaşmaya geldi mi gayet atik hareket edebiliyorlardı. Ancak onların en son ne zaman herhangi bir savaşım içine girdiğini hatırlayabilen kimse yoktu. Bu da, işlerine gelince son derece hızlı düşünebildikleri, ama görünen o ki çoğunlukla buna gerek duymadıkları ve dolayısıyla — ya da en azından öyle varsayılıyordu— yavaş düşündükleri sonucuna varılmasına yol açıyordu. Varlıklarının ileriki döneminde —daha doğrusu, ileriki çağlarında— sohbetlerinin de fazlasıyla yavaşladığı tartışma götürmezdi. Konuşma tarzları öylesine ağırdı ki, kahvaltıdan önce sorulmuş bir soruya ancak akşam yemeğinin ardından yanıt verdiklerine rastlamak mümkündü. Üstelik Fassin, çalkantısı artık fazlasıyla dinmiş olan havuzunun içinde uzun dişlerin süslediği o şişik suratında hipnotize olmuş bir ifadeyle uzanmakta olan Slovius Amca’nın sohbet esnasında ortaya konacak konuşma sıklığıyla ilgili yeni bir rekor denemesine giriştiği konusunda isteyenle bahse girmeye bile hazırdı.</p>

  <p>“Şu Tranche Xonju... tam olarak neyle ilgiliydi?” diyerek aniden söze girdi Slovius.</p>

  <p>“Dağınık şiirsellik, sürgün efsaneleri ve üzerinde hemfikir olunamamış çeşitli tarihsel ihtilaflarla ilgili,” diye açıkladı Fassin.</p>

  <p>“Tartışma konusu olan bu tarihler hangi dönemlere ait?”</p>

  <p>“Çoğunun tarihi halen saptanamamış durumda, amca. Hele içlerinden bazısınınki hiçbir zaman tespit edilemeyebilir ve bunların gerçeklikten çok efsanelere dayanıyor olması kuvvetle muhtemel. Tarihi kolayca belirlenebilir olanlar yakın geçmişe dayanıyor ve çoğunlukla Makineler Savaşı süresince yaşanmış yerel olaylarla ilgili.” Slovius Amca çevresindeki suda hafif dalgalar yaratarak ağır ağır salladı başını. “Makineler Savaşı. Bu çok ilginç doğrusu.”</p>

  <p>“Ben de ilkin o olaylara eğilmeyi düşünüyordum zaten.”</p>

  <p>“Evet,” dedi Slovius. “Bu iyi bir fikir.”</p>

  <p>“Teşekkür ederim, amca.”</p>

  <p>Slovius yeniden sessizliğe gömüldü. Tam o sırada, uzaklarda meydana geldiği halde gümbürtüsü onların kulaklarına dek ulaşan bir yer sarsıntısı Slovius’un havuzunda eşmerkezli bir dizi ufak daire oluşturdu.</p>

  <p>Kendilerini çevreleyen bitki örtüsü ve de hayvanların bütünüyle beraber tüm Nasqueron Ahalisi’ni kapsayan bu uygarlık, galaksiye boydan boya yayılmış bir başkalaşım uygarlığı (ya da, bazılarının deyişiyle uygarlık ötesi yaşam seviyesi) olan ve bilindiği kadarıyla kökleri genel anlamda birbirine benzeyen ve benzemeyen her tür varlık arasında kurulmuş tüm diğer imparatorluklardan, kültürlerden, sürgünlerden, medeniyetlerden, federasyonlardan, bağlılıklardan, derneklerden, birliklerden, ittifaklardan, konfederasyonlardan, örgütlerden ve organizasyonlardan daha eskiye dayanan Sürgündeki Ahali’nin şunun şurasında minicik bir parçasını teşkil ediyordu.</p>

  <p>Diğer bir deyişle, Ahali galakside yaşam başladığından beri oradaydı. Sırf bu bile onlara en azından sıradışı bir özellik kazandırmaya ve belki de onları eşi benzeri olmayan bir konuma taşımaya yetiyordu. Bu durum, kendilerine hürmet ve özenle yaklaşılması ve onlarla sabır ve saygı temelinde ilişki kurulması koşuluyla Ahali’yi paha biçilmez bir fayda kaynağı da yapıyordu aynı zamanda. Çünkü çok güçlü bellekleri ve daha da iyisi, kütüphaneleri vardı. Yakaladığını bırakmayan bellekleri ve son derece geniş kütüphaneleri olduğu da söylenebilirdi.</p>

  <p>Ahali’nin belleği ile kütüphanelerine ne zaman başvurulsa, bunların ezici çoğunluğu çok uzun zaman önce kimi toza karışmak kimiyse radyasyonun etkisiyle buharlaşmak suretiyle ortadan kaybolmuş birbirinden tamamen farklı ve kategorisel açıdan tamamen ilintisiz belki milyonlarca ve milyonlarca uygarlıktan toplanıp bir araya getirilmiş düzensiz bir birikimin içinden hemen hemen hepsi sallapati bir şekilde gruplanıp boşluklara serpiştirilmiş —veya öyle olmasa bile çözülmesi hiç de mümkün görünmeyen kalıplar halinde dizilmiş,— aslı astarı olmayan saçmalıklar, acayip efsaneler, anlaşılmaz imgeler, anlamı çözülemeyen semboller ve yine anlamsız denklemler yanı sıra gelişigüzel rakam toplulukları, harfler, resimli diyagramlar, eşsesli sözcükler, ses ögeleri, kimyasal formülleri ifade etmekte kullanılan kabartmalar, omurgasız deniz hayvanlarının veya mercanların liflerini aratmayacak kadar ufak boyutta ışınsal parçacıklar ve anlaşılabilir nitelikte daha pek çok unsurla tıka basa dolu olduğu ortaya çıkardı.</p>

  <p>Diğer yandan, tüm o kargaşa, propaganda, çarpıklık, saçmalık ve tuhaflık curcunası içinde gerçeklik külçeleri, hakikat dikişleri, zamanın nehirleri içinde donup çoktan unutulmuş tarihi veriler, ciltler halinde biyografiler ve kimi yumak haline gelmiş kimiyse incecik kalmış doğruluk emareleri de yok değildi. Ahali ile buluşup konuşmak, onların diline, düşünce yapısına ve metabolizmasına adapte olmak, onlarla beraber —bazen sanal anlamda, uzaktan, bazense kelimenin tam anlamıyla— Nasqueron’un bulutları arasında süzülmek, uçmak, dalmak, tırmanmak ve onların sohbetlerini, bilimsel çalışmalarını, notlarını ve analizlerini paylaşıp inceleyerek ağır bir yaşam hızına sahip bu kadim ev sahiplerinin onlara aktardıkları veya onların erişimine izin verdikleri içinden anlamlandırabildiklerini ayıklayıp şimdilerde galaksiye hakim olan yerleşim alanı daha yaygın, yaşam temposuysa daha hızlı olan başkalaşım uygarlığını zenginleştirip aydınlatmak, Başkâhin Slovius gibilerin olduğu kadar Sıradaki Başkâhin Fassin Taak gibilerin de ömrünü adadığı bir çalışmaydı.</p>

  <p>“Peki ya Jaal?” Kendisine yeterince şaşkın bir ifadeyle bakakalan yeğeninin hayretini artırmak ister gibi ekledi Slovius, gözlerini karşısındaki genç akrabasından ayırmaksızın: “Hani şu şeyden gelen kız, ah, neydi oranın adı? Tonderon. Evet. Tonderonlu kız. Siz ikiniz hâlâ nişanlısınız, değil mi?”</p>

  <p>Mahcup bir gülümseme yerleşmişti Fassin’in suratına. “Evet öyleyiz, amca,” diye onayladı. “Kendisi bu akşam Pirrintipiti’den dönüyor. Limana gidip onu karşılamayı planlıyorum.”</p>

  <p>“Peki ya gerçekten hazır mısın?” Yüzgecimsi ellerinden birini sözlerinin taşıdığı anlamı vurgulamak ister gibi havada sallayarak tekrarladı sorusunu Slovius. “Ne durumdasın?”</p>

  <p>“Ne durumda mıyım, amca?” diye sordu Fassin, kafası karışmış bir ifadeyle.</p>

  <p>“Yani demek istediğim, onunla mutlu musun? Onun eşin olma ihtimaline hazır mısın?”</p>

  <p>“Tabii ki, amca.”</p>

  <p>“Peki ya kız, onun niyeti de seninkiyle aynı yönde mi?”</p>

  <p>“Şey, umarım öyledir. Ben öyle olduğuna inanıyorum.”</p>

  <p>Yeğenine ilgiyle bakan Slovius bir an için onunla göz göze geldi. “Mm-hmm. Anlıyorum. Pekâlâ o halde, madem öyle diyorsun.” Mavi parıltılar saçan sıvıyı göğsünün üst kısmından silkelemek için yüzgecimsi ellerinden birini kullanırken, üşümüş gibi bir hali vardı Slovius’un. “Ne zaman evlenmeyi planlıyorsunuz?”</p>

  <p>“Nikâh tarihi Tümazizler, Kutlu III olarak belirlendi,” diye açıkladı Fassin. “Bedensel süreyle hesaplanacak olursa, yarım yıldan az bir süre kaldı,” diye ekledi, amcasının daha kolay kavramasına yardımcı olmak için.</p>

  <p>“Anladım,” dedi Slovius, kaşlarını çatarak. Başını düşünceli bir tavırla yukarıdan aşağı sallamış, bu hareket, tüm bedeninin suyun içinde hafifçe kalkıp inmesine ve havuzda bir kez daha dalgacıklar oluşmasına yol açmıştı. “Eh, en sonunda yerleşik düzene geçeceğini bilmek güzel.”</p>

  <p>Fassin zamanının olması gerekenden de fazlasını, çoğunluğu Nasqueron Ahalisi arasında olmak üzere derinlemesine araştırmalar yaparak geçiren, kendini mesleğine adamış, çalışkan ve verimli bir kâhin olarak görüyordu kendisini. Şu da var ki, gerçeklik arayışıyla geçen bu faydalı yaşamın her bir dinlenme evresini ‘münasip tatil’ diye nitelediği bir molayla değerlendirmeye çok düşkün oluşu, anlaşılan o ki Bantrabal Klanı’nın eski nesil üyelerinin ve özellikle Slovius’un gözünde bu gencin umutsuz vaka olmaktan kurtulamamasına neden oluyordu. (Gerçekten de, Slovius Amca şu ‘münasip tatil’ teriminden hareketle algıladığı şeyi benimseme konusunda son derece gönülsüzdü. Bu tür paydos evrelerini ‘sarhoş olup çevrede yaşananlara gözlerini kapamış uçuk alemcilerin çeşit çeşit belayla, kavgayla ve lüks hayat sürülen bazı mekânlarda kanundışı deliklere dalmayla geçirdiği koskoca bir ay’ olarak tanımlamayı tercih ediyordu o. Söz konusu lüks ortamlar bazen ’glantine’in başkenti Pirrintipiti, bazen Sepekte’nin başkenti Borquille, bazense sisteme saçılmış sayısız zevk yerleşkesinden biri oluyordu.)</p>

  <p>Karşısındakini hoşgören bir edayla gülümsedi Fassin. “Yine de, dans ayakkabılarımı dolaba asmaya henüz niyetim yok, amcacığım.”</p>

  <p>“Son üç-dört çalışmanı yürütürken nasıl bir yöntem izlediğinden bahset bana, Fassin. Tutarlı denebilecek bir yol izlediğin kanısında mısın?”</p>

  <p>“Böyle söyleyerek aklımı karıştırdınız doğrusu, amca,” diyerek şaşkınlığa düştüğünü itiraf etti Fassin.</p>

  <p>“Diyorum ki, gerçekleştirdiğin araştırmaların son üçü veya dördü, konusal olarak ya da incelemenin odak noktası bakımından veya o araştırmayı yürütürken söyleşilerine başvurduğun Ahali’den kaptıkların dolayısıyla birbiriyle bağlantılı mıydı?”</p>

  <p>İyiden iyiye hayrete düşen Fassin oturduğu yerde istemsizce doğruldu. Şu yaşlı Slovius bu tür bir ayrıntıya niçin kafasını taksındı ki? “İzin verin bir düşüneyim, efendim,” dedi. “Son çalışmamda sadece Xonju ile görüştüm denebilir ve onun genel yaklaşımıyla ilgili söyleyebileceklerim, daha ziyade rastgele bilgi vermesi ve bir yanıtın nasıl bir kapsam taşıması gerektiğinin bilincinde değilmiş gibi hareket etmesi. Sadece ilk buluşmamız değil, sonraki tüm görüşmelerimiz de hazırlık niteliğindeydi. Takip edilmesi halinde faydalı sonuçlar elde edilebilir, tabii onu yeniden bulabilirsek. Ama bulsak bile umduğumuz faydayı elde edememe olasılığı her zaman var. Şu andan bir sonraki araştırmama kadar geçecek tüm süreci meşgul edebilir...”</p>

  <p>“Bunun numune almak üzere çıkılmış bir keşif gezisi, bir nevi tanışma faslı olduğunu mu söylemek istiyorsun?”</p>

  <p>“Kesinlikle.”</p>

  <p>“Peki ya ondan önceki araştırmaların?”</p>

  <p>“Cheuhoras, genç Saraisme, Akeurle Both ikizleri, traav Kanchangesja ve Eglide ergen kozasından birkaç ufaklıkla daha yapılan bayağıdır sürüncemede kalmış görüşmeler.”</p>

  <p>“Üzerinde konuştuğunuz inceleme konusu neydi?”</p>

  <p>“Çoğunlukla şiir üzerine konuştuk. Eski çağların şiirleri, modern şiir, şiir düzeninde kaleme alınmış efsanelerde kullanılan imgeler, şiirde palavra atma ve abartmanın ne derece ahlaki olduğu gibisinden konular.”</p>

  <p>“Bir önceki araştırma?”</p>

  <p>“O defakinde yalnızca Cheuhoras ile görüşmüştüm; yaşamını yitirmiş bir ebeveyninin ardından tuttuğu oldukça uzun matemde ona eşlik ederek başladım, o yörenin yakın geçmişinden alınma mitos haline gelmiş bazı avcılık öyküleri ile belki bir milyar yıl kadar önce, İkinci Kargaşa döneminde cereyan etmiş olan hidrojen göçü sırasında gerçekleştirilen o çok eski plazmik yolculuk maceralarını inceleyerek devam ettik.”</p>

  <p>“Ondan önceki?”</p>

  <p>Bu noktada, dudaklarında ince bir tebessümle söze başladı Fassin. “Valseir ile yaptığım süresi uzatılmış teke tek görüşme; Dimajrian Kabilesi’ne mensup Gürültücü Hergeleler arasında geçirdiğim süreci de içeren bir araştırmaydı bu.” Bu gezinin ayrıntılarından pek çoğunu amcasına hatırlatmanın pek de gerekmediğini düşündü bir an. Becerikli bir kâhin olarak isim yapmasını borçlu olduğu, gerek Bantrabal Klanı gerekse onun da ötesindeki ’glantine Kâhinleri hiyerarşisi içinde kendisine kalıcı bir yer edinmesini temin eden altı yıllık —bedensel süre olarak; dış bilinç esas alındığında ise bir yüzyıla yakın sürmüştü— uzatmalı yolculuktu bu. Başından geçen maceralar sırasında yaptığı keşiflerin niteliği ve geri dönerken beraberinde getirdiği öykülerin ve tarihi bulguların taşıdığı değer, kendi klanı nezdinde Sıradaki Başkâhin mertebesine yükselmesinde olduğu kadar on iki klan içinde kıdem bakımından en önde geleni olan Tonderon Klanı’nın başkâhininin kızıyla evlilik yapmasının gündeme gelmesinde de büyük rol oynamıştı.</p>

  <p>“Kaç sene önceydi o yolculuk, reel olarak yani?”</p>

  <p>Cevap vermeden önce bir süre düşündü Fassin. “Üç yüz yıl kadar önceydi... Eğer yanlış hesaplamadıysam, tam olarak iki yüz seksen yedi yıl geçti üzerinden.”</p>

  <p>Başıyla onayladı Slovius. “Geçen zaman zarfında o araştırma sırasında edindiğin bilgilerin ne kadarını ifşa edebildin?”</p>

  <p>“Hemen hemen hiçbirini, efendim. Gürültücü Hergeleler bunu yapmamam konusunda ısrar etti. Onlar diğerlerine oranla daha... az törpülenmiş bir gençlik grubu. Bana gösterdikleri tek müsamaha, halen hayatta olduğumu bildirebilmek için yılda bir kez rapor sunmam olmuştu.”</p>

  <p>“Peki ya ondan önceki araştırma?”</p>

  <p>Usanmış bir tavırla iç geçiren Fassin bir elinin parmaklarını havuzun yanındaki eritilmiş camın üzerinde tıklattı. Bu konuşmanın sonu nereye varacaktı böyle? Slovius bu bilgilere ulaşmak için klanın kayıt arşivine baksa ne olurdu sanki? Havuz salonunun bir duvarının önüne, ucunda büyük bir ekran bulunan kol şeklinde kocaman bir konsol yerleştirilmişti. O daha yakından bakabilsin ve küt parmaklarıyla ekranın önündeki tuşlara basabilsin diye bu cihazın Slovius’un önüne denk düşecek şekilde alçaltıldığına daha önce birçok kez tanık olmuştu Fassin. Evin kütüphanesini sorgulamak için pek de hızlı ve etkin bir yöntem sayılamayacağı aşikâr olsa da, şu son dakikalarda kendisine yağdırmış olduğu bunaltıcı soruların hepsine yanıt bulmasına fazlasıyla yeterdi. Hatta ihtiyarın bu soruları çevresindekilere sorması bile cevap alması için yeterliydi; nitekim görevleri bu tür konularda yardım etmek olan uşakları vardı.</p>

  <p>Usulca öksürerek boğazını temizledikten sonra söze yeniden başladı Fassin. “Ondan bir önceki araştırmayı Reheo Klanı’ndan Kâhin Yurnvic’e ilk araştırmasında yönlendirici talimatlar vererek geçirmiştim. Yurnvic’in deneyimsizliğini hoşgörmesini sağlamak için Ahali ile birlikte birebir görüşmelerde bulunarak traav Hambrier’in gönlünü kazandık. Bu çalışma üç aydan kısa bir zaman almıştı, bedensel süreyle. Giriş niteliğinde, tanıtıcı bir ders kitabından farksızdı, efendim.”</p>

  <p>“Bu araştırmanız sırasında kendi incelemelerin üzerinde çalışacak zaman bulamadın mı?”</p>

  <p>“Doğrusunu isterseniz, elimde kalan süre çok azdı, efendim.”</p>

  <p>“Yine de vaktin vardı, öyle değil mi?”</p>

  <p>“Marcal adlı üniversite grubuyla birlikte şiirin derinselliği üzerine düzenlenmiş bir sempozyuma katılacak zaman bulabildim sadece. Diğer katılımcıları size ayrıntısıyla sayabilmek için klan kayıtlarına başvurmam gerekir, efendim.”</p>

  <p>“Daha başka ne kaldı aklında? Sempozyumla ilgili yani... Neydi konusu?”</p>

  <p>“Hafızam beni yanıltmıyorsa, Ahali’nin avlanma teknikleri ile Makineler Savaşı Sorgucuları’nın yöntemlerinin kıyaslanmasıydı ana konu.” Belleğinin derinliklerinden bir şeyler bulup çıkarmak ister gibi, düşünceli bir şekilde çenesini kaşıdı Fassin. “Mercek altına alınan örnekler de, bazısı ’glantine ile ilgili olmak üzere, Ulubis sistemine has yerel tekniklerdi.”</p>

  <p>Bir defa daha, söylenenleri onaylar gibi başını salladı Slovius. Ardından yeğenine çevirdi bakışlarını. “Elçi projeksiyonu teriminin ne anlama geldiğini biliyor musun, Fassin?”</p>

  <p>Kafasını kaldırıp gaz-devinin saydam çatı panelinden görülebilen kısmına baktı Fassin. Gece tüm bitiriciliğiyle gaz-devinin bir kenarından görünmeye başlamıştı bile; giderek artan bir karanlık adeta sinsice sürünerek uzaktaki bulutlara yayılıyordu. Sonra yeniden Slovius’a döndü. “Sanırım bu terimi daha önce de duydum, efendim. Ama ne anlama geldiğine ilişkin herhangi bir fikir yürütecek kadar aşina değilim.”</p>

  <p>“Önceden ayarlanmış bir soru-cevap dizisinin fiziksel olarak son derece uzak bir yere bir ışık huzmesi yardımıyla gönderilmesi anlamına geliyor. Normalde bir büyükelçinin üzerine düşen görevi yerine getirmesi için.”</p>

  <p>“Peki gönderenler kim, efendim?”</p>

  <p>“Mühendisler, Yönetim... belki de Omnokrasi.”</p>

  <p>İnanmaz bir edayla, oturduğu yerde geriye doğru kaykıldı Fassin. “Sahiden mi?”</p>

  <p>“Aynen öyle. Bize söylenenleri doğru kabul edersek, gönderdikleri objenin lazer sinyaliyle iletilen bir çeşit kütüphane olduğu anlaşılıyor. Uygun şekilde hazırlanan ve bu iş için özel olarak seçilmiş yeterli kapasiteye ve donanıma sahip ekipmanın içine yerleştirilen bu... ünite, her ne kadar farklı konularla ilgili ifadelerin, soruların ve cevapların derlenip hangi sırayla sunulacaklarını belirleyen bir kurallar bütünü çerçevesinde sıraya dizilmesinden ibaret olsa da, yüz yüze yapılacak entelektüel bir sohbeti aratmayacak bu görüşmeyi layığıyla yerine getirebilir. Savaş sonrası dönemde yapay zekâ kullanımına bundan daha çok yaklaşılan ve üstelik izin dahilinde yapılan başka örnek yok.”</p>

  <p>“Ne kadar da eşi görülmemiş bir şey.”</p>

  <p>Havuzun içinde şöyle bir kıpırdanan Slovius “Kesinlikle çok nadir görülen bir şey,” diye katıldı bu yoruma. “İçlerinden biri şu an buraya gönderiliyor.”</p>

  <p>Hayretle gözlerini kırpıştırdı Fassin. “Buraya mı gönderiliyor?”</p>

  <p>“Bantrabal Klanı’na. Bu eve, yani bize.”</p>

  <p>“Demek bize.”</p>

  <p>“Yönetim tarafından gönderildi.”</p>

  <p>“Demek Yönetim tarafından.” Fassin her söyleneni tekrarlamanın kendisini kıt akıllı durumuna düşürdüğünü fark ederek irkildi.</p>

  <p>“Mühendisgemisi <i>Est-taun Zhiffir</i> aracılığıyla aktarılacak.”</p>

  <p>“Vay canına,” dedi Fassin. “Bize... büyük bir ayrıcalık bahşedilmiş.”</p>

  <p>“Ayrıcalık bahşedilen biz değiliz, Fassin; sensin. Projeksiyon seninle konuşmak üzere buraya gönderiliyor.”</p>

  <p>Ürkekçe gülümsedi Fassin. “Benimle mi? Anladım. Peki ne zaman?”</p>

  <p>“İletimi halen devam ediyor. Akşam geç saatlerde hazır hale gelmiş olacak. Gündelik programını buna göre gözden geçirsen iyi olur. Başka işin var mıydı bu ara?”</p>

  <p>“Eh... Jaal ile akşam yemeği yemeyi planlamıştık. Ama eminim ki...”</p>

  <p>“Yerinde olsam yemek saatini öne çeker ve fazla oyalanmazdım.”</p>

  <p>“Şey, evet. Öyle yapacağım tabii,” dedi Fassin. “Böyle bir onura layık görülebilmek için ne yapmış olabileceğim hakkında bir fikriniz var mı, efendim?”</p>

  <p>Anlık bir sessizlikten sonra konuştu Slovius: “Hiçbir fikrim yok.”</p>

  <p>Bu arada, bir iç haberleşme ahizesinden dinlediği haber sona eren Guime cihazı kaidesine geri yerleştirip akik taşından yapılma duvarın yanında dikilmekte olduğu noktadan ayrıldı ve Slovius’un başucunda diz çökerek onun kulağına bir şeyler fısıldamasıyla beraber anladığını gösterir şekilde başını sallayan ihtiyar gözünü yeniden Fassin’e çevirdi. “Başkâhya Verpych seninle görüşmek istiyormuş, yeğenim.”</p>

  <p>“Verpych mi?” dedi Fassin güçlükle yutkunarak. Evin başkâhyası ve Bantrabal Klanı’nın kıdem sırasına göre en başta gelen uşağının kışı rahat geçirebilsinler diye tüm klan başka bir konaklama yerine nakledilene, yani sekseni aşkın gün sonrasına dek hareketsiz şekilde dinlenmesi gerekiyordu halbuki. Normal seyrinin dışında uyandırıldığı duyulmuş şey değildi. “Ben onun uyuduğunu sanıyordum!”</p>

  <p>“Evet ama, uyandırıldı artık.”</p>

  <p class="orta1"><b>•</b></p>

  <p class="girintisiz">Gemi binlerce yıldır ölüydü. En akla yakın tahminler bunu altı veya yedi binyıl olarak belirtse de, hiç kimse aradan geçen süreyi tam olarak biliyora benzemiyordu. Vaktiyle Yeni Hızlılar Savaşı’na (ya da ondan kısa bir süre sonra patlak veren Makineler Savaşı’na veya onu izleyen Dağılma Savaşları’na, veya belki de Dağılma sürecine özgü o acılarla ve kavram kargaşasıyla dolu kısa süreli ve düzensiz kapışmalardan birine) aktif olarak katılmış şu veya bu filoya mensup olup da sonradan batan bir diğer gemi, bütün bir galaksiyi nesillerce etkisi altına alan ve güç tüccarlığı, uygarlıkların rekabeti, tüm yaşam türlerini kapsar nitelikte manevralar ile büyük ölçekli genel politikaların bileşiminden oluşan o muazzam oyunun ıskartaya çıkarılıp unutulmuş bir diğer parçasıydı işte.</p>

  <p>Geminin koca cüssesi ’glantine’in yüzeyinde en az bin yıl keşfedilmeyi beklemişti, çünkü her ne kadar ’glantine insani ölçüler uyarınca ufak bir gezegen sayılsa da —Mars’tan biraz daha küçüktü— çoğunluğu tropik bölgelere yoğunlaşmış olan toplam mevcudu bir milyarın altındaki sakinleri göz önüne alındığında, yine aynı ölçülere göre oldukça seyrek nüfusa sahip bir yer kabul ediliyor ve dahası, enkazın düştüğü yöre —ki buraya o tarihten beri Çorak Kuzey Toprakları deniyordu— herkesin zihninde üzerinde kayda değer hemen hiçbir şey bulunmayan geniş bir arazi şeridi diye yer ettiği için son derece nadiren ziyaret ediliyordu. Yerel gözetleme sistemlerinin düşmanlıkların başlangıcından önceki süreçte sergilenen kapsam ve çok yönlülüğe yeniden ulaşmasının uzun zaman alışı da enkazın onca zaman fark edilmeden kalmasına etki eden faktörlerdendi. Son olarak, geminin kendini kamufle etme sistemlerinin bir bölümü uğranan kısmi yıkımı zedelenmeden atlatmayı başarmış, mürettebattaki tüm ölümlülerin hayatını yitirmesi ve bu olayın gezegen-ayın yüzeyinde meydana getirdiği etki gibisinden olumsuzluklara ve her şeyden önce geminin devasa bir cüsseye sahip olmasına karşın, tam da Yeni Hızlılar ihtilafının başladığı dönemde on kilometre kadar öteye düşüp dev bir krater meydana getirerek kendisi de buhar olup uçan daha küçük ama çok daha süratli yol alan terk edilmiş bir geminin düşüşünün etkisiyle oluşmuş bir başka kraterden fışkıran çorak ve kıvrımlı bir diğer arazi çıkıntısı görünümüne bürünerek aradan geçen onca zaman boyunca varlığını gizlemeyi bilmişti.</p>

  <p>Geminin enkazının keşfedilmesi ancak yakınlarda seyahat eden bir hava aracının ölümcül bir kazaya uğrayıp arazi boyunca uzanan (ve o dönemde bulutsuz gökyüzü altında gün ışığını yansıtması sayesinde bütünüyle kamufle olup belli ki iş işten geçtikten sonra fark edilen) kıvrımlı büyük çıkıntılardan birine çakılması ile mümkün olmuştu. Bunu izleyen süreçte enkaz araştırılmış, sisteminden geriye kalan halen çalışır durumdaki birkaç parça (fakat içlerinden sadece yeni rejim kanunları uyarınca artık yasadışı kabul edilmeyenleri, ki bu da geriye pek bir şey bırakmıyordu) yağma edilmiş ve nihayet —enkazın ana gövdesinin ve beraberindeki altyapı bölmelerinin bulundukları yerden kaldırılması bunu ihtimaldışı bırakacak ölçüde pahalı olduğundan, enkazın kabaca kesilip parçalar halinde taşınmasının zorluğu bir yana, hiç de ucuza gelmediği ve üstüne üstlük tehlike arz ettiğinden ayrıca enkazın tümden yok edilmesi çorak bir arazinin ortasında bile olsa küçük bir gezegen-ayın atmosferinde üstelik de barış zamanı halkın hiç kuşkusuz çok sıkı muhalefet etme eğilimi göstereceği milyarlarca tonluk silah ve patlayıcı kullanımı gerektirdiğinden— enkaz kordon altına alınmakla yetinilmiş ve her ihtimale karşı insansız bir dizi hava devriyesi geminin çevresinde süresiz nöbete bırakılmıştı.</p>

  <p>Onlara “Hayır, belki de her şey iyi gider, belki de bundan olumlu sonuçlar çıkarırız,” diyen Saluus Kehar, ardından küçük hava aracını rakımı zaten yüksek olan çöle yakın bir seviyeye indirmiş enkazına doğru hızla sürdü. Gemi görende kararmaya yüztutmuş mor gökyüzü altındaki çorak arazide kıvrık bir gölge gibi uzanmakta olan parçalanmış bir belkemiği izlenimi uyandırıyordu. Enkazın arkasında, pırıltılar saçan mavi-yeşil renkte kocaman bir ışık perdesi bir yandan kendilerine adeta göz kırparak dairesel hareketler eşliğinde gökyüzünde sessizce dalgalandıktan sonra yeniden sönüp gitti.</p>

  <p>“Şu kadarını söyleyeyim, dediğinde haklı çıksan iyi olur,” dedi Taince, dikkatini uğraşmakta olduğu iletişim ünitesinin kontrol panelinden başka yöne kaydırmaksızın. Hoparlörden kesik dalgalar halinde mekanik sesler yükseliyordu.</p>

  <p>Alnını kokpitin camına dayamış halde aşağıya bakarken “Yere bu kadar yakın seyretmemiz şart mı?” diye sordu Ilen. Sonra küçük hava aracının arka koltuğunu kendisiyle paylaşmakta olan genç adama çevirdi bakışlarını. “Ciddiyim Fass, böyle gitmeye mecbur muyuz?”</p>

  <p>Fassin ise cevap vermeye başlamıştı bile: “Sahip olduğu o sarsılmaz iyimserliğin başkaları üzerinde olumsuz etki doğurabilme olasılığı Sal’ın açıklığa kavuşturmak için hâlâ mücadele ettiği bir kavram. Üzgünüm, Len. Sorunu iyi duyamadım, ne demiştin?”</p>

  <p>“Diyordum ki...”</p>

  <p>“İşte böyle,” diye mırıldandı Taince, “şu lanet sinyali aç artık.”</p>

  <p>“Benim yapmak istediğim de o zaten,” dedi Saluus, bir elini havada sallayıp gemiyi çölün o kasvetli ve bulanık yüzeyine daha da yaklaştırarak. Taince sitemkâr bir ses çıkararak öne doğru uzanıp ekrandaki düğmelerden birine bastı; vızıltıyı andıran kısa bir sesten sonra araç birkaç metre yükseldi ve çöl yüzeyine daha paralel bir seyir izlemeye koyuldu. Bu hareket karşısında Sal ateş püsküren gözlerle onu süzdüyse de yerle teması engelleyen cihazı kapatmaya yeltenmedi. “Durumumuz halen iyi, henüz havaya uçurulmadık, üstelik normal şartlar altında yanına yaklaşmamıza dahi izin verilmeyecek bir şeyi inceleme fırsatı yakalamış bulunuyoruz. Doğru yer, doğru zaman, mükemmel fırsat. Burada kulağa olumlu gelmeyen ne var ki?”</p>

  <p>“Yani,” diye başladı Fassin ağır ağır, bir yandan başını kaldırmış yukarıdaki gökyüzüne bakarak, “feci bir yanlış anlamaya kapıldığı kuşku götürmeyen aşırı hevesli bir grup Öteden Gelen’in bizi havaya uçurup radyoaktif toza çevirmek üzere ensemize takılması dışında demek istiyorsun herhalde, doğru mu anladım?”</p>

  <p>Kimse söylenenleri dinliyora benzemiyordu. Bunu gören Fassin içi geçmiş bir tavırla esnedi —ki bunu da kimsenin fark ettiği yoktu— ve sol kolunu deri koltuğun arkasına atıp (başı hâlâ cama dayalı vaziyette aşağıdan hızla geçip gitmekte olan tekdüze kum deryasını adeta hipnoz altındaymış gibi gözünü kırpmadan izlemeye devam eden) Ilen Deste’nin oturmakta olduğu genel istikamete doğru gererek rahatça arkasına yaslandı. Kızın bu hali karşısında en azından umursamaz ve becerebildiği kadarıyla da sıkılmış bir hava vermeye çalışıyordu kendine Fassin. Oysa gerçekte kendisini tastamam dehşete kapılmış ve fazlasıyla çaresiz hissediyordu pek tabii ki.</p>

  <p>Grubun hareketli çifti rolünü Sal ve Taince üstleniyordu: Aynı zamanda aracın esas pilotu olan Saluus, servetini hükümet adına yapmış olduğu yağmacılık ve korsanlık faaliyetlerine borçlu olan şaşılacak derecede zengin bir babanın arsız oğlu olması dolayısıyla büyük bir ticari imparatorluğun varisi konumunda bulunan, etkileyici, yakışıklı, dediğim dedik ve de yadsınamaz ölçüde yetenekli (gelgelelim Fassin’e göre sadece çok şanslı) biriydi. Kolejde birlikte okudukları ilk sene Fassin Sal’a Bay Açgözlü ismini yamamış, ortak arkadaşlarının ancak onun arkasından tekrarladığı bu lakaptan zamanla haberdar olan Sal’ın beklenmedik şekilde bunu onaylaması ve hevesle benimsemesiyle beraber Bay Açgözlü ismi onunla özdeşleşmişti. Yardımcı pilotluğa ek olarak seyrüseferlik ve haberleşme ekipmanı yöneticiliği görevlerini de yürütmekte olan Taince ise grubun çokbilmiş ve hedefindeki kişiyi yıpratmasıyla öne çıkan yorumcusuydu (buna karşılık Fassin kendisini grubun çokbilmiş ve <i>iğneleyici</i> yorumcusu olarak görüyordu). Son durum itibarıyla Stajyer Subay Taince Yarabokin’di kızın tam unvanı. Taince, namı— diğer Sivrikız’ın —ki bu da Fassin’in kişinin üzerine damga gibi yapışıp kalan yakıştırmalarından biriydi— kolejdeki derslerini yüksek dereceyle ilk yüzde birlik dilim içinde tamamlamayı başarması bir yana, hafta sonları ve tatil zamanları bile çalışıp didinerek topladığı İhtiyat kredileri sayesinde, henüz kısa vadeli bir derece alarak son yılını Askeri Akademi’de geçirmeden bile önce Navarchy diye anılan askeri teşkilatta subay olmaya giden yolu yarılamıştı zaten; askere alınmadan önceki hızı, sömestr ortasında birinci sınıftan ikinci sınıfa sıçraması ve neredeyse bir eşi daha görülmemiş ölçüde erken olan bu safhada ileriki dönemde doğrudan Culmina kontrolü altında tüm galaksiyi hakimiyetinde tutan bir ultra-güç olan Birleşik Donanmaya katılma hakkı edinme iddiasında olduğuna dair söylentiler de cabası. Başka sözcüklerle ifade edilecek olursa, Sal’ın gelecekte kendisini ticari haşmete boğulmuş bulacağı ne kadar kesinse, Sivrikız’ın alnında askeri mevki ve itibar sahibi olmanın yazdığı da bir o kadar aşikârdı.</p>

  <p>Bu ikilinin ortak bir özelliği, Zenerre ve Merkez’e geçiş için Sepekte civarında gezinen Lagrange noktasındaki Ulubis sistemi geçidine yaptıkları, güneşlerin altına ışınlarının ancak dört bir yana saçılmış küçük kesitler halinde sızabilmesine neden olacak biçimde örülmüş karanlık bir dantel misali tüm galaksiyi kaplayan solucan delikleri şebekesi yoluyla gerçekleşen seyahatleri dolayısıyla, her ikisinin de daha önce kendi sistemi dışına çıkmış olmasıydı. Saluus’un babası oğlunun geçen yılki uzun tatili sırasında onu Büyük Tur diye nitelenebilecek bir geziye çıkarmış, bu esnada girilebilir tüm yerleşmelere uğrayıp alışılmışın dışında kalan pek çok yaratık türünü yakından tanıma ve dönüşte getirebilecekleri birçok hatıra eşya toplama imkânı bularak galaksinin orta kesimleri etrafında bir çember çizmişlerdi. Taince ise toplamda daha az yeri ziyaret etmiş olmakla beraber Navarchy ile onun alıştırma faaliyetleri ve geniş bir alana yayılmış uzman yetiştirme tesisleri sayesinde bazen çok daha uzak yerlere seyahat etme olanağıyla tanışmıştı. Kendi okul devreleri arasında bu denli geniş bir alanda ve bu kadar sık yolculuk etme şansı yakalayan başka biri bulunmadığından, bu durum ikiliyi biraz da ister istemez kapıldıkları kibrin etkisiyle şişinmeye ve kendilerini yabancıllaştırmaya sürüklemişti.</p>

  <p>Hayatta nasıl bir yol izlemesi gerektiğine (aile şirketine katılıp bir kâhin mi olsaydı yoksa başka bir şeyin peşine mi düşseydi daha iyi olurdu?) henüz karar vermemişken şu gencecik yaşamı trajik bir şekilde yarıda kesilecek olsa, bunun sorumlusunun uzun zamandır onlara katlanmak ve onların derdini çekmek zorunda kalmış dostlarının önünde muhtemelen ya cüretkârlık veya şevk bakımından birbirini gölgede bırakma çabası içine dalan ya da sonuçları hesaplanmadan girişilmiş bir caka satma yarışına sürüklenen işte bu iki arkadaşından biri olacağı düşüncesi sık sık takılırdı Fassin’in aklına. Bazense, ölse bile bunun çok da umurunda olmayacağı, yaşam, aşk, insanların kabalığı ve ahmaklığı ve de gerçeklik hakkında göreceği kadarını gördüğü, bedeni ve ruhu henüz taptaze ve çürümemişken ve üstelik —eski ilişkilerinin kendisine hatırlatmakta halen ısrar ettiği üzere— önünde yaşanacak daha nice şey varken genç yaşında ani ve yabanıl güzelliğe sahip bir ölümle buluşmanın hiç de fena olmayacağı konusunda kendi kendini ikna ettiği de olmuyor değildi.</p>

  <p>Şu da var ki, Ilen —insana acı verecek derecede güzel, görenin beti benzi attıracak bir hastalığa yakalandığı izlenimine kapılacağı ölçüde solgun tenli, utanmazcasına sarışın, hiçbir çaba göstermediği halde akademik açıdan her daim başarılı, tuhaflığa varacak kadar özgüven eksikliği yaşayan ve kişilik dengesi devamlı sallantıda olan biricik Ilen— de aynı kazada yaşamını yitirmek zorunda kalsa yazık olurdu doğrusu, diye aklından geçirdi Fassin. Özellikle de bunun ortak kaderleri olduğu hususunu ona devamlı vurguladığı ve kendisini de sinirini altüst etme pahasına ciddi anlamda inandırdığı şeyi henüz yerine getirmemiş, yani, ikisi için de öyle veya böyle anlam taşıyacak yoğun bir fiziksel ilişkiyi karşılıklı kurmamışlarken. Gelgelelim, başını hava aracının bir yanına doğru alabildiğine eğip burnunu kokpitin camına dayayarak aşağıdaki manzaraya odaklanmış şu haliyle, görünen o ki o an itibarıyla kızın aklından geçen tek şey, kusmaktı.</p>

  <p>Gayet olası görünen ölüm ve pek de olası görünmeyen seks düşüncelerinden sıyrılmak için yüzünü başka yöne çeviren Fassin, Nasqueron’un giderek uzaklaşan o gölgeler içindeki koca cüssesi ile hemen ardında belirip de hızla karanlığa gömülmekte olan gökyüzünün kesişmesiyle gözler önüne serilen sahte ufuk hattından yayılan ışıltıyı seyre daldı. İşte o hat üzerindeki ışık hareketlerinde tam da o sırada cereyan eden bir diğer patlama, göğün dört bir yanına bir an için yıldızları bile gölgede bırakacak parlaklıkta ışık şeritleri saçılmasına sebep olmuştu.</p>

  <p>Ilen ise tam aksi yöne bakmayı sürdürüyordu. “Şu duman da neyin nesi?” diye bağırdı aniden, gemi enkazının yarı yere gömülü burun kısmından yükselip esintinin ters istikametine doğru uzanan koyu gri renkteki yüksek ama bir o kadar dağınık duman çizgisini işaret ederek.</p>

  <p>Gösterilen tarafa bakan Taince kendi kendine bir şeyler mırıldandıktan sonra yeniden haberleşme panosuna gömüldü. Diğerleri ise öylece bakakalmıştı. Çok geçmeden başını salladı Sal. “Bu gördüğümüz, bir süre önce yere çakılan şu insansız nöbet gemisidir muhtemelen,” diye tahmin yürütmeye çalıştıysa da sesinde kararsızlık okunuyordu.</p>

  <p>Hoparlörlerden yükselen metalik çıtırtıyı telaşsız bir kadın sesi izledi: “Hava aracı iki-iki-dokuz... Pozisyonunuz? Yedi-beş-üç... Sekiz Numaralı Yasak Alan’ın güneyinde... Tekrarlayın... Sefer gayeniz bağımsız mı? Onaylayın...”</p>

  <p>Taince Yarabokin haberleşme ünitesine daha bir yaklaşmıştı şimdi. “Burası Hava Aracı iki-iki-dokuz, bize öğütlendiği gibi himaye altında güvenli iniş yapabileceğimiz bir yer bulamadığımızdan minimum irtifada ve maksimum hızla ilerliyoruz, istikametimiz...”</p>

  <p>Saluus Kehar’ın bakıra çalan altın rengi eldiven giymiş ellerinden biri kız daha cümlesini bitirmemişken uzanıp haberleşme ünitesini devredışı bırakıverdi.</p>

  <p>“<i>Lanet olası!</i>” diye tepki gösterdi Taince, adamın tekrar uçağın kontrol manivelasına yönelttiği eline havada tokadı basıp onu kendinden uzağa iterek.</p>

  <p>“Bak Taince,” dedi Sal, bakışlarını hızla yaklaşmakta oldukları gemi enkazından bir an olsun ayırmaksızın başını iki yana sallayarak, “onlara hiçbir şey <i>söylemek</i> zorunda değilsin.”</p>

  <p>“Seni şapşal,” dedi Taince, derin bir nefes koyvererek. Ardından, haberleşme ünitesini geri açtı.</p>

  <p>“Haklı, bir önceki yoruma katılıyorum,” diye belirtti Fassin, başını benzer şekilde iki yana sallayarak.</p>

  <p>“Şu aletle uğraşmayı <i>bırakır mısın?</i>” dedi Sal, haberleşme aygıtını bir kez daha kapamaya yeltenip Taince bir yandan net çalışan bir kanal ararken diğer yandan onun elini aralıksız tokatladığı için bu defa başarısız olarak. (Fassin tam kızın bu alandaki becerisinin Sal’ın aklına hayaline getiremeyeceği ölçüde gelişmiş olduğu yönünde bir şeyler söyleyecekti ki, sessiz kalmanın daha yerinde bir davranış olacağına karar verip susmayı tercih etti.) “Bana bak Taince,” diye tekrar söze girdi Sal, “sana emrediyorum; şu kahrolası şeyden elini çek. Hem bu araç kime ait yahu?”</p>

  <p>“Babana olabilir mi?” diye atıldı Fassin. Sal omzunun üstünden sitem dolu bir bakış fırlattı ona. Bunun üzerine, son hızla büyümekte olan enkazı işaret etti başıyla Fassin. “Yerinde olsam gözümü rotadan ayırmam.”</p>

  <p>Bu uyarı üzerine yeniden ön tarafa odaklandı Sal. ‘<i>Sana emrediyorum</i>’, diye tekrarladı içinden Fassin, dudaklarında muzır bir sırıtışla. Bak sen şu işe, Saluus. Bu türden sözleri Taince orduda görev aldığı için ve onun herhangi biri tarafından emir olarak algılanabilecek her şeye —o şey bir sivilden gelse bile— kayıtsız şartsız riayet edeceğini sandığı için mi, yoksa hanedan mensubu olmanın kendisine kazandırdığını sandığı ağırlığı daha şimdiden küstahça hissettirmek için mi seçiyordu acaba? Dahası, kendisine olan bu hitap tarzı karşısında Taince’in Sal’ın yüzüne karşı gülmemesine de şaşırmadan edememişti.</p>

  <p>Ne de olsa artık masum birer çocuk olmadıklarını hatırlattı kendine Fassin. Dünya, galaksi ve içinde doğup olgunlaştıkları çağ hakkında daha çok şey öğrendikçe, her şeyin aslında hiyerarşiden ibaret olduğu ve başkaları erişilmez gibi gözüken adeta yabancı bir boyuttaki yükseklikleri işgal ederken onların çok ama çok daha aşağılarda rütbe sıralaması, kıdem önceliği ve ast-üst ilişkisi gibi olgularla cebelleşmek zorunda kaldığı daha iyi anlaşılıyordu. Birlikte büyüyen, küçük bir kafesin içinde bütün gün birbirini çiğneyip kıran kırana mücadele veren, kendisine denk zannedip de işin aslının farklı olduğunu öğrendiği kardeşleri arasında belirgin bir yer edinme uğraşı veren, hem kendisinin hem de diğerlerinin yetenekleri ile zayıflıklarını test edip gözlemleyen, yaşamın ileriki safhalarına yönelik bir yol haritası çizme ve strateji belirleme gereksinimi duyan, hayallerini hangi ölçekte gerçekleştirebileceğini planlarken yetişkin bir birey haline gelinceye kadar öngörülen plandan ne oranda sapabileceğini veya söz konusu planı hayata geçirme yolunda kendisine ne oranda imtiyaz tanındığını keşfeden birer laboratuvar faresine benzetilseler hiç de abartılmış olunmazdı.</p>

  <p>Öfkeyle burnundan soluyordu Taince. “Muhtemelen babasının arabası değildir, hatta resmi şirket araçlarından biri bile değil bence bu; çetrefilli bir satıp geri kiralama sözleşmesiyle<a id="k1" href="../Text/dipnotlar.xhtml#a1"><sup>[1]</sup></a> elde edilmiş olması ve kâğıt üzerinde saydam vergilerle iş gören gezegen-dışı yarı-otomatik bir paravan firmaya ait gösterilmesi daha güçlü ihtimal.” Karşı taraftan bir türlü cevap sinyali alamadığı haberleşme ünitesini hırsla kapatırken homurtuyu andıran bir ses çıkardı.</p>

  <p>Başını olumsuz yönde salladı Sal. “Bu genç yaşta ne bu kötümserlik,” dedikten sonra başını eğip hava aracının kelebek şeklindeki kontrol manivelasına baktı. “Hey, bu şey zangırdamaya başladı! Neler olu—?”</p>

  <p>Artık tüm haşmetiyle önlerinde yükselmekte olan enkaza göz gezdirdi Taince. “Ona aşırı yakınlaşma uyarısı derler, yıldız pilot. Yavaşlasan iyi olur, aksi halde bu küçük araç fırça ile ovulmuşçasına kıl kıl soyulur.”</p>

  <p>“Böyle bir zamanda nasıl olur da soyulmaktan bahsedebilirsin?” dedi Sal sırıtarak. Buna karşılık onun uyruğuna bir yumruk kondurdu Taince. “Ah! İşte buna fiili tecavüz derler,” dedi adam, sahte bir öfke takınarak. “Bunun için seni dava edebilirim.” Aynı yere bir yumruk daha atarak buna yanıt verdi kız. Coşkun bir kahkaha koyveren pilotun gazı kesip hava frenine abanmasıyla beraber hepsi bir an için kemerlerinin maksimum tutma seviyesini sınarcasına öne yığılırken küçük hava aracının hızı saniyede on metreye indirgenmişti.</p>

  <p>Havada sessizce süzülerek dev gemi enkazının gölgesi içinde kaybolup gittiler.</p>

  <p class="orta1"><b>•</b></p>

  <p class="girintisiz">“Fassin Taak,” dedi Başkâhya Verpych, “ya şimdi bizi nasıl bir belaya bulaştırdın bakalım?” Evin orta kısmının hemen altında yer alan geniş, penceresiz bir koridor boyunca hızla yürüyorlardı. Fassin cevap vermeye henüz fırsat bulamamıştı ki, ana koridoru kesen yan koridorlardan birini başıyla işaret eden Verpych temposunu hiç düşürmeden oraya yöneldi. “Bu taraftan.”</p>

  <p>Onun hızına ayak uydurabilmek için adımlarını açmak durumunda kaldı Fassin. “İnanın bu konuda benim bildiğim de sizinkinden fazla değil, Başkâhya.”</p>

  <p>“Şu her şeyi hafife alma huyundan vazgeçmediğin açıkça anlaşılıyor.”</p>

  <p>Cevap vermenin hiç de iyi tepki uyandırmayacağını aklı kesen Fassin’in elinden bu lafı sineye çekmekten başka bir şey gelmedi. Suratına dışarıdan bakıldığında hoşgörülü bir tebessüm gibi göründüğünü umduğu bir gülümseme yerleştirmeye çalıştıysa da, yan gözle Verpych’e baktığında Başkâhya’nın dikkatini başka tarafa verdiğini fark etti. Soluk ve kremsi bir ten rengi olan, ufak tefek, ince yapılı ama kuvvetli görünüşlü, suratı başına kumtaşından yontulmuş görüntüsü verecek ölçüde bütünüyle kirli sakalla kaplı bir adamdı Verpych. Sımsıkı kenetlediği köşegen çenesinde gerginlik, her daim çatık olan kaşlarında ise hoşnutsuzluk ifadesi okunurdu. Arkadan beline dek uzattığı tek bir örgü haricinde kafası tıraşlıydı. Makamsal konumunun birincil simgesi olan obsidiyenden<a id="k2" href="../Text/dipnotlar.xhtml#a2"><sup>[2]</sup></a> yapılma uzun asasını, tek eliyle zaptedip boğduğu koyu renk bir yılanmış gibi sımsıkı kavramıştı. Üzerindeki üniformanın rengi ise en az geceleyin gökyüzünde görülen kıvrımlar kadar karanlık, isli bir siyahtı.</p>

  <p>Sıradaki Başkâhin olması itibarıyla Fassin normalde Verpych’in üzerinde mutlak bir otorite ve yetkiye sahipti. Ne var ki, klanın bu en kıdemli uşağı onu işlediği son derece uygunsuz bir kabahatten dolayı yakayı kaptırmaktan kıl payı kurtulmuş bir çocuk gibi hissettirmeyi nasılsa halen başarıyordu. Kendisi nihayet başkâhin mertebesine ulaşıp da bu durumu her ikisi de garipsediğinde aralarında ne gibi bir rol değişikliği olacağını zihninde canlandırabiliyordu Fassin.</p>

  <p>Topuğunun üzerinde dönen Verpych duvarlardan birinde asılı duran büyükçe bir soyut resme doğru dümdüz yürüdü. Tablonun belli bir kesitindeki fırça oyunlarına dikkat çekmek istercesine asasını resme doğru sallamasıyla beraber tüm resim zemindeki bir deliğe doğru adeta akarak gözden kayboldu. Verpych, az öncesine kadar tablonun durduğu yerin arkasında beliren loş koridora adım attı. Kendisini takip eden Fassin’e dönüp de bakma gereği duymaksızın “Kestirme yol,” diyerek duruma açıklık getirmekle yetinmişti.</p>

  <p>Peşleri sıra yerdeki delikten çıkıp az önce bulunduğu konuma gelen tablo, böyle yapmakla daha yeni ayrılmış oldukları geniş koridora oranla oldukça çıplak ve kaba görünen bu küçük geçidin zaten zayıf olan ışığını da iyiden iyiye kısmıştı. Buna benzer bir resmi kurum koridorundan en son ne zaman geçtiğini anımsamaya uğraştı ama nafile; bu olsa olsa henüz afacan bir çocukken arkadaşlarıyla birlikte çıktığı keşif gezintilerinden birinde olmuştu.</p>

  <p>Kapısı açık halde ve içinden azalıp çoğalan bir sinyal sesi duyulan asansörün önüne gelip durdular. Suratında şaşkın ve düş kırıklığına uğramış bir ifadeyle bir elinde üzeri kirli bardaklarla dolu bir tepsi tutarken, diğer eliyle kumanda panelindeki düğmelere boşu boşuna basıp duran genç bir oğlan dikiliyordu asansör kabininin içinde.</p>

  <p>“Çık dışarı, seni budala,” dedi Verpych oğlana, asansörün içine yönelerek. “Bu alet benim için tutuldu.”</p>

  <p>Genç uşağın gözleri ardına dek açılmıştı. Bir yandan anlamsız birtakım sesler geveleyerek asansör kapısını kapamak için atılırken az daha elindeki tepsiyi düşürüyordu. Verpych’in asasının ucuyla asansör kontrol panelindeki düğmelerden birine basmasının ardından kapılar kapandı ve asansör —zemini aşınmış sade bir metal kutuydu bu daha ziyade— inişe geçti.</p>

  <p>“Bu hesapsız uyanıştan sonra kendinizi toparlayabildiniz mi bari, Başkâhya?” diye sordu Fassin.</p>

  <p>“Kesinlikle,” dedi Verpych gevrek bir sesle. “Şimdi gelelim asıl meseleye, Kâhin Taak. Teknisyen niyetine çalıştırdığım soytarı kumpanyasının beni hiç de şaşırtmayacak bir acemilik yapıp kendi kendini elektrikle idam etmediğini ya da çalışıp çalışmadığını kontrol etme niyetiyle ışık kablolarına çıplak gözle bakıp kör olmadığını varsayarsak, bize sinyal yoluyla göndermekte oldukları şey ile gece yarısından bir saat kadar önce görüşmeye girmeni sağlayabileceğiz. Saat on dokuz senin için uygun mu?”</p>

  <p>Bu soruyu kafasında bir süre tarttı Fassin. “İşin aslı şu ki, Bayan Jaal Tonderon ile ben bu akşam...”</p>

  <p>“Duymak istediğim yanıt ‘Evet,’ Kâhin Taak,” diye kesip attı Verpych.</p>

  <p>Fassin başını eğip kendisinden yaşça büyük olan bu adama memnuniyetsiz bir bakış fırlattı. “Madem öyle, sorma zahmetine neden...?”</p>

  <p>“Sana karşı kibar olmaya çalışıyorum da ondan.”</p>

  <p>“Ah, tabii ya. Bu hiç de kolayınıza geliyor olmamalı.”</p>

  <p>“Tam aksine. Bazen de saygı çerçevesinde hareket etmektir kişiye zahmet çıkaran.”</p>

  <p>“Bu yöndeki çabalarınızın takdir topladığına eminim.”</p>

  <p>“Eh, ne de olsa benim yaşama gerekçem bu, genç efendi,” dedi Verpych yüzünde ince bir tebessümle.</p>

  <p>Gözlerini Başkâhya’nınkilerden bu defa kaçırmadı Fassin. “Lütfen söyleyin Verpych, sizce başım belaya gitmiş olabilir mi?”</p>

  <p>Soruyu duyan uşak bakışlarını başka yöne çevirdi. “Hiçbir fikrim yok, efendim.” Asansör yavaşlamaya başlamıştı şimdi. “Bu elçi projeksiyonu, Bantrabal Klanı tarihinde daha önce bir eşine dahi rastlanmamış bir şey. Bazı diğer başkâhinlere de sordum ve hiçbiri böyle bir olay hatırlamıyor. Bu tür olağanüstü olayların sadece Hierchon ve onun sistemin yönetici zümresindeki ahbaplarının kullanımına açık olduğunu sanırdık hep. Sarayda temasta olduğum birine bir mesaj yollayıp bu konuyla ilgili bize verebilecekleri tavsiye, ipucu ve uyarılar olup olmadığını sordum. Şu âna dek herhangi bir cevap gelmedi.”</p>

  <p>Asansörün kapısı açıldı ve ikisi birlikte dışarı çıktılar; çıplak kayadan yontulmuş, kıvrım kıvrım uzanan sıcacık bir koridordu onları karşılayan. Bu defa Fassin’e endişeyle karışık bir ilgi, hatta sempatiyle baktı başkâhin. “Böylesine beklenmedik bir olayın zararsız ve sevecen bir amacı da pekâlâ olabilir, Kâhin Taak.”</p>

  <p>Ruhunun derinliklerinde hissettiği şüpheciliğin o an suratına da vurmuş olmasını umdu Fassin. “Öyleyse ne yapmam gerekiyor?”</p>

  <p>“Saat on dokuzda en üst kattaki Kabul Salonu’na gidip kendini takdim et. Hatta bana sorarsan biraz daha erken saatte orada bulun.” Koridorun Y harfi misali iki ayrı yöne doğru çatallandığı ve daha geniş bir koridorun başladığı noktaya ulaştılar. Kırmızı üniformalı teknisyenler üzerine karmaşık görünümlü bir dizi ekipman yüklenmiş bir transpaleti tekerlekleri üstünde sürüyerek az ileride açık vaziyette bekleyen çift kanatlı kapıya doğru götürüyordu.</p>

  <p>“Keşke Olmey de burada yanımda olsaydı,” dedi Fassin. Tchayan Olmey gençlik yılları boyunca Fassin’in akıl hocalığını ve özel eğitmenliğini yürütmüştü ve —tabii kendi araştırmalarını boşlamak pahasına öğretim ve inceleme faaliyetlerine odaklanıp evin kütüphane departmanında suya sabuna dokunmayan bir akademisyen olarak kalmayı seçmemiş olsaydı— ailenin gelecekteki önderi ve bir sonraki başkâhin olması işten değildi.</p>

  <p>“Buna imkân yok,” dedi Verpych, Fassin’in önü sıra çift kanatlı kapıdan geçip ona gerideki daha da kalabalık bir kırmızı üniformalı teknisyen grubuyla dolup taşan ve küçük bir tiyatro salonunu aratmayacak ölçüde basık ve sıcak bir havaya sahip oda boyunca rehberlik ederek. Ağzı açılmış düzinelerce kolinin içinde anlaşılmaz birtakım cihazlar göze çarpıyor, oldukça yüksek olan tavandan sarkan kablolar odanın zeminine yılan misali yığıldıktan sonra duvarlardaki kanalların içine girip gözden kayboluyordu. Yağ, yanık plastik ve ter kokularının karışımından oluşan kesif bir esans hakimdi ortalığa. Odanın arka kısmındaki yüksekçe platformda durup bir süreliğine bu hummalı çalışmaya göz gezdiren Verpych, ayakları birbirine dolanan iki teknisyenin kabloları yere saçması karşısında ümitsiz bir ifadeyle başını iki yana salladı.</p>

  <p>“Neden imkânsız olsun ki?” diye sordu Fassin. “Nasılsa Olmey burada. Hem Slovius Amca’nın da bu görüşmede bana eşlik etmesini çok isterdim.”</p>

  <p>“Maalesef öyle bir seçenek de söz konusu değil,” dedi Fassin’e Verpych, kesin bir dille. “Bu şeyle sen yalnız başına görüşmek durumundasın.”</p>

  <p>“Başka hiçbir seçeneğim yok mu yani?” diye yeniden sordu Fassin.</p>

  <p>“Hem de hiç,” oldu Başkâhya’nın yanıtı. “Bu işin başka yolu yok.” Ardından frezeleme işiyle uğraşmakta olan teknisyenlere yöneltti dikkatini yeniden. Teknisyenlerin arasında diğerlerine oranla daha kıdemli olanlardan biri arada birkaç metre mesafe kalana dek platforma yaklaşmış, belli ki konuşmak için fırsat kolluyordu.</p>

  <p>“Ama niçin?” diye tekrarladı Fassin kendi kendine, ta ki mızmız bir oğlan çocuğu gibi davrandığı kafasına dank edene kadar.</p>

  <p>Başını iki yana salladı Verpych. “Nedenini ben de bilmiyorum. Tek bildiğim, bunun teknik bir gerekçeye dayanmadığı. Konuşulacak olan konu başkalarının işitmesi için fazla hassastır belki de.” Yanıbaşlarında beklemekte olan kırmızı üniformalı adama baktı. “Başteknisyen Imming,” diye seslendi ona canlı bir sesle. “Yanlış gitme ihtimali olan her şeyin eninde sonunda yanlışa sürükleneceği varsayımından hareketle yapmış olduğum çalışmalar sırasında, evimizde kullandığımız otomatik sistemlerin işlevselliğini yitirmiş paslı bir yığına dönüşmesi, ufalanarak kaliteli bir tür toz halini alması veya duygulu birer varlığa dönüştüklerine dair beklenmedik bir bildirimde bulunup bizi; bütün bu evi, klanımızı ve muhtemelen şu koca gezegeni füzyonlu savaş başlıkları yoluyla havaya uçurmak mecburiyetinde bırakması olasılıklarını birbiriyle kıyaslayıp tartmaktaydım. Sence hangisi gerçeğe daha yakın?”</p>

  <p>“Efendim, doğrusunu isterseniz, bazı güçlüklerle karşılaştık,” dedi teknisyen ağır ağır, bakışları Fassin ve Verpych arasında hızla gidip gelerek.</p>

  <p>“Sıradaki sözcüğün ‘Ama’ veya ‘Neyse ki’ olmasını umuyorum,” dedi Verpych. Sonra başını çevirip Fassin’e göz attı. “‘Ne mutlu ki’ gibisinden bir giriş beklemek çok şey istemek olur tabii.”</p>

  <p>Teknisyen konuşmasına kaldığı yerden devam etti. “Hatırı sayılır gayretlerimiz sayesinde, efendim, durumu kontrol altına aldığımızı sanıyorum. Belirlenen saatte hazır olacağımızı umuyorum.”</p>

  <p>“İletilen tüm sinyalleri hafızaya alacak kapasitemiz var mı?”</p>

  <p>“Ucu ucuna, efendim.” Elini kaldıran Başteknisyen Imming transpaletin üzerinde taşınarak kanatlı kapıdan geçirilmekte olan ekipmanı işaret etti. “Hizmet programlarımızın atıl kapasitesinden bir miktar ödünç alma yoluna gittik.”</p>

  <p>“Gönderilen sinyalin içeriğindeki konuyla ilgili herhangi bir ipucu var mı?”</p>

  <p>“Hayır, efendim. Nihai şekliyle çalıştırılmaya başlanana dek şifre altında gizli tutulacak.”</p>

  <p>“Hiçbir bulgu edinemez miyiz peki?”</p>

  <p>Karamsar bir ifade yerleşmişti Imming’in yüzüne. “Pek sanmıyorum, efendim.”</p>

  <p>“Deneyemez miyiz en azından?”</p>

  <p>“Elimize kalan süreye bakacak olursak, bunu yapmamız imkânsız, Başkâhya. Üstelik yasadışı. Muhtemelen de büyük tehlikeye sebebiyet verecektir.”</p>

  <p>“Şu yanımda gördüğün saygıdeğer Kâhin Taak neyle karşılaşacağını merak ediyor. Ona verebileceğiniz hiçbir ipucu yok mu?” Fassin’e doğru dönen Başteknisyen Imming başını eğip onu selamladı. “Üzgünüm ama böyle bir şansımız yok, efendim. Koşulların başka türlü olmasını dilerdim.”</p>

  <p>Fassin’in gözlerinin içine bakarak son sözü söylemek ise Verpych’e düşmüştü: “Görünen o ki sana yardım etmek için elimizden bir şey gelmiyor, Kâhin Taak. Gerçekten çok üzgünüm.”</p>

  <p class="orta1"><b>•</b></p>

  <p class="girintisiz">“Bu şey kimindi acaba?” diye sordu Ilen, sesini yükseltmemeye özen göstererek. Başlarının üzerinde alabildiğine uzayıp giden karanlık gölgeye bir bakış attı. “Vaktiyle kime ait olduğunu bilen var mı?”</p>

  <p>Geminin sol kanadındaki yegâne girinti olan sivri uçlu kocaman bir yarığın içine dalmalarıyla beraber, kendilerini kavisler çizerek dev birer kaburga kemiği misali uzanan ve yukarıdaki gökyüzü kesitini adeta eğri büğrü bir çerçeve içine alan direklerin arasında ilerlerken bulmuşlar, aradan geçen yedi binyıldan sonra bu direklerin vaktiyle destek vazifesi gördüğü gövde kısmından geriye olsa olsa ayrışmış molekül ve atom tanecikleri kalmış olacağını akıllarından geçirmişlerdi. Sal, hava aracının geminin nispeten daha az hasar görüp bütünlüğünü koruyabilmiş burun kısmının altındaki gölgelerin içine doğru dört yüz metre kadar kaymasına —bunu yaparken aşağılarındaki yüzeye şekil veren ezilip parçalanmış zeminleri ve yıkılmış duvarları izleyerek hafif bir kavisle devamlı yukarı doğru ilerliyorlardı— izin verdi. Ta ki dışarıda uzanan üzeri yıldız bezeli mor renkli göğün incecik bir kesitini görmelerine ve kendilerini dış uzaydan gelip de yüzeyde hareket eden veya halen hareket etmekte olan her şeye saldıran herhangi bir geminin —ki bunun bir Öteden Gelen gemisi olması en kuvvetli varsayımdı— yaratacağı tehdide karşı güvende hissetmelerine değin.</p>

  <p>Küçük hava aracını nihayet yere kondurdu Sal. Muhtemelen bir zamanlar duvar işlevi görmüş bir çöküğün hemen arkasında, kararmış ve yamru yumru bir şekilde uzanan nispeten daha az engebeli bir malzemenin üstündeki çukurluk kesimi seçmişlerdi iniş yeri olarak. Enkazın burun kısmının daha ileri safhalarına giden yol, elli metre kadar ötede, yanardöner renge sahip çarpık çurpuk bir malzemenin yukarıdan aşağı paçavra misali sarkan, donmuş görünümlü parçalarınca kapatılıyordu. Saluus hava aracıyla toslamak suretiyle bu engeli yarıp geçmeye yönelik çözüm önerisini yüksek sesle tekrarladıysa da, diğerleri tarafından bu fikrinden caydırıldı.</p>

  <p>Hava aracının haberleşme alıcısının sesi —dışarıdayken ancak kesik kesik alabildikleri o bozuk sinyal bile— enkazın içine girmeleriyle neredeyse eşzamanlı olarak kaybolup gitmişti. Tek bir sinyali onlarca kilometre kalınlığında sağlam bir kaya kütlesinin ötesinden bile alabilecek donanıma sahip bir aygıt için bu, fazlasıyla dikkat çekici bir durumdu. Enkazın devasa bir mağarayı andıran iç kısmı soğuktu ve havada hiçbir koku izine rastlanmıyordu, İçeride oldukları halde seslerinin bu engin boşlukta yankılanmadığını fark etmek her birini tuhaf bir huzursuzluk hissine sürüklerken, seslerine boşluktan geliyormuşçasına garip bir tını yerleşmişti. Hava aracının çalışır durumda tuttukları iç aydınlatması onları adeta küçük ve ışıltılı bir havuzun ortasında bırakmış ve böylece, çok eski zamanlardan kalma bu heybetli geminin göbeğinde ne denli önemsiz konuma düştüklerini daha net kavramalarını sağlamıştı.</p>

  <p>“Gerçekte kime ait olduğuyla ilgili bir tartışma sürüp gidiyor,” dedi Saluus, en az kızınki kadar alçaltılmış bir sesle ve tıpkı onun gibi başını kaldırıp kilometrenin üçte biri kadar bir mesafe yukarılarından kavis çizerek geçen kaburgaya benzer kemerlerle desteklenmiş, küçük hava aracından yayılan zayıf ışıkta bile seçilebilen tavanı inceleyerek. “İlkin bir Sceuri enkazı olarak kayıtlara düşüldü —hatta burayı temizlemesi için Savaş Mezarcısı ekiplerini bile gönderdiler— ama öyle olduğu farz edilse bile, ya el konmuş ya da gasp edilmiş olmalı. Her ne kadar büyük çoğunluğu yüzücü, yani Sudünyalı olsa da, mürettebatın çok çeşitli unsurlardan meydana geldiği gerçeğiyle de karşılaştılar üstelik. Kökenlerinin Oerileithe olabileceği ihtimali bile durumu yeterince alışılmadık kılmaya yetiyordu. Geminin dizaynı, ‘A harfi küçük yazılmış bir Ahali’ gemisini andırıyordu. Kesin olan tek şey, bunun bir çeşit savaş gemisi olduğu.”</p>

  <p>Taince’nin kendi kendine homurdandığını duyan Sal ona doğru döndü: “Efendim, bir şey mi dedin?”</p>

  <p>“Bu gemi hakkında söylenemeyecek tek şey,” dedi kız, “onun bir iğne gemisi olduğu.”</p>

  <p>“Ben aksini mi iddia ettim sanki?” diye çıkıştı Sal.</p>

  <p>“Öyle idiyse bile, oldukça tombul bir iğne gemisiymiş doğrusu,” dedi Fassin, topukları üzerinde dönüp bir kilometreyi aşan bir mesafede kısmen araziye gömülü vaziyette karanlıklar içinde yatmakta olan burun kısmına doğru ilerlemek üzere enkazın dahili yapısındaki kavis boyunca yokuş aşağı yürümeye koyularak.</p>

  <p>“Bu bir iğne gemisi <i>değil</i>,” diye itiraz etti Sal. “Ben ona asla iğne gemisi <i>demedim</i>.”</p>

  <p>“Görüyor musun?” diye takıldı Taince bu defa. “Şimdi de insanların kafasını karıştırmaya başladın.”</p>

  <p>“Her neyse,” dedi Sal, duymazlıktan gelerek, “söylentiye göre buradan birkaç Voehn cesedi çıkarılmış ve işte bu, durumu gerçekten ilginç hale getiriyor.”</p>

  <p>“Voehn mi?” dedikten sonra kahkahaya boğuldu Taince. “Hani şu <i>Omurgası Sertler</i> mi?” Bariz bir küçümseme okunuyordu sesinde. Dahası, gülümsüyordu kız ve Fassin bunun öyle sıkça rastlanan bir manzara olmadığını gayet iyi bilirdi. Ne kadar da yazık, diye geçirdi içinden Fassin, her gülümsediğinde o pürüzsüz ve —askeri tüzük gereği sıfıra kazınmış bir kafanın altındaki— hafiften köşegen yüze nasıl da şeytani bir cazibe yerleşiyor! Aslına bakılacak olursa, kızın çok nadir gülümseyişinin ardında yatan sebep de buydu büyük ihtimalle. Öyle veya böyle, Taince’nin görev başında olmadığı zamanlar giydiği elbisesi içinde bile son derece güzel ve çekici göründüğü kanısındaydı Fassin. (Her ne kadar Sal’ınki beklendiği üzere zarifçe ama fark edilir biçimde üstün kalite olsa da, grubun diğer üç üyesi kapalı alanlar dışında yapılan gezintilere veya doğa yürüyüşlerine has alışılageldik giysilere bürünmüştü.) Tain’in sivil elbisesi buna benzer tuhaf mekanlarda abes kaçsa da, onun bir Sivrioğlan değil de tam anlamıyla bir Sivrikız olduğunu kesinliğe kavuştururcasına tam da doğru mekânı yakalar ve cuk otururdu. Söz konusu giysiye daha da özellik katan şey, loş ortamlarda gölgemsi bir matlığa ve karanlığa bürünüşüydü. Belli ki Navarchy’nin stajyerleri için tasarladığı mesai dışı giysiler bile çevreye duyarlı bir kamuflaj özelliği taşıyordu.</p>

  <p>Duyduklarına inanamıyormuş gibi başını sallıyordu Taince. Ergenlik çağına girmesinin üstünden henüz çok zaman geçmemişken askerlik ve yabancı türlerle ilgili tüm o saplantıya çalan çocuksu meraklardan büyük ölçüde sıyrılmış olan Fassin bile Voehn’i bilirdi. Bu isimle anılan türün medyada genellikle yaşayan bir efsane veya neredeyse mit halini almış bir savaşçı topluluğu olarak yansıtılması, onların gerçek kimliğini az çok bulandırıyordu; galaksinin yeni efendilerinin hücum kıtaları ve kişisel koruma birlikleri.</p>

  <p>Telaşsız bir azme ve yüksek zekâya sahip, işinin ehli, görünürde yok edilemez, her tür doğal çevreye adaptasyon sağlayabilen bir yaşam cinsi olan Voehn, son dokuz bin yıllık süreçte görülmüş en yenilmez ve üstün asker tipiydi. Çağının dövüş yıldızı olan bu türün mensupları askeri mükemmeliyetin zirvesindeki kusursuzluğu temsil ediyorsa da, nadiren rastlanan, mevcudu az ve birbirine uzak bölgelerde konuşlanmış bir topluluktu onlarınki. Yeni efendileri Culmina neredeyse, Voehn de orada hazır bulunurdu; gelgelelim aradan geçen binlerce yıl süresince —bunun aksini iddia eden birini ne duymuş ne de görmüştü Fassin— içlerinden biri bile bırakın sistemin en önde gelen gezegeni Sepekte’yi ziyaret etmek üzere Ulubis sistemine girmeyi, Nasqueron’a yaklaşmaya veya onun küçük gezegen-ayı ’glantine ile ilgili herhangi bir şey yapmaya ölüm döşeğinde dahi tenezzül etmemişti.</p>

  <p>Doğal olarak, Voehn isminde ve şöhretinde insanoğlunun zihninde çağrışım yapan ve onların gİnsan mı yoksa aİnsan mı olduğu sorusunu gündeme getiren bir unsur daha vardı. Bundan sekiz bin yıl kadar önce tek bir Voehn gemisinin yaptıkları, bu ayrımın ortaya konmasına ve ilk adım olarak İnsan türünü ifade eden kelimenin önüne bu ayırt edici harflerin konmasına sebebiyet vermişti.</p>

  <p>“Voehn,” dedi Sal Taince’ye, meydan okuyan bir sesle. “Voehn varlığını sürdürüyor. Söylentiler bu yönde.”</p>

  <p>Gözlerini kuşkuyla kısan Taince içine daha iyi yerleşmek istermişçesine ordu yapımı elbisesini düzeltti. “Buna ilişkin tek bir söylenti duymuş değilim.”</p>

  <p>“Şey,” dedi Sal, “benim irtibatta olduğum kişiler normalin birkaç seviye üstünde.”</p>

  <p>Güçlükle yutkundu Fassin. “Bu şeyin içinde hepsinin pelte olduğunu sanıyordum,” dedi çabucak, Taince cevap vermeye fırsat bulamadan. “Hamur gibi ezilip gaz misali havaya karışmış olmaları gerekiyordu.”</p>

  <p>Sıkıca kenetlediği dişlerinin arasından “Öyle de oldular,” diye hıslayan Taince’in gözü onun değil, Sal’ın üzerindeydi.</p>

  <p>“Evet, gerçekten de pelte oldular,” diye onayladı Sal. “Ama Voehn çetin cevizdir, değil mi Tain?”</p>

  <p>“Hem de nasıl,” dedi Taince usulca, sesinin tonunu yükseltmeden. “Onları alt etmek çok zordur.”</p>

  <p>“Birini öldürmek zordur, ezmek ise daha zordur,” dedi Sal, Taince’nin sergilediği tavır karşısında kayıtsız görünerek.</p>

  <p>“Kaderlerine ve düşmanlarının onlara yönelttiği çeşitli kabalıklara razı olmamak gibi bir şöhretleri vardır,” dedi Taince buz gibi bir sesle. Onun bu sözleri bir başkasından alıntı yaptığı izlenimine kapıldı Fassin. Onların Sal ile bir tür çift oluşturdukları ya da en azından zaman zaman yattıkları dedikoduları dolaşıyordu. Ama o an kızın yüzüne yerleşmiş olan bakışı görünce, bu dedikoduda gerçeklik payı vardıysa bile, ilişkilerinin o boyutunun kendi kendini eritip bitirme aşamasına gelip dayandığını tahmin etti Fassin. Onun surat ifadesinde içinden neler geçirdiğine dair bir iz yakalama ümidiyle gözleriyle Ilen’i aradı sonra.</p>

  <p>Az öncesine kadar dikildiği yerde, hava aracının diğer ucunda yoktu Ilen. Fassin etrafı kolaçan etmeye bir süreliğine devam ettiyse de onu hiçbir yerde bulamadı. “Ilen!” diye seslendi. Cevap alamayınca diğer ikisinden yana döndü. “Ilen nereye kayboldu?”</p>

  <p>Parmağıyla kulaklığını tıplattı Sal. “Ilen?” dedi soran bir sesle. “Hey Ilen, beni duyuyor musun?”</p>

  <p>Gölgelerin içine doğru dikkatlice baktı Fassin. Gece görme yetisi her insanınki kadar gelişmişti gerçi, fakat yıldızsız denebilecek bir gök altında, iniş yaptığı yerde pineklemekte olan hava aracının o an için asgari düzeyde çalışır durumdaki lambalarından yayılan o zayıf aydınlık dışında hiçbir ışık kaynağının bulunmadığı bu ortamda çıplak gözle birini seçmeye çalışmak faydasızdı. Kızılötesi ışınlar yardımıyla yaptıkları araştırma da nafile sonuç verdi; zemini kaplayan tuhaf madde üzerinde silinmeye yüztutmuş ayak izleri bile görünmüyordu.</p>

  <p>“Ilen?” diye seslendi yeniden Sal. Bakışlarıyla bölgeyi boydan boya taramakta olan Taince’ye döndü sonra. “Hiçbir şey göremiyorum, üstelik nedense alıcım da işlemez oldu,” dedi kıza. “Sen bizim yakalayamadığımız bir şey görebildin mi?”</p>

  <p>Taince olumsuz yönde salladı başını. “Gözler ancak dördüncü yılda o dereceye ulaşıyor.”</p>

  <p><i>Kahretsin,</i> diye geçirdi içinden Fassin. içlerinden birinde el feneri bulunup bulunmadığını merak etti. Muhtemelen yoktu. Bu dönemde çok az insan beraberinde fenerle geziyordu. Kendi kulaklığını kontrol etti ama durumu Sal’ınkinden farksızdı; yerel sinyal bile alamayacak kadar ölüydü aygıt. <i>Lanet, lanet, bin kere lanet olsun!</i> Bu hikâyenin prototipi hangi tarihe dayanıyordu acaba? Babalarının atlı savaş arabasını kaçıran dört çocuğun tekerleklerden birinin kırılması sonucu tam da gece çökmeye yakın terk edilmiş bir Neanderthal mağarasının ağzında kalakalışı gibisinden bir şey miydi acaba bunun ilk örneği? Buna benzer bir şey olsa gerekti işte. Sonra karanlığın içinde şuursuzca dolaşmaya çıkarlar ve birbirinden korkunç yollarla tek tek öldürülürler.</p>

  <p>“Hava aracının ışıklarını yakacağım,” dedi Sal, bir yandan aracın içine girerken. “Daha da olmadı, havalanırız ve...”</p>

  <p>“ILEN!” Taince akciğerlerini paralarcasına haykırmıştı. Olduğu yerde heyecanla hoplayan Fassin, hemen akabinde bunun diğerlerinin gözünden kaçmış olmasını diledi.</p>

  <p>“... Bu tarafa.” llen’in sesi sanki çok uzaklardan, enkazın iç kısımlarında bir yerlerden geliyordu.</p>

  <p>“Habersizce dolaşmaya çıkmak, öyle mi?” diye bağırdı Sal, Ilen’in sesinin geldiği genel istikamete doğru. “Hiç de akıllıca bir fikir değil! Hatta berbat bir fikir! Tavsiyemiz hemen geri dönmen, tamam!”</p>

  <p>“Akranların gözü önünde çiş yapmak problem, tamam,” diye cevap vermeye girişti Ilen. “Utangaç idrar torbası sendromu, tamam. Artık rahatladım ve geri dönüyorum, tamam. Konuşma tarzını hemen şimdi normale döndürmezsen Len rica eder Tain çıkarır Sal’ın gözünü dışarı, tamam.”</p>

  <p>Kıkırdadı Taince. Fassin ise arkasını dönme zorunluluğu duymuştu. Bazen, adeta kendi isteğiyle içine sürüklendiği tüm o atıl suskunluk ve belirsizlik dönemleri süresince ve çoğunlukla böyle bir şeyin olmasını en az beklediği bu gibi anlarda, Ilen aynı buna benzer bir şey yaparak ya da söyleyerek şaşırtırdı onu. Kızın her böyle yapışında Fassin’in içinde bir şeyler cız ediyordu. Yo <i>hayır, göz göre göre ona âşık olmamalıyım,</i> diye düşündü Fassin. <i>Kaldıramayacağım kadar ağır bir yük olur bu.</i></p>

  <p>Bir kahkaha patlattı Sal. Aynı anda, elli mette ötede zeminin alçak ve üzeri düz bir tepeyi andıracak şekilde bükülüp kıvrıldığı yerde, kızılötesi sensörünün ekranında ana hatlarıyla Ilen’i çağrıştıran küçük bir şekil belirdi. “İşte orada. Durumu iyi görünüyor,” diye bildirdi Sal diğerlerine, sanki onu bizzat kendisi kurtarmış gibi.</p>

  <p>Beyaza çalan altın rengi saçları hava aracının yumuşak ışığı altında pırıldayarak, dudaklarında kocaman bir tebessümle yanlarına geldi Ilen. Başını hafifçe eğip arkadaşlarını selamlarken, aynı ışık ona cepheden vurduğu için gözlerini kırpıştırıyordu. “İyi akşamlar,” dedi sırıtarak.</p>

  <p>“Geri döndüğüne sevindik,” diyen Sal hava aracının depo kapaklarından birini açıp içeriden bir çanta çıkardı ve bir savuruşta omzuna attı.</p>

  <p>Önce çantaya, ardından Sal’ın suratına baktı Taince. “Sen ne halt ettiğini sanıyorsun?”</p>

  <p>Cevap vermeden önce masumane bir ifade yerleştirdi yüzüne Sal. “Etrafa şöyle bir bakayım diyorum. İstersen sen de bana katılabilirsin, tabii eğer...”</p>

  <p>“Hiçbir yere gitmiyorsun.”</p>

  <p>“Tain, buraya bak çocuğum,” diyerek güldü adam. “Bunun için kimseden izin alacak değilim.”</p>

  <p>“Ben senin çocuğun değilim lanet olası ve ayrıca evet, tabii ki de izin alacaksın.”</p>

  <p>“Bu denli <i>sık</i> küfretmeye bir son verir misin lütfen? Yeni benimsediğin şu aksi ve hırçın askeri tavırlarınla bize böylesine çarpıcı şekilde hava atma çabası içine girmene hiç gerek yok.”</p>

  <p>“Burada kalıyoruz,” dedi kız ona, yeniden o derin dondurucudan çıkma sesini takınarak. “Hava aracının yanından uzaklaşmak yok. Hemen üzerimizden bir düşman gemisi geçmekteyken gecenin ortasında bırakın içine girilmesi, yakınına yaklaşılması bile <i>yasaklanmış</i> yabancı bir gemi enkazının içinde başıboş dolaşmaya çıkmak hiç de akıllıca olmaz.”</p>

  <p>“Neden olmasın ki?” diye itiraz etti Sal. “Hem o gemi şimdiye gezegenin öbür tarafına varmış, hatta belki de avlanıp yok edilmiştir. Öyle olmadığını farz etsek bile, Öteden Gelen menşeli bu savaş gemisi, ya da devriye gemisi, veya insansız hava aracı, veya her neyse işte, bu enkazın içini görebiliyorsa —ki bundan ciddi anlamda kuşkuluyum— hedef alacağı ilk şey çevresine ısı yayan birkaç insan bedeni değil, park halindeki bir hava aracı olacaktır; yani sizin anlayacağınız, araçtan ne kadar uzaklaşırsak o kadar güvende oluruz.”</p>

  <p>“İlke olarak, araca yakın durmalıyız, hem de her zaman,” dedi Taince, çene kasları sımsıkı gerilmiş bir halde.</p>

  <p>“Peki bu nereye kadar böyle devam edecek?” diye sordu Sal. “Bu tür baş belası baskınlar, ufak çaplı seferler genellikle ne kadar sürer?” Cevap vermeye gerek duymadan, ateş püsküren gözlerle ona bakmakla yetindi Taince. Bunun üzerine, “Ortalama yarım gün,” diyerek kendi cevabını kendi verme yoluna gitti Sal. “içinde bulunduğumuz şu durumda ise, bir gecede bitecek belki de. Bu süre zarfında biz normalde olamayacağımız bir yerdeyiz, kendimizi istemeden burada bulmuşuz, bolca vaktimiz de var... Fırsat varken neden etrafa şöyle bir göz atmayalım ki?”</p>

  <p>“Çünkü, adı üstünde, burası Yasak Bölge,” diye kesip attı Taince. “Alın size sebep.”</p>

  <p>Az çok endişeye kapılan ama bir yandan da bu didişmeden kendilerine eğlence çıkaran Fassin ve Ilen birbirlerine baktılar.</p>

  <p>“Yapma ama, Taince!” dedi Sal, ellerini isyankâr bir şekilde sallayarak. “Hayat zaten riskten ibaret. Burada geçireceğimiz zamanın hakkını verelim. Haydi, bırak inadı!”</p>

  <p>“Aracın yanından bir yere ayrılmak yok,” diye tekrarladı Taince, şaşmaz bir tonda.</p>

  <p>“Bağlı olduğun şu programdan bir saniyeliğine kopmaya ne dersin?” diye sorup destek arayan gözlerle diğer ikisine bakarken Sal’ın sesinde samimi bir sıkıntı okunuyordu. “Şu bildik otoriter, bürokratik, her şeye aşırı tepki veren, hayatın her alanını çitle çevirip bölgelere ayrıştırma derdindeki askeri zırvalığı bir kenara koyarsak, buranın niçin yasaklı olduğuna dair içimizde tek bir sebep gösterebilecek olan var mı?”</p>

  <p>“Belki de onlar bizim bilmediğimiz bazı şeyler biliyordur,” dedi Taince.</p>

  <p>“Haydi ama, buna cidden <i>inanıyor olamazsın!</i>” diyerek yine karşı çıktı Sal. “Onlar hep böyle olduğunu ileri sürmez mi zaten?”</p>

  <p>“Dinle,” dedi Taince sakin bir sesle. “Hava aracımızın sistemlerinin düşmanlar tarafından tespit edilmesi ve dolayısıyla hedef alınmamızla ilgili söylediklerinde haklısın, bu yüzden de her saat başı geminin yanından ayrılıp geminin gövdesindeki yarığın olabildiğince yakınına gitmek üzere gönüllü oluyorum; sinyal kırıcı uydular bir kez etkisiz hale getirildi mi, o noktada telefon çalışabilir gibime geliyor.”</p>

  <p>“Tamam,” dedi Sal, hava aracının yarı beline kadar girdiği bir diğer dolabını kurcalayarak. “Sen aynen dediğin gibi yap. Ama ben hayatta insanın karşısına ancak bir kez çıkacak böylesi bir fırsatı kaçırmayacağım ve etrafta dolaşıp kendine özgü bir büyüleyiciliğe sahip bu yabancı sanat eserini inceleyeceğim. Eğer dehşete kapılmış bir halde çığlık attığımı duyarsanız bilin ki her enkaz temizleme ekibinin adeta bir kuralı yerine getirircesine gözden kaçırdığı ve uyanıp karnının o dayanılmaz açlığını gidermeye karar vermek için geride kalan yedi bin yıllık süre içinde herhangi bir anı değil de tam bu akşamı seçen yabancı bir uzay canavarının pençelerine, avını emip posasını tüküren duyargalarına veya... gagasına düştüm.”</p>

  <p>Derin bir nefes alan Taince hava aracından birkaç adım uzaklaştı ve diğerlerine dönüp şöyle dedi: “Pekâlâ, görünen o ki bunu bir acil durum olarak değerlendirmemiz gerek.” Siyah renkli giysisinin ceplerinden birine elini daldırdı ve geri çıkardığında koyu gri tonlarda küçük bir nesne tuttuğunu gördüler.</p>

  <p>İnanmayan gözlerle bakakaldı ona Sal. “O şey de ne oluyor şimdi? Bir silah mı? Beni vurmaya niyetin yok, değil mi Taince?”</p>

  <p>Hayır der gibi başını iki yana sallayan kız elindeki aygıtın yan kısmındaki bir şeye başparmağıyla bastı. Anlık bir duraklamanın ardından kaşlarını çatıp elindeki şeye yakından baktı Taince. “işin aslı,” dedi sonra, “şu an için sizi yerel Muhafızlara ispiyonlamakla bile tehdit etmiyorum, en azından gerçek zamanda.” Bir nebze rahatlamış gibi görünse de, aracın dolabını kurcalayıp da bulduğu şeyi gözler önüne sermekten hâlâ kaçınıyordu Sal. Usanmış bir edayla başını sallayan Taince kafasını geriye atarak onları çevreleyen mağaramsı geminin tavanındaki karanlığa çevirdi gözlerini. Sonrasında ise diğerlerinin daha rahat görebilmesini sağlamak için elindeki küçük gri şeyi kaldırıp havada tuttu. “Bu gördüğünüz bebek,” diye açıklamaya girişmişti bir yandan, “beni gezegenin karşı ucundaki bir çocuğun ıvır zıvır dolabına tek hamlede şutlayabilecekken, halen evrensel bir arka fon arayışında olduğu için bunu yapmıyor.” Kızın asabı bozulmuş veya öfkeye kapılmıştan ziyade kafası karışmış bir görüntüsü olduğunu düşündü Fassin. (Aynı şey kendi başına gelmiş olsa, utancından yerin dibine geçerdi ve bunu da yedi düvele belli ederdi.) Hâlâ yukarıyı izlemekte olan Taince içinden bir şeyleri onaylarcasına başını salladı. “Çok etkileyici.” Ardından, havada tuttuğu elini geri indirdi.</p>

  <p>Yeniden söze başlamadan önce boğazını temizledi Sal. “Taince, sende gerçekten de <i>silah</i> mı var? Bunu bilmem lazım çünkü şu gördüğün dolaptan bir silah çıkarmak üzereyim ve seni tetiği çekmek için ürkütücü derecede hevesli görüyorum.”</p>

  <p>“Evet, silahım var,” oldu kızın yanıtı. “Ama söz veriyorum, seni vurmayacağım.” Suratında yapmacık bir gülümsemeyle devam etti sözlerine. “Dahası, bu koca şeyin bağırsaklarını incelemek üzere başını alıp gitmek istiyorsan, seni durdurmaya yeltenmeyeceğim. Artık kocaman adam oldun. Eylemlerinin sonucundan kendin sorumlusun.”</p>

  <p>“Nihayet,” dedi Sal tatmin olmuş bir şekilde, aynı anda sade ama etkili bir görünümü olan bir CR tabancasını dolaptan çıkarıp belindeki kemere takarak. Tüm gruba hitaben “Arka taraftaki kargo bölmelerinde yemek, su, rulo haline getirilmiş uyku tulumları, yedek giysiler ve benzeri şeyler var,” derken bir yandan da ceketinin omuz kısımlarına sınırlı güce sahip aydınlatma yamaları iliştiriyordu. “Şafak sökmeye yakın geri dönmüş olurum.” Birden çok girişi bulunan bir haberleşme aygıtını kulağına geçirdikten sonra diğerlerine bakıp gülümsedi. “Evet, iç saat hâlâ çalışıyor.” Sırayla her bir arkadaşının gözünün içine baktı. “Hey, muhtemelen orada görülmeye değer hiçbir şey yoktur; bir de bakarsınız ki bir saate kalmaz geri dönerim.” Diğerleriyse bu yorum karşısında cevap vermeksizin ona bakmakla yetindi. “İçinizde benimle gelmek isteyen biri daha olmadığına emin misiniz?” diyerek son bir teklif attı ortaya. Ilen ve Fassin dönüp birbirlerine baktılar. Taince ise “Öyle olsun bakalım, ama beni bekleyeceksiniz diye uykunuzdan olmayın sakın,” deyip oradan uzaklaşmak üzere arkasını dönen Sal’den bir an olsun ayırmamıştı gözünü.</p>

  <p>“Belli ki sen buna çok önceden ve eksiksiz hazırlanmışsın,” dedi Taince usulca.</p>

  <p>Anlık bir tereddüt geçiren Sal ağzı hayretle açılmış bir halde yeniden onlara doğru döndü. Fassin ve Ilen’e birer bakış fırlattıktan sonra kocaman açılmış gözlerini Taince’ye odakladı. Elini havada sallayarak bulundukları yere epey uzak bir mesafede, üstelik başları üzerinde alabildiğine uzanıp giden uzay boşluğunun adeta sınırı denebilecek kadar yukarıda yer alan gemi gövdesindeki yarığı işaret etti. “Ah Taince, Taince,” dedi derin bir iç geçirerek. Sözlerine devam etmeden önce bir elini kalın siyah saçlarının arasından geçirdi. “Orduda sizden tam olarak ne ölçüde paranoyak ve şüpheci olmanız bekleniyor?”</p>

  <p>“Unutma ki bizim savaş gemilerimizi babanın şirketi inşa ediyor, Saluus,” dedi kız. “Temkinli olmak hayatta kalma yolunda yeri doldurulamaz bir stratejidir.”</p>

  <p>“Ah-haa, bak işte bu defaki çok ucuz bir numara oldu, Taince.” Hafiften alınmış bir hali vardı Sal’ın. “Ama ben ciddiyim. Gel haydi.” Çileden çıkmış bir halde eliyle sırt çantasını şaplattı birkaç kez. “Lanet olsun be kadın, bineceğimiz aracın gerekli acil durum ekipmanını da içermesini temin etmemiş olsaydım beraberimizde uygun miktar ve nitelikte erzak ile diğer malzeme olmaksızın ücra bir çölün derinliklerine yapılacak bir seyahatte sana pilotluk yapmaya beni ikna etmek için kulaklarımı çiğnemen gerekirdi!”</p>

  <p>İfadesiz bir suratla olduğu yerde bir süreliğine daha dikilip onu izledi Taince. “Orada gezerken kendine dikkat et, Sal.”</p>

  <p>Nihayet rahatlayarak, başını evet der gibi salladı Sal. “Siz de dikkatli olun,” dedi sonra. “Yakında görüşürüz millet.” Bir yandan dişleri arasından sırıtarak, hepsini kapsayacak son bir bakış attı onlardan yana. “Sizin için yapmayacağım şey yoktur ve benzeri laf salatası içeren alışıldık veda konuşmamı yaptım sayın.” Onlara el sallayarak aylak adımlarla uzaklaşmaya koyuldu.</p>

  <p>“Dur bir dakika,” dedi Ilen o an. Sal bir kez daha durup arkasını dönmek durumunda kalmıştı. Yanında getirdiği ufak sırt çantasını hava aracından kapıp geldi kız. “Ben de seninle geleceğim, Sal.”</p>

  <p>Bu kez ağzı şaşkınlıktan beş karış açık kalan, Fassin’di. “Nasıl yani?” derken sesi dehşete kapılmış bir oğlan çocuğununki gibi zorlukla duyuluyordu. Görünüşe göre kimse de duymamıştı zaten onu. Bir defalığına da olsa, buna memnundu. Taince ise hiçbir tepki vermedi.</p>

  <p>Bu gelişme karşısında gülümseyen Sal, “Emin misin?” diye sordu kıza.</p>

  <p>“Senin için bir sakıncası yoksa tabii,” dedi Ilen.</p>

  <p>“Bana uyar,” dedi Sal sakince.</p>

  <p>“Sana ayak bağı teşkil etmeyeceğime emin misin?”</p>

  <p>“Tabii ki de eminim.”</p>

  <p>“Böyle güvenilmez bir ortamda hiç kimse tek başına araştırmaya çıkmamalı, değil mi?” dedi Ilen. “Haksız mıyım?” derken ondan tarafa bakmasıyla beraber onay verir anlamda başını salladı Taince. “Kendine çok dikkat et.” Fassin’in yanağına bir öpücük kondurup Taince’ye göz kırpan Ilen, hava aracını indirdikleri hafif çukurluğu birkaç adımda çıkarak Sal’ın yanına yöneldi. Sonra ikisi birlikte el sallayıp yola koyuldular. Kızılötesi görüş cihazını kullanarak onların peşi sıra bir süre bakan Fassin, ayak izlerinin zayıf lekelerinin her birinin belirmesinin üstünden bir saniyeden az zaman geçmişken sönükleşip kaybolarak zemin boyunca uzaklaşışını seyretti.</p>

  <p>“O kızı asla anlayamadım,” dedi Taince, sesine durumu pek de kafaya takmıyormuş gibi bir tını vermeye çalışarak. Sonra Fassin ve o bir an için birbirlerine baktılar. “Biraz kestirsen iyi olur,” dedi kız, başıyla hava aracını işaret ederek. Burnunu karıştırıp parmağına baktı sonra. “Sinyal gelip gelmediğine bakmak için gövdedeki yarığın yanına gideceğim zaman uyandırırım seni.”</p>

  <p class="orta1"><b>•</b></p>

  <p class="girintisiz">İyice loşlaştırılmış olan odanın bir yerlerinde mekânlara güzel koku yaymak için başvurulan türden bir tomurcuğun hafifçe patladığı duyuldu ve —bir süre sonra— burnuna oldum olası Güz Evi ile özdeşleştirdiği bir çiçek aroması olan <i>Orchidia Noctisia</i><a id="k3" href="../Text/dipnotlar.xhtml#a3"><sup>[3]</sup></a> kokusu geldi. Bu sessiz odada çok az hava hareketi olduğuna göre tomurcuk yakınlarda bir yerde süzülüyordur, diye tahmin yürüttü içinden. Gerçekten de, başını usulca kaldırınca, akşam yemeklerini getirmekte kullanılan servis arabası ile yatak arasında, havada yukarıdan aşağı doğru ipek yumuşaklığıyla süzülerek düşmekte olan ve o mesafeden bakılınca ince ve şeffaf bir çiçeği andıran küçük bir şekil seçti gözleri. Sonra başını indirip gerisingeri Jaal’in omzuna yasladı.</p>

  <p>“Mmm, ne diyorduk?” diye sordu kız, uyku ile uyanıklık arasında gidip gelen bir sesle.</p>

  <p>“Şehirdeyken arkadaşlarından hiç buluştuğun oldu mu?” diye sordu Fassin, Jaal Tonderon’un o altın renkli upuzun saçları içinden nazikçe çekip parmağına doladığı bukleyle oynamayı bırakarak kızın kızıla çalan kahve tondaki boynunun ense kısmına burnunu dayayıp onun kokusunu bütünüyle içine çekmeden hemen önce. Bunun üzerine kalçaları bir çeşit titreme nöbeti geçiren kız uzandığı yerde kımıldanıp kendini ona iyice yasladı. Oysa adam vücudunu onunkinden bir nebze olsun ayıralı uzun süre olmamıştı; yine de hoş bir duyguydu bu.</p>

  <p>“Ree ve Grey ve bir de Sa ile buluştum,” dedi kız, sesi iyiden iyiye uykulu bir havaya bürünerek. “Alışveriş işini aradan çıkardık. Sonra Djen ve Sohn da bize katıldı. Ardındansa Dayd, Dayd Eslaus. Ha, bir de Yoaz. Yoaz Irmin’i hatırlıyorsun, değil mi?”</p>

  <p>Kızın boynundan ufak bir ısırık almasıyla beraber hafifçe ciyaklayıp vücudunu kendine doğru çekti Jaal. “Çok uzun zaman önceydi o,” dedi Fassin kıza.</p>

  <p>Kız bir elini arkaya uzatıp adamın bedeninin açıkta kalmış olan yan kısmını boydan boya okşadı, sonra da poposuna pıt pıt vurdu. “Ama ilişkinizin hatırasının onun belleğinde canlılığını halen koruduğunu söyleyebilirim, hayatım.”</p>

  <p>“Öyle mi?” dedi adam. “Aynı şey benim için de geçerli.” Bu söze karşılık poposuna okkalı bir şaplak yedi bu defa. Sonra birbirlerine yeniden kenetlendiler; kız az önce yaptığı sıvazlama hareketini adamın kalçasında tekrarlayınca gitme vakti gelene kadar biraz daha sevişmeye yetecek zaman olup olmadığını düşündü Fassin.</p>

  <p>Onun suratını görebilmek için yattığı yerde döndü kız. Jaal Tonderon’un yuvarlak hatlı yayvan bir yüzü vardı ama bu durum onu daha da güzelleştiriyordu. İki bin yıldan bu yana aİnsan topluluğunun yüzleri ağırlıklı olarak sahiplerinin görünmesini istediği gibi görünüyor, doğum öncesi süreçte rahimde edindikleri az çok güzelliğin bahşettiği tatmin veya o güzelliğe karşı duyulan kayıtsızlığı ya da sahipleri tarafından sonradan belirlenmiş olan o elden geçirilmiş hususi görünümü sergiliyordu. İçlerinde çirkin denebilecek yegâne insanlar, belirgin bir surat ifadesine sahip olanlardı.</p>

  <p>Herkesin güzel olabileceği ve/veya ünlü tarihi şahsiyetlere benzeyebileceği bir çağda (yakın zamanın ünlü kişilerine aşırı benzeme durumuyla ilgili kanunlar bile yürürlüğe konmuştu artık), asıl ilginç kabul edilen yüzler ve vücutlar, sadeliğe ve yalınlığa olabildiğince yakın sularda yüzenler ve hatta mümkün mertebe çirkin görünüp de yine de yanına kâr kalanlardı. Gerçek hayatta güzel olup da resmedildiğinde aynı derecede hoş görünmeyen veya gerçeğe yakın tablolarda iyi görünüp de ekranda aynı etkiyi yaratamayan ya da uykudayken hiç de cazip bir görüntüsü olmayıp hareket haline geçince nefes kesici bir görünüme kavuşan veya sadeliğini ancak o kişi gülümseyinceye kadar koruyabilen yüzlerden söz ediyordu insanlar.</p>

  <p>Jaal ise —kendi deyimiyle— komisyonca tasarlanmış bir suratla doğmuştu: Ahenkten uzak, organların birbirine normalde olması gerekenden daha bitişik durduğu, hiçbir unsurun bir diğeriyle uyuşmadığı bir suratla. Buna rağmen, fizyonomisi, kişiliği ve genel surat ifadesinin oluşturduğu bütün sayesinde olacak ki, onunla tanışan hemen herkesin gözünde dayanılmaz bir çekiciliği vardı. Fassin’in kendine sakladığı kişisel tahmine göre Jaal’inki hâlâ tam olarak oturmamış, olgunlaşmayı bekleyen bir surattı ve kız orta yaşlı biri olduğunda şimdikinden çok daha güzel bir hal alacaktı. Kızdan kendisiyle evlenmesini istemesinin sebeplerinden biri de buydu zaten.</p>

  <p>El ele verip geleceğe umutla bakabileceklerine ve birlikte uzun bir yaşantı sürebileceklerine dair her türlü dayanağa sahipti Fassin; üstelik onlarınki gibi bir meslek dalında evlenmek —ki en önemli kâhin evlerinden ikisi arasındaki bağları pekiştirmesi dolayısıyla her iki tarafın bağlı olduğu klanların bu evliliğe büyük bir hevesle onay vereceği kesindi— gayet mantıklı bir iş kabul edildiğinden, eşiyle paylaşacağı böylesine uzun soluklu bir ömre giden yolu açmak son derece sağduyulu bir hareket olurdu.</p>

  <p>Şu da var ki, her ikisi de Yavaş Kahin unvanına sahip Fassin ile Jaal’in müşterek yaşantısı bazı diğerlerininki kadar uzun sürmeyebilirse de kendi çağdaşları olan kişilerin büyük çoğunluğununkine oranla kesinlikle daha uzun vadeye yayılacak ve üstelik temelinden farklı olacaktı tabii; uzun süren bir araştırmanın oldukça ağır işleyen sürecinde kâhinler kelimenin tam anlamıyla geç yaşlanırdı ve her ne kadar rekorun altında kalsa ve (neyse ki, doğal olarak) henüz limitine dayanmamış olsa da, Slovius Amca’nın geride bıraktığı on dört yüzyılı gölgede bırakmak pek zor olmasa gerekti. Birbirini eş veya sevgili olarak benimseyen kâhinler gerek yavaş-süreli gerekse normal akışındaki yaşantılarını tarafların karşılıklı duygusal bağı yitirmesine yol açmayacak ve birbirleriyle olan uyumlarını zedelemeyecek şekilde bir plan dahiline oturtmalıydılar. Fassin’in eski danışmanı ve eğitmeni Tchayan Olmey’in yaşamı bu türden öngörülememiş bir kesinti yüzünden rayından çıkmış ve onu eski aşkından koparıp yarı yolda bırakmıştı.</p>

  <p>“Yolunda gitmeyen bir şey mi var?” diye sordu Jaal adama.</p>

  <p>“Hiç, şu görüşme işi kafamı kurcalıyor sadece.” Odanın karşı duvarında asılı duran antika saate göz attı.</p>

  <p>“Kiminle olacak bu görüşme?”</p>

  <p>“Bunu söyleyemem,” dedi kıza. Buluşmalarının ardından bir röportaja yetişmek üzere ondan ayrılması gerekeceğinden Jaal’e daha onu aşağıdaki vadide bulunan evlerinin araç kalkış-iniş limanında mekiğin dışına ilk adımını attığındaki karşılaşmalarında bahsetmişti gerçi, ama kız ona başkentten son dedikoduları ve Feem Teyzesi ile Khustrial Klanı’na mensup şu çocukla ilgili skandalı anlatmakla o kadar meşguldü ki, bu konunun ayrıntılarını kendisine soracak zaman bulamamıştı. Kızın duş alması, birlikte akşam yemeği yemeleri ve sonrasında halledilmesi gereken çok daha acil meseleler, sıralamada önceliği alıvermişti.</p>

  <p>“Söyleyemez misin?” dedi kız, kaşlarını çatmış bir halde yattığı yerde daha da adamdan yana dönüp bunu yaparken esmerce memelerinden birini onun kahverenginin açık bir tonunu taşıyan göğsüne yaslayarak. Daha önce de pek çok kez yaptığı gibi, bu kızın etrafında onu çevresine nazaran daha solgun gösteren bir hale var adeta, diye geçirdi içinden... “Oh, Fass,” dedi Jaal, huzursuz bir sesle, “bana bu işin ardında bir kız olduğunu söylemeyeceksin, değil mi? Hele ki bir <i>hizmetçi</i> kız? Yasak çiğnemenin zevkine mi varmaya çalışıyorsun, hem de evliliğimizin hemen <i>öncesinde?”</i></p>

  <p>Bunları söylerken gülümsüyordu kız. Adam da ona sırıtarak karşılık verdi. “Can sıkıcı olduğunu biliyorum. Ama o görüşmede hazır bulunmak zorundayım. Kusura bakma.”</p>

  <p>“Gerçekten de söylemeyecek misin?” Kız başının duruş şeklini değiştirince sarı saçları adamın bir omzuna döküldü. Saçların dokunuşunun verdiği his görüntüsünün verdiğinden bile daha hoştu.</p>

  <p>“Gerçekten öyle,” diye kısaca cevap verdi adam.</p>

  <p>Bir şeyler planlar gibi gözlerini onun ağzına dikmişti Jaal. “Gerçekten mi?”</p>

  <p>“Şey,” dedi adam diliyle dudaklarını ıslatarak. “İşin içinde herhangi bir kız olmadığı konusunda seni temin edebilirim.” Kız iştahla onun ağzına bakmayı sürdürüyordu. “Jaal, hayatım, söyler misin lütfen, deminden beri gözünü ayırmadığın o yerde yabancı bir cisim mi var?”</p>

  <p>“Hayır yok,” dedi kız, kendi ağzını adamınkine doğru kaydırırken, “en azından şimdilik.”</p>

  <p class="girintisiz1">“Siz, Ulubis yıldızı ve bağlı sistemlerinden Nasqueron gaz-devi gezegeni ’glantine ayı Bantrabal Kâhinler Klanı’na mensup Fassin Taak mısınız?”</p>

  <p>“Evet, doğru.”</p>

  <p>“Burada herhangi bir projeksiyon yansıtması veya benzeri bir temsil yöntemine başvurmaksızın fiziken mi bulunuyorsunuz?”</p>

  <p>“Kesinlikle.”</p>

  <p>“Halen Bantrabal Klanı’nın mevsimlik evlerinde ikâmet etmekte olup, halihazırda uydu ayı Üçüncü Öfke’yi merkez alıp çalışmalar yürüten bir Yavaş Kâhin misiniz?”</p>

  <p>“Aynen öyle.”</p>

  <p>“Güzel. Fassin Taak, sizinle bu cihaz arasında yapılacak olan tüm görüşmeler en katı gizlilik ve karşılıklı güven ilkeleri çerçevesinde gerçekleşecektir. Sizden bu kurallar bütününe uymanız ve konuşulacak konularla ilgili başka hiç kimseye, sizden yerine getirmeniz istenecek olan herhangi bir faaliyet ve peşine düşmeniz talep edilecek olan herhangi bir hedef doğrultusunda kaçınılmaz olarak ihtiyaç duyacağınız bilgi alışverişi dışında en ufak detay vermemeniz beklenmektedir. Bütün bu saydıklarımızı anlıyor ve onaylıyor musunuz?”</p>

  <p>Cevap vermeden önce bu meseleyi kafasında bir süre tarttı Fassin. Projeksiyon konuşmaya henüz başlamışken karşısındaki bu içi kor gibi yanıp etrafa parıltılar saçan kürenin Plazmik bir varlığa (daha önce onlardan biriyle karşılaştığından değil, orada burada gördüğü resimlerden varmıştı bu kanıya) çok benzediği fikri bir anda zihninde uyanmış, bu anlık dikkat dağılması da konuşmayı takip etmesine ve söylenenlerin taşıdığı manayı tam olarak algılamasına engel olmaya yetmişti. “Doğrusunu isterseniz, hayır. Bakın, özür dilerim, ama inanın şey yapmaya çalışmıyorum...”</p>

  <p>“Kayıt tekrarlanacak...”</p>

  <p>Güz Evi’nin en üst katında, dairesel şekli sayesinde tüm yatay yönleri görebilecek bir konuma ve insana heyecan verir nitelikte şeffaf bir tavana sahip, bu görüşme için adamakıllı boşaltılmış genişçe bir mekan olan ana görüşme salonundaydı Fassin. O an için odanın içindeki eşyalar onun oturması için ayrılmış tek bir koltuk ile yuvarlak hatlı pırıldayan bir gaz kütlesinin havada adeta asılı kalmasını sağlamak üzere bu topun altına yerleştirilmiş metalik görünümlü güdük bir silindirden ibaretti. Yerdeki silindirden çıkan kalın bir kablo ise salon zemininin ortasına dek uzanıp oradaki bir kapaktan içeri giriyordu.</p>

  <p>Gaz küresi az önce söylemiş olduğu şeyleri aynen tekrarladı. Bu defa, söyleyeceklerini öncekine oranla daha ağır bir tempoyla aktarmış, ama bunu yaparken onca lafı tekrarlama lütfunda bulunmaya mecbur bırakılmaktan kaynaklanan herhangi bir sinir belirtisi ortaya koymamıştı. Düz ve aksansız olan sesinde belli bir şahsın izlerini yakalamak yine de mümkündü; seçilmiş bir kişinin sesi kopyalanmış, sonraysa karakteristik özelliğini pekiştiren genel ifadelerin, edaların ve dışavurumların hepsinden olmasa bile büyük çoğunluğundan arındırılarak kalıp olarak kullanılmıştı sanki.</p>

  <p>Aktarılan mesajı dikkatle dinleyen Fassin, “Tamam; evet, söylediklerinizi anlıyor ve de onaylıyorum.”</p>

  <p>“Güzel. Bu cihaz Mercatoria Yönetimi tarafından özel olarak görevlendirilmiş, Bakanlık-altı düzeyde, Egemenlik’in teveccühü ile olağanüstü yetki tanınmış, Mühendislik departmanına bağlı Kıdemli Mühendis seviyesindeki geçit taşıyıcı Mühendisgemisi <i>Est-taun Zhiffir</i> aracılığıyla nakledilmiş bir elçi projeksiyonudur. Gerçekte öyle olmadığı halde duyarlı hareket etme yetisine sahiptir. Bunu anlıyor musunuz?”</p>

  <p>Bu sözler üzerine de bir süre düşünen Fassin nihayet anladığına kanaat getirmiş olacak ki, “Ah-ha,” dedi ve ardından projeksiyon aygıtının gündelik konuşma diline has bu tür onaylama tümcelerini anlayıp anlamadığını düşündü. Belli ki anlıyordu.</p>

  <p>“Güzel. Kâhin Fassin Taak, siz burada kıdem bakımından Şeriflik Oculası’ndan sonra ikinci geliyorsunuz. Size verilecek olan onursal rütbe...”</p>

  <p>“Durun bir dakika!” Fassin oturduğu koltukta az kalsın havaya zıplayacaktı. “Ne dediniz?”</p>

  <p>“Onursal rütbeniz...”</p>

  <p>“Hayır hayır, yani, neyden sonra <i>ikinci</i> sıradayım dediniz?”</p>

  <p>“Şeriflik Oculası. Size bahşedilecek olan onursal rütbe...”</p>

  <p>“Şeriflik mi?” dedi Fassin, sesini kontrol altında tutmak için büyük çaba harcayarak. “Demek <i>Ocula,</i> ha?”</p>

  <p>“Doğru.”</p>

  <p>İçinde yaşadıkları, Culmina’dan ilham alan şu son çağın o aşırı süslü ve bilhassa birer labirent misali dolambaçlı inşa edilmiş güç yapıları, en az sekiz ana türün ve buna ek olarak Yolcu ırklardan oluşan çok geniş alt-kategorilerin isteklerini bir araya getirmesi ve onlara kısıtlar dayatması yanı sıra, (kendi iddialarına göre) kapsam ve de ihtirasları bakımından ciddi farklılıklar gösteren daha alt seviyedeki çeşitli uygarlıkları “uygun yere yerleştiriyor,” bütünüyle yabancı bir tür olan Ötekileri en azından çevresel olarak etki altında bırakıyor, insanların —ya da en azından içlerinde aklı az çok çalışıp da bu gibi konularda fikir yürütebilenlerin— isminin anılmasına bile saygının korkunun gölgesinde kalmış bir şekliyle yaklaşma eğiliminde olduğu pek çok örgüt ve kurum bulunduruyordu.</p>

  <p>Şeriflik en az aşırıya kaçan örnekti belki de; insanların ona saygı duyduğuna rastlanabilirdi —içlerinden birçoğu onun amaç ve işlevini fazlasıyla sıkıcı bile buluyordu— ama pek azı ondan korkardı. Bir zamanlar Bilgi Teknolojisi adıyla anılan şeyin yönetimini ele almış olan teknisyen ve kuramcıların oluşturduğu yan askeri bir Tarikat/öğreti/fakülte denebilirdi onun için ve bu işlevsel mirastan dolayı da, öncekine kıyasla daha az odaklanmış olmakla beraber, varlığını Savaş sonrası döneme sarkıtabilmiş yapay zekâ teknolojilerinin hizmeti kabul edilebilir gerekçelerle sınırlanmış artıklarıyla ilgilenirdi.</p>

  <p>Yedi binyıl önce meydana gelen Makineler Savaşı, yapay zekâların büyük çoğunluğunun galaksi yüzeyinden silinip atılmasıyla sonuçlanmış ve onu izleyen süreçte Culmina’nın telkiniyle —ve yine Culmina tarafından dayatılarak— yürürlüğe konan barış süreci, yapay zekâ teknolojileri üzerinde çalışılmasını yasaklamakla kalmayıp halen etrafa dağılmış vaziyette varlığını korumayı sürdürdüğünden kuşkulanılan yapay zekâ kalıntılarının avlanması hususunda tüm yurttaşların yardımını ve katkısını talep eden bir rejimin temellerini atmıştı. Dinsel dogmaları kucaklayan bir askeri yönetim anlayışı çerçevesinde şekillenmiş bir örgütsel yapı olan Şeriflik, ister kazara isterse planlı programlı ama her halükarda bünyesinde barınan ve birbirinden bağımsız faaliyet gösteren çeşitli toplulukların devredışı bırakılmasına ya da sökülüp tecrit edilmesine neden olacak ölçüde hayati kabul edilen ve “duyarlı hale gelme” veya “duygu edinme” şeklinde tabir edilen durumun arz ettiği tehlikeye az çok yakınlaşmasına sebep olacak denli karmaşık Bilgi Teknolojisi sistemlerinin sürekliliğini, yönetimini ve bakımını sağlamakla görevlendirilmişti.</p>

  <p>Varlığını daha ziyade çevresine korku salmak üzerine şekillendirmiş bir diğer Tarikat olan Cessoria Arınmışları ise hem yapay zekâların kendisini hem de onlara benzer yenilerini imal etmeye teşebbüs eden veya mevcutları korumaya, onlara barınak sağlamaya ya da herhangi başka bir yolla onlara yardımda bulunmaya yeltenen insanları avlayıp yok etmek üzere kurulmuştu. Ama bu durum, Şeriflik’in kendi bünyesinde, üstlendiği görevler, izlediği yöntemler ve hatta benimsediği felsefe Arınmışlarınkiyle kayda değer ölçüde çakışan bir İstihbarat departmanı —Şeriflik Oculası— oluşturulmasını engelleyememişti. İlk bakışta buna gösterilebilecek hiçbir sebep bulamadığı halde Fassin’e de teşkilatına katılması emredilmekte olan, ismi etrafındaki gizem perdesiyle insana biraz korkutucu gelen şu birim de işte bu aynı Ocula’ydı.</p>

  <p>“Ocula mı?” dedi Fassin. “Ben mi? Buna kesinlikle emin misiniz?”</p>

  <p>“Hem de kesinlikle.”</p>

  <p>Teknik açıdan, başka seçeneği yoktu. Mesleklerini icra etmelerine izin verilebilmesi için, kâhinliğin, daha alışıldık altbölüm kategorilerine dahil edilmeye uygun olmayıp da Mercatoria’ya faydası dokunanları ifade etmekte kullanılan geniş kapsamlı bir terim olan Çeşitlilik dizini içinde resmen tanınmış bir meslek olması şarttı ve bundan dolayı da, kâhinler Mercatoria’nın mutlak otoritesi ve kontrolüne tabi olup, uygun şekilde yetkilendirilmiş ve kıdem bakımından yeterince üstün rütbeye sahip herhangi biri tarafından verilecek her tür emri yerine getirmeyi ta baştan taahhüt etmiş sayılıyordu.</p>

  <p>Ama gerçekte durum asla böyle cereyan etmiyordu. Bantrabal Klanı’nın iki bin seneye yaklaşan geçmişinde herhangi bir klan mensubunun barış zamanı kıdem bakımından ikincil konuma düşürüldüğünü hatırlamıyordu Fassin. Peki neden şimdi böyle bir şeye ihtiyaç duyuluyordu? Ve üstelik neden kendisi seçilmişti?</p>

  <p>“İzin verirseniz brifinge devam edebilir miyiz?” diye sordu parıldayan küre. “Konu önemli de.”</p>

  <p>“Şey, tabii, devam edelim, yalnız bazı sorularım olacak.”</p>

  <p>“İlgili tüm sorular yerli yerinde ve uygun şekilde yanıtlanacaktır,” dedi küre ona.</p>

  <p>Söylenenleri zihninde irdelemeye çalışıyor, kendi kendine soru yağdırıyordu Fassin. Gerçekten de bunu kabul etmek zorunda mıydı? Emre karşı gelmenin yaptırımları nelerdi acaba? Rütbe indirimi mi? İstifaya zorlanmak ya da aforoz edilmek mi? Kanundışı ilan edilmek mi yoksa? Veya, ölüm mü?</p>

  <p>“O halde, kaldığımız yerden devam edelim,” dedi gaz küresi. “Kâhin Fassin Taak, şu an itibarıyla Şeriflik Oculası’na destek vermek üzere tayin edilmiş bulunuyorsunuz. Yetki sahibi üstlerinizce gerek görülmesi halinde kapsam dışında tutulacak istisnalar saklı kalmak koşuluyla; güvenlik temizliğine yönelik hizmetlerden sorumlu geçici yüzbaşılık fahri rütbesi, kıdem ve disiplinle ilgili alanlardan sorumlu binbaşılık fahri rütbesi, ödüllendirme hizmetlerinden sorumlu generallik fahri rütbesi, seyahat-öncelik alanından sorumlu mareşallik fahri rütbesi ile donatılacaksınız. Bu mesajı size iletmekte olan cihaz şu âna kadar söylenenler üzerinde müzakere etme becerisine sahip değildir. Size iletilen bilgilerin şimdiye kadarki kısmını onaylıyor musunuz?”</p>

  <p>“Hayır yanıtı vermem durumunda ne olur?”</p>

  <p>“Cezalandırma işlemleri uygulanır. Bu yaptırımların sizi hedef alacağı kesin olmakla beraber, yansımalarından muhtemelen Bantrabal Klanı ve belki de ’glantine’deki tüm Yavaş Kâhinler de etkilenir. Ayrıntıları görüşmemiz sırasında size sunulmuş olan destek yetkilendirmesini kabul edilebilir buluyor musunuz?”</p>

  <p>Kapıldığı dehşet ve şaşkınlıktan ötürü elini farkında olmadan ağzına götürdü Fassin. Havada asılıymış gibi duran bu pırıltılı gaz yumağı az önceki açıklamasıyla sadece kendisini, klanını ve bütün uşakları ile diğer bağlı çalışanlarını da kapsama alarak iyice dallanıp budaklanacak şekilde tüm ailesini değil, galaksi çapında varlık gerekçesini Ahali Çalışmalarına bağlamış en önemli üç veya dört merkezden birine yurt teşkil eden sevgili gezegen-ayları üzerinde gerçekleştirdikleri o benzersiz öneme sahip incelemelerin başlıca odak noktasını da tehdit etmiş oluyordu! İşittikleri öyle korkunç, öyle aşırıydı ki, bütün bunlar koca bir şakadan ibaret olsa gerekti.</p>

  <p>Ümitsizliğin verdiği telaşla hafızasını harekete geçirerek Slovius’la, Verpych’le ve bu şakada payı bulunduğuna kesin gözüyle baktığı diğer herkesle o günün başından beri yaptığı konuşmaları tek tek hatırlayıp şu an yüzleşmekte olduğuna kıyasla daha kabul edilebilir bir başka senaryoda bağdaştırmak üzere birbiriyle ilintilendirmeye çalıştı Fassin: Halen bir düzine ışık yılı uzaklıktan yaklaşmakta olan geçit-taşıyıcı bir Mühendisgemisi aracılığıyla bağlantı kurduğu ürkünç derecede gelişmiş bir projeksiyonun ona hakkında sahip olduğu bilgiler alelade bir insanınkini geçmeyecek düzeyde olup Yönetim’in ve Mühendislerin gücünü de ardına almış bir Tarikat’a bağlı çalışan ve söylentiye göre hiçbir yasak tanımayan bir istihbarat birimine katılmasını emretmesiydi yüzleştiği vaziyet.</p>

  <p>“Ayrıntıları size sunulmuş olan destek yetkilendirmesini kabul edilebilir buluyor musunuz?” diye sorusunu tekrarladı küre.</p>

  <p>Veya belki de, diye düşündü Fassin, böyle yapılarak Bantrabal Klanı’nın bütünüyle dalga geçiliyor. Bunun bir şaka olduğundan buradakilerin hiçbirinin haberi yoktur belki. Sırf kendisini aptal yerine koymak ve korkutmak için bunca zahmete kim katlanırdı ki? Herhangi birini onun aleyhine böylesi bir tezgâhı kurmaya itecek kadar kendisine düşman etmiş olabilir miydi? Şöyle bir düşünecek olursa...</p>

  <p>“Ayrıntıları size sunulmuş olan destek yetkilendirmesini kabul edilebilir buluyor musunuz?” dedi küre yeniden.</p>

  <p>Fassin pes etti. Eğer şansı varsa tüm bunların bir şakadan ibaret olduğu ortaya çıkardı. Ama eğer şaka değilse, ona öyleymiş gibi yaklaşmak aptalca olduğu kadar son derece tehlikeli sonuçlar da doğurabilirdi.</p>

  <p>“Bu nezaketsiz ve nahoş tehditleriniz göz önüne alınacak olursa, pek bir tercih şansım yokmuş gibi görünüyor, sizce de öyle değil mi?”</p>

  <p>“Bunu olumlu yönde bir cevap olarak mı kabul etmeliyim?”</p>

  <p>“Sanırım öyle. Evet.”</p>

  <p>“Güzel. Sormak istediğiniz herhangi bir şey varsa, şimdi sorabilirsiniz, Kâhin Fassin Taak.”</p>

  <p>“Yetkilendirilmek için neden ben seçildim?”</p>

  <p>“Yapmanızın isteneceği şeyleri kolaylaştırmak ve sizden talep edilecek olan hedefleri başarmanıza yardımcı olmak için.”</p>

  <p>“Peki neymiş bu hedefler?”</p>

  <p>“Başlangıç olarak, ’glantine gezegen-ayının başkenti Pirrintipiti’ye gitmeniz gerekiyor, oraya varınca gemiye binip Ulubis sisteminin başlıca gezegeni Sepekte’nin başkenti Borquille’nin yolunu tutacaksınız ve onu takip eden safhayla ilgili yeni talimatlar bekleyeceksiniz.”</p>

  <p>“Peki ya sonrasında?”</p>

  <p>“Az önceki brifingde size tarif edilen türden görevler üstlenmeyi ve hedefler peşinde koşmayı umabilirsiniz.”</p>

  <p>“Ama neden? Tüm bunların ardında yatan nedir? Niçin bunlar özellikle benden isteniyor?”</p>

  <p>“Öğrenmek istediğiniz türde bilgiler bu cihaz tarafından size sunulmaya uygun değil.”</p>

  <p>“Peki niçin başka bir örgüt değil de, Şeriflik Oculası?”</p>

  <p>“Öğrenmek istediğiniz türde bilgiler bu cihaz tarafından size sunulmaya uygun değil.”</p>

  <p>“Bu emri kim verdi?”</p>

  <p>“Öğrenmek istediğiniz tür—”</p>

  <p>“Tamam, anladık!” diyen Fassin parmaklarını oturduğu koltuğun kolunda hiddetle tıklatmaya başlamıştı. Öyle veya böyle bu projeksiyonu görevlendiren birisi vardı ve cihaz, Mercatoria’nın rütbe ve kıdem hiyerarşisinden oluşan o devasa ağında tam olarak nerede konuşlandığını biliyor olmalıydı. “Bunu emreden kişinin rütbesi nedir?”</p>

  <p>“Yönetim: Şeriflik Ordu Grubu Kurmay Başkanı,” dedi küre. (Eh, bu da onu sıralamada bayağı üst bir noktaya oturtur, diye düşündü Fassin. Bu iş ne menem bir saçmalık, askeri palavra veya yabani kaz avı olursa olsun, verdiği kararlardan dolayı hesap sorulamayacak kadar yüksek mevkideki biri tarafından dayatıldığı kesin.) “Egemenlik: Başmühendis,” diye devam etti projeksiyon. (Aynı bir önceki gibi; şu Başmühendis unvanı, sözgelimi, Ordu Grubu Kurmay Başkanı kadar şaşaalı gelmiyordu gerçi kulağa, ama bütün bir galaksi meta-uygarlığını mekik dokur gibi birbirine bağlayan solucan deliklerini yapan, taşıyan ve yerleştiren Mühendislerin en üst rütbesini ifade ediyordu. Tür farkı gözetilmeksizin sadece gücün varabildiği son nokta kıstas alındığında, bir Başmühendisin bir Kurmay Başkanı’nı açık ara geride bırakması kuvvetle muhtemeldi.) “Omnokrasi:” dedi küre, sesinde açıklamalarının sonuna geldiğini ele veren bir tınıyla. “Pusulacı.”</p>

  <p>Oturduğu yerde ona öylece bakakaldı Fassin. Birkaç kez gözlerini kırpıştırdı. Beş karış açık kaldığını fark etmiş olacak ki, kapadı ağzını. Teni kopacakmışçasına geriliyordu sanki, hem de tüm vücudunda. Lanet olası bir Pusulacı mı? diye sordu içinden, yanlış işitmiş olup olamayacağını sorgulayarak. Culmina’dan biri mi emretmiş yani bunu?</p>

  <p>Bir Pusulacı, Mercatoria’nın sivil komuta yapılanmasının tartışmasız zirve noktasında otururdu. Bu unvana sahip olanların her biri galaksinin belli bir bölgesi —ki bu genelde bir yıldız kümesi veya küçük ve hatta kimi zaman büyük bir galaksi kolu gibi, tanımlanabilir sınırlara sahip bir alan olurdu— üzerinde mutlak güce sahipti. İçlerinde kıdem bakımından en geride olanı bile yüz binlerce yıldız, milyonlarca gezegen, milyarlarca yaşam alanı ve trilyonlarca sefil canlının akıbetinden sorumluydu. Tıpkı kendilerine bağlı çalışan Yönetim gibi onlar da kendi yetki alanındaki tüm diğer Egemenlik departmanlarına —Mühendisler, Tapınakçılar, Navarchy ve Birleşik Donanma— komuta ediyordu ve her zaman Culmina içinden atanırlardı. Kıdem bakımından bir Pusulacı’ya üstün kabul edilebilecek yegâne yönetsel unsur, daha da kalabalık bir Pusulacı grubuydu.</p>

  <p>Sakinleşmesi gerektiğini kendi kendine telkin ederek, oturduğu yerde bir süre daha düşündü Fassin. Bunun bir şaka olabileceği ihtimalini hatırından çıkarmamalıydı. Bir Pusulacı’nın konumu ile imtiyazlarını akla getirmek bile, durumu onun açısından daha da akılalmaz ve mantıkdışı kılmaya yetiyordu.</p>

  <p>Diğer yandan, okul zamanı daha fazla üzerine düşmesi gerekip de muhtemelen bunu yapmadığı bir dersten hayal meyal hatırladığı huzursuz edici bir hissin tetiklemesi sonucu, bir Pusulacı’nın otoritesine yanlışlıkla da olsa başvurmanın idamlık bir suç sayılma potansiyeli taşıdığını anımsadı.</p>

  <p>Düşün, düşün. Pusulacı’yı bir süreliğine unut; şu an içinde bulunduğun duruma odaklan... Ne gibi varsayımlarda bulunmalıydı? Egoyu mu esas alsaydı acaba? (Kolej yıllarında, <i>Ben-ben-ben!</i> ölçeğinde yüksek not aldığı zamanlar başta olmak üzere, bu psikolojik kendi kendini sorgulama yöntemi zihnine tam anlamıyla kazınmıştı. Gelgelelim bu durum bile notlarının Saluus Kehar’ınkilerin altında seyretmesini engelleyememişti.) Neyse ki hemencecik ortaya sürmek üzere kendini beğenmiş bir varsayım bulup çıkarıverdi aklının derinliklerinden.</p>

  <p>“Böyle benim gibi göreve çağrılan daha kaç kişi var?” diye sordu.</p>

  <p>“Elçi projeksiyonu yoluyla, sadece siz.”</p>

  <p>Arkasına yaslandı Fassin. Eh, içini bir nebze ferahlatmıştı bu hiç kuşkusuz, fakat bunun ilk bakışta göründüğünden çok daha beter şeyler ifade ettiğine dair bir şüpheye kapılmıyor da değildi hani.</p>

  <p>“Peki ya başka yollarla çağrılanlar?”</p>

  <p>“Bir sonraki brifinge katılmak üzere Sepekte’nin başkenti Borquille’ye vardığınızda kıdemli bir grup memura katılacaksınız. Söz konusu grubun toplam mevcudu yaklaşık otuz olacak.”</p>

  <p>“O brifingin konusunun ne olacağına ilişkin bir şey söyleyebilir misiniz?”</p>

  <p>“Öğrenmek istediğiniz türde bilgiler bu cihaz tarafından size sunulmaya uygun değil.”</p>

  <p>“En azından evden tahminen ne süreyle uzak kalacağımı söyleyemez misiniz? Sepekte’ye gidip ‘bilgilendirildikten’ sonra hemen geri mi döneceğim, yoksa...?”</p>

  <p>“Şeriflik Oculası’nın memurlarından süresi uzatılmış görevlerin muhtemel zorluklarını olabildiğince az umursamaları beklenir.”</p>

  <p>“Desenize uzunca bir süre evden ayrı kalmaya kendimi şimdiden hazırlayayım.”</p>

  <p>“Şeriflik Oculası’nın memurlarından süresi uzatılmış görevlerin muhtemel zorluklarını olabildiğince az umursamaları beklenir. Öğrenmek istediğiniz türde bilgilerin bundan daha fazlası bu cihaz tarafından size sunulmaya uygun değil.”</p>

  <p>Derin derin içini çekti Fassin. “Bu kadar mı yani? Ta buraya kadar sırf Sepekte’ye gitmemi söylemek için gönderildiğinizi mi anlamalıyım? Tüm bu... velvele, bunun için miydi?”</p>

  <p>“Hayır. Çıkacağınız bu görevin, sizden de belirgin bir rol üstlenmeniz talebinde bulunulması muhtemel olan, vahim sonuçlar doğurabilecek son derece önemli bir misyon olduğunu size tekrar bildirmeliyim. Buna ek olarak, Ulubis sistemine yönelik derin bir tehdidin çok yakında kendisini ifşa edeceğini vurgulayan bir bilginin kısa bir süre önce su yüzüne çıkarıldığını belirtmeme izin veriniz. Konuyla ilgili daha fazla bilgi bu cihaz tarafından taşınmamaktadır. Daha fazla bilgi almak üzere, yarın, yani Görev ayının dokuzunda, Borquille-Sepekte yerel saatiyle en geç akşam on beşte Ulubis sisteminin başlıca gezegeni Sepekte’nin başkenti Borquille’deki Hierchon Sarayı’na gidip geldiğinizi rapor etmelisiniz. Gchron, 6.61...” Küre, sanki onun belirlenen tarih ve saatte orada bulunmasına engel teşkil edecek bir son dakika mazereti uydurmasına olanak bırakmamak istercesine, Fassin’in ertesi gün Hierchon’un sarayında gerçekleşmek üzere planlanmış randevusunun saatini daha birçok formatta tarif etti. Odanın karşı ucundaki bej rengi bölümde yer alan polarize camlı bir pencereye gözünü dikmiş, tüm bu olup bitene nasıl bir anlam vermesi gerektiğine kafa yorarak, tepkisizce oturuyordu Fassin.</p>

  <p><i>Hay lanet</i> olsun, varabildiği en iyi sonuçtu.</p>

  <p>“... Kasım ayının on sekizi, M.S. 4034, aİnsan,” diyerek iletiminin sonuna geldiği mesajını verdi pırıldayan gaz küresi. “Ulaşımınız tarafımızca sağlanacak. Yanınıza alabileceğiniz bagaj haddi, elde taşınabilir bir büyük bagaj yanı sıra Hierchon’un huzuruna çıkarken giyeceğiniz tam teşekküllü tören elbisenizin düzgünce taşınmasını temin edecek bavul ya da bavullardan ibarettir. Ayrıca, gidiş yolculuğu sırasında şık bir takım elbise giyme şartı var. Başka sorunuz?”</p>

  <p class="girintisiz1">Söze başlamadan önce bir an düşündü Verpych. “Askeriyeye özgü histeriye varan şu rütbe takıntısı.”</p>

  <p>Koltuk niyetine kullandığı su dolu fıçının içinde oturuş pozisyonunu değiştirdi Slovius. Bunu biraz aç lütfen, ne demek istiyorsun?”</p>

  <p>“Bana sorarsanız, önceki süreçte gösterilen ilgisizlikten ötürü şimdi aşırı tepki veriyor gibiler, efendim.”</p>

  <p>“Birisi onlara burada yolunda gitmeyen bir şeyler olduğunu çıtlatmış, onlarsa bunu uzunca bir süre kulak ardı edip umursamadıktan sonra gün gelip de tehdit algılayınca ansızın uyanmış ve paniklemiş olmasınlar?” diye fikir yürüttü Fassin.</p>

  <p>Verpych yukarıdan aşağı bir kez salladı başını.</p>

  <p>“Yok denecek kadar az esnekliği olan böylesi güç yapılarına özgü karar dinamikleri her zaman ilginç bir çalışma konusu teşkil etmiştir,” dedi Tchayan Olmey. Fassin’in artık adeta kuruyup sıskacık kalmış ve kır renklerin hakim olduğu sakin bir görünüme bürünmüş olan eski eğitmeni ve akıl hocası, masanın karşısında oturan eski talebesine bakıp gülümsedi. Dördü birlikte Slovius’un eski çalışma odasındaki geniş yuvarlak masanın başına kurulmuşlar, bu arada Slovius görünümü eski dönemlerden kalma bir kalça banyosu ile küçük bir hava aracı arasında bir şeyi çağrıştıran haça benzer büyük ve yarı-kapalı bir cihaza oturtulmuştu. Amcasının kıllarla kaplı ve iki kocaman dişle süslü suratının yıllardan bu yana hiç olmadığı kadar hayat dolu ve hatta daha insancıl olduğunu geçirdi içinden Fassin. Toplantının başlarında Slovius içine sürüklendikleri acil durum her ne kadar sürerse sürsün, kendisini yavaş yavaş ölüme götürmekte olan ihtiyarlama sürecinin askıya alındığını bildirdi diğerlerine; Bantrabal Klanı’nın yönetimini bir kez daha tam yetkiyle ele almıştı. Öz amcasının kendisini adım adım ölüme yaklaştıran, derin bir uyuşukluk ve hiçbir şeyi umursayamayacak ölçüde vahim bir kafa karışıklığıyla özetlenebilecek o bunaklık halinden bir silkinişte kurtulması karşısında benliğinin bir köşesinde gizli kalmış küçük ama bir o kadar fesat ve kendini yüceltme meraklısı bir hissin etkisiyle hayal kırıklığına ve hatta biraz da öfkeye kapıldığını fark etmek, Fassin’i afallatmıştı.</p>

  <p>“Projeksiyon ‘çok yakında kendisini ifşa edecek olan derin tehdit’ tabirini kullanmıştı,” diyerek masadakilere hatırlatma gereği duydu Fassin. Kendisini asıl korkutan ve bu toplantıyı düzenletip öğrendiklerini diğerleriyle kelimesi kelimesine paylaşmaya sevk eden şeyin bu sözler olduğu kanısındaydı. Eğer gerçekten de Ulubis sistemine yönelik bir tehdit söz konusuysa, en azından Bantrabal Klanı’nın önde gelen yetkililerinin de durumdan haberdar olmasını istiyordu. Bu toplantıda hazır bulunamamış tek kişi, sistemin Kuiper kuşağının ücra bir köşesinde yer alan ve bulundukları noktaya on ışık günü uzaklıkta olması dolayısıyla görüşmeye katılımı seçenek dışı bırakan bir Cessoria yerleşkesinde bir yıl süreyle inzivaya çekilmiş olan, Fassin’in annesiydi. Sistemin bütününe yönelik bir tehdidin varlığıyla ilgili onu uyarmak üzere kendisiyle irtibat kurup kurmamaları gerektiğini aralarında tartışmışlar ama henüz konuyla ilgili ayrıntılı bilgiye sahip olmadıklarından bunun gereğinden önce girişilecek ve üstelik ters etki doğurup amaca zararı dokunabilecek bir hamle olacağı sonucuna varıp bu fikirden vazgeçmişlerdi.</p>

  <p>Omuzlarını silkti Olmey. “Göstereceğimiz aşırı tepki, hissedilen problemi tarif etmekte kullandığımız dili bile etkileme boyutuna ulaşabilir.”</p>

  <p>“Son dönemde Öteden Gelenler’in saldırılarında belirgin bir artış oldu,” dedi Verpych düşünceli bir edayla.</p>

  <p>Dışarıyla olan tüm bağlantısını sağlayan geçidi kaybetmesini izleyen iki yüzyıl boyunca Ulubis’e yönelik oldukça seyrek görülen Öteden Gelen saldırıları —ki bunlar genelde sistemin dış kısımlarını, sınır bölgelerini ve de askeri birimleri hedef alırdı— huzur kaçırıcı niteliklerini neredeyse yitirecek ölçüde azalmış ve zayıflamıştı. Solucan deliğinin yok edilmesinden önceki döneme oranla çok daha az ve nadir saldırı gerçekleştiği kesindi. Bin yıldan bu yana Mercatoria’daki hemen hemen her sistem fazlasıyla can sıkan ama nadiren yıkıcı etki doğuran bu saldırılara şöyle veya böyle alışmıştı —gemileri yakalayıp içindeki malzemelerle beraber alıkoymaları ve böylelikle tüm meta-uygarlığı gerginliğe sürüklemeleri bir yana, daha vahşi ve hunharca sayılacak kötülüklere henüz imza atmamışlardı— ve üstelik, sistemlerinin bu geçici terk edilmişliği süresince doğrudan askeri müdahale ve baskılar patlayacağına tam tersine azalma eğilimine girdiği için, bu tecrit edilme durumu biraz da sapkın bir düşünce yapısının sonucu olarak Ulubis halkı tarafından hesapta olmayan bir ödül olarak algılanmış, onları bir nevi ferahlatmıştı.</p>

  <p>Ne var ki, son bir yıllık süreçte saldırı sayısında hafif bir artış gözlenmiş —iki yüz senedir ilk defa yıllık saldırı sayısı azalacağına artışa geçmişti— ve bu son saldırılar insanların az çok alışageldiğinden farklı bir özellik sergilemişti. Saldırılarda sadece askeri unsurların ya da altyapı birimlerinin hedef alınmadığı gözleniyordu, şöyle ki: Bir kuyrukluyıldız bulutunda madencilik faaliyeti gösteren bir kooperatif yok edilmiş, bazı kemer ve bulut gemileri ya ortadan kaybolmuş ya da boş birer enkaza dönüşmüş halde uzayda başıboş sürüklenirken bulunmuş, küçük bir yolcu gemisi Nasqueron ile sistemin merkeze en uzak gaz-devi arasında bir yerlerde kaybolup gitmiş ve yarım yıl kadar önce, yüzde seksenlik bir ışık hızı oranıyla seyahat eden ve dosdoğru Borquille’ye doğru ilerleyen ağır füzelerle donatılmış tek bir savaş gemisi sistemin orta yerinde ansızın peyda olmuştu. Bahsi geçen son geminin icabına kolaylıkla bakılmıştı gerçi, ama yine de bu, ürkütücü ve panik yaratan bir gelişme olmuştu.</p>

  <p>Bunu yaparken odanın ahşap zeminine bir miktar su sıçratarak, fıçıdan bozma koltuğunda bir kez daha kıpırdandı Slovius. “Bize söylemene <i>izin verilmeyen</i> herhangi bir ayrıntı var mı, yeğenim?” diye sorduktan sonra kıkırtıyı andıran rahatsız edici bir ses çıkardı.</p>

  <p>“Özel bir şey yok, efendim. Aslına bakarsanız, bu konuya ilişkin hiç kimseyle hiçbir bilgi paylaşmamam gerekiyor, bunun tek istisnası... misyonumun başarıya ulaşmasına katkıda bulunacağını düşündüğüm durumlar; ki misyonumun bir sonraki aşaması da yarın saat on beşte Borquille’de bulunmak. Açıkçası, bunu üçünüzle paylaşmama izin verecek bir durum olarak yorumlamayı seçtim. Ama daha fazlasını söylemekteki çekincemi anlayışla karşılamanızı istirham edeceğim.”</p>

  <p>“Peki,” dedi Slovius, gırtlağında gargara yapılırken çıkan türde bir sesle, “yola çıkmak için Pirrintipiti’ye gitmek üzere benim mekiği kullanabilirsin.”</p>

  <p>“Teşekkür ederim, efendim. Ancak onlar bana ulaşımın kendileri tarafından sağlanacağını söylemişlerdi.”</p>

  <p>“Navarchy yarın sabah saat dört buçukta hareket edecek bir sefer programladı,” diye onayladı Verpych. “Seni yarın saat on beşte Sepekte’ye ulaştıracaklarsa bu hareket saatinin değiştirilmesi gerekiyor,” diye de ekledi, burnunu çekerek. “Yol boyunca beş altı yerçekimi derecesinde seyahat etmeye katlanman gerekecek, Fassin Taak.” Sözlerine devam etmeden önce gülümsedi Başkâhya Verpych. “Alacağın sıvı ve katı besinleri şimdiden ayarlamanı öneririm.”</p>

  <p>“Her ihtimale karşı benim mekiği kalkışa hazır halde bekletmeliyiz,” dedi Slovius, “bir de bakarsınız planlanan hareket gerçekleşmez veya şeklen beklediğimizden çok daha ilkel koşullara sahiptir. Siz gerekli hazırlığı yaptırın, Başkâhya.”</p>

  <p>Verpych başıyla onayladı. “Başüstüne, efendim.”</p>

  <p class="girintisiz1">“Size bir şey söyleyebilir miyim, amcacığım?” diye sordu Fassin, toplantı sona erip de grup dağıldığı sırada. İşin aslı şuydu ki, toplantı henüz başlamamışken amcasını yakalayıp bunları söylemeye niyetliydi, fakat Slovius enerji dolu ve muzaffer bir edayla, Verpych ise düşünceli ve hatta kaygılı bir ifadeyle, beraberce gelmişlerdi odaya.</p>

  <p>Slovius başkâhyasına ve Olmey’e doğru dönerek başıyla bir işarette bulundu. Bir an sonra Fassin ile amcası çalışma odasında baş başa kalmıştı.</p>

  <p>“Seni dinliyorum, yeğenim?”</p>

  <p>“Bu sabah, efendim, bana en son araştırmalarım hakkında sırasıyla sorular sorduğunuzda, elçi projeksiyonunun iletimi henüz bitmemişken...”</p>

  <p>“Konuyla ilgili ne kadar mı bilgi sahibiydim?”</p>

  <p>“Doğrusu, evet.”</p>

  <p>“Mühendisgemisinden projeksiyonun yolda olduğuna dair sade ama çözülmesi zor şifreler içeren bir mesaj aldım. Bu mesaj bana, gemideki, aynı zamanda eski bir dostum olan bir Birinci Mühendis’in eliyle gönderildi. Kendisi bir Kuskunde’dir... O topluluğun bedensel ve dilbilimsel özellikleri bundan yüzyıllar önce benim üniversitede yürüttüğüm çalışmaların önemli bir bölümünü oluşturmuştu. Onlar bunu açıkça ifade etmedi, ama ben, tüm bunların senin yapmış olduğun çalışmalardan birinin sonucu olduğu izlenimine kapıldım.”</p>

  <p>“Anlıyorum.”</p>

  <p>“Elçi projeksiyonu ile yapmış olduğun görüşme sırasında bu savı doğru veya yanlış çıkaracak herhangi bir ipucu yakalamadın mı?”</p>

  <p>“Hem de hiç, efendim,” diyen Fassin, anlık bir duraklamadan sonra şöyle sordu: “Amca, sizce başım belada mı?”</p>

  <p>Derin bir iç geçirdi Slovius. “Tahmin yürütmem gerekirse, yeğenim, başını doğrudan belaya sokacak bir duruma düşmüş değilsin. Yine de, çok büyük, çok iç karartıcı ve son derece vahim sonuçlar doğuracak çarkların harekete geçirilmek üzere olduğuna dair belirgin ve huzursuz edici bir hisse kapıldığımı itiraf etmeliyim. Geçmiş olaylardan edindiğim deneyimlerin ışığında, bu çarklar bir kez harekete geçti mi, onların önünde durmamakta fayda olduğuna inanıyorum. Herhangi bir zarar verme amacı gütmediklerini varsaysak bile, böylesi çarkların işleyişi ve ilerleyişi bireysel yaşamların önemini en iyi ihtimalle konu dışılığa indirgeyecek ölçüde muazzam boyutlarda cereyan edecektir.”</p>

  <p>“En iyi ihtimalle mi?”</p>

  <p>“Doğru duydun. En kötü ihtimal ise, bireysel yaşamların o çarkları hareket ettirmekte kullanılacak yakıtın elde edileceği birer kaynak olarak görülmesidir. Yaptığım bu açıklama senin için tatmin edici oldu mu?”</p>

  <p>“Bunun için daha yerinde bir kelime bulunamazdı, efendim, evet.”</p>

  <p>“Madem öyle, anlaşılan o ki her ikimiz de bu konuda aynı ölçüde karanlıktayız, yeğenim.” Parmak işlevi gören bodur uzantılarından birine geçirilmiş bir yüzüğe göz attı Slovius. “Ve karanlıkta, yapılacak en iyi şey uyumaktır. Bana soracak olursan, hazır vakit varken biraz uyu derim.”</p>

  <p class="girintisiz1">“Evet, Fassin Taak,” dedi kapının dışında onu beklemekte olan Verpych canlı bir sesle. “Nihayet beni hayran bırakacak ölçüde etkileyici bir işe imza atabildin. Sayende hayatımıza renk katacak daha ilginç bir sürece giriyor görünmemiz bir yana, yüksek mevkilerdeki kişilerin dikkatini bize yöneltmeyi de başarmış oldun. Tebrikler.”</p>

  <p class="orta1"><b>•</b></p>

  <p class="girintisiz">Sırtlarını hava aracının yanına dayamış vaziyette, yarı yarıya şişirilmiş yer yataklarının üstünde oturuyorlardı. “Şu Ciddiyet Okulu meselesinden sana hiç bahsetmedi mi yani?” diye sordu Fassin.</p>

  <p>Başını olumsuz yönde salladı Taince. “Hem de hiç. Herhangi bir sinyal gelir mi ümidiyle gri renkli askeri iletişim cihazını tekrar eline aldı ama sonuç nafile. Bu cihaz veya kendi alıcıları yoluyla bir sinyal yakalamayı denemek üzere Fassin ile birlikte enkaz gövdesindeki yarığa en yakın noktaya yürüyeli yarım saati geçiyordu. Nasqueron’un genel anlamda karanlık olmakla beraber kendi bünyesindeki ışık dalgalarınca yer yer aydınlanan ve üzerindeki sayısız noktada rastgele çakmakta olan şimşeklerle bezeli tepetaklak duran bir kubbeyi andıran o devasa kütlesi başlarının üzerinde, gökyüzündeki yoğun ışık gösterisinin pırıltılı aydınlığı altında dikilmişlerdi. Pek şiddetli olmayan bir dizi yer sarsıntısı botlarından başlayarak tüm bedenlerini titretmiş, ama tüm bu doğal kargaşa içinde —ve büyük ihtimalle kısmen de üzerlerinde taşımakta oldukları alıcıların manyetik işleyişi sebebiyle— cihazları aracılığıyla hiçbir sarsıntı sesi duymamışlardı.</p>

  <p>İkili ağır adımlarla geri dönedursun, Fassin hepsinden önce en bilindik özelliği Ahali Çalışmaları dolayısıyla üzerine kurulmuş fakülteleri olan barışçıl bir gezegene saldırmaktan her ne medet umuyorlarsa Öteden Gelenler’e, sonraysa onları korumayıp olan bitene seyirci kalmalarından ötürü Muhafız Kıtası’na, Navarchy Askeri Kuvvetleri’ne, Devriye Birlikleri’ne ve Birleşik Donanma’ya homurdanmakla meşguldü. Taince yeterli sayıda iğne gemisini ve ilgili diğer malzemeyi ihtiyaç duyulan yerlere “delikler” yoluyla nakletmenin ortaya koyacağı zorlukları ve Mercatoria’nın geniş bir alana yayılmış olan sistemlerini tam anlamıyla koruma altına almak için ne miktarda kaynağa gereksinim duyulacağına dair hassas dengeleri ona açıklamaya çalışmıştı. Atardamar yolculuğu sayesinde bir geçitten diğerine gerçekleşen anlık ulaşım imkânı hesaba katıldığında bile, fiilen olanaksız, ekonomik açıdan ise üstlenilemeyecek kadar masraflı bir seçenekti bu. Sayısız düşman kümelenmesinin her biri tek başına değerlendirildiğinde cılız kalıyordu kalmasına ama son derece geniş bir alana yayılmışlardı ve çoğunlukla karşı tarafın kafasını karıştıracak şekilde belirlenmiş zaman dilimlerinde faaliyet gösteriyorlardı. Esas olan, ’glantine’in ve bir bütün olarak Ulubis sisteminin güven içinde tutulmasıydı. Mercatoria’nın kendi Devriye Birlikleri herhangi bir Öteden Gelen gruplaşmasıyla rahatlıkla baş edebilirdi, üstelik bu kıtaların arkasında, yalnızca birkaç geçit ötede, Birleşik Donanma’nın o benzersiz ve de rakipsiz gücü hazırda bekliyordu.</p>

  <p>Ama bu açıklamaların hiçbiri Fassin’in bu karın ağrısı saldırılardan dolayı Öteden Gelenler hakkında feryat figan söylenmesini engelleyememişti, bunun üzerine Taince konuyu ortak sınıf arkadaşlarının şapşallıkları, kendine has alışkanlıkları ve acayip davranışlarına kaydırmış ve laf Saluus’a gelip dayanmıştı.</p>

  <p>“Şey,” dedi Taince, “Ciddiyet Okulu’na gitme meselesinden bana söz açmıştı ama sohbeti bunun ötesine hiçbir zaman taşımadı, kaldı ki ben de onun sorgucusu değilim.”</p>

  <p>“Ah, anlaşıldı,” dedi Fassin. Saluus ile Taince’nin aslında hiç de sanıldığı gibi sevgili olmayabilecekleri olasılığı geldi aklına. Okul, ilk gençlik yılları... Bir çiftin başını aynı yastığa koyunca bahsedeceği konular bunlar değil midir zaten? Taince’ye kaçamak bir bakış fırlattı. ‘Sevgililer’ tabiri nedense uygun kelime gibi gelmiyordu kulağa, hele ki söz konusu çift Sal ve Tain ise, hiç gelmiyordu. Sanki tüm bunları çoktan yaşayıp doymuşlar veya onlara karşı belki tabiatlarından kaynaklanan eğilimler belki de sarsılmaz bir kararlılık uyarınca bağışıklık kazanmışlar gibi, tüm şu çıkma, âşık olma ve ilk seks deneyimleri yoluyla cinselliğe adım atma ortamına kendilerini her nasılsa daha az kaptırmış olmaları itibarıyla, okulda kendileriyle aynı devrede olan diğer öğrencilerin hepsinden farklıydı ikisi de.</p>

  <p>Taince kendi yaşıtı olan erkeklerin çoğunu olduğu kadar yaşça kendisinden hayli büyük olanları da kendisiyle ilişki kurma konusunda yıldırsa da, buna pek aldırış eder bir hali hiç olmamıştı. Onun hepsi de gayet düzgün ve ideal görünen birden çok gencin teklifini kabalığa varacak ölçüde kırıcı tavırlarla reddettiğine ve sonrasında iri kıyım ve birer kalas kadar sıkıcı tiplerle bir, bilemedin birkaç gecelik ilişkilere girmek üzere yelken açtığına tanık olmuştu Fassin. Dahası, birlikte geçirdikleri bir sömestr süresince Taince’ye ümitsizce âşık olduğunu ama ondan en ufak karşılık görmediğini gözlemlediği en az üç kız tanımışlığı da vardı.</p>

  <p>Saluus ise daha başlangıçtan, görece daha güçlü konumdaydı; yakışıklı görünümü bir yana, —herkes yakışıklı olabilirdi ne de olsa— bunu hafife alan, özgüveni yüksek, göz alıcı ve çevresindekilere neşe saçan bir kişilik yapısı vardı. Tüm bunlara ek olarak, tabii bir de, bol parası! Kendisine miras kalacak koca bir servet, diğer bir ifadeyle, doğduğu günden beri onu çevreleyen heybetli ve şaşırtıcı hiyerarşik sistemin yanıbaşında varlığını sürdüren, alt basamaklarla arasındaki sınır özenle çizilmiş olan ayrıcalığı daha da pekiştiren bir dünya, Mercatoria’nın o devasa yapısından aynı zamanda hem daha genç hem de daha yaşlı olmakla beraber nihayetinde hep onun altında kalan alternatif bir ödüllendirme altyapısı. Kendisiyle aynı dönemde okumuş diğer oğlanlar gibi —keza kolejin geri kalan mevcudunun büyük çoğunluğu da aynı durumdaydı— Fassin de Sal’ın ortalıkta olması durumunda kendisinin en iyi ihtimalle ikinci sırada geleceği gerçeğini çoktan kabullenmişti.</p>

  <p>Yine de ne Taince ne de Sal —ve özellikle Sal— elindeki imkânları istismar etme yoluna gitmişti. Buna tek istisna, birbirleriyle olan ilişkileriydi belki de.</p>

  <p>Kendilerine has çelik gibi bükülmez, sağlam planları doğrultusunda hareket eden ve seks yapmayı her ortaya çıkışında kaşınarak giderilecek bir kaşıntı hissi ve hayatın gerçek ve ciddi uğraşlarına bir an önce odaklanabilmek üzere o karşılıklı çekim dalaveresine kapılmaksızın olabildiğince çabuk ve etkin şekilde ilgilenip aradan çıkarılması icap eden adeta sinir bozucu bir altbenlik açlığı olarak gören, vaktinden önce olgunlaşmış birer yetişkindiler sanki.</p>

  <p>Tuhaf doğrusu.</p>

  <p>“Neden?” diye sordu Taince. “Ciddiyet Okulu’na sen de gitmiş miydin, Fass?”</p>

  <p>“<i>Ben</i> mi?” dedi Fassin, şaşkınlık içinde. “Tabii ki de hayır!”</p>

  <p>“Doğru ya,” dedi Taince. Bir bacağını uzatıp diğerini bükmüş vaziyette, eli dizinde oturuyordu. “Ee, ne düşünüyorsun?” dedi bir elini çırparak. “Zor, değil mi?”</p>

  <p>“Onları avlıyorlar!” dedi Fassin ona dönerek.</p>

  <p>Omuz silkti Taince. “Bunu ben de duydum. En azından onları yemiyorlar.”</p>

  <p>“Hah, sen öyle san! Yine de hâlâ öldüklerine rastlandığı oluyor. Ciddi söylüyorum. Şunun şurasında küçücük çocuk bunlar. Uçurumlardan aşağı yuvarlanıyorlar, ağaçtan düşüyorlar, yarıklardan aşağı uçuyorlar veya kendilerini öldürüyorlar; o derece gerginler senin anlayacağın. Yerleşim yerlerinin dışındaki ormanlık bölgelerde yolunu kaybeden bazıları ise gerçek yırtıcılar tarafından avlanıp öldürülüyor ve mideye indiriliyor.”</p>

  <p>“Hm-hmm. Desene devamsızlık oranları yüksek.”</p>

  <p>“Taince, gerçekten de bunların hiçbiri seni rahatsız etmiyor mu?”</p>

  <p>Sırıtarak baktı ona Taince. “Nasıl yani, kastettiğin şey içimdeki analık içgüdüsünün uyanması mı, Fass?” Bu soru karşısında cevap vermemeyi yeğledi Fassin. Bunun üzerine başını iki yana salladı kız. “Gerçeği bilmek istiyorsan, hayır, rahatsız etmiyor. Bana İlhak örgütünün bu genç üyelerinin durumundan dolayı üzgün olup olmadığımı mı soruyorsun? Evet, sevişmeye vakit bulamayanlar için üzülüyorum. Ya da ailesine karşı nefret besleyerek onları terk edenler için. Diğerlerine gelince, örgüt yapması gereken şeyi yapıyor sanırım; kelimenin tam anlamıyla bencil bir diğer nesil yetiştirmek. Eh, bu benim faaliyet alanıma girmiyor. Onlara kafa yormuyorum bile. Öyle yapsam belki küçümsemeye bile başlarım onları, ama yapmıyorum ve o yüzden de bir şey hissetmiyorum. Kimbilir, belki de hayranlık duyardım onlara. Temel eğitimden daha beter geliyor kulağa.”</p>

  <p>“Temel eğitimde sana seçenekler sunulur. Oysa bu küçük...”</p>

  <p>“Askere alınmışsan değil.”</p>

  <p><i>“Askere alınmak</i> mı dedin?”</p>

  <p>“Nizamnamelerin içeriğinde kanunlara halen yer veriliyor.” Bir kez daha omuz silkti sonra. “Ama nereye dikkat çekmek istediğini anladım. Çocukların zorlu koşullar altında olduğuna katılıyorum. Ama neresinden baksan yasal bir durum bu, hem sen de kabul edersin ki zenginler adeta ayrı bir ırktır.” Sesinde belirgin bir umursamazlıkla söylemişti kız bunları.</p>

  <p>“Sal gerçekten de hiç bahsetmedi mi bundan?”</p>

  <p>Adamın sesinde bir şey okumuş olsa gerek ki, başını kaldırıp Fassin’in yüzüne baktı Taince. “Demek istediğin,” dedi koyu renkli kaşlarını yukarı kaldırarak, “‘sonrasında’ mı, Fassin?”</p>

  <p>Bakışlarını başka yöne kaçırdı Fassin. “Nasıl algılamak istersen artık.”</p>

  <p>Tekrar ona baktı kız. “Fass, bu konuşmayla asıl varmak istediğin nokta Sal ile benim yatıp yatmadığımız mı?”</p>

  <p>“Hayır!”</p>

  <p>“Evet, yatıyoruz. Yapıyoruz ara sıra o işi, ilgilenip de sorduğun için teşekkür ederim. Girdiğin bahisleri sonuçlandırmış oldum mu böylece? Sayemde iyi para kaldırabilecek misin bari?”</p>

  <p>“Ah, yapma lütfen,” diye karşı çıktı adam. <i>Kahretsin,</i> diye geçiriyordu oysa içinden, <i>cevabımı aldım almasına ama bunu öğrenmeyi gerçekten istemiş miydim, ona emin değilim.</i> Fassin gerek kendi sınıfındakiler gerekse okulun o devresindeki diğer öğrenciler arasında birbiriyle yatması muhtemel veya halihazırda yatmakta olan bazı çiftler ve diğer benzer ilişkiler hakkında tahmin yürütmekten oldum olası hoşlanmıştı —kendisi de söz konusu ilişkilerin bazısını uzaktan izlemiş, bazısınınsa bizzat parçası olmuştu— ama Sal ve Taince’nin düzüştüğü fikri bile onu dehşete düşürmek için yeterliydi.</p>

  <p>Tek kaşını yukarı kaldırmış, muzipçe bakıyordu şimdi Taince. “Kibarca rica edersen bir ara bizi izlemene izin veririz. Bu hoşuna giderdi, değil mi?”</p>

  <p>Aksi yöndeki tüm çabasına rağmen suratının kıpkırmızı olduğunu hissetti Fassin. “Ne demezsin, tek yaşama amacımdır bu,” dedi, kendisine durumu alaya alıyormuş süsü vererek.</p>

  <p>“Sorunun cevabına gelince, hayır, bana Ciddiyet Okulu’ndan hiç bahsetmedi,” dedi Taince ona. “Ne öncesinde, ne devam ederken ne de sonrasında. Tabii bunu söylemeyi dikkatimin sandığımdan çok daha dağınık olduğu bir âna denk getirmediyse.”</p>

  <p>“Ama bu kulağa korkunç geliyor! Buz gibi duşlar, dip dibe ranzalarda kan ter içinde uyumak, dayak cezaları, her şeyden mahrum sürdürülen bir hayat, tehditlerle yıldırılmak, iftiraya uğrayıp karalanmak ve artakalan zamanda da tatil niyetine hayatta kalabilmek için koşup kaçmak!”</p>

  <p>Bu defa Taince’deydi öfkeyle homurdanma sırası. “Sen de dönüp dolaşıp atalarının gaddarlık altında geçen o kısa süreli yaşamlarını ondan kaçınmak için harcadığı bir davranış türü için iyi para öder olmuşsun ama. Bu da bir gelişme sayılır.”</p>

  <p>“Ben bizimkinin bu işten zarar gördüğü kanısındayım,” dedi Fassin. “Bu görüşümde de ciddiyim.”</p>

  <p>“Ah, eminim öylesindir,” dedi Taince sözcükleri uzatarak; belli ki sıkılmıştı. “Ne olursa olsun, Sal’ın durumu iyi gözüküyor. Bu sürecin karakterini daha iyi oturtmasına yardımcı olduğunu söylüyor.”</p>

  <p>“Evet, ama <i>nedir</i> tam olarak oturttuğu acaba?”</p>

  <p>Sırıtmaya başladı Taince. “Sonuçta bunlar hep seninkilerin suçu.”</p>

  <p>“Yo,” diyerek içini çekti Fassin, “bu seferki değil.”</p>

  <p>“Eh, şunun şurasında bu da Ahali ile ilgili değil mi?”</p>

  <p>“Diyelim ki öyle, buradan nereye varacaksın?”</p>

  <p>“Söyle o zaman, kendi türünden olan gençleri gözlerini kamaştırıp anlık felce uğratma yoluyla avladıklarına ilişkin altın değerindeki şu küçük haberi kim getirdi?” diye sordu Taince, sırıtmayı sürdürerek. “Siz tabii ki. Kâhinler...”</p>

  <p>“Onlar değil...”</p>

  <p>“Her neyse işte, Ahali Çalışmaları’nı yürütenler diyelim o zaman.” Taince konuyu geçiştirmek istercesine salladı elini. “Kendi çocuklarını avlayan, geniş bir hareket alanına yayılmış, uzun soluklu ve oldukça başarılı bir tür onlar, üstelik gelip kapımıza dayanmış durumdalar. İşin özü, uyanığın biri zenginleri yolmanın en son yöntemini bulmanın peşinde. Bundan ne gibi bir ders çıkaracaklar dersin?”</p>

  <p>Kabule yanaşmaz bir ifadeyle başını salladı Fassin. “Evrende yaşam ortaya çıktığından beri bunun büyük çoğunluğuna eşlik etmiş bir topluluktur Ahali; tüm galaksiye yayıldılar ama başlangıçta birkaç baş farkla herkesin önüne geçtilerse de her yeri işlerine gelecek biçimde yeniden şekillendirmeme nezaketi göstermeyi bildiler ve savaş denen şeyi kimsenin kolay kolay ölmediği bir forma soktular ve hayatlarının büyük kısmını geçmişten günümüze bir araya getirilmiş en büyük bilgi birikimi üzerinde çalışmalar yaparak geçirdiler...”</p>

  <p>“Ama bize denmişti ki...”</p>

  <p>“Gerçi bu bilgiler başka birinin içeri adım atmasını dahi büyük bir gönülsüzlükle karşıladıkları, galaksinin en dağınık kütüphanelerinde toplandı, ama ne değişir ki: Barışsever ve medeni bir topluluktular ve henüz Dünya ve Güneş bile meydana gelmemişken onlar her yerdeydiler, gelgelelim bizim onlardan büyük bir hevesle kaptığımız tek ders ne oldu? Kendi çocuklarını avlamak.”</p>

  <p>“Derslerde iyi not tuttuğun belli oluyor,” dedi Taince ona.</p>

  <p>Ahali, herkesin bildiği üzere, kendi gençlerini avlardı. bu yaşam türü, galaksiye yayılmış gaz-devi gezegenlerin çoğunda —hem de büyük çoğunluğunda— varlığını sürdürüyordu ve gezegenler üzerinde kurdukları topluluklar içinde yeterince derinlemesine incelenebilmiş olanların hepsinde yetişkin Ahali’nin kendi çocuklarını avladığı, kimi zaman tek tek kimi zamansa gruplar halinde olmak üzere (her iki taraftan sıkıştırıp kıskacı giderek daraltarak) onların izini sürdüğü, bunu yaparken iyi organize olmuş uzun süreli av partilerinde sık görüldüğü üzere yeri geldi mi fırsatçılığa da başvurdukları tespit edilmişti. Ahali’nin gözünde bu, gayet normal bir şeydi. Yetişme sürecinin doğal bir parçası olarak algıladıkları bu işlem, kimliklerinin onsuz eksik kalacağına inandıkları kültürlerinin değişmez bir ögesi olup, milyarlarca yıldır yaşattıkları bir gelenekti. Öyle ki, bu uygulamayı başka toplumlara mensup sonradan görme işgüzarlara karşı aklama zahmetine giren bazıları, kendi gençlerini avlamanın Ahali’nin bunca zamandır varlığını koruyabilmesini sağladığı ve bundan dolayı da zararsız bir tür oyun gibi algılanıp hoşgörüyle karşılandığı yönünde ahkam kesiyordu.</p>

  <p>Şu da var ki, uzun ömürlü olan sadece onların türü değildi; iddiaya göre, Ahali’ye mensup olup da bireysel bir yaşamı tercih etmiş olanlar da milyarlarca yıllık bir yaşam sürebiliyorlardı, bundan dolayıdır ki, galaksideki gaz-devi gezegenlerin bütününün (ve bazı üstü kapalı ifadelerinden anlaşıldığına göre, daha da ötesinin) arz ettiği o devasa yaşam alanını dolduramasalar bile, nüfuslarını bir şekilde belli bir seviyenin altında tutmak durumundaydılar. Onların hayatına müdahale eden yabancı türler —özellikle de kendi uygarlıkları kısa bir ömür sürmeye mahkûm olup da bundan ötürü Hızlı olarak adlandırılanlar— Ahali’nin içinde bugün avcı kimliği taşıyanların vaktiyle bizzat av konumunda olduğunu ve bugün av diye kovalanıp da hayatını kurtarabilenlerin gelecekte avcı rolü üstleneceğini unutmasalar durumu daha iyi kavrarlardı. Neresinden bakılırsa bakılsın, bir toplumun yüz milyonlarca yıl yaşamak üzere her tür beklentiye ve umuda haiz üyeleri için ömürlerinin en fazla yüz yıllık bir kısmını kaçıp saklanan birer av olarak geçilmek bahsedilmeye bile değmeyecek ölçüde önemsiz bir ayrıntıdan ibaretti.</p>

  <p>“Onlar hiç acı hissetmiyor, Taince,” dedi Fassin kıza. “Önemli olan nokta da bu zaten. Fiziksel anlamda ızdırap çekme olgusundan bihaberler. Yabancılar bu duyguya.”</p>

  <p>“Bu bana hiç de akla yakın gelmiyor. Ama öyle olduğunu farz etsek bile, ne olmuş yani? Sözü nereye getirmeye çalışıyorsun? Ruhsal çile çekmelerine yol açacak zekâ seviyesinde olmadıklarını mı vurgulamak istiyorsun?”</p>

  <p>“Ortada işlevsel bir karşılık, bir kalıp, bir sistem yokken ruhsal çile bizim çileden anladığımız şeyle bir olamaz ki.”</p>

  <p>“Bu da bu sene moda olan kuram mı? Dış-Ahlak Kuralı 101 mi desek buna acaba?”</p>

  <p>Öncekilere oranla kısmen daha güçlü bir yer sarsıntısı üzerinde oturmakta oldukları yüzeyi sarstı ama onlar tartışmaya buna aldıramayacak kadar kaptırmıştı kendini. Geminin tavanından bağırsak gibi sarkmakta olan kocaman madeni parçalar sarsıntının etkisiyle zangırdadı.</p>

  <p>“Benim tek söylemek istediğim, onların sadece gençlerimizi nasıl istismar edebileceğimizi değil, bundan çok daha fazlasını öğrenebileceğimiz bir uygarlık olduğu.”</p>

  <p>“Teknik olarak bakıldığında, ben onların bir uygarlık bile sayılamayacağı görüşündeydim.”</p>

  <p>“Ah, buna inanamıyorum,” diyerek derin bir iç geçirdi Fassin.</p>

  <p>“Peki bu hususta sen ne düşünüyorsun?”</p>

  <p>“Şey, bu biraz da hangi tanımın esas alınacağına bağlı. Bazılarının gözünde onlar, uygarlık diye bildiğimiz aşamayı geride bırakmış durumda, çünkü her bir gaz-devinde yaşamakta olan kopuk grupların birbiriyle ilişkisi yok denecek kadar az; bazı diğerleri ise onlara sürgündeki bir uygarlık gözüyle bakıyor ki bu da bir önceki tanımın daha kibar bir dille ifade edilişinden başka bir şey değil aslında; üçüncü bir grup ise onları koca bir galaksiyi bütünüyle ele geçirmenin eşiğine gelip de sırf heveslerini yitirdikleri veya yürüttükleri faaliyetin başlangıçtaki amacını her nasılsa unuttukları ya da acımasızlıklarını yanlış konumlandırarak her tür mahcubiyeti ve konuşma sanatını hiçe sayıp başkalarına da birer şans vermenin adil olacağına karar verdikleri veya kendilerinden daha yüce bir güç tarafından aksini yapmaları yönünde uyarıldıkları için başarısız olmanın yozlaşmış bir örneği kabul ediyor. Bunların her biri gerçeği yansıtabileceği gibi, palavradan ibaret de olabilir. Ahali Çalışmaları’nın hizmet amacı da bu işte. Belki bir gün gerçeği öğrenebiliriz... Yine ne var?” Taince’nin kendisine bakış tarzında gizli olan bir şey onu böyle sormaya itmişti.</p>

  <p>“Hiçbir şey. Merak ediyorum sadece. Kolejden sonra ne yapacağına bir türlü karar veremediğine dair şu bildik laflara mı tutunuyorsun hâlâ?”</p>

  <p>“Ben bir kâhin olmayabilirdim, Taince, ne de Ahali Çalışmaları’yla uzaktan yakından ilgili biri; buna mecbur değildim. Sizde olduğu gibi askere kaydedilmek yoktur <i>bizde.</i>”</p>

  <p>“Hm-hmm. Pekâlâ,” dedi kız, “gerçek dünyayla irtibat kurmayı denemek için bir fırsat daha.” Yumuşak bir hareketle ayağa kalktı. “Geliyor musun?”</p>

  <p>“Burada kalsam sence sakıncası var mı?” dedi Fassin, bir yandan yüzünü kaşıyıp etrafa bakınarak. “Biraz yorgunum da. Sanırım burada yeterince güvendeyiz, değil mi?”</p>

  <p>“Öyle görünüyor,” dedi Taince. “Yakında dönerim.” Arkasını dönüp ağır adımlarla uzaklaştı ve çok geçmeden karanlığa karışıp Fassin’i hava aracının zayıf ışığı altında, en ufak bir sesin bile yankılanmadığı o koca boşlukta bir başına bıraktı.</p>

  <p>Benliğinin bir yarısı uykuya dalmak isterken, diğer yarısı bu hisse direniyordu ve yapayalnız geçen birkaç dakikanın ardından burada bir başınayken kendini pek de güvende hissetmediği sonucuna vararak Taince’nin peşinden gitmeye niyetlenmişti ki, kaybolabileceği endişesine kapılıp olduğu yerden kımıldamamayı tercih etti. Boğazını temizleyip oturduğu yerde daha bir doğrulurken, uykuya yenik düşmemesi gerektiği telkininde bulunuyordu kendine. Ama anlaşılan o ki, bunu başaramamıştı, çünkü ancak çığlıkları duyduğunda sıçrayarak uyanabildi.</p>

  <p class="orta1"><b>•</b></p>

  <p class="girintisiz">Ulubis’in halen ufuk çizgisinin altında yer aldığı halde Nasqueron’un kendisine bakan yarıküresini aydınlatması ve ’glantine ayındaki Kuzey Tropik Yaylalar’ı altnıımsı kahve tonlarda yumuşak bir ışığa boğması ile oluşan sahte gündoğumu altında hareket etti Fassin’i taşıyan mekik. Yine güneşin doğuşundan kaynaklanan küçük sarı bir ışık huzmesi de o yöndeki değişken aydınlığa eklenerek kuzeye vuruyordu. Önceki gece klandaki çeşitli aile üyelerine ve arkadaşlarına defalarca veda etmiş, annesi başta olmak üzere kendisine tanınan kısacık süre zarfında irtibat kuramadığı daha nicelerine de veda mesajları bırakmıştı. Jaal’i ise uykusundan uyandırmaksızın onun yanından ayrılmayı seçmişti.</p>

  <p>Evden çıkınca bir kilometre uzunluğunda hafif bir yokuş inilerek ulaşılan ve oradan geçmekte olan nehir yanı sıra tam o noktada hafifçe yükselmeye başlayan Yayla ormanının sınırında bulunan, eriyip soğutulmuş dümdüz granit döşeli yüz metre çapında dairesel bir piste sahip iniş-kalkış alanına kendisini geçirmek üzere Slovius’un da gelmesi karşısında bir nebze şaşırmaktan kendini alamamıştı Fassin. Batı yönünden yaklaşan, yükseklerdeki ince bir bulut kümesi hafif bir yağmur bırakıyordu aşağı. Uzunluğu altmış metre civarında olan son derece gösterişli, rengi kurum siyahı bir Navarchy gemisi dairenin ortasına kurulu üç ayaklı sehpanın üzerine oturtulmuş, etrafına ışıldayan alev dalgaları yayıp dört bir yana kaşla göz arasında havaya karışıp giden buharlar saçarak, bekliyordu.</p>

  <p>Yan yana durup beraberce gemiyi incelediler. “Şu iğne gemisi denenlerden biri bu, değil mi?” diye sordu Fassin.</p>

  <p>Amcası evet anlamında salladı başını. “Sanırım öyle. Görünen o ki, Pirrintipiti’ye oldukça kıyak bir yolculuk yapacaksın, yeğenim.” Slovius’un daha yeni bir teknolojiye sahip olmakla beraber yarı boyutuna ancak erişebildiği siyah Navarchy gemisinin yanında güdük kalmaktan kurtulamayan kendi yatı, ana dairenin hemen yakınında yer alan, yine çember şeklindeki daha küçükçe bir diğer pistte yatmaktaydı. Bir an sonra beraberce yürümeye başladıkları sırada, tüy kadar hafif klan kaftanının altına giymiş olduğu tek parçadan müteşekkil incecik takım elbisenin içinde, yumuşak ve sıcak bir jelin ayak bileklerinden başlayıp boynuna dek bütün vücuduna yayıldığı hissine kapıldı Fassin.</p>

  <p>Fassin’in bir elinde içine gündelik giysilerini yerleştirdiği bir bavul vardı. Yanıbaşında yürüyen örgülü uzun saçlı uşak ise bir yandan onun diğer valizini taşırken boştaki eliyle geniş bir şemsiyeyi Fassin’in başının üzerinde tutmaya uğraşıyordu. Slovius’a gelince, başını yağmurdan koruyacak şekilde tepesine şeffaf bir paravan uzatılmış fıçı şeklindeki koltuğunda rahattı. İkinci bir uşağın kucağında ise Fassin’in uyumakta olan yeğeni Zab’ın narin vücudu göze çarpıyordu; çocuk —geride kalan gecenin bir yarısında ortalığı birbirine katarak uyanmıştı ve amcasının Sepekte’ye çağrıldığını her nasılsa haber aldığı anlaşılıyordu— Fassin’i uğurlamak istediği konusunda ısrar etmiş ve bin dereden su getirerek gerek dedesini gerekse ebeveynlerini kendisine izin vermeye razı etmiş, neden sonra grubun onları limana indirecek olan küçük fünikülere binmek üzere evden ayrılmasıyla neredeyse eşzamanlı olarak uykuya dalmıştı.</p>

  <p>“Aklıma gelmişken, eski dostum Favrialli Başkâhin Chyne’ye de selamlarımı iletmeyi unutma,” dedi Slovius, giriş kapısına varmak üzere Navarchy gemisinin hizasında yürüdükleri sırada. “Onu görürsen elbet. Ha bir de, özellikle Tonderon Klanı’ndan Braam Ganscerel’e tabii.”</p>

  <p>“Sizi tanıyan herkese selamlarınızı iletmeye çalışacağım, amca.”</p>

  <p>“Ben de seninle gelmeliydim,” dedi Slovius dalgın dalgın. “Ama belki de böylesi daha iyi.”</p>

  <p>Tam o sırada, siyah geminin altındaki bir indirme platformundan çıkan gri üniformalı biri onlara doğru yaklaştı. Kendisine sağlıklı bir hava katan genç ve taze bir yüze sahip neşeli görünümlü bir kadın olan bu subay, şapkasını çıkarıp Slovius’u selamladıktan sonra Fassin’e dönerek şöyle dedi: “Binbaşı Taak?”</p>

  <p>Resmi anlamda bundan böyle Şeriflik Oculası’nda binbaşı rütbesi taşıdığı aklına gelene kadar bir süre için olduğu yerde kalakalıp boş bir suratla kadına baktı Fassin. “Ah, evet, benim,” dedi sonra.</p>

  <p>“İkinci Kaptan Oon Dicogra, <i>NMS<a id="k4" href="../Text/dipnotlar.xhtml#a4"><sup>[4]</sup></a> 2204</i>,” diyerek kendini takdim etti genç kadın. “Hoşgeldiniz. Şimdi, lütfen beni takip edin.”</p>

  <p>Ayrılma vaktinin geldiğini gören Slovius yüzgecimsi ellerinden birini ona uzattı. “Siz dönene kadar hayatta kalmaya çalışacağını, Binbaşı Yeğen.” Bu sözleri, muhtemelen kahkaha anlamına gelen hırıltıya benzer bir ses izledi.</p>

  <p>Amcasının güdük parmaklarını beceriksizce tutmaya çalıştı Fassin. “Bu durumun bir yanlış alarmdan kaynaklanmasını ve birkaç güne kadar aranıza dönmeyi tüm samimiyetimle diliyorum.”</p>

  <p>“Ne olursa olsun, kendine çok dikkat et. Güle güle, Fassin.”</p>

  <p>“Öğüdünüzü tutacağımı. Hoşçakalın.” Onu uyandırmamaya özen göstererek, halen uyumakta olan Zab’ın yanağına usulca bir öpücük kondurduktan sonra Navarchy subayının peşi sıra eğimli bir tabanı olan biniş platformuna yöneldi ve adımını içeri atınca platform yukarı çekilmeden hemen önce arkasını dönüp el salladı.</p>

  <p>“Yolculuğun büyük kısmını 5.2 Dünya yerçekimi derecesiyle katedeceğiz,” diye açıkladı ona Dicogra, Fassin’in kaftanı ve valizi bir dolaba yerleştirilip güven altına alınırken. “Bu durum size uyar mı? Bünyenizle ilgili elimizde mevcut olan bilgiler bunu destekler nitelikte, ama yine de rahat edip edemeyeceğiniz hususunda bir de sizin onayınızı almak istedim.”</p>

  <p>Merakla ona bakan Fassin “Bahsettiğiniz hızla Pirrintipiti’ye mi gideceğiz?” diye sordu. Yerel gemilerin ve diğer mekiklerin bundan çok daha hafif keskinlik oranlarıyla hızlandığı ve buna rağmen yolculuğu bir saatten az sürelerde tamamladığı göz önüne alınacak olursa, bunların programı bu denli sıkış tepiş yapmasının ardında yatan sebep neydi acaba?</p>

  <p>“Hayır, Borquille kentine,” dedi Dicogra. “Doğruca oraya gidiyoruz.”</p>

  <p>“Ah, öyle mi, şimdi anlaşıldı,” dedi Fassin hayretle. “Madem öyle, 5.2 bence ideal bir hız.”</p>

  <p>Gezegen-ay ’glantine’in çektim gücü bundun onda biriydi, ama Fassin daha fazlasına gayet alışıktı. Mesleğinin icap ettirdiği günlük işlerin bir defasında hiç ara vermeksizin yıllar yılı altı Dünya derecesine sahip yerçekimi alanlarında çalışmayı gerektirdiğine kadının dikkatini çekmek geçti içinden, ama bahsettiği bu süreç Ahali’ye has ok biçimli bir gemide kişiyi şok durumunda alıkoyan bir jele bulanıp adeta salamura yapılmış vaziyette geçirilmişti ve bu yüzden de şu anki pozisyonla kıyas kabul etmezdi.</p>

  <p>İkinci Kaptan Dicogra gülümsedi, kendine sevimli bir görüntü kazandırmak için burnunu kırıştırdı ve konuşmasını sürdürdü: “Sizin adınıza sevindim. Hakkınızdaki fizyo raporda sizin çok sıkı bir bünyeye sahip olduğunuz belirtiliyor. Yine de, yalnızca ortalarda ağırlıksız kalacağımız birkaç dakikayı saymazsak, bahsettiğim hızda yaklaşık yirmi saat geçireceğiz, o yüzden hazır vakit varken malum yere bir ziyarette bulunun isterseniz. Yani, tuvalete demek istiyorum.”</p>

  <p>“Hayır, böyle iyiyim.”</p>

  <p>Bir santimetre kalınlığındaki gri takım elbisenin vücuduyla eş-yükselti sergilemediği tek nokta olan, kasık kısmındaki şişliği eliyle işaret etti kadın. “Herhangi bir aksesuara ihtiyacınız var mı?” diye sordu, yüzünde muzip bir gülümsemeyle.</p>

  <p>“Hayır, teşekkür ederim.”</p>

  <p>“Uyumanıza yardımcı olacak haplar vermemi ister miydiniz?”</p>

  <p>“Buna gerek olduğunu sanmıyorum.”</p>

  <p>Geminin kaptanı, Fassin’in oldum olası büyük gri bir yarasa ile daha da anormal boyutlara varmış dev bir avcı peygamberdevesinin karışımına benzettiği, whule türüne mensup bir dişiydi. Köprü üstü adı verilen kısma yerleştirilmiş bir ekran yoluyla kaptanın kısa ve öz selamlarını ve iyi yolculuklar dileklerini kabul eden Fassin, bunun ardından İkinci Kaptan Dicogra’nın ve yine whule türünden olup teninin kokusu insanın burnuna badem kokusu gibi gelen kırılgan görünüşlü ama eli çabuk bir tayfanın yardımıyla geminin ortasına yakın bir bölümde yer alan çapraz mafsallı bir kaide üzerindeki, dik kenarlı, yarı arkaya yatırılmış koltuğa oturdu. Whule tayfası kanat zarlarından çıkardığı çıtırtıyı andıran bir ses eşliğinde havalanıp oradan uzaklaşırken, Dicogra da Fassin’inki dışında o kısımda bulunan yegâne koltuğa yerleşmişti. Onun devamlı beş derecelik hızla geçirilecek bir gün için yaptığı tek hazırlık, şapkasını yakındaki bir dolabın içine fırlattıktan sonra dolabın kapağını kilitlemek ve oturduğu yerde üniformasına çekidüzen vermek olmuştu.</p>

  <p>Gemi başlangıçta yavaşça havalanırken, tam karşısına düşen kavisli duvardaki ekran sayesinde limanın daire şeklindeki pistinin giderek uzaklaşmasını ve orada dikilmekte olan minik figürlerin Navarchy gemisinin uzaklaşışını izlemek üzere başını kaldırmasını seyretme olanağı buldu Fassin. Tam Zab’ın o narin kollarından birini kaldırıp el salladığı izlenimine kapılmıştı ki, sis gibi yoğun bulutların araya girmesiyle beraber görüntü eğilip sallanmaya başladı, derken gemi hızını artırarak —oturdukları koltukların üzerine yerleştirilmiş olduğu kaide sayesinde o ve Dicogra bu sallantıdan etkilenmemişti— uzayın derinliklerine doğru atıldı.</p>

  <p class="orta1"><b>•</b></p>

  <p class="girintisiz">Gerçekten de bir çığlık mıydı duyduğu? Fal taşı gibi açılmıştı gözleri. Ensesindeki tüyler diken diken olmuş, dili damağı kuruyuvermişti. Ortalığa derin bir karanlık hakimdi. Yabancı bir uygarlığa ait olan o gemi enkazının içinde, lambalarından etrafa silik bir ışık yayılan hava aracına sırtı dayalı vaziyette oturuyordu halen. Taince yoktu yanında, herhangi bir haberleşme sinyali alır mıyım umuduyla geminin gövdesindeki yarığın bulunduğu yöne doğru uzaklaşalı çok oluyordu. Hay lanet, az önce duyduğu şey, <i>gerçekten de</i> bir dizi çığlıktı ve arkasına düşen taraftan yükseliyordu. Belki de çığlıktan ziyade, haykırıştı bunlar. Ayağa fırlayıp telaşla etrafına göz gezdirdi. Çevrede çok az şey görülebiliyordu; bir zamanlar bu geminin iç sahasını teşkil eden ve uğradığı yıkımın etkisiyle şimdilerde allak bullak bir çöküntü yumağına dönmüş olan ortamın o bildik şekilleri... Eğrilmiş güverteler ve duvarlar, geminin net olarak seçilemeyecek kadar karanlık ve uzak olan tavanından sarkan kimbilir hangi cihazın artığı kocaman metal parçalar ve buna benzer kalıntılar çarpıyordu sadece gözüne. Çığlıklar ileriden, enkazın derinliklerinden, tam da Saluus ile Ilen’in gittiği yönden geliyordu. Daha iyi duyabilmek için nefesini tutarak olduğu yerde dikilip gözleriyle karanlığı taradı. Aniden ortalığa çöken sessizliğin ortasında, bir ses duydu sanki... Sal’ın sesiydi bu ve bağırıyordu, fakat aradaki mesafeden dolayı söyledikleri anlaşılamıyordu. Yardım mı istiyordu acaba? Yoksa Taince’ye mi sesleniyordu? Fass diye haykırıp yardım çağırıyor olmasındı sakın?</p>

  <p><i>Şimdi ne yapacağım? Onlara yardım etmek üzere sesin geldiği yöne mi koşsam? Yoksa Taince’yi mi beklemeliyim? Başka bir fener, hatta başka bir silah olup olmadığını kontrol etmek için hava aracının dolaplarını mı kurcalasam?</i></p>

  <p>Hemen arkasından gelen bir tıkırtı üzerine olduğu yerde aniden döndü.</p>

  <p>Belli ki bir saniye önce, o tarafta bulunan yamuk yumuk bir duvar kalıntısının üzerinden aşağı atlamıştı Taince. “Sen iyi misin?”</p>

  <p>“Evet, ama...”</p>

  <p>“Yanımdan ayrılma. Birkaç adım geriden takip et beni. Hızıma yetişemediğin takdirde haber ver.” Bir elinde silah, yavaş bir koşu tutturarak adamın yanından geçip gitti. Sonraları sakin kafayla olayları anımsadığında o an kızın yüzünde zalimane bir tebessüm olduğunu hatırlayacaktı Fassin.</p>

  <p>Geminin derinliklerine doğru çıkan yol boyunca yokuş yukarı koşarlarken ayaklarının altındaki yüzey giderek daha büyük dalgalar halini alan malzeme kalıntılarıyla kaplanıyordu, öyle ki, bir yerden sonra bir sırttan diğerine atlar duruma geldiler ve zemindeki bir yarıktan aşağı kendilerini boşluğa bırakırcasına zıpladıktan sonra kimi zaman kalça yüksekliğine varan birbirine dolanmış kablo yığınlarının üstünden tek elleriyle destek alıp atlayarak, hafiften yukarı meyleden ve ayak bastıkça insanda kauçukla kaplanmış demirin üzerinde gidiyormuş hissi uyandıran ince ama zorlu bir yokuşu takip ederek koşmayı sürdürdüler. Taince’nin üniformasını süsleyen pırıltılı yamaları kendisine rehber edinen Fassin, onu elinden geldiğince yakından takip ediyordu. Gelgelelim tek elinde tabanca tutarken bile kız onun iki elinden de destek alarak başardığından daha akıcı ve kıvrak şekilde koşup zıplıyordu. Zeminin eğimi önce yükselmiş, sonra tekrar inişe geçmişti.</p>

  <p>“Taince! Fassin!” diye bağırdığı duyuldu Sal’ın, ileride bir yerlerden.</p>

  <p>“Aşağı eğil!” diye seslendi Taince, aniden hızını artırarak.</p>

  <p>Fassin tam vaktinde eğilmişti; saçı hemen yukarıdaki mürekkep karası malzemenin sert kıvrımına sürtünüp geçti. Yavaşlamışlardı şimdi; Taince boştaki eliyle karanlık tavanı yoklayarak bir süre için yolunu bulmaya çalıştı ve ardından, dar bir yarıktan içeri birbirinin peşi sıra yan yan girdiler.</p>

  <p>Önden ve arkadan bedenine yaslanıp hareket kabiliyetini kısıtlayan bu soğuk malzemenin teması sonucu ürpererek, kızı takip etti Fassin.</p>

  <p>Çok geçmeden, az ileride bir ışık belirdi. Kiriş ve borulardan oluşan yarı açık bir tavan, sarkıt ve dikitleri andıran çeşitli metalik çıkıntılar, tavandan aşağı sarkan ince kablolar, bir patlamadan sonra aşağı doğru sarktığı sırada donduğu anlaşılan kırmızı bir maddenin uzaktan bakıldığında baş aşağı duran dev bir çiçeğe benzeyen şekli gibi daha pek çok unsurdan oluşan, eğimli bir zemine sahip loş bir ortamda buldular kendilerini. İşte orada, birkaç metre ötede, ceketine iliştirilmiş aydınlatma yamalarının ışığında, zeminde açılmış üçgen şeklinde ve pürüzlü bir deliğin yanıbaşındaki dar bir çıkıntının üzerinde çömelmiş o delikten aşağıyı süzmekte olan Sal’ı fark ettiler.</p>

  <p>Başını kaldırıp onlara baktı. “Len!” diye bağırdı sonra. “Aşağı düştü!”</p>

  <p>“Sal,” dedi Taince keskin bir sesle, “bu zemin bizim için güvenli mi?”</p>

  <p>“Öyle sanıyorum,” dedi adam, suratında korkuyla karışık bir kararsızlıkla.</p>

  <p>Taince bir ayağını öne basıp zeminin sağlamlığını kontrol ettikten sonra üçgen şekilli deliğin tam da bir kenarının hizasına gelecek biçimde diz çöktü. Eliyle Fassin’e yaklaşmamasını işaret etti, yüzüstü yere uzandı ve başını delikten içeri soktu, ardından, deliğin kenarlarının ne denli pürüzlü olduğuna dair kendi kendine birtakım şikayetler mırıldandıktan sonra yine elini sallayarak Fassin’e Saluus’un karşısındaki kenara geçmesini işaret etti. O tarafta daha çok yer vardı. Bunun üzerine Fassin de yere uzanıp aşağı baktı.</p>

  <p>Üçgen şeklindeki delik, hemen ayaklarının altında bulunan ve zeminindeki bazı cisimler dışında herhangi bir ayrıntısı seçilemeyen karanlık, mağaramsı bir boşluğa açılıyordu; devasa soğutma kanatlarını andıran ve basamak basamak uzanan kümelenmelerdi bu cisimler. Gemi enkazının ne kadar büyük bir kısmının o an bulundukları katın altında olduğunu idrak ettikçe Fassin’in başı dönmeye başlamıştı. Hava aracının dev gemiye girmeden önce çöl zemininden ne denli uzun süre yukarı çıkmak zorunda kaldığını hatırladı. Ne kadar sürmüştü o tırmanış? Yüz metre mi? Yoksa biraz daha az mı? Hava aracını indirdikleri çukurluktan buraya kadarki mesafenin büyük ölçüde yokuş yukarı olması da cabası.</p>

  <p>Altı metre kadar aşağıda, bütünlüğünü koruyabilmiş duvar parçaları içinde kendisine en yakındakinden iki ince fildişi gibi sivrilen kol kalınlığında bir çift kıvrık çıkıntının arasına sıkışmış halde uzanıyordu Ilen. Belli ki yüzüstü düşmüş, başı, bir kolu ve bir bacağı takıldığı çıkıntıların yanından aşağı sarkmıştı. Ceketinin kolundaki aydınlatma şeritleri etrafa yeşilimsi mavi tonda soluk bir ışık yayıyordu. Fildişi biçimindeki iki çıkıntının kırık uçları bedeninin yan kısmına sadece birkaç santim mesafedeydi. Bulunduğu noktanın bir yanında, sekiz-dokuz metrelik aralıklarla, diş biçimli nesnelerin oluşturduğu buna benzer birkaç grup daha, bir şeyler kavramak üzere boşluğa uzanmış parmaklar gibi duvar bloğundan fırlıyordu. Ilen’in asılı kaldığı yerden bıçak gibi keskin soğutma kanatlarının uzandığı zemine kadarki boşluk göz kararıyla elli veya altmış metreydi.</p>

  <p>İnsanoğlunun düşünce yapısı ve algıları, yerçekiminin nispeten daha zayıf olduğu ve Dünya koşullarında her iki bacağın da kırılmasıyla sonuçlanacak bir düşüşün ardından kalkıp hiçbir şey olmamış gibi yürüyüp gitmeyi olanaklı kılan ’glantine gibi yerlere alışmak ve kendini uyarlamak zorunda kalmıştı. Ama arada, düşerken belli bir hıza ulaşmayı sağlayacak kadar dikey boşluk varsa, insan vücudunun buranın şartlarında gerçekleşen altmış metrelik bir düşüşten yaralı veya ölü çıkma ihtimali en az Dünya şartlarında meydana gelecek otuz metrelik bir düşüşten yaralı veya ölü çıkma ihtimali kadardı.</p>

  <p>“Yanında ip olan var mı?” diye sordu Taince.</p>

  <p>Başını iki yana salladı Sal. “Yüce tanrım, şu işe bak. Yanımda yok. Olanı da şu tarafta bir yerde bıraktık.” Dev gemi enkazının ileriki kısımlarını işaret etti başıyla. Bir ürperti tüm bedenini yalayıp geçmişçesine kollarını büzüştürüp ceketinin yakasını yukarı kaldırırken, üşür gibi bir hali vardı. “Dü... düğümü tekrar çözememiştim de.”</p>

  <p>“Kahretsin! Hareket ediyor,” diye aniden bağıran Taince başını delikten içeri sokup aşağı seslendi: “Ilen! Ilen, olduğun yerde kıpırdamadan kal! Beni duyabiliyor musun? Sakın hareket etme! Sadece beni duyup duyamadığını söyle!”</p>

  <p>Bloğun üstünde kalmış olan başını ve kolunu istemsizce titretip kaydırarak, bitkince kıpırdandı Ilen. Yuvarlanıp kendini güvene almak ister gibi bir hali varsa da, uç kısma giderek yaklaşmaktan kurtulamıyordu.</p>

  <p>“Ah, lanet olsun, lanet olsun, lanet olsun,” dedi Sal çabuk çabuk, yüksek perdeden çıkan gergin bir sesle. “Tam arkamdaydı. Durumu gayet iyi kotardığını düşünüyordum. Ben deliği fark etmedim, adımımı onun üzerinden atmış olmalıyım. Belki bir çatlak vardı, belki de zeminin kendisi zayıftı, sonuçta oraya bastı ve tek eliyle dengesini sağlamaya çalıştıysa da ben onun bağırdığını duyup da imdadına yetişene kadar aşağı düştü. Üstelik hiçbir şey bulamadık, yürümekten başka bir şey yapmadık bile! Koca bir hurda yığınından başka bir şey değil burası! Lanet olsun! İyi idare ediyordu! Tam arkamdaydı!”</p>

  <p>“Sakin ol,” diyerek susturdu onu Taince. Bir yandan tüm vücudu adeta titreme nöbetleri geçirirken, eliyle ağzını ovalayıp olduğu yerde oturdu kaldı Sal. Tabancasını üniformasının içindeki hazneye geri sokan Taince alnına bir aydınlatma şeridi yapıştırdıktan sonra elleriyle üçgen şeklindeki deliğin iki yanına tutunarak başını bu defa daha da ileriye olmak üzere bir kez daha sarkıttı delikten. Aşağıya kısa bir süre göz gezdirdikten sonra kendisini yukarı çekip Fassin’e baktı. “Ayaklarımı tut.”</p>

  <p>Kendisine söyleneni aynen yaptı Fassin. Taince bu defa omuzlarını da delikten içeri sokmuştu ve bir an sonra onun “Ilen!” diye seslendiğini duydular. “Ne olursa olsun, <i>hareket</i> etme!” Vücudunu çekip dışarı çıktıktan sonra bile, tuhaf bir göz gibi pırıldamayı sürdüren aydınlatma şeridini alnından ayırmaya gerek görmemişti. “Bulunduğumuz yerin altında tutunacak hiçbir dayanak yok,” diye açıkladı diğer ikisine. “Ilen kendinde değil; hareket edip duruyor. Başını fena çarpmış olmalı. Bu gidişle aşağı uçacak.” Sonra Sal’a çevirdi bakışlarını. “Sal, şu bahsettiğin ip ne kadar uzaklıkta? Oraya varmak ne kadar sürer?”</p>

  <p>“Kahr... Bilmiyorum! On, belki on beş dakika.”</p>

  <p>Deliğe yanaşıp tekrar aşağı baktı Taince. “Ne boktan durum,” diye söylendi kendi kendine. “Ilen!” diye bağırdı hemen sonra. “<i>Hareket etmemelisin!</i>” İsyankâr bir ifadeyle salladı başını. “Tersliğe bak ki ona her seslendiğimde ister istemez kımıldıyor, bu da kenara doğru kaymasına sebep oluyor,” dedi, diğerlerinden çok kendi kendine izahat verir gibi. Sonra derin bir nefes alıp Saluus ile Fassin’e çevirdi suratını. “Pekâlâ. Ne yapacağımızı söyleyeyim,” diye başladı. “İnsan halkası oluşturarak kurtarmaya çalışacağız; papatya zinciri yöntemini duymuşsunuzdur elbet. Ben daha önce uyguladım, yapılamaz diye bir şey yok.”</p>

  <p>“Tamam,” dedi Sal, mekânın loşluğu altında yüzü ölü gibi solgun bir halde, oturduğu yerde öne doğru eğilerek. “Ne yapmamız gerektiğini söyle yeter.”</p>

  <p>“İçimizden biri deliğin girişine tutunacak, bir diğeri onun vücuduna tutunarak aşağı inip ayaklarını kavrayacak, üçüncü kişi de aynı şekilde her ikisinin vücuduna tutuna tutuna aşağı inip en nihayet Ilen’i alacak. Bu son kısmı ben üstleniyorum.”</p>

  <p>Sal’ın gözleri hayretle büyüdü. “Ama en tepedeki kişi...”</p>

  <p>“O da sen olacaksın, içimizde en güçlüsü sensin. Dünya’da olsa bu yöntem işe yaramazdı; ama burada yarar,” dedi Taince ikisine hitaben. Uzanıp Sal’ın sırt çantasını aldı. “Dört kenetlenme noktasıyla bu işin başarıldığına tanık oldum. Siz ikiniz fiziken yeterince güçlü görünüyorsunuz. Fass, sen ortada olacaksın. Buna ek olarak, tepede bulunacak olan kişiyi bu kayışlarla bağlayacağız,” dedi kız, önce Sal’a bir bakış fırlatıp ardından üniformasının içinden çıkardığı bıçakla omuzlarından birini süsleyen kayışları keserek.</p>

  <p>Sal titrek bir şekilde öne doğru eğilerek delikten aşağı kaçamak bir bakış attı. “Kahretsin, Taince, onu kurtarmayı tabii ki istiyoruz ama bu iş hepimizin canına mal olabilir. <i>Hay lanet</i> olsun. Bilemiyorum. Bunu yapabileceğimizi aklım kesmiyor, buna bir türlü inanamıyorum işte. Böyle bir duruma düşmüş olamayız, şu yaşadığımız an <i>gerçek olamaz!</i>” Vücudu gözle görülür şekilde zangırdayarak az önceki yerine oturdu yeniden. Bir önünü bir arkasını çevirerek, onları tanımaya çalıştığı halde bunu bir türlü başaramıyormuş gibi, inanmaz gözlerle baktı tir tir titreyen ellerine. “Şu ellerle herhangi bir şeyi kavrayabileceğime bile şüpheliyim,” dedi. “Buna gerçekten emin değilim.”</p>

  <p>“Merak etme, üstesinden gelirsin,” diyerek temin etti onu Taince, bir yandan kayışları ayarlamaya çalışırken.</p>

  <p>“İnanamıyorum, hepimiz burada öleceğiz,” dedi Sal, kızın sözlerini duymuyordu bile. “Lanet olsun bu uğursuz yere.” Durmak bilmez bir şekilde sallıyordu başını. “Hayır. Hayır, olamaz. <i>Hayır.”</i></p>

  <p>“Bu işe yarar,” dedi Taince, kesmiş olduğu kayış parçalarını halen sırt çantasına bitişik olanlara çabucak bağlarken.</p>

  <p><i>Sakinim,</i> diye geçirdi Fassin içinden. <i>Muhtemelen şokta veya ona benzer bir durumdayım, yine de kendimi telaşsız hissediyorum. Hepimiz ölmek üzereyiz belki, ya da uzun ömürlerimizin geri kalanı boyunca hatırımızdan çıkmayacak kadar ucu ucuna kurtaracağız bu işten paçamızı, ama ben gayet sakinim. Her ne olacaksa olacak ve elimizden geleni yaptığımız ve birbirimizi ortada bırakmadığımız sürece, sonuç ne olursa olsun bu işten alnımızın akıyla çıkacağız.</i> Gözlerini aşağı eğip kendi ellerine baktı. Onunkiler de titriyordu titremesine, ama kontrol edilemez bir titreme değildi bu. Ellerini esnetti. Kendini güçlü hissediyordu. Elinden ne geliyorsa yapacaktı ve eğer bu yine de yeterli olmazsa, olan bitenden sorumlu tutulamazdı.</p>

  <p>Birden ayağa fırladı Sal, bunu yaparken de yalpalamış ve deliğe tehlikeli ölçüde yaklaşmıştı. “Biraz daha ip var,” dedi aniden anımsamış gibi. Halen kül gibi gri ve solgun olsa da, yüzünde hiçbir anlam okunmuyordu şimdi. Taince’nin yanından bir hışım geçip yoluna devam etti.</p>

  <p>Neden bahsettiğini anlamaya çalışarak, gözleriyle onu izledi Fassin.</p>

  <p>“Ne?” dedi Taince, zemindeki köşegen hatlı bir dikitin dayanıklılığını sınadıktan sonra kayışı ona dolayarak.</p>

  <p>“İp,” dedi Sal, bulundukları yerin dışını ve hava aracının bulunduğu yönü işaret ederek. O tarafa doğru geri geri bir adım attı. “Orada daha fazlası var. Hava aracının içinde. Ben gider alırım. Nerede olduğunu biliyorum.” Bir yandan adımlarını sıklaştırıp daha da gerilemişti.</p>

  <p>“Sal!” diye bağırdı Taince ona. “Buna yetecek zamanımız yok!”</p>

  <p>“Hayır, zaman var, bırakın ben gidip getireyim onu,” dedi Sal, daha da uzaklaşarak.</p>

  <p>“Olduğun yerde kal, Sal,” dedi Taince, bu defa alçak ve derinden gelen bir sesle. Tereddüt geçirdiği belli olan Sal bir an sonra başını iki yana sallayarak arkasını döndü ve koşarak uzaklaştı.</p>

  <p>Taince onu yakalamak üzere atıldıysa da adamın hızına yetişememişti. Yolu üzerindeki bir dikitin üstünden atlayarak Fassin ile Taince’nin az önce yanlamasına ve ezile büzüle geçtiği yarığa doğru koşmaya devam etti Sal. Taince bir dizi üzerine çöküp silahını çekti. “Dur orada, korkak herif!”</p>

  <p>Taince’in elinde ateş edebilmesine olanak tanıyacak yarım saniyelik bir süre olduğunu düşündü Fassin, ama kız silahını indirip gerisingeri üniformasının içindeki kılıfa yerleştirirken, başını eğip tabanları yağlayan Sal o dar yarıktan da geçip kayıplara karışmıştı bile. Bunun üzerine, Fassin’e döndü kız. Şimdi de onun yüzünde anlamsız ve afallamış bir ifade var, diye düşündü adam içinden. “Bunu hâlâ başarabiliriz,” diyen Taince büyük bir hızla üniformasını çıkarmaya koyuldu. Üzerinde teniyle aynı rengi taşıyan tek parça bir içlikten başka bir şey olmaması, soyunmasıyla beraber adamın bir an için onun çıplak olduğu izlenimine kapılmasına yol açmıştı. Üniformanın gerek üst gerekse pantolon kısmını tekrar ilikledi ve sımsıkı düğümledikten sonra iki eliyle gererek yeterince sağlam olup olmadıklarını kontrol etti. “İşte oldu,” dedi kız nihayet. “Şimdi, şunu senin ayak bileğine bağlayalım.”</p>

  <p>Sırt çantasına bağlanan kayışlar sağlam çıkmıştı, el bilekleri o kayışlara bağlanmış olmakla beraber kayışlara güvenmediği için hem kendi ağırlığını hem de Taince’ninkini başlangıçta ellerine ve parmaklarına veren Fassin de, Taince’nin pantolonunu adamın ayak bileğine bağlayan düğüm de ve önce Fassin’e, ardından düğümlenmiş pantolona tutunarak aşağı inen kız da sağlam çıktı... Coşkuya kapılan ve iyice ümitlenen Fassin sanki gözlerini onun üstünde tuttuğu sürece işler iyi gidecekmiş gibi, boynunu çevirip omuzlarını dairesel bir hareketle dışa doğru savurdu ve böylelikle kızın hareketlerini ve hatta daha da aşağıdaki Ilen’i görebilecek bir açı yakaladı. Ne var ki, tam o sırada yer sarsıldı ve her ne kadar bu sarsıntı gemiyi şiddetle sarsacak güçte olmasa da, önce elleri, ardından avuç içleri ve en nihayet parmaklarıyla asılmayı sürdürüp tüm çabasına rağmen kendisini kayışlar ve sadece kayışlar tutar hale gelen Fassin’e soğuk terler döktürmeye yetmişti ve nitekim, aşağıda, halen hedefe varamamış olan Taince’nin bulunduğu kısmın da aşağısında, Ilen bir kez daha kımıldadı ve üzerinde uzanmakta olduğu bloğun kenarından aşağı düşerek adeta sonsuz bir karanlığın içinde yitip gitti.</p>

  <p>Taince’nin onu tutabilme umuduyla yutkunma ile tıslama arası bir ses eşliğinde son bir hamlede bulunup aşağıdaki kıza doğru çaresizce uzanmasıyla birlikte aralarındaki bağın son raddesine kadar gerildiğini hissetti Fassin. Ilen ise düşüşün etkisiyle bir yandan havada hafifçe dönerek ve saçı ile giysisi boşlukta solgun ve soğuk bir alev gibi titreşerek, gölgelerin içinde kaybolmuştu.</p>

  <p>Ilen o an bile büyük ölçüde şuursuzluğun etkisi altında olsa gerekti, çünkü düşerken çığlık bile atmamıştı ve biraz da bu sayede, aradan uzun saniyeler geçtikten sonra kızın bedeninin çok aşağılardaki pervane kanatlarına çarpışını duydular ve bu çarpmanın etkisiyle geminin gövdesinin bütünüyle sarsılışını belli belirsiz hissettikleri izlenimine bile kapıldılar.</p>

  <p>Gözlerini sımsıkı yummuştu Fassin. <i>Keşke Sal haklı olsa, keşke bunlar hiç yaşanmamış bir sanrıdan ibaret olsa.</i> Ağırlığı kayışlardan alma niyetiyle deliğin kenarını yeniden tutmaya çalıştı.</p>

  <p>Taince ise olduğu yerde bir süre daha asılı kalmıştı. “Onu kaybettik,” dedi usulca, bunu öyle bir tonda söylemişti ki Fassin bir an onun da Ilen’in peşi sıra kendini boşluğa bırakacağından korktu, ama boşunaydı bu korkusu. “Şimdi yukarı geliyorum,” dedi Taince onun yerine. “Sıkı dur.”</p>

  <p>Adama tutunarak delikten dışarı çıktıktan sonra onu da yukarı çekti kız. Sonrasında aşağı baktılarsa da Ilen’in bedenini göremediler. Göğüsleri hızla kalkıp inerek, sırtlarını yakındaki dikitlerden birine vermiş halde, tıpkı bir süre önce hava aracının yanında oturdukları gibi, yan yana oturdular. Taince düğümlediği giysilerini geri açıp giydi. Sonra silahını dışarı çıkardı.</p>

  <p>Kız elinde silah ayağa kalkarken gözlerini silahtan alamamıştı Fassin. “Ne yapmaya niyetlisin?” diye sordu kıza.</p>

  <p>Başını eğip ona baktı kız. “O piçi öldürecek değilim, eğer aklından geçen buysa.” Sakinleşmişe benziyordu şimdi. Bir ayağını hafifçe yere sürttü. “Geri dönmeliyiz.”</p>

  <p>Adam yaşadıkları olayın etkisiyle halen biraz titreyerek ayağa kalkarken, bunu fark eden Taince bir omzundan tutup destek oldu ona. “Biz elimizden geleni yaptık, Fass,” deme gereği duydu kız. “Her ikimiz de. Ilen’in ardından yas tutmak için daha sonra bol bol vaktimiz olacak. Şimdi yapmamız gereken, hava aracının bulunduğu yere dönmek, Sal’ı bulmaya çalışmak, sinyal alıp alamadığımızı tekrar kontrol etmek ve buradan çekip giderek yetkilileri durumdan haberdar etmek.”</p>

  <p>Delikten uzaklaşıp dönüş yoluna koyuldular.</p>

  <p>“Silahı hâlâ ne diye dışarıda tutuyorsun?” diye sormadan edemedi Fassin.</p>

  <p>“Sal yüzünden,” dedi Taince. “Onun daha önce hiç bu kadar küçük duruma düştüğünü görmemiştim. Onurunu bu denli ayaklar altına aldığı hiç olmamıştı. En azından benim görüp bildiğim kadarıyla. Hem üzüntü hem de suçluluk duyuyor şu an. Böylesi duygular insana beklenmedik şeyler yaptırır.” Hızlı hızlı nefes alıp her defasında soluğunu tutarak, bir çeşit egzersiz yapıyordu. “Ne kadar zayıf bir ihtimal de olsa, bunu değerlendirmeye alacaktır... Burada olup bitenin başkaları tarafından asla öğrenilmemesi ihtimalini yani...” Omuz silkerek tamamladı konuşmasını kız. “Sonuçta silahı var. Bize bir kötülük etmek isteyebilir.”</p>

  <p>İnanmaz gözlerle ona baktı Fassin. “Bu söylediklerinde ciddi misin? Böyle bir şey olması gerçekten mümkün mü?”</p>

  <p>Başıyla onayladı Taince. “Onu yeterince tanıyorum,” dedi. “Oraya vardığımızda hava aracını bıraktığımız yerde bulamazsak da hiç şaşırma.”</p>

  <p>Nitekim bulamadılar.</p>

  <p>Gövdedeki yarığın yanına yürüdüklerinde, üzerine güneş vurmuş Nasqueron’un kenarından kalın bir dilim halinde yansıyan sahte gündoğumunun silik ışığı altında beklemekte olan hava aracıyla karşılaştılar. Sal ise aracın yanına oturmuş, alabildiğine uzanıp giden çölün o insanın içini ürperten görüntüsünü seyre dalmıştı. Ona doğru yaklaşmadan önce, askeri iletişim cihazını bir kez daha yoklayan Taince nihayet sinyal alabildiğini fark etti. Bunun üzerine hemen en yakın Navarchy birimini aradı ve kısa bir rapor vererek durumu ilettikten sonra hava aracının bulunduğu yere doğru kumun üzerinde beraberce ilerlemeye başladılar. Alıcılarını açık bırakmaya ise özellikle dikkat etmişlerdi.</p>

  <p>Saluus başını çevirip onlardan yana baktı. “Aşağı düştü mü?” diye sordu.</p>

  <p>“Onu yakalamamıza ramak kalmıştı,” dedi Taince. “Çok yazık oldu.” Silahı halen elindeydi. Sal bir süreliğine ellerinden birini yüzüne kapadı. Diğer elinde ise yarı yarıya erimiş görünen ince ve eğri büğrü bir madeni eşya tutuyordu ve elini yüzünden çekince o nesneyi iki eliyle evirip çevirmeye başladı. Silahını hava aracının arka koltuğuna, üniformasının üstüne bırakmıştı. “Askeri birimlere mesaj ulaştırmayı başardım,” dedi Taince ona. “Paniğe gerek kalmadı. Olduğumuz yerde beklememiz yeterli. Buraya bir gemi yollamışlardır bile.” Aracın arka koltuğuna geçip Sal’ın sırtının hizasına oturdu.</p>

  <p>“İstesek de onu kurtaramazdık, Tain,” dedi Sal. “Bunu sen de biliyorsun, Fass,” dedi yanına, aracın sağ ön koltuğuna yerleşen diğer adama. “Onu kurtarmamıza imkân yoktu. Üstelik böyle yapalım derken kendimiz de canımızdan olacaktık.”</p>

  <p>“İpi buldun mu?” diye sordu Fassin. Sal’ın elinde oynayıp durmakta olduğu metal parçasını alıp tek hamlede onun gözüne sokmak geçti içinden bir an.</p>

  <p>Sal başını hayır der gibi sallamakla yetindi. Her şeyden çok, sersemlemiş bir hali vardı. “Koşarken ayak bileğim döndü,” dedi neden sonra. “Burkuldu gibime geliyor. Buraya kapağı zor attım. Hava aracını uçurup şu tavandan sarkan zamazingoların arasından geçirdikten sonra tüm o yıkıntının üstünden bir yol bularak her şeyin başladığı yere geri dönebileceğimi zannettim, fakat yukarıdan sarkan şeyler göründüğünden sağlam çıktı; bunun üzerine, sinyal alma yolunda bir kez daha şansımı denemek üzere buraya döndüm.” O çarpık metal parçasını elinde sallamayı sürdürüyordu.</p>

  <p>“Nedir o elindeki?” diye sordu Fassin daha fazla dayanamayarak.</p>

  <p>Bakışlarını elindeki cisme çeviren Sal, umursamazca omuz silkti. “Gemiden bir hatıra. Yolumun üzerinde bulduğum bir şey işte.”</p>

  <p>Adamın omzu üstünden öne doğru uzanan Taince, metal parçasını onun ellerinden çekip alarak çölün kumlarına savurdu.</p>

  <p>Bir Navarchy mekiği çıkıp gelene dek orada öylece oturup beklediler. Taince gelenleri karşılamak üzere hareketlenince, onun dikkatini başka yöne vermesini fırsat bilen Sal hava aracından inip seke seke yürüyerek kızın az önce fırlatmış olduğu metal parçasının yanına gitti ve onu kumun üstünden aldı.</p>
</body>
</html>