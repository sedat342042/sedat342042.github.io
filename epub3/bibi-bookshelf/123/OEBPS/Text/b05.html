<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>BÖLÜM BEŞ</h1>

  <h2 class="sigil_not_in_toc">Geçiş Koşulları</h2>

  <p class="girintisiz">“Nereye dediniz?”</p>

  <p>“Nereye gitmek istiyorsunuz?”</p>

  <p>“Hoestruem, Aopoleyin civarında bir yer,” dedi Fassin.</p>

  <p>“Hoestruem’in nerede olduğunu biliyoruz.”</p>

  <p>“Biz aptal değiliz.”</p>

  <p>“En azından ben değilim, ama Janath olabilir.”</p>

  <p>“Olabildiğince Az Aptallık Yaratma Paylaşımımı seninle ortaklaşa yerine getirip tamamladım sanki.”</p>

  <p>“Ortağımın kusuruna bakmayın lütfen. Sizi böyle sorguya çeker gibi konuşmamız biraz da bize tarife sığmaz derecede yabancı gelen görünümünüz karşısında yaşadığımız şoktan kaynaklanıyor. Gelelim şu meseleye... Hoestruem’e gitmek istiyorsunuz demek?”</p>

  <p>“Evet,” dedi Fassin kısaca.</p>

  <p>“Ve sizi Zosso gönderdi, öyle mi?”</p>

  <p>“Bahse girerim hâlâ şu kahrolası eşarbından dem vurup duruyordur.”</p>

  <p>“Oldukça faydalı bir şifreydi o, aslına bakılırsa.”</p>

  <p>“Demek Hoestruem’e...”</p>

  <p>“Hoestruem ha?”</p>

  <p>“Bu pekâlâ mümkün.”</p>

  <p>“Evet, ama asıl kritik husus bunun nasıl değil, neden yapılacağı.”</p>

  <p>“Ve tabii ne derece kolay olduğu.”</p>

  <p>“Kolay olacağı kesin. Problem kesinlikle gerekçesinde yatıyor.”</p>

  <p>“Ve tabii bizim bu işe girip girmeyeceğimizde.”</p>

  <p>“Ki bence girmemiz gerek.”</p>

  <p>“Girmeli miyiz gerçekten?”</p>

  <p>“Bunu daha güzel bir dille de sorabilirsin.”</p>

  <p>“Ancak ortaklaşa bir karara vararak yapabiliriz bunu.”</p>

  <p>“Kesinlikle.”</p>

  <p>“Zosso istemiş ama.”</p>

  <p>“Evet, Zosso istemiş.”</p>

  <p>“İsteğini yerine getirecek miyiz peki?”</p>

  <p>“Ona eşarbını geri vermekle yetinebiliriz.”</p>

  <p>“Öyle bir eşarp hiç <i>var oldu</i> mu ki?”</p>

  <p>“Hem olduysa bile gerçek bir eşarp mıydı acaba?”</p>

  <p>“Evet.”</p>

  <p>“Belki de sana öyle geliyor.”</p>

  <p>“Her neyse.”</p>

  <p>“Yersiz bir soru oldu bu.”</p>

  <p>“Orası oyalanmak için her zaman tehlikeli bir yer olmuştur.”</p>

  <p>“Zosso. Bir seyahat talebi. Bu ademoğlu beyefendi gaz mekiği görünümlü bir uzay elbisesi içinde.”</p>

  <p>“Öhhö-öhhö,” diye yalancıktan öksürerek dikkatlerini çekti Y’sul.</p>

  <p>“Ve arkadaşı.”</p>

  <p>“Arkadaşını unutmayalım tabii.”</p>

  <p>“Aynı zamanda akıl hocasıyım da,” diye belirtti Y’sul.</p>

  <p>“O da önemli bir ayrıntı tabii.”</p>

  <p>“Bu işi yapacak mıyız yapmayacak mıyız?”</p>

  <p>“İşte asıl mesele.”</p>

  <p>“Yapacak mıyızdır yoksa yapabilemeyebilir miyiz?”</p>

  <p>“Evet. Daha doğrusu, hayır. Önceki şıklardan birini seçelim.”</p>

  <p>“Aynen katılıyorum.”</p>

  <p>“Kesinlikle hemfikirim.”</p>

  <p>“Olur da hazırlanabilirseniz tabii,” diye kendi kendine mırıldandı Y’sul.</p>

  <p>Kuzey Kutup Bölgesi’nin dondurucu bir soğuğun egemen olduğu göz alabildiğine uzanıp giden o karmakarışık topraklarının ortasında yer alan, aşırı nemden her yanı adeta vıcık vıcık olmuş Eponia adlı kentteki bir dönerbarda geçiyordu aralarındaki bu konuşma. Kendilerine ödünç verilmiş olan jet teknesi havada gerçekleştirdiği bir dizi hoplama ve zıplama eşliğinde uzay boşluğuna taşmaktan kıl payı kurtulup etkileyici ve bir o kadar dehşetengiz sahneler ortaya koyduktan sonra nihayet yavaşlamış ve inişe geçerek dev gezegenin kuzey kutup noktasının sadece on beş bin kilometre açığında yüzlerce kilometreküplük bir alan işgal eden içi soğuk ve bayatlamış gaz kütleleriyle dolu şehrin seyrek bir bulut kümesini andıran yapısının eteğine konmuştu. Sora sora izini sürdükleri Quercer &amp; Janath’ı Sıvı Esneyiş adını taşıyan bir dönerbarda bulmuşlardı. Valseir içeri girmelerine itiraz edecek gibi olduysa da, Y’sul ile Fassin mekandaki kapalı localardan birine hiç tereddütsüz tıkılarak hızla yukarı kaldırılmış ve çok geçmeden —bu hızlı çıkışın etkisiyle başları genelde akşamdan kalmalık durumlarında yaşanana benzer şekilde fena halde dönerek— kendi kabinlerinde pineklemekte olan iki seferkaptanıyla bir araya gelmişlerdi.</p>

  <p>Fassin’in seferkaptanı olarak anılan kişilerden biriyle ilk karşılaşmasıydı bu. Daha önce çeşitli seferler onlardan bahsedildiğini duymuş ve hemen her zaman ekvator çizgisi hizasındaki yerlerde vakit geçirdiklerini ama utangaçlığa varan bir çekingenliğe sahip, bulunması zor kişiler olduklarını öğrenmişti. Geçmişte pek çok kez onlardan biriyle karşılaşmayı denediyse de, çoğunluğu son dakikada olmak üzere her defasında bir engel çıkmış ve buna muvaffak olamamıştı.</p>

  <p>Kabarcık biçimli saydam duvarlarının dışında uzanan şehrin içeride oturup da manzarayı seyretmeye çalışan kişilerin yönlerini şaşırıp afallamasını sağlamak istercesine fırıl fırıl dönüyor gibi gözükmesine neden olacak ölçüde müthiş bir hızla, adeta burkularak, düğüm düğüm olarak ve yuvarlanarak çılgınca savruluyordu dönerbar. Bu döngüyle yaratılması hedeflenen etkinin ardında bir kasıt yatıyordu. Ahali ırkına mensup olanlar eşsiz bir denge hissine sahip olduğundan onlardan birinin baş dönmesi yaşadığı nadiren görülürdü. Böyle manyakça savrulmak, sırf maruz kalan kişinin derin ve sersemletici bir yerinden oynama duygusuna kapılmasını sağlayacağı düşüncesiyle ortaya atılmış, Ahali tarafından türetilmesine şaşmamak gereken bir eğlence şekliydi. Bununla eşzamanlı olarak uyuşturucu madde de alındı mı, olayın şamatası tam anlamıyla zirveye çıkıyordu. Ne var ki, o an büyük ölçüde boş olan dönerbarın içinde seferkaptanlarının kabinine doğru yalpalayıp zikzaklar çizerek ilerledikleri sırada Y’sul’un solungaçlarının çevresinin baş dönmesinden kaynaklı hafifçe grileştiği izlenimine kapıldı Fassin.</p>

  <p>“İyi misiniz?”</p>

  <p>“Hem nasıl.”</p>

  <p>“Buradaki ortam <i>Poaflias</i>’ın içindeyken fırtına duvarını yararak ilerleyişimizle ilgili hatıralarınızı mı canlandırdı yoksa?”</p>

  <p>“Hiç de değil... Şey, belki bir nebze. Gulp. Herhalde öyle oldu.”</p>

  <p>Seferkaptanları Quercer &amp; Janath aynı kişiydi. Yetişkinlik evresi sınırları içinde kalan bir yaşta olan koca cüsseli bir Ahali mensubu görünümündeydiler, ama her biri bir diskte olmak üzere iki birey vardı aslında o vücutta. Gerçekikiz Ahali mensuplarının varlığından bahsedildiğini daha önce duyduğu olmuştu Fassin’in, fakat farklı kişilerin aynı bedende bir araya geldiği bu tür bir durumla ilk kez karşılaşıyordu. Ahali ırkından olanların kafası genellikle gövdelerinin aynı zamanda en kalın bölgesi de olan, disklerden birinin ortasından dışarı uzanırdı ki bu da çoğu kez soldaki disk olurdu. Beyni sağdaki diskten fışkıran Ahali mensuplarının toplam nüfusun yüzde on beş civarına tekabül eden bir kısmını oluşturduğu sanılsa da bu gezegenden gezegen farklılık gösteren bir orandı. Çok ama çok nadiren de olsa aynı yaratıkta iki beynin geliştiği görülür, böylesi bir durumun sonucunda da Quercer &amp; Janath gibisinden bir şey ortaya çıkardı. Çifte-Ahali mensubu, gövdesinin merkezinden çıkan duyu organlarını bütünüyle örten, şeffaf ağ örgülerle yamanmış küçük ve parlak bir dizi örtüye ve püsküllü duyargasının dış yakasını gölgede bırakan yine şeffaf bir diğer örtüye sarınmıştı.</p>

  <p>“Orada görebileceğiniz pek bir şey yok.”</p>

  <p>“Sizi oraya götürmeyi kabul edersek tabii.”</p>

  <p>“Evet, öncelikle size rehberlik etmeyi kabul edelim de...”</p>

  <p>“İyi dedin. Böyle yapacağımızın hiçbir garantisi yok.”</p>

  <p>“Doğru. Henüz buna karar vermiş değiliz.”</p>

  <p>“Karar halen beklemede.”</p>

  <p>“Aynen öyle. Ama...”</p>

  <p>“Ne olursa olsun...”</p>

  <p>“Orada pek bir şey göremeyeceksiniz.”</p>

  <p>“Bunun turistik geziye benzer yanı olmayacak.”</p>

  <p>“Veya bir gemi turuna.”</p>

  <p>“İkisine de benzemez.”</p>

  <p>“Üstelik donanımınızla ilgili her şeyi devre dışı bırakmanız gerekecek.”</p>

  <p>“Üzerinizde biyolojik olmayan ne kadar sistem varsa hepsini kapayacaksınız.”</p>

  <p>“En azından.”</p>

  <p>“Evet, hepsi kapatılmalı.”</p>

  <p>“Büyük ne varsa kapanmalı.”</p>

  <p>“Sizi götüreceğiz.”</p>

  <p>“Sanırım ne demek istediğinizi anladım,” dedi Fassin.</p>

  <p>“İşte bu güzel.”</p>

  <p>“Bravo size.”</p>

  <p>“Şu bahsettiğiniz karara varmanız tahminen ne kadar zaman alır?” diye sordu Y’sul. Sağdaki duyarga püskülünü içeri bakacak şekilde çevirdiğinden sadece geri kalan diğeriyle görebiliyordu. İnsanların sarhoş olunca tek gözünü kapamasının Ahali versiyonuydu bu.</p>

  <p>“Ben gitme kararı aldım bile. Evet, aldım. Sen de aldın mı?”</p>

  <p>“Evet, ben de aldım.”</p>

  <p>“Kararın ‘Evet’ mi peki?”</p>

  <p>“Kararım ‘Evet.’”</p>

  <p>“Bize rehberlik etmeyi kabul ediyor musunuz yani?”</p>

  <p>“Sağır mısın? Evet dedik ya.”</p>

  <p>“Kesinlikle.”</p>

  <p>“Teşekkür ederiz,” dedi Fassin.</p>

  <p>“Peki o halde, nereye gidiyoruz bakalım?” diye sordu Y’sul huysuz bir tavırla.</p>

  <p>“Ah—”</p>

  <p>“—ha!”</p>

  <p>“Bekle.”</p>

  <p>“Ve gör.”</p>

  <p class="girintisiz1">Gemi ilk bakışta öyle görünse de, şaka değil, gerçekti. Tombul birer tohumu andıran çıkıntılı depo bölmeleri baş kısmını gerdanlık misali çevreleyen, yeni cilalanmış gibi pırıl pırıl, üç yüz metre uzunluğunda abanoz karası bir dikene benziyordu. Yapışkan kentin aşağılarında yer alan, nispeten daha küçük birer baloncuk şeklindeki komşu yerleşkelerin altıgen parselleriyle sınırlanmış bir kilometre çapında yarım daire şeklinde bir alandan ibaret olan umumi bir hangarda gün gelip de havalanmayı beklerken buldular onu.</p>

  <p>Valseir onlara burada veda ediyordu. Yolculuk iki seferkaptanı tarafından muazzam yoğunlukta, ara sıra helezon biçimli kıvrılma hareketleriyle süslenecek, çok yüksek hızlara sahne olacak, dönel etkisi kimi zaman aşırıya kaçacak şeklinde tanımlanan bir manevra silsilesi ile başlayacaktı ve bundan dolayıdır ki kalbi zayıf olanlara göre değildi. Yaşlı Ahali mensubu kıdemini kullanma yoluna gidip kendisini mazur görmelerini rica etmiş ve böylelikle bu zorlu sınamadan paçayı sıyırmıştı.</p>

  <p>“Desene yine fırıl fırıl döneceğiz,” diyerek derin bir iç çekti Y’sul, kendilerini neyin beklediğini işitince.</p>

  <p>“Leisicrofe’ye selamlarımı iletin,” diye Fassin’e tembihledi Valseir. “Umarım şu yaprak-resim halen yanındadır.”</p>

  <p>Üzerinde gökyüzü ve bulutlar resmedilmiş olan yaprağı küçük gaz mekiğinin içinde bulundurduğu tuhaf kutudan çıkaran Fassin onu ihtiyar Ahali mensubuna gösterdi. “Ona uğramadan dönmeyeceğim.”</p>

  <p>“İşte bu güzel. Size bol şans dilerim.”</p>

  <p>“Sizin de şansınız açık olsun. Geri döndüğümde sizi nerede bulabilirim?”</p>

  <p>“Orasını bana bırak. Döndüğünüzde ortalıkta yoksam Zosso’yu bulduğumuz yerde beni bulmayı deneyin. Veya, bir de bakarsın FırtınaYelkeni yat yarışlarında olurum.”</p>

  <p>“Hayhay,” dedi Y’sul, espriyle karışık. “Ama ne olur bir dahaki sefere dostlarınızı da yanınızda getirmeyin.”</p>

  <p class="girintisiz1">Diken biçimli siyah geminin adı <i>Velpin</i>’di. Kenti sarmalayan devasa bulut kütlesinin içinden donmuş köpükten oluşan bir şelalenin ortasını delip çıkan bir iğne gibi fırlamış ve gezegenin uzak kutbu çevresinde girdaplar meydana getirerek hiç durmadan dönmekte olan buz tutmuş gaz akıntısının içinde gözden kaybolup helezonlar çizme, yuvarlanma, kendi etrafında adeta ilmikler çizme, yükselme, düşme ve sonra tekrar yükselme şeklinde bir seyir izleyen o acayip ve çılgın manevrasına başlamıştı.</p>

  <p>Geminin orta kısmında yer alan ve hem yolcu kompartmanı hem de ambar işlevi görmesi dolayısıyla aşırı tıkışık bir hale bürünmüş olan bölmeye kilitli vaziyette havada mekik dokuyarak zaman geçirmekte olan Fassin ile Y’sul, <i>Velpin</i>’in helezon içinde helezon içinde helezonlar çizip kendileri de daha hızlı ve de sıkı ilmik figürlerinden oluşan daha geniş bir serinin bir parçasından ibaret büyük halkalar içinde doksan derecelik yokuşlar tırmanmak suretiyle tirbuşon biçimli ufak burgusal hareketler yapışını hissediyordu.</p>

  <p>“Ne bela bir yere düştük biz böyle!” şeklinde veciz bir yorumda bulunmakta gecikmedi Y’sul.</p>

  <p>Odanın karşı duvarına monte edilmiş olan arızalı ekrana kumlu bir görüntü yerleşmişti. Vızıltımsı sesler çıkarıyor ve zaman zaman biçimsiz ışık ve gölge kıvrımları arasında ancak çizgi çizgi seçilerek geçip giden tırtıklı bulut görüntüleri yansıtıyordu. Ok başı biçimli mekiğinin her iki duyusunu da sıfıra indirgemiş olsa da, çevresini görebiliyor ve duyabiliyordu Fassin. Gaz mekiğinin tüm sistemleri yolculuğun başlamasının hemen öncesinde kapatılmıştı. Kendisini dik posizyona getirince yüzüne örtülü olan saydamlığı giderilmiş levhanın ötesini görebildiğini fark etti... ve etrafı daha iyi duyumsayabilmek için şok-jelin bir kısmını plakanın üzerinden sıvayıp attı. Böyle yapmasıyla beraber minik gaz mekiğinin ötesinden gelen gürültü donuk ve çok yüksek bir tona büründü. Y’sul’un sesi ise zorlukla anlamlandırılabilir çığlıklar halinde çıkıyordu.</p>

  <p>Geminin gerçekleştirdiği çılgınca dönüşler yüzünden oraya bir nevi çivilenmiş olan Fassin ve Y’sul kompartmanın iç yüzeyine sıkı sıkı tutunmakta bulmuştu çareyi.</p>

  <p>“İç içe geçmiş bunca burgu hareketini ne sebeple yaptıkları hakkında bir fikriniz var mı?” diye sordu Fassin arkadaşına, Quercer &amp; Janath onları içine tıkılmış oldukları kompartmandan nihayet çıkardıktan sonra bir kompartman ötedeki dümen bölmesine geçince yeniden baş başa kaldıklarında.</p>

  <p>“Sırf haylazlık olsun diye yapıyor bile olabilirler,” diye yanıt verdi Y’sul.</p>

  <p>Y’sul’a dikkatle bakan Fassin, Ahali mensubunun bu kez her iki duyu püskülünün de içeri çevrilmiş olduğunu gördü.</p>

  <p>Geniş bir kavis çizen gemi sarsıntıyla hızlandı. Siyah bir fon üzerinde çılgınca dönen yıldızların meydana getirdiği çukur çukur görüntüyle bir an için parlayan ekran hemen ardından tümüyle söndü.</p>

  <p>Delice bir hızla iç içe geçen helezon şekilli manevralar, <i>Velpin</i> sanki kocaman bir silahın namlusu boyunca ilerleyen bir fişekmişçesine tek ve uzun bir çizgi üzerinde cereyan eden bir dönme figürüne indirgenmişti şimdi.</p>

  <p>Yüksek bir çınlama sesinin etraflarında yankılanmasıyla, gemi düz bir rotaya oturur gibi oldu. Dönüş oranı yavaş yavaş azalıyor, gemi durağan bir seyir ediniyordu. Y’sul’un duyu püskülleri Fassin’in gözü önünde aşama aşama dışarı açıldı. Ekrana ise birkaç dakika boyunca ağır ağır dönmekte olan yıldızların görüntüsü hakim oldu. Sonra tekrar söndü ekran. Dönme hareketi bir kez daha şiddetlendi ve Y’sul duyu püsküllerini gerisingeri içeri çevirdi. Geminin peş peşe gerçekleştirdiği dönüşler Fassin’e tüm bedeninin şok-jel içinde muazzam bir basıncın etkisi altında ezildiği hissi verecek raddede şiddetlenmişti. Burasının aynı zamanda onun tabutu da olduğu yönünde bir fikir canlandı birden aklında. Tabii ya, öyle değildi de neydi? Tek bir olaya veya olguya odaklanıp diğer her şeyi göz ardı etmek şeklinde özetlenebilecek bir tür tünel görüşü yerleşiyordu dimağına şimdi, izlediği yolun sonu çok uzaklardaki bir noktacığa indirgenmiş olan fişeğin o koca silah namlusu içinde ilerleyişinin görüntüsü; tam karşıda, görüş ve duyuş mesafesinde olmakla beraber yine de çok ama çok uzakta, her yanı saran derin bir karanlıktan ve onun da ötesindeki kesif bir grilikten başka hiçbir şey olmaksızın, sonu hiç gelmeyecekmiş gibi uzayıp giden tüp boyunca ulaşmaya çalıştıkları son tanımlanmış yere doğru ilerlediklerini sanıp da aslında ona bir gıdım bile yaklaşamadıkları bir yol.</p>

  <p class="girintisiz1">Uyandı Fassin. Halen dönüyorlardı, ama dönüşün şiddeti bir defa daha hafiflemeye başlamıştı. Burnu kaşındı ve aslında öyle bir ihtiyacı olmadığını bildiği halde işemek zorundaymış gibi hissetti kendini. Şok jeli ve solunum sıvısı işbaşındayken böyle bir şey asla olmazdı. Sonra yeniden uykuya daldı.</p>

  <p class="orta1"><b>•</b></p>

  <p class="girintisiz">Uyandı Taince Yarabokin. İçine gömüldüğü derin uykudan silkinip de bilinci tam anlamıyla yerine gelene dek yüzeye çıkarken düşündüğü ilk şeylerden biri, Saluus Kehar’ın onun için hazırladığı mesajı alamamış olduğu, bazı gözden geçirmeler, kayıt yenilemeler ve değişiklikler yapmak için eline zaman kaldığı, kendi kaydını dinlemeye ve de görüntüsünü izlemeye daha çok vakit ayırma imkanı bulacağı ve her defasında gözyaşlarına boğulacağıydı. Eğer her ikisini yapmak da mümkünse ve benliğine işleyen bir şey onu böyle yapmaya güdümlemişse, o hergeleyle yüzleşip belki de onu öldürmek için halen zamanı ve de şansı vardı elbet (Bu husustan kendisinin de emin olduğu söylenemezdi aslında... Bazen onu öldürmek, bazen hikayeyi ortaya serip tüm ayrıntısıyla haber kanallarına anlattığını bilmekten dolayı düşeceği utancın acısını tüm ağırlığıyla çekmesini sağlamak için hayatta tutmak istiyordu, bazense bundan çok uzun zaman önce bir gece vakti o ıssız çölün bağrındaki gemi harabesinin içinde gerçekte neler yaşandığını bildiği konusunda onu temin etmek oluyordu tek dileği).</p>

  <p>Saatin kaç olduğunu öğrenmek üzere, sersemlemiş bir şekilde sanal uzay ortamında el yordamıyla çevresini yoklayarak bilgi arayışına geçti. Ulubis ile arasında halen yarım yıllık mesafe vardı. Bu andan itibaren saldırı gerçekleşene dek uyanık kalmalıydı, son çatışma öncesi ilk uyandırılanlardan biriydi o, çünkü idarecilerinin eli altındaki kozlar arasında yerel bilgiye en yakın olanını teşkil ediyordu. Ulubis’i son görüşünün üzerinden iki yüzyılı aşkın zaman geçtiği ve bu süre zarfında, her şey bir yana oranın işgale uğradığı göz önüne alınacak olursa, uygulamaya konabilirlik bakımından onlara pek de faydalı bir bilgi veremeyeceği konusunda içten içe şüpheye kapılsa da, o an için ellerinde daha iyi bir seçenek yoktu. Bu bağlamda kendini her şeyden çok bir tılsım, uğruna dövüştükleri sistemin küçük bir sembolü olarak görüyordu. Donanmada yer alabilmesinin ardında yatan sebeplerden başlıcası bu olsa bile, durumdan hiç mi hiç rahatsız değildi. Yetenekli, işinin ehli ve cesur bir subay olduğuna güveni tamdı ve sırf sahip olduğu yüksek erdemlere dayanarak mevcut rütbesine ulaşmıştı. İmdadına yetişmek üzere koştuğu şeyin kendi evi oluşu gerçeği ise ikramiyeden öte bir şey değildi onun gözünde.</p>

  <p>Yolculuğun yarısı geride kalmışken Öteden Gelenler’le yapılan savaştan bu yana donanmayı meydana getiren gemiler bir nebze çevreye dağılmış halde ilerliyor, böyle yapılmakla tüm birimlerin eşzamanlı olarak ateş açması halinde oluşacak yıkım gücünün sunduğu avantaj olası bir tehdidin donanmanın ana grubu onun tuzağına düşmeden çok önce öncü devriye gemilerinin oluşturduğu ağ tarafından fark edilip haber verilmesi karşılığında feda edilmiş oluyordu. Arada kalan yılların büyük çoğunluğunu kozasının içinde ağır tempolu derin bir uyku halinde geçirmişti Taince, ama —filonun önü sıra ilerleyen izci gemilerce temin edilen görece güvenlik sayesinde— tazelenme ve moral depolama bahanesiyle uykuya ara vererek içinde uzandığı şok jelinden çıkıp savaş gemisinin çarpık bir yerçekiminin geçerli olduğu ortamında normal bir insanoğlu gibi gezindiği ve her şeyin ona son derece normal gelmesi gerçeğiyle yüzleşmekten dolayı kendisini insan vücudunu mesken tutan yabancı bir varlık misali tuhaf hissettiği de olmuştu; sarsak hareketlerle, tırnakları ve kollarındaki kıllar gibisinden küçücük detaylar karşısında bile şaşkınlığa kapılarak, kendisi gibi göreve bir süreliğine ara verip dolaşmaya çıkmış başka insanlarla karşılaşmaktan ötürü özellikle ilk başlarda bir hayli afallayarak ve kozasının içinde dört bir yanına kablolar bağlı halde uzandığı sanal mevcudiyetinin zenginliğini —tümüyle yüksek çözünürlüklü bilgi ve anlam duyumsamasına batıp çıkma yeteneğiyle— kesip alınmış bir uzvun ardından duyulana benzer bir özlemle anarak geziniyordu.</p>

  <p>Bilinci tamamen yerine geldiğinde bir kez daha böyle hissedecekti kendisini. Aslında buna hiç de hevesli değildi Taince. Bir yandan tökezleyip yalpalayarak iki ayağı üzerinde yürümeye başlar başlamaz gerisingeri kapağı kozasına atıp büzülmeyi diliyor, oradayken ise tek hızın ve tek gerçekliğin hakim olduğu şu bildik fiziki yaşantıya sonsuz bir özlem duyuyordu. Güneş ışığının ortalığı sevince boğduğu mavi bir gökyüzü, insana ferahlık veren tatlı bir meltemin esintisiyle dalgalanan saçlar ve ayaklarının altında uzanan renk renk çiçekle bezeli yemyeşil çimler.</p>

  <p>Tüm bunlar çok uzun zaman öncede kalmıştı artık. Kimbilir, belki de onları bir daha asla göremeyecekti.</p>

  <p>Kendine gelme sürecinde Taince’nin aklına takılan ilk düşüncelerden bir diğeri ise, her an kendi ölümüyle sonuçlanabilecek kaçınılmaz bir acil durum gereğince değil de hiçbir alarmın çalmasına lüzum kalmaksızın, üzerinde önceden uzlaşmaya varılıp bu doğrultuda programlanmış bir görev devralma sistemi dahilinde yavaş yavaş uyandırılmakta olduğunun gayet farkındayken bile henüz ölüme sığınabilmiş olmadığı, henüz sona gelinmiş olmadığı ve unutmanın ve de unutulmuşluğun o huzur dolu kucağına düşene dek yüzleşmesi gereken daha pek çok acı ve dehşetin kendisini beklediğiydi.</p>

  <p class="orta1"><b>•</b></p>

  <p class="girintisiz">“Hoestruem,” dedi Quercer &amp; Janath.</p>

  <p>“Hani nerede?” diye sordu Fassin.</p>

  <p>“Ne demek ‘Nerede?’?”</p>

  <p>“İçindesin ya işte.”</p>

  <p>Gerçekikizin gaz mekiğinin sistemlerini yeniden açmasıyla beraber içine gömülmüş olduğu karartma ortamından kurtulmuştu Fassin. Kendisini halen biraz aklı karışık ve nedense biraz da kirlenmiş hissediyordu, şok jeli bedenini yeniden sarmaladıkça yavaş yavaş ortadan kalkan bir algıydı bu. Y’sul’un da uyku sersemi bir hali vardı, bağlı tutulduğu ağdan kurtarılıp da özgür kalınca havada titrekçe yalpalamaya başlamıştı.</p>

  <p>Göz alıcı giysilerini halen üzerinden çıkarmamış olan Quercer &amp; Janath’ın uzuvlarından birinin tek bir darbesiyle yeniden çalışır duruma getirdiği yolcu kompartmanının ekranına vermişlerdi şimdi tüm dikkatlerini. Ekrandaki görüntüyü özenle inceleyen Fassin’in tüm çabasına rağmen görebildiği tek şey, kapkara bir arka plan önünde parıldayan yıldızlarıyla sıradan bir uzay boşluğu manzarasıydı. Hangi yöne bakmakta olduğunu o an için bulup çıkaramamıştı. Şurası kesindi ki, bakmaya aşina olmadığı bir yöndü bu.</p>

  <p>“İçinde mi?” diye sordu, belirsizliğe düşmüş ve biraz da afallamış bir halde.</p>

  <p>“Evet, içindeyiz.”</p>

  <p>Bunun üzerine bakışlarını kabuğunun çevresinde halen bir miktar grilik göze çarpan Y’sul’a çevirdi Fassin.</p>

  <p>Onun bu sorgu dolu bakışına omuz silkerek karşılık verdi Ahali mensubu. “Bana bakma,” dedi arkadaşı, olayı açıklığa kavuşturmak ister gibi, “ben tam anlamıyla pes ettim. Birisi bize Hoestruem denen şu şeyin gerçekte kim, ne veya nerede olduğunu söylemeyecek mi yahu?”</p>

  <p>“Bir Bulutçu.”</p>

  <p><i>“Bulutçu</i> mu?” diye tekrarladı Fassin. Tercümeden kaynaklanan bir kelime benzeşmesi olsa gerekti bu, ya da basit bir yanlış anlama. Bulutçular Cincturia’nın bir parçasıydı: Öteden Gelenler’in de ötesinde, her şeyin dışında kalan yolda ilerleyen varlıklar, aygıtlar, yarı-uygarlıklar ve teknoloji artıklarıydı.</p>

  <p>Kendine gelmek ister gibi silkindi Y’sul. “Yani demek istediğiniz, bir RüzgarBulutçusu veya AğaçBulutçusu ya da YapışkanBulutçu veya...”</p>

  <p>“Hayır.”</p>

  <p>“Saydıklarınızın hiçbiri değil.”</p>

  <p>“Bir Bulutçu sadece.”</p>

  <p>“Fakat...” diyecek oldu Fassin.</p>

  <p>“O halde bahsettiğiniz şey, bir Aopoleyin!” diye atıldı Y’sul, sesinin ölçüsünü kaçırarak. “Durun sırayla gidelim! Şu an bulunduğumuz yer onlardan biri mi yani?”</p>

  <p>“Evet.”</p>

  <p>“Kesinlikle.”</p>

  <p>“Şey, daha doğrusu, bir bakıma.”</p>

  <p>“Duruma göre değişir.”</p>

  <p>“Oraya en yakın yer demek daha uygun bir ifade olur.”</p>

  <p>“Veya en yakın sistem.”</p>

  <p>“Ha?” oldu Y’sul’un verebildiği tek tepki.</p>

  <p>“En yakın ne?” diye soran Fassin’in söylenenlerden hiçbir şey anlamadığı ortadaydı. Bir yandan dikkatli gözlerle yıldız sahasını süzmeye devam ediyordu. Bu görüntüde yolunda gitmeyen bir şeyler var gibiydi. Ona ters gelen bir şey saklıydı sanki orada. Görüntünün açısıyla ilgisi yoktu bunun, yansımalı olması, tepetaklak edilmesi veya arkaya toplanması veya buna benzer bir yöntemle çözülecek bir husus değildi.</p>

  <p>“Sanırım hâlâ tam olarak kendime gelemedim,” dedi Y’sul, iyiden iyiye uyanmak için kabuğundaki duyargaları çırparak.</p>

  <p>Fassin ise kendini az önce dimağında canlanan şu silah namlusunun en dibinde ateşlenip dışarı atılmaya hazır şekilde bekler hissediyordu, veya belki de lanet olası evrenin bütünündeki en büyük, en uzun ve tarif edilemeyecek ölçüde muazzam boyuttaki adeta sonsuzluğa uzanan o silah namlusundan dışarı çoktan püskürtülmüştü bile.</p>

  <p>“Nasqueron’a ne uzaklıktayız?” diye istemsizce döküldü sözcükler ağzından.</p>

  <p>“Bekleyin biraz,” dedi Y’sul yavaşça. “‘Sistem’ derken tam olarak nereyi kastediyorsunuz?”</p>

  <p>“Otuz dört binyıl kadar uzaklıktaki bir yeri.”</p>

  <p>“Uzay yılı hesabıyla, gaz-devi hesabıyla değil. Herhangi bir karışıklığa yol açtıysak kusura bakmayın.”</p>

  <p>“Otuz dört binyıl mı dediniz?” dedi Fassin. Gaz mekiğinin tüm duyularını kapayıp bir defa daha geçici bir şuursuzluk haline gömülmek üzereymiş gibi bir his doluyordu içine. “Yani...” Cümlenin devamını getiremeden silinip gitmişti sesi.</p>

  <p>“Olağan ölçüyle otuz dört bin ışık yılı. Aşağı yukarı. Karışıklığa sebebiyet verdiysek özür dileriz.”</p>

  <p>“Ben bunu çoktan söyledim.”</p>

  <p>“Biliyorum. Ama her farklı kişi farklı bir karışıklığa yol açabilir.” Başka bir sistemde, başka bir yıldız sisteminde, galaksinin bambaşka bir köşesindeydiler; eğer söylenenler doğruysa, Ulubis’i —hem sistemi hem de aynı adlı yıldızın kendisini— otuz dört bin ışık yılı geride bırakmışlardı. Bu da, Ulubis sisteminde onu bu uzak yıldız sistemine bağlayan ne Fassin’in ne de Y’sul’un o ana dek duyduğu çalışır durumda bir solucan deliği geçidinin var olduğu anlamına geliyordu.</p>

  <p class="girintisiz1">Adına Hoestruem denen Bulutçu, bulundukları yere bir ışık yılı uzaklıktaydı. Bulutçular —kiminle konuşulduğuna bağlı olarak— hisli, yarı-hisli, ön-hisli, hissiz veya en yalın anlamıyla çok uzaktan hisli olmayan varlıklardı ama aşırı uçtaki bu son bakış açısının, büyük bir gaz bulutunu kendi yararına kullanabilecek ve onunla kar getirici işler yapabilecek olanlar gibi, onun varlığının gerçeğe dayanmasında çıkarı yatan kişilerce benimsendiği görülüyordu. Canlı olmaması koşuluyla tabii. Herhangi bir hayvan türünden ziyade koca cüsseli, zekadan payını almış bitkilere benzedikleri söylenebilirdi ve (gerçi bu husus biraz tartışmalıydı ama) içinde yaşadıkları ya da bizzat vücuda getirdikleri yıldızlararası gaz bulutlarınınkiyle çok benzeşen bir bileşimleri vardı.</p>

  <p>Varlıklar, türler, makine soyları ya da diğer akıllı döküntülerden oluşan ve —genelde— yıldız sistemleri arasında varlığını sürdürüp diğer muntazam kategorilerin hiçbirine dahil edilemeyen (buradan da anlaşılacağı üzere, ne uzayın derinliklerinde kuyrukluyıldız süren ve adına Eclipta denen gruba, ne Plena adıyla tanınan Kahverengi Cüce Güneş Sakinleri’nin çevrede başıboş dolaşıp oradan oraya savrulan örneklerine, ne de Ağır Tanecik İçermeyen Yarı Gölgeler veya on üç kat kıvrılmış Boyutlular veya Seyelanlar’ı mesken tutmuş Quantarchlar gibisinden gerçek yabancılara bağlıydılar) unsurların genel adı olan Cincturia’nın bir parçasıydı Bulutçular.</p>

  <p>Valseir’in arkadaşı Leisicrofe, işte bu Cincturia üzerine uzmanlaşmış bir alimdi. Yapmakta olduğu araştırma gezisi, Cincturia’nın gerçek örneklerini —Bulutçular, Seyirkozaları, Çat Pat Bilenler, Zahmet Çekenler ve geriye kalan diğerleri— yerinde gözlemleme olanağı sunan, galaksi geneline yayılmış bir saha turuydu. Araştırması sırasında Hoestruem’e de uğramıştı çünkü burası hemen yakınında bir solucan deliği geçidi bulunan az sayıda Bulutçu’dan biriydi. Gelgelelim bu, Mercatoria’daki ya da kendisine Uygar Galaksi diyen kesimin geri kalanındaki herhangi birinin hakkında en ufak bir şey bildiği türden bir solucan deliği veya geçit değildi.</p>

  <p>Aopoleyin adını taşıyan yıldız bulundukları yere sadece bir düzine ışık günü uzaklıktaydı. Bulutçu Hoestruem —ki ölçüleri en dış gezegeniyle kıyaslandığında yıldız sisteminden çok daha büyüktü— büyük lensin en uzak köşelerinden birine ulaşma (bu sözcük fazla yüklü kaçacaktı belki ama) gayesiyle çıktığı ağır tempolu göç yolculuğu sırasında kısmen de olsa sistemin en dış kesimlerinin içinden geçiyordu. Kendi küçük mekiği içinde seyahat eden Ahali mensubu Leisicrofe buralarda bir yerdeydi, ya da en azından bir süre önce burada bulunmuştu. <i>Velpin</i> de onun izini sürüyordu işte.</p>

  <p>“Söylesenize, ne kadar zaman bu durumda kaldık?” diye sordu Fassin, Quercer &amp; Janath’a. Az çok gemiye benzer herhangi bir şey bulmaya çabalayan alıcıların ardı arkası kesilmeyen metalik bir takırtı eşliğinde çevreyi taramasını izleyerek, <i>Velpin</i>’in kontrol salonunda uçmaktaydılar o sıra. Oldukça yavaş ilerleme kaydettikleri bir gerçekti. Ahali ile Bulutçular arasında, herhangi bir Ahali gemisinin onlardan birinin içinden geçerken son derece ağır bir hızla ilerleyeceğine dair, geçmişi çok eskilere dayanan bir anlaşma mevcuttu. Bulutçular dirençli ve çabuk toparlanabilen bir yapıya sahipti, ama duyu organı yerine geçen ve de sinir sistemlerini oluşturan birbirinden ayrı lifleri, hafif bir gaz tabakasıyla dolu incecik şeritleri ve kanalları eşsiz bir hassasiyete sahipti, o yüzden de <i>Velpin</i> büyüklüğünde bir gemi bir Bulutçu’nun bünyesindeki lifler arasında ilerlerken herhangi bir hasara yol açmamak için olabildiğince yavaş ve dikkatli hareket etmeliydi. Her ne kadar <i>Velpin</i> çevresine dalga dalga sinyal gönderip Leisicrofe’ye kendisiyle irtibata geçme daveti iletmeye devam etse de, Quercer &amp; Janath bu yöntemin balığın ağa takılması açısından işe yarayacağı konusunda pek iyimser değildi; bu gibi çatlak akademisyenler iletişim sistemlerini tam da en gerekli olduğu zamanlarda kapamak gibi kötü bir alışkanlıkla nam salmamış mıydı ne de olsa?</p>

  <p>Gerçekikizlerin suratlarına akıllarının feci şekilde karışmış olduğunu ele veren bir ifade yerleşmişti. Tek bünyede çift kimlik barındıran yaratık ayna etkisi yaratan giysilerinin parlak kırışıklarını hışırdatarak silkindi. “Nasıl yani, ne kadar zaman ne yapmışsınız?”</p>

  <p>“Kaç zamandır böyle mutlak bir şuursuzluk halindeyiz?” diye düzelterek sorusunu tekrarladı Fassin.</p>

  <p>“Birkaç gündür.”</p>

  <p>“Ve sonra birkaç güncük daha.”</p>

  <p>“Ciddi misiniz?” dedi Fassin düşünceli bir sesle.</p>

  <p>“Hey, dur biraz, neden çoğul konuşuyorsun?” diye itiraz etti Y’sul. “Şahsen ben hiç de şuursuz değildim!”</p>

  <p>“Bakın işte.”</p>

  <p>“Gördünüz mü?”</p>

  <p>“Arkadaşınız sizinle hemfikir değil.”</p>

  <p>“O vaziyette sadece birkaç gün geçirdik demek,” dedi Fassin, diğerlerinin sözlerinden alıntı yaparak.</p>

  <p>“Birkaç güncük mü?” dedi Y’sul. “Birkaç güncük, öyle mi? Bırakın birkaç günü, tek bir gün bile şuursuz kalmadık ki biz!” Bir an durakladıktan sonra devam etti. “Kaldık mı yoksa?”</p>

  <p>“Zaman alan bir süreç bu, biraz sabır ister,” diye açıklamaya girişti gerçekikiz Ahali mensubu. “O süreci geçirmenin en iyi yolu uyumaktır. Böylece dikkati dağıtma riski ortadan kaldırılmış olur.”</p>

  <p>“Gönlünüzü hoş tutmayı başka nasıl başarabilirdik ki?”</p>

  <p>“Hem işin bir de güvenlik tarafı var.”</p>

  <p>“Pek tabii.”</p>

  <p>“Ben kendimi çok kısa bir süre için uykulu hissetmiştim, o kadar!” diye feryat figan bağırdı Y’sul. “Bir an için gözlerimi kapayıp derin düşüncelere daldım, hepsi o!”</p>

  <p>“Yirmi altı gün kadar demek istiyorsunuz herhalde.”</p>

  <p>“Yirmi altı gün boyunca şuursuz vaziyette mi kaldık yani?” diye sordu Fassin.</p>

  <p>“Bu tür durumlarda standart ölçüdür bu.”</p>

  <p>“Kabaca.”</p>

  <p>“<i>Ne?</i>” diye çığırdı Y’sul. “Bizi kasıtlı olarak bilinçsiz halde <i>tuttuğunuzu</i> mu söylüyorsunuz?”</p>

  <p>“Evet, öyle de ifade edilebilir.”</p>

  <p>“Öyle de <i>ifade edilebilir</i> demek?” diye gürledi Y’sul, iyiden iyiye öfkeye kapıldığı her halinden anlaşılarak.</p>

  <p>“Aynen söylediğimiz gibi.”</p>

  <p>“Peki nasıl bir ifadeymiş bu, sizi adam kaçıran alçak korsan bozuntuları?”</p>

  <p>“Yalın gerçeğin ifadesi.”</p>

  <p>“Bizi ilaçla bayıltıp ölü gibi şuursuz hale getirdiğinizi mi söylemek istiyorsunuz?” diye uludu Y’sul bu defa.</p>

  <p>“Evet. Başka türlüsü çok sıkıcı olurdu.”</p>

  <p>“Bu ne cüret?” şeklinde bir çığlık kopardı Y’sul.</p>

  <p>“Bu aynı zamanda tüpü kullanmanın koşullarından biridir de.”</p>

  <p>“Geçiş Koşulları,” diye belirtti Quercer &amp; Janath’ın sol tarafı, makamlı bir sesle.</p>

  <p>Gerçekikizin diğer tarafı ise ıslığa benzer bir ses çıkardı.</p>

  <p>“Ah, evet! Şu Geçiş Koşulları işte; er geç gelir yakanıza yapışırlar.”</p>

  <p>“Birlikte çalışmaya pek elverişli değildirler.”</p>

  <p>“Ama tüp de onlarsız kullanılamaz.”</p>

  <p>“Sakın... Ne?... Sizi gidi... Hay sizin koşulunuza...!” diye söylendi Y’sul ağzından tükürükler fışkırarak.</p>

  <p>“Hah,” dedi Fassin, çenesini bir müddet kapalı tutması ve konuşma sırasını kendisine vermesi için Y’sul’a sinyal göndererek, “şimdi anlaşıldı. İzin verirseniz size şu, eh, tüp yolculuğuyla ilgili birkaç soru sormak istiyorum.”</p>

  <p>“Sorun tabii.”</p>

  <p>“Dilediğiniz kadar sorun.”</p>

  <p>“Sorularınızı iyi seçmeyi ihmal etmeyin ama; yanıtlar bir ölçü palavra olabilir.”</p>

  <p>“...Tüm hayatım boyunca bu denli utanç verici bir durumla hiç karşılaşmamıştım...” diye homurdanan Y’sul havada süzülerek bir dizi orta menzilli tarayıcı tankın yanına gitti ve sanki böyle yapmak Leisicrofe’nin gemisinin yerini tespit etmede bir fayda sağlayabilirmiş gibi tankların üzerini tıklatmaya başladı.</p>

  <p>Bir veya iki saatliğine bilinçsiz bir uyku halinde bırakılmış olduklarını daha o zamandan fark etmişti Fassin. Uyanınca kendisini içinde bulduğu ruh hali ve şok jeli ile solunum sıvısının yapmak zorunda kaldığı temizleme ve derleyip toplama işleminin gereğinden çok daha uzun sürmesi ona bunu anlatmaya yetmişti. Onu her şeyden çok rahatlatan ise, aradan yirmi altı gün geçtiğini öğrenmek olmuştu. Böyle bir şey olmasını hiç beklemiyorken ve bunun gerçekleşeceğine dair hiçbir uyarı almamışken bu denli çok zaman yitirmek hiç şüphesiz son derece kaygı vericiydi ve kişiye geçmişe dönük bir incinebilirlik ve savunmasızlık hissi veriyordu (sırf geçmişe değil de başka dönemlere yönelik de aynı hissi vermesindi sakın!), ama bir yıl veyahut yirmi altı yıl uyuduklarını söylememişlerdi en azından, öyle değil mi? O süre zarfında Ulubis’te neler olup bittiğini bilmeye olanak yoktu —kaldı ki gaz mekiğinin tüm sistemleri kapatılmışken Fassin’in şuursuzluk içinde geçirdikleri sürenin gerçekten de iddia edildiği süre kadar olup olmadığını kontrol etmesi beklenemezdi— fakat görünen o ki Ahali Listesi denen şu efsanenin en azından küçücük bir kısmı doğruydu. Gizli solucan deliklerinin varlığı gerçekti. Fassin en azından birinin varlığından kesinlikle emindi, hem uzun uzadıya düşündükçe Ulubis ile Aopoleyin arasındaki geçidin tek geçit olduğuna inanası da pek gelmiyordu. Bunu öğrenmek için onlarca gün kaybetmeye değerdi doğrusu.</p>

  <p>Soru sağanağına başlamanın arifesindeki Fassin küçük gaz mekiğinin içinde derin bir nefes almaya çalıştığını hissetti. “Biz bir solucan deliğinden geçerek mi geldik buraya?” diye sordu en sonunda.</p>

  <p>“İşte size mükemmel bir açılış sorusu! Her bakımdan çok kolay cevaplanacak bir soru! Ve cevabı: Evet.”</p>

  <p>“Tastamam öyle yaptık. Ama biz onlara Cannula demeyi tercih ediyoruz.”</p>

  <p>“Peki bu solucan deliğinin, yani Cannula’nın Ulubis’teki ucu —daha açık bir ifadeyle, Nasqueron’daki ucu— tam olarak nerede? Hortum nerede?” şeklinde geldi Fassin’in sıradaki soruları.</p>

  <p>“Bak sen! Beyimiz olayın terimlerini de gayet iyi biliyormuş.”</p>

  <p>“Çok etkileyici doğrusu.”</p>

  <p>“Üstelik bu da kendi açısından çok iyi bir soru.”</p>

  <p>“Tamamen aynı fikirdeyim. Ama olgusal açıdan bir o kadar ümitsiz bir soru da bu aynı zamanda.”</p>

  <p>“Bunun cevabını veremeyiz.”</p>

  <p>“Güvenlik gerekçeleriyle.”</p>

  <p>“Umarız bizi anlayışla karşılarsın.”</p>

  <p>“Tabii ki anlıyorum sizi,” dedi Fassin. Bu soruya dosdoğru cevap almak umulmayacak bir şans olurdu zaten. “Bu solucan deliği ne kadar zamandır orada?” diye sordu.</p>

  <p>Gerçekikiz bir an sessiz kaldıktan sonra şu yanıtı verdi:</p>

  <p>“Bilmiyoruz.”</p>

  <p>“Ki buna şaşmamak gerek. Muhtemelen milyarlarca yıldır oradadır.”</p>

  <p>“Muhtemelen.”</p>

  <p>“Bunun gibi daha kaç tane var?” diye sordu Fassin bu kez. “Solucan delikleri demek istiyorum yani; Cannula?”</p>

  <p>“Az öncekinin aynı.”</p>

  <p>“Az öncekinin aynı mı?”</p>

  <p>“Az önceki dediğim... yani... bilmiyorum.”</p>

  <p>“Hiçbir fikrim yok.”</p>

  <p>“Eh, belki bir nebze fikrimiz var.”</p>

  <p>“Pekâlâ, az biraz fikrimiz var. Ama bu bilgiyi sizinle paylaşamayız. Geçiş Koşulları, anlarsınız ya.”</p>

  <p>“Hay lanet olsun sizin şu Geçiş Koşulları’na.”</p>

  <p>“Evet, bin kere lanet olsun.”</p>

  <p>“Ulubis’ten —Ulubis sistemi yakınlarında bir noktadan, mesela Oort radyanı<a id="k17" href="../Text/dipnotlar.xhtml#a17"><sup>[17]</sup></a> içinde bir yerden— başlayıp başka bir yere uzanan herhangi bir geçit var mı?”</p>

  <p>“Alın size bir iyi soru daha. Ama buna cevap veremeyiz.”</p>

  <p>“Seferkaptanlığımızın değerinin bile yanıtlamaya yetmeyeceği bir soru.”</p>

  <p>“İçinden geçtiğimiz Aopoleyin’e çıkıyor, onu bizzat öğrenmiş bulunuyoruz; peki ya bir Mercatoria deliğiyle bağlantısı var mı? Solucan deliklerinden birinin burada da bir geçidi, bir Hortumu var mı?”</p>

  <p>“Hayır.”</p>

  <p>“İşte buna bayıldım. Düz cevap. Amma da rahatlatıcı: Hayır.”</p>

  <p>“Peki ya buradan, Aopoleyin’den başlayan,” diye sürdürdü sorularını Fassin, “başka solucan delikleri var mı?”</p>

  <p>Bunu anlık bir diğer sessizlik izledi. Sonra,</p>

  <p>“Böyle yapmakla kendimizi salak konumuna sokmuş mu oluyoruz bilmiyorum, ama buna da cevap veremeyiz.”</p>

  <p>“Sanki her önüne gelen buraya ulaşmak için ayrı bir tüp kullanacak.”</p>

  <p>“Ama yine de...”</p>

  <p>“Söyleyemeyiz.”</p>

  <p>“Resmi bir bilgidir bu.”</p>

  <p>Pes ettiğini bildiren bir sinyal belirdi Fassin’in mekiğinin yüzeyinde. “Yine şu Geçiş Koşulları, değil mi?” diye sordu.</p>

  <p>“Bizi anlamaya başladınız nihayet.”</p>

  <p>“Peki ama, neden ben?”</p>

  <p>“Neden mi sen?”</p>

  <p>“Neden sen ne?”</p>

  <p>“Neden benim solucan deliğinden geçip buraya gelmeme izin verildi öyleyse?”</p>

  <p>“Çünkü öyle talep ettin.”</p>

  <p>“Düzeltiyorum, Valseir, Zosso ve Drunisine senin adına bu talepte bulundu.”</p>

  <p>“Nasıl reddedebilirdik ki?”</p>

  <p>“Yani sırf ben kendi adıma bu talepte bulunmuş olsam avucumu mu yalayacaktım?” dedi Fassin.</p>

  <p>“Ah, en azından deneyebilirdin.”</p>

  <p>“İyisi mi işin o kısmını şimdilik sürüncemede bırakalım.”</p>

  <p>“Yolcularımıza hakaret etmemeye özen göster lütfen.”</p>

  <p>“Kağıda dökülmemiş bir yasadır bu.”</p>

  <p>“Daha önce Ahali’nin solucan deliklerini kullanmasına izin verilmiş başka bir ademoğlu biliyor musunuz?”</p>

  <p>“Hayır.”</p>

  <p>“Hafızamı zorluyorum ama, hayır. Bunu bilmek gibi bir zorunluluğumuz da yok ayrıca.”</p>

  <p>“Peki ya kahinler, onlardan birine böyle bir ayrıcalık bahşedilmiş olabilir mi?”</p>

  <p>“Bildiğimiz kadarıyla, hayır.”</p>

  <p>“Şu da var ki, bizim bilgimiz oldukça sınırlı.”</p>

  <p>“Tamam,” dedi Fassin. Küçük gaz mekiğinin derinliklerinde kalbinin göğsünü delmek istercesine çarptığını hissedebiliyordu. “Solucan deliklerinde sık sık seyahat eder misiniz?”</p>

  <p>“Bu ‘sık sık’ tabiriyle kastettiğiniz şeyin tam tanımını ortaya koyun lütfen.”</p>

  <p>“Dilerseniz başka bir şekilde ifade edeyim: Genelgeçer hesapla son on yıl içinde kaç defa solucan deliği seyahati yaptınız?”</p>

  <p>“Çok kolay bir soru.”</p>

  <p>“Savuşturulması çocuk oyuncağı.”</p>

  <p>“Ama... şey... birkaç yüz kere.”</p>

  <p>“Böyle müphem konuştuğumuz için kusura bakmayın. Geçiş Koşulları işte.”</p>

  <p>“Birkaç <i>yüz</i> kere mi?” diye sordu Fassin. Vay canına, eğer söylenenler doğruysa bu herifler gizli solucan deliği şebekelerinin içinde bir kentin altından geçen metro hatları misali bütün bir galakside mekik dokuyor demekti.</p>

  <p>“Sizi temin ederim sayısı bunu geçmez.”</p>

  <p>“Buna benzer başka gemiler var mı...? Hayır hayır, izin verin şöyle sorayım: Nasqueron’da düzenli solucan deliği yolculuğu yapan daha başka kaç gemi var?”</p>

  <p>“En ufak fikrim yok.”</p>

  <p>“En bulanığından dahi olsa fikrim yok.”</p>

  <p>“Kabaca bir rakam bile veremez misiniz? Böyle birkaç düzine, ya da birkaç yüz gemi olma ihtimali var mı?”</p>

  <p>Quercer &amp;Janath’ın sol tarafı kısa bir süre için üzerindeki parlak giysileri şeffaflaştırdı ve sinyal yüzeyine eğlencenin zirvesinde olduğunu gösteren bir şablon yansıttı.</p>

  <p>Sağ taraf ise bir süre önce çıkardığı ıslığa benzer şu sesi tekrarlamıştı.</p>

  <p>Böyle sinyal veya ıslık yoluyla yorumda bulunmaktansa konuşarak bir çeşit yanıt vermeleri için onlara zaman tanıdı Fassin, ama nafile. “Bu gemilerden çok mu var?” diye sordu nihayet, daha fazla beklemenin boşuna olacağını kestirerek.</p>

  <p>Bir süre daha devam etti sessizlik.</p>

  <p>“Birkaç tane var.”</p>

  <p>“Pek de öyle birkaç tane sayılmaz.”</p>

  <p>“Nasıl yorumlanırsa artık.”</p>

  <p>“Yanıtlarımızın yol açtığı belirsizlikten dolayı bir kez daha özür dileriz. Geçiş Koşulları.”</p>

  <p>“Binlerce denebilir mi mesela?” diye sordu Fassin. Gerçekikiz Ahali mensubundan yanıt gelmedi. Aklına gelen bir sonraki soruyu yöneltmeden önce zorlukla yutkunduğunu hissetti. “Yoksa... on binlerce mi?”</p>

  <p>“Rakamı bilhassa yukarı çekmeye çabalamanın lüzumu yok.”</p>

  <p>“Az önce verdiğimiz son yanıtı esas alın.”</p>

  <p>Beyni durmuştu sanki, buradan ötesini düşünemiyordu. Bu kadar fazla sayıda gemi söz konusu <i>olamazdı,</i> değil mi? Gemileri adeta görünmez kılan gizlilik teknolojisi ne kadar etkin olursa olsun, sadece bir sistem içinde cereyan eden yüzlerce, belki de binlerce seyir hareketinden her yıl en az birkaçı öyle ya da böyle bir radara veya ona benzer başka bir alıcıya er geç yakalanırdı. Her sistemin bir kusuru, her teknolojinin bir eksiği vardı elbet. Bir yerlerde bir ipucu olmalıydı. Geçitler ne kadar uzağa erişebiliyordu acaba? Fassin fizik konusunda uzman değildi belki, ancak böylesi bir düzeneği çalıştırmak için her gaz-devini çevreleyecek kadar dik bir yerçekimi eğiminden olabildiğince uzak ve nispeten düz bir alana ihtiyaç duyulacağına emindi. Geçitlerin gezegenlere o gezegenin yörüngesinde seyreden bir ay kadar yakın konuşlanmış olması mümkün müydü?</p>

  <p>“Peki ya Nasqueron?” diye sordu. “Bu bakımdan onun tipik bir Ahali gezegeni olduğu söylenebilir mi?”</p>

  <p>“Ahali’nin mesken tuttuğu her yer özeldir.”</p>

  <p>“Nasqueron —namıdiğer Rüzgârların Yuvası— da özel olma bakımından hiçbirinden geri kalmaz.”</p>

  <p>“Yine de, sorunuzun yanıtı: Evet.”</p>

  <p><i>Evet</i> demek. O an normal yerçekimi koşullarında dikilmiş de bu soruları soruyor ve de bu cevapları alıyor olsa, çoktan oturma ihtiyacı duymuş olacağını geçirdi içinden Fassin. Veya doğrudan doğruya şaşkınlıktan bayılıp şimdiye yere kapaklanmıştı bile.</p>

  <p>“Daha önce hiç burada, Aopoleyin’de bulundunuz mu?” diye sordu.</p>

  <p>Kısa süreli bir sessizliği “Hayır,” şeklinde bir cevap izledi.</p>

  <p>“Doğru yanıt evetse bile, hatırlamıyoruz.”</p>

  <p>Kişinin kendisini o an bulunduğu yere ait hissetmemesinden kaynaklanan bulaşıcı yabancılaşma duygusunun hazırlıksız bir insanın tepesine aniden çöküşünü ifade eden Yüzme hissi gibisinden bir his içine dolmaktaymış gibi geldi Fassin’e.</p>

  <p>“Eğer Nasqueron’a dönersek... yani, Nasqueron’a döndüğümüzde, nereye gidip geldiğimizi başkalarına anlatmakta serbest olacak mıyım?”</p>

  <p>“Eğer hatırlayabilirsen.”</p>

  <p>“Hatırlayabilirsen, evet.”</p>

  <p>“Hatırlamamam için bir sebep var mı peki?”</p>

  <p>“Cannula yolculuğu kişiye tuhaf oyunlar oynar, Kâhin Taak.”</p>

  <p>“Hafızamı beynimden silip atmaya mı yelteneceksiniz?” derken tüylerinin diken diken olduğunu hissetti Fassin. “İnsan beyni bu tür şeyleri ona zarar vermeksizin yapmaya pek elverişli değildir.”</p>

  <p>“Bunu daha önce de duymuştuk.”</p>

  <p>“Varsayımlardan hareket ederseniz kimse sizi inandırıcı bulmaz.”</p>

  <p>“Bu yüzden kendinizi boşu boşuna germeyin.”</p>

  <p>“Ama <i>bana</i> inananlar çıkacaktır!” dedi Y’sul, bir süredir kendini kaptırmışa benzediği ekranların başından ani bir silkinişle ayrılıp onların yanına dönerek.</p>

  <p>Onun varlığını unutmuş gibi irkilen Quercer &amp; Janath dokunaklı bir tavırla yaşlı Ahali mensubunu selamladı.</p>

  <p>“Ciddi olamazsınız!”</p>

  <p>“Ciddi olduğunuzu söylemeyin lütfen!” diye neredeyse eşzamanlı olarak bağrışmaya başladılar yalvaran bir sesle.</p>

  <p>Umursamaz bir homurtu çıkaran Y’sul gelinen vaziyetten bir hayli memnun olduğunu gösterir bir sinyal yansıttı kabuğuna. “Tabii ki ciddi değilim.” Sonra bir yandan kıs kıs gülüp kendi kendine mırıldanarak gerisingeri az önceki ekranın başına yöneldi. “Beni ne sandınız? Hayatı sandığınızdan da çok seviyorum. Anılarım bana yeter, teşekkür ederim...”</p>

  <p class="orta1"><b>* * *</b></p>

  <p class="girintisiz">Arayış devam ediyordu. Onun kendi kullanımına ayrılmış bir Ahali Listesi, bilinmeyen solucan deliği şebekelerinin yerini gösteren özel bir harita veya sırf Ulubis sisteminden oraya ulaşmak için girdikleri geçidin konumuna ilişkin herhangi bir bilgi taşıyıp taşımadığını keşfetmek için <i>Velpin</i>’in sistemlerini sorgulamayı denedi Fassin. Geminin bilgisayarları —ki bunlar kolaylıkla giriş yapılabilen, korunma altına alınmasına gerek görülmemiş sistemlerdi— en temel yıldız haritaları dışında her şeyden arındırılmış görünüyordu. Galaksinin geneli tüm yıldızların ve gezegenlerin konumunu gösteren bir ölçeğe indirgenerek haritalandırılmıştı, hepsi o. Söz konusu haritalarda bunların dışında kalan yerleşkelerin veya megayapıların izine bile rastlanmazken sadece Oort ve Kuiper yapılaşmalarının ve asteroid kemerlerinin yeriyle ilgili muğlak işaretler gözleniyordu. Böyle bir gemide bulunması gereken türde bir yıldız haritası grubundan ziyade bir okul atlasına benziyordu bunlar. Fassin’in kendi küçük gaz mekiğinde bile daha ayrıntılı bir yıldız haritası mevcuttu. Fassin bunu etrafa belli etmemeye olabildiğince özen göstererek gemiyi elektronik anlamda taradı ama o âna dek bulduklarının ötesinde bir bilgiye erişemedi.</p>

  <p>Olaya mantık çerçevesinde bakıldığında, asıl haritaların ve diğer verilerin başka bir yere gizlenmiş olduğu sonucu çıkıyordu, fakat öyle olmadığına dair tuhaf ve kafa ütüleyici bir hisse kapılıyordu Fassin. İlk bakışta bir nebze karmaşık görünmekle beraber zarif bir sadeliğe sahip motorları, oldukça ileri boyutlara ulaşabilen gücü, herhangi bir silahı bulunmayışı ve belli bir taşıma kapasitesine sahip oluşuyla, sağlam yapılı —öyle ki, Ahali standartlarına göre olağandışı ölçüde sağlam yapılı— bir gemiye benziyordu <i>Velpin.</i> Gözle görülür başkaca bir özelliği de yoktu zaten. Tam gelişmemiş yıldız verilerinin ise her nasılsa bu geminin genel niteliklerini tamamladığı söylenebilirdi.</p>

  <p>Bir sonraki aşamada, geminin kumandasını ele alma yolları üzerine kafa yormaya başladı Fassin. <i>Velpin</i>’i kaçırabilir miydi acaba? Geminin kumanda alanında Quercer &amp; Janath’ın bu koca tekneyi nasıl idare ettiğini gözlemlemesine yetecek kadar çok zaman geçirmişti. Pek de zor bir işe benzemiyordu açıkçası. Hatta bunu sorma pişkinliğinde bile bulunmuştu.</p>

  <p>“Bu şeyi nasıl <i>idare ediyorsunuz</i>?”</p>

  <p>“İşaret ederek.”</p>

  <p>“İşaret mi?”</p>

  <p>“Genel istikameti belirleyip doğru yönü işaret ederek.”</p>

  <p>“Gizlilik önemli bir güç ögesidir.”</p>

  <p>“Delta-V’in ustalıkla ve incelikle idare edilmesi yeterli güce sahip olunmadığının kanıtıdır.”</p>

  <p>“Oysa güç, her şey demektir.”</p>

  <p>“Sırf işaret ederek pek çok şey halledilebilir.”</p>

  <p>“Yeterli gücünüz varsa tabii.”</p>

  <p>“Yine de, bazen bir miktar sapma payı bırakmak durumunda kalınabilir.”</p>

  <p>“Bu da işin teknik bir gereği.”</p>

  <p>Geminin nasıl ele geçirilebileceğini bir türlü çözemiyordu Fassin. Yeterli kararlılığı sergilemesi halinde Ahali mensupları insanoğlunun uyku diye tanımladığı deneyimi geçirmeden yıllarca yaşamını sürdürebilirdi ve Quercer &amp; Janath şekerleme kabilinden kısa kestirmeler de dahil olmak üzere hiç uyumadan da kalabileceği iddiasındaydı. Gaz mekiğinin mekanik uzuvları dışında hiçbir silahı olmadığı gibi ok başı biçimli mekiğini bir yakın dövüş aracı olarak kullanma yönünde daha önce hiç eğitim almamıştı, kaldı ki neresinden baksan Yetişkin bir Ahali mensubu bu küçük gaz mekiğinden daha iri cüsseli ve muhtemelen —son hızla gidilmesini gerektiren durumlar haricinde— daha güçlüydü. Üstelik Ahali ırkından olanlar genellikle etkisiz hale getirilmesi ve/veya öldürülmesi çok güç varlıklar olarak tanınırdı.</p>

  <p>Taince Yarabokin’in yakın dövüş teknikleri üzerine almış olduğu eğitimler hakkında anlattıkları geldi aklına. Kişinin kendisine zarar vermek isteyen bir Ahali mensubuyla karşı karşıya kaldığı durumlarda —o kişinin bir insan olarak genelgeçer bir uzay giysisi içinde olduğu varsayılırsa— aklından çıkarmaması isabetli olacak başlıca ilke, büyükçe bir silaha sahip olmaktı. Silahsız bir insanın, silahla donatılmış bir uzay giysisi giymişken bile genç ve her bakımdan formunun zirvesinde bir Ahali mensubuyla baş etmesini sağlamanın bilinen bir yolu yoktu. Büyük bir silahınız yoksa, izlenebilecek en doğru yol, Son Süratle Tabanları Yağlamak olurdu. Tüm Mercatoria türleri içinde sadece Voehn cinsinden olanların silahsızken bile bir Ahali mensubunun hakkından gelebileceği sanılıyordu ki bunun da önceden kesinliğe bağlanmış bir sonuç olduğunu söylemeye imkân yoktu.</p>

  <p>Quercer &amp; Janath’a hızla toslama seçeneğini değerlendirdi Fassin. Küçük gaz mekiğini burnu önde olacak şekilde üzerlerine sürüp onlara çarpmak gerçekikizleri yere devirebilir veya onları saf dışı bırakabilirdi, ama geminin herhangi bir bölümünde böylesine şiddetli bir çarpmayla sonlanacak bir manevra için gereken hıza kavuşmasına olanak tanır genişlikte bir mekân bulunduğuna pek emin değildi. Bunun için birkaç kompartman geriden başlayıp hız alarak kumanda güvertesine dalması ve şansının yaver gidip de isabetli bir çarpma gerçekleştirmesi gerekiyordu ama bu esnada onun geldiğini duymamaları ve kazara yoldan çekilip de onu tam karşısında kalan teçhizata son sürat gömülmek durumunda bırakmamaları da şarttı. O an kendi yerinde olsa Hatherence’ın ne yapacağını düşündü. Her şeyden önce onun bu yolculuğa katılmasını bile kabul etmeye yanaşmazlardı ki. Hele üzerinde herhangi bir silahla, asla. Öte yandan Ahali’nin bu tür durumlarda takındığı şu alışıldık vurdumduymaz ve kaygısız tavrı da hesaba katmak lazımdı. Ve <i>öte</i> yandan, bu geminin o denli kaygısızlık arz eden bir ortama sahip olduğu hiç de söylenemezdi.</p>

  <p>Quercer &amp; Janath engelini yoldan çekmeyi başarsa bile, Y’sul’u nasıl halledecekti? Yaşlı Ahali mensubunun bu girişimde kendisiyle işbirliği yapacağına veya bununla da yetinmeyip olaya fiilen katkıda bulunacağına zerre kadar ihtimal vermiyordu. Anlamaya ve hatta umursamaya bile değer görmediğini açıkça ifade ettiği bir güç odağı ve uygarlık olan Mercatoria’yla işbirliği yapan veya ona en ufağından da olsa sempati besleyen kalleş bir âdemoğlusever olmayıp sırf Fassin’e rehberlik etmek ve akıl hocalığında bulunmak üzere bu yolculukta görev üstlenmiş sadakati tartışılmaz bir Ahali mensubu olduğunu daha en baştan ortaya koymuştu Y’sul.</p>

  <p>Hem Fassin her iki Ahali mensubunu —veya bakış açısına göre, her üçünü— oyuna getirip kendi çabasıyla geminin kontrolünü bir şekilde ele geçirecek olsa bile, bir sonraki adım ne olacaktı? Gemide gizli tutulan bir seyrüsefer matrisi olduğuna ilişkin herhangi bir ipucu bulabilmiş değildi halen. Hedefe ulaşmak için hangi yönde yol alması gerekiyordu? Geri dönme vakti geldiğinde onları oraya ulaştırmış olan solucan deliği geçidini nerede ve nasıl bulacaktı? Onu bulduğu farz edilse bile, öyle ya da böyle muhafızlarca gözetim altında tutulduğu veya idari bir süreçten geçmek gerektiği gibi olası seçenekler ışığında, içeri girip karşı tarafa ulaşmayı nasıl başaracaktı? Mercatoria’nın kontrolü altındaki geçitler galaksinin en yoğun taramaya tabi tutulan ve güvenlik bakımından en sıkı korunan yerlerinin başında geliyordu. Ahali’nin bu tür hususlar karşısında sergilediği yarı yarıya kafa karışıklığı arz eden kayıtsız tutumun burada da kendini göstereceği varsayılsa bile, onların geçitlerinin biri boyunca sanki sıradan bir başka uzay kesitinde yol alıyormuş gibi hiçbir müdahaleye uğramadan ilerlemeyi bekleyebilir miydi?</p>

  <p>Ahali’ye ait bir solucan deliği geçidi —bilinen diğer adıyla, bir Hortum— bulma ve onun içinde çapraz geçişler eşliğinde ilerleme süreci hakkında Quercer &amp; Janath’tan daha ayrıntılı bilgi edinmeyi denemişti, fakat onlar, teknik konulardaki o çarpıcı yetenekleri göz önüne alındığında Fassin’i bile hayrete düşürecek şekilde, aynı konu üzerine önceden kasıtlı olarak verdikleri yararsız demeçleri bile açık ara gölgede bırakacak ölçüde kapsamlı bir cehalet takınmışlardı.</p>

  <p>Bu esnada, Fassin’in gemiden dışarı çıkmasına izin verildiği de oldu. <i>Velpin</i> Bulutçu Hoestruem’in boş denebilecek seyreklikteki kütlesi içinde usulca ilerlediği sırada geminin dışında süzülme olanağı yakalamıştı. Tüm bunların tezgâhlanmış bir gösteriden ibaret olmadığına emin olmak için çevredeki unsurları elinden geldiğince incelemek istiyordu. Sonuçta gerçekten de Quercer &amp; Janath’ın iddia ettiği yerde olduklarını nereden bilebilirlerdi ki? Bu hususta gerçekikizlerin söyledikleri dışında bir dayanakları yoktu. Bazı ekranlardan yansıyan görüntüler ve sanal yolla iletilen çetrefilli manzaralar dışında ne vardı ellerinde? Bütün bunlar koca bir şaka veya onu başka bir şeye hazırlamanın bir yolu olabilirdi pekâlâ. Kendini işin aslını öğrenmek zorunda hissetmesi biraz da bundandı işte.</p>

  <p><i>Velpin</i>’in dışında, sözde kendine has bir bilince sahip olan yıldızlararası bulutun içinde kayarcasına ilerleyen geminin hızına ayak uydurmaya çalışarak ona eşlik ettiği sırada, küçük gaz mekiğinin tüm duyularını dev boyutta bir yapay mekân içinde bulunup bulunmadıklarını ölçümlemek üzere devreye sokmuştu.</p>

  <p>O âna dek bulup çıkarabildiği veriler doğrultusunda, böyle bir şeyin söz konusu olmadığı sonucuna vardı Fassin. Eldeki tüm veriler, galaksinin onun evine oransal bazda çeyrek mesafe, galaksinin çekirdeğine ise yarı mesafe uzaklıktaki bir noktasında yer alan bir sistemin en ücra köşesinde bulunan, kimyasal zerrelerle ve tozla yüklü dev bir bulutun göbeğinde olduklarına işaret ediyordu. Yıldızlar burada tamamen farklı bir dağılım sergiliyordu. Bulundukları yerden sadece en uzak galaksilerin dağılımı gözlemlenebiliyordu. Burası gerçekten de uzayın en uzak ucu değilse bile, onun ustaca şekillendirilmiş çok başarılı bir canlandırması olduğu kesindi. Tepkime kütlesinin —ki esasen sudan başka bir şey değildi bu— küçük bir kısmını <i>Velpin</i>’den birkaç kilometre uzaklaşmak için harcadıysa bile halen karşısına bir duvar ya da dev bir ekran çıkmadığını gördü. Demek ki ya gerçekten şaşılacak derecede iyi hazırlanmış bir sanal gerçeklik ortamındaydılar, ya da tüm bunlar her nasılsa yüzde yüz daldırma oranı tutturacak ve böylelikle her tür kontrolden muaf kalacak seviyeye yükseltilerek doğrudan onun beynine veya gaz mekiğinin hafızasına işlenme yoluyla hayata geçirilmişti.</p>

  <p>Düşünceleri Valseir’in bir zamanlar ona söylemiş olduğu bir şeye gelip takıldı: Tekbenciliğin tarif etmesi amaçlanan bilinmezin bir açıklamasıymış gibi görünmesi durumuna her daim azami şüpheyle yaklaşılmalıdır.</p>

  <p>Gerçi Valseir bunları söylerken Gerçek de dahil olmak üzere dinler hakkında konuşmuştu, ama Fassin bu yaklaşımın şu an içinde bulunduğu durum için de geçerli olduğunu düşündü. Tüm bunları gerçeğin ta kendisi olarak kabul etmek dışında adamakıllı bir seçeneği yoktu. Hal böyleyken bile, her ihtimale karşı, onların düzmece de olabileceği fikrini aklının bir köşesinde tutması gerekiyordu. Çünkü olup bitenler doğruysa, o zaman kendisi de, bir ihtimal, insanoğlunun tarihi boyunca karşılaşılmış en müthiş keşfin kapısına dayanmış, Mercatoria’yı, düşmanlarını ve galakside yaşayıp da uzayda seyahat etme yetisine sahip diğer türlerin hemen hemen hepsini kapsayan bütün açısından tarifi mümkün olmayan tehlikeler doğurabilecek ya da onlara paha biçilmez getiriler sağlayacak bir yeniliği açığa çıkarmanın eşiğine gelmiş demekti. Şimdi kendisine üzerinden çağlar geçmiş gibi gelen bir süre önce, Güz Evi’nde şu elçi projeksiyonu ile aralarında geçen görüşmeyi anımsadı. Hangisi gerçeğe daha yakındı acaba: Görünürde olan biten mi, yoksa tüm bunların koca bir yalandan, bir tiyatro sahnesinden, kapsamlı ve anlaşılmaz bir şakadan ibaret oluşu mu? Al sana üzerinde etraflıca tartışılacak bir konu.</p>

  <p><i>Velpin</i>’in gövdesi dışında geçirdiği süre zarfında elinden gelen tüm kontrolleri yapmayı ihmal etmemişti. Görünüşe göre, gerçek uzaydaydı. Kontrolden geçirmedik şey bırakmamıştı. Veyahut öyle kusursuz bir canlandırmanın içindeydi ki buna aldanmanın onur kırıcı hiçbir yanı yoktu. Böylelikle Gerçek’e dönüş yapmış oluyordu bir nevi. Hatherence olsa bu çıkmazı çok takdir ederdi herhalde.</p>

  <p>Bunu yapmayı gerçekten isteyecek olsa kaçmaya yeltenebilir ve bunu başarabilmiş gibi geliyordu ona. Gaz mekiğinin onu süre farkı gözetmeksizin destekleyeceği kesindi, ne de olsa herhangi bir gezegenin atmosferine bağımsızca giriş yapma kabiliyetine sahipti ve tepkime kütlesinin neredeyse hepsini kullanmak suretiyle Aopoleyin adı verilen bu yıldızın iç sistemine girmesi olsa olsa birkaç yıl alırdı. Yolculuğun büyük kısmını uyuyarak geçirir ve bu sayede, yol almakta olduklarının farkına bile varmazdı. Peki ya sonra? Bu yerden bahsedildiğini daha önce hiç duymamıştı. Gaz mekiğinin tam gelişmemiş yıldız atlası uyarınca Khredeil Yükseltileri’nin (bunlar her ne idiyse artık) içinde bir yerlerdeydi, ama burası ne Mercatoria ne de insanoğlu yerleşimi olarak listelenmişti ve burada yerleşik herhangi bir topluluk olduğuna dair tek bir kayıt dahi bulunmuyordu. Bu durum orada hiç kimsenin yaşamadığı anlamına gelmezdi elbet —öyle veya böyle her yer kendisini yuva diye niteleyen bir topluluğa ev sahipliği yapmıyor muydu nasıl olsa?— fakat eve geri dönmek için bundan böyle vereceği uğraşların boşa kürek sallamak olacağını ortaya koyacaktı muhtemelen.</p>

  <p>Tam gemiye dönmüştü ki Quercer &amp; Janath’ın bir şeyler bulduklarına dair heyecan dolu birtakım hareketler yapıp kendisine sinyal vermekte olduğunu fark etti. Leisicrofe’nin gemisi değildi tespit ettikleri şey; Bulutçu’nun zihnini teşkil eden, içi gaz ve kimyasal madde dolu narin bir toptu... Bir gıdım yerçekimi tarafından zorlukla bir arada tutulan, boşluğun eşiğinde adeta asılı kalmış, soğuk ve kirli bir görüntüye sahip bir tür ipten örülme, dantelden bir yumak.</p>

  <p class="girintisiz1">... Nedir aradığınız ...?</p>

  <p>— Bir Ahali mensubu. Hani şu gaz-devlerinde yaşayan Ahali’den biri; ismi Leisicrofe.</p>

  <p>... Görüntü ...</p>

  <p>— Görüntü?</p>

  <p>... Bana söylenen, sizden bir görüntü beklememdi ... özel bir görüntü ...</p>

  <p>— Ah. Benim yanımda bir resim var. Ama nasıl...? Demek istediğim, görebilmeniz için onu nereye doğru tutmam gerek?</p>

  <p>... Hayır, öyle değil ... tarif edin yeter ...</p>

  <p>— Peki. Üzerinde beyaz bulutlar bulunan mavi bir gökyüzünü gösteriyor bu resim.</p>

  <p>... Bana verilen tanıma uyuyor ...</p>

  <p>— O halde bana söyleyebilir misiniz... Leisicrofe’nin nerede olduğunu yani?</p>

  <p>... Gitti ...</p>

  <p>— Ne zaman gitti?</p>

  <p>... Hangi zaman ölçüsüyle ifade etmemi tercih edersiniz ...?</p>

  <p>— Standart sisteme ne dersiniz?</p>

  <p>... Buna göre hesaplayacak olursak ... 7.35 x 10<sup>8</sup> saniye önce gitti Leisicrofe ...</p>

  <p>Hemen gerekli hesabı yapmaya koyulan Fassin şaşırtıcı bir sonuçla karşılaştı: Belirtilen zaman yirmi yıl önceye tekabül ediyordu.</p>

  <p>Bunu izleyen süreçte küçük gaz mekiğini kendilerini çevreleyen derin uzayın o dondurucu soğuğundan ancak bir ölçü daha az soğuk olan iki geniş gaz şeridi üzerine usulca oturtan Fassin, Bulutçu’nun zihninin dış kesimlerinde adeta kuluçkaya yattı. Gerçekte ise, yeni bir araştırmaya çıkmış ve ağır yaşam döngüsüne özgü o derin huşu sürecini geçirmekte olan bir Ahali mensubunu bile hız delisi konumuna düşürecek bir şeye rastlayınca onunla konuşmak üzere durmuştu. Bulutçular düşünme hızındaki yavaşlık bakımından rakip tanımıyordu.</p>

  <p>Tam o sırada, dışarıdan, <i>Velpin</i>’den sinyal yoluyla bir mesaj almasıyla beraber Bulutçu’ya şu sinyali gönderdi:</p>

  <p>— Leisicrofe nereye gitti?</p>

  <p>Yeniden normal yaşam hızına geçti hemen sonra.</p>

  <p>“İşin daha çok sürecek mi?” diye sordu Y’sul, içinde asabiyet okunan bir sesle. “Manyakça saplantıları olan bu çift karakterli tip sabrımın sınırlarını zorluyor. Oraya ineli on gün oldu, Fassin. Söylesene, neler oluyor? Uyuyakaldım demeyeceksin umarım!”</p>

  <p>“Elimden geldiğince hızlı hareket ediyorum. Unutmayın ki ben şunun şurasında sayısı onlarla ölçülen birkaç saniye geride bırakmış durumdayım sadece.”</p>

  <p>“Biliyorsun ya burada benim yanımda kalıp normal hızla düşünme şansın hâlâ var. Hem böylelikle bu gaz beyinlinin ağzında eveleyip gevelediği şeyler üzerinde beraberce kafa yoracak vaktimiz olurdu. Sırf hava atmak için şu araştırma işine kalkışmanın ne gereği vardı şimdi?”</p>

  <p>“Sizin dediğiniz gibisi iki taraflı bir görüşmeye benzemiyor. Böylesi ise karşıdakinde saygınlık hissi uyandırır. Bu yöntemi izlememiz halinde daha fazla bilgi...”</p>

  <p>“Tabii canım tabii. Madem öyle, devam et sen. Ben de bu arada bu ayrışık karakterli şapşalı meşgul edecek daha başka muziplikler icat etmeye bakayım. Sen ezberini bozmayıp şu uzay sebzesiyle iletişim kurmaya çabalarken işin asıl zor kısmını kotarmak yine bana düşüyor. Yanına katılıp buralara kadar geldiğime pişman ettin beni. Oradan uzakta olduğum süreçte geçen seferkine benzer güzellikte savaşlar kaçırdıysam eğer...” Giderek uzaklaşan sesi o daha cümlesini bitiremeden duyulmaz olmuştu.</p>

  <p>Bunun üzerine yeniden yavaş zaman akışının en uç noktasına dek indi Fassin. Bulutçu sorduğu soruya halen yanıt vermemişti.</p>

  <p class="girintisiz1">Bu kez helezon biçimli şu çılgınca burgu hareketlerine kalkışmayacaklar gibiydi en azından. Bulutçu’dan yavaş yavaş uzaklaşıp gizli solucan deliğinin ağzına doğru ilerledikleri sıra ekrandaki şu bulanık, güvenilirliği düşük görüntüler dikkatlerini yine dağıtmış, yolcu kompartmanından dışarı açılan kapılar bir kez daha kilitlenmişti, ancak şiddetli dönme hareketlerinden eser yoktu bu defa. Fassin Quercer &amp; Janath’ın gaz mekiğinin yönetimini uzaktan bağlantı yoluyla ele alıp tüm sistemleri kapamasına izin verdi. Bu kez şok jelini veya yüz maskesini hiçbir şekilde temizlemeye gerek görmemiş, kendini transa geçirmekle yetinmişti. Araştırmaya dalma öncesi yavaş yaşam hızına inmek için geçirilen hazırlık evresiyle çok benzeşen, kolay bir süreçti bu. Üstelik Y’sul’un sırf uzayda seyahate çıkıyorlar diye kendini ölülerinkini aratmayacak bir bilinçsizliğe yine kendi eliyle mahkum etmenin nasıl da kepazece bir şey olduğu yönündeki yakınmalarını izlemek ya da duymak zorunda da kalmayacaktı böylelikle.</p>

  <p>Mavirouelo denen bir yere doğru yol alıyorlardı şimdi... Fassin’in daha önce adını hiç duymadığı bir yer daha. Hoestruem’in Leisicrofe’nin bir sonraki uğrak yeri olacağını belirttiği yerdi bu. Burasının bir sistem, bir gezegen, başka bir Bulutçu veya her ne haltsa işte ondan olup olmadığını Bulutçu da bilememişti. Bu ismi ilk defa duymalarıyla beraber bir süre sessiz kalan Quercer &amp; Janath’ı izleyen Fassin onların geminin derme çatma atlasına danışmakta olduğunu sezmekte gecikmedi. Bahsedilen yerin konumunu bildiklerini ilan ettiler sonra. Ashum sisteminde bulunan bir gezegendi bu. (Fassin, ya da en azından gaz mekiğinin hafızası, bu ismi taşıyan bir yerden haberdardı. Mercatoria kontrolündeki kendi solucan deliği kanalıyla dışarıyla da bağlantısı vardı buranın, ama Fassin onu kullanacaklarına pek ihtimal vermedi.) Gerçekikiz tarafından kendilerine duyurulmuş olan tahmini yolculuk süresi ise yine ‘birkaç güncük’tü.</p>

  <p>Şuursuzluğa doğru kayıp giderken Fassin’in aklından geçen son düşünce, Bulutçu’nun ne kadar da güzel göründüğüydü. Hiçliğe yakın bir maddeselliğe ve yerçekimine sahip olduğu halde ağırlığı birçok güneş sisteminin toplamını geride bırakan tül şeffaflığında birbirinden uzun ve de büyük bir milyon ışık fuları görünümündeki bu koca varlık, gökyüzünde başıboş süzülüyor gibi gözükse de aslında belli bir amaca güdümlenmiş halde hareket ediyor, milyonlarca yıllık bir çalışma sonucu hatları belirlenmiş bir güzergâh üzerinde geçmişi kadim zamanlara dayalı bir amaç doğrultusunda ilerliyor, aslında orada olmadığı varsayılabilecek manyetik alanların itkisiyle kimi zaman uzaklaşıp kimi zaman yıldızlararası maddelerin çekimine kapılarak küçük çaplı soğuk plazma bükülmeleri eşliğinde sürükleniyordu. Soğuk ve ölü görünümlü olsa da, gerçekte düşünme becerisine sahip canlı bir varlıktı. Kendine has bir güzelliği de yok değildi hani. Uygun dalga boyu akıntıları içinde bakıldığında, sonsuz ve kusursuz bir görkem vardı genel havasında...</p>

  <p class="orta1"><b>•</b></p>

  <p class="girintisiz">Buz ve metalden yapılma bir balkonda dikilmiş, nefesini her dışarı verişinde havanın ağız hizasına denk gelen kısmına küçük sis buğuları yayarak, manzarayı seyrediyordu Saluus.</p>

  <p>Şeriflik’e bağlı bu inziva mekânı, Doaroe Nehri’nin kaynağını yükseklerdeki yarı-kutupsal platodan alıp çok ötelerdeki tundra ve düzlüklere doğru devam eden o uzun akıntısına başlangıç noktası teşkil eden dört yüz metre yüksekliğe ve bir kilometre genişliğe sahip donmuş şelale Hoisennir’in içine buz kütlesi kısmen oyularak oturtulmuş bir yerdi. Alçaktan bakan kış güneşi, Sepekte bulutları ile morumsu kızıl bir tona bürünmüş bulanık günbatımının bir araya gelmesiyle oluşan muhteşem bir manzarayı gözler önüne sermekteydi, ama güneşin yakınlığı buzulları eritmenin yanından geçebilecek kadar bir ısıya bile sebebiyet vermiyordu.</p>

  <p>Sepekte yavaşça ve zorlukla hissedilir şekilde sallandı. Yazın en sıcak ve kışın en soğuk evrelerinde güneşin ya hiç batmadığı ya da hiç doğmadığı kuzey ve güney kutup dairelerinin çapı biner kilometrenin altındaydı. İnsanlarca kabul edilmiş genel ölçütler uyarınca resmi anlamda sıcak/ılıman sınıfa dahil edilmiş olan bu gezegende kış mevsimleri Dünya’dakine nazaran daha uzun ama daha yumuşak geçer, bu sezonun en kötü etkileri ise. insanoğlunun asıl evindekine oranla çok daha küçük alanlarla sınırlanırdı. Gelgelelim Hoisennir şelalesi bayağı kuzeyde, kutbu çevreleyen dağların en yüksek kesimlerinde yer alıyordu ve Doaroe’nin kimi zaman yıllar yılı donmuş vaziyette yatıp kaldığına tanık olunuyordu.</p>

  <p>Buraya inziva mekânı denmesinin nedeni, mülkün Şeriflik’e ait oluşuydu, fakat işin Saluus’u ilgilendiren kısmı buranın bir otel ve konferans merkezi işlevi görmesinden ibaretti. Diğer yandan, etkileyici bir manzaraya sahip olduğunu teslim etmek gerekti, özellikle de daha berrak görüş imkânı sağlayacak bir gün ışığı olduğu zamanlar. Haşin bir cazibeye sahip olması bakımından buranın hakkını vermeden edemiyordu Saluus.</p>

  <p>Şu da var ki, Saluus burada bulunmaktan hiç de hoşnut değildi aslında. Kolayca uzaklaşma olanağı yakalayamayacağı yerlerde tıkılıp kalmaya hevesli olduğu söylenemezdi... İşler sarpa sarıp da bir yerden ayrılması icap ederse, öylece çekip gidebilmeliydi, tercihen yürüyerek. Buradan ayrılmaksa bir hava aracı veya asansör yoluyla harekete geçip ya tepedeki katılaşmış nehri kaplayan buz tabakasına kurulu iniş-kalkış alanına ulaşmak üzere donmuş çağlayanın içinde yukarı çıkmayı, ya da yarın dibinde uzanan donmuş gölün kıyısına inşa edilmiş tren istasyonuna doğru inişe geçmeyi gerektiriyordu. Ahali Elçiliği temalı konferansın nerede düzenleneceğini —ki bu konferans çağrısı, güvenlik gerekçesiyle alelacele ve önceden kayda değer bir uyarıda bulunulmaksızın yapılmıştı— ilk haber aldığında, iş o raddeye gelirse kendisi için acil bir çıkış yolu temin etmek üzere, kişisel eşyalarını da içerecek, motorlu bir araç tarafından çekilen cinsten kanat biçimli bir paraşütün toplantı süresince hazır bulundurulması talimatını vermişti.</p>

  <p>Herhangi bir acil durum yaşanmayacağına —veya yaşansa bile bunun kaçılamayacak ölçüde büyük ve/veya ani bir olay şeklinde vuku bulacağına— neredeyse kesin gözüyle bakıyordu bakmasına ama kanat biçimli paraşütü yatak odasının balkonunun yanıbaşında bulundurmak gönlünü ferahlatıyor, kendisini daha bir güvende hissetmesini sağlıyordu. Konferans için oraya gelmiş bulunan diğer önemli katılımcıların çoğu dış kaynaklı herhangi bir tehditten kendilerini olabildiğince sakınmak amacıyla şelalenin daha iç kesimlerindeki odalara yerleşmeyi tercih ederken Saluus manzarası olan, dışarıya doğrudan çıkışı olan bir süit oda kapmıştı. Kanatlı paraşütle uçmayalı onlarca yıl oluyordu ama odanın arkalarında bir köşeye sinmiş ağlayıp sızlanarak ölümü beklemektense riski göze alıp bu yolla kurtulma denemesinde bulunmayı yeğlerdi.</p>

  <p>Onu kıskacına almış olan bu bulunduğu yerden her daim kaçabilecek durumda olma saplantısının nereden kaynaklandığını merak ediyordu bazen. Doğuştan sahip olduğu veya çocukluk döneminde başından geçen sarsıcı bir olayın etkisiyle benliğine sonradan yerleşmiş bir özellik değildi bu; ömrünün yetişkinlik çağı boyunca sinsice ve yavaş yavaş kişiliğine işlemiş bir şeydi işte. Benzerlerine her insanda rastlanan şu bildik takıntılardan biriydi herhalde. Bunun üzerinde uzun uzadıya düşünmekle vakit kaybettiği hiç olmamıştı.</p>

  <p>Önemli olan tek şeyin, şu günlerde bu inziva yeri/otelin de en az başka yerler kadar güven arz etmesi olduğu fikrindeydi Saluus. Ulubis sistemine yönelik saldırılar asla uzunca süre seyrekleşmiş kalmadan ve yine hiçbir aşamada zirve denebilecek bir seviyeye varmadan devam etmişti. Hedef alınan yerlerin çoğunun genellikle bombalar, füzeler ve nispeten kısa menzilli silahlar kullanılarak saldırıya tabi tutulduğu gözleniyordu. Bu baskınlardan çoğu kez Öteden Gelenler sorumlu tutuluyordu. Kültürel değer taşıdığı, saldırıya uğrayan tarafın moralini bozma fırsatı sunduğu veya sırf büyük olduğu için namlunun önüne konan başka hedefler de vardı. Bunlar, uzayın derinliklerinden süratleri bazen ışık hızına yaklaşan basıncı yüksek kaya kütleleri fırlatılarak yüksek bir yoğunlukla vurulan hedeflerdi. Işın silahları ve füzelerle donanmış sürücüsüz gemilerin bile saldırıları seyreldikçe bu tür saldırıların sayısının arttığına tanık olunuyordu.</p>

  <p>Bazı strateji uzmanları bu durumun düşmanın tam da bir saldırı yapması beklendiği sırada gösterdiği bir zaaf anlamına geldiği iddiasında olsa da, Saluus’a göre bu sonuca varırken dayanak alınan kanıtlar sanal canlandırmalardan ve sorgusuz sualsiz kabul edilen ortak varsayımlardan ibaretti.</p>

  <p>Bu işin gereğinden fazla uzadığını belirtmek yersizdi. Geride kalan süreçte insanlar şaşkınlık, inkâr, meydan okuma, dayanışma, sarsılmaz bir direnç ve kimbilir daha ne gibi duyguların çeşitli evrelerinden geçmişti; şimdilerdeyse herkes aynı hisleri paylaşıyordu: Yorgunluk ve usanmışlık. Tüm bunların bir an önce sona ermesinden başka bir şey istemez olmuşlardı. O sonun hangi yolla geleceği sorusu hepsini endişelendiriyordu, ama maruz kaldıkları düzensiz bombardıman ve varlığını devamlı hissettikleri belirsizlik ortamı yüzünden iradeleri yarıya yarı kırılmış durumdaydı.</p>

  <p>Daha da kötüsü —böyle söylemek pek de yanlış olmazdı, çünkü Sefiller Tarikatı’nın gerçekleştirmesi beklenen istilayla ilgili haberler her nasılsa dışarı sızmıştı ve söz konusu işgal girişimi halen hayata geçirilmiş değildi— ise, bazı insanların bunun şu aşamadan sonra asla gerçekleşmeyeceğini düşünmeye başlıyor oluşuydu. Gerçek komplo teorisyenleri ise tüm bu olup bitenin ta başlangıçtan bu yana özellikle askeri ve endüstriyel çevreleri etkisine alan çok kapsamlı ve paranoyakça bir ölüm kuruntusunun ürünü olduğuna, sanılanın aksine gerçek bir tehdidin asla var olmadığına ve saldırıların büyük çoğunluğunun ya kendi departmanları bünyesinde cereyan eden bir iç çekişmenin sonucu olarak ya da bir yandan halkın büyük çoğunluğu geriye kalan son sosyal özgürlüklerini bile yitirirken silahlı kuvvetleri toplumun gözünde sevimli kılmaya yönelik özenle planlanmış ve bilhassa kendilerinden ödün verdikleri aldatmacası üzerine şekillendirilmiş bir dizi utanmazca tertip yoluyla, bizzat güvenlik güçlerince gerçekleştirildiğine inanıyordu; onlara göre, sahnelenen bu koca oyun Ulubis sistemini tüm unsurlarıyla yarı-faşist bir toplum şekline büründürmek ve güç erkini ayrıcalıklı bir azınlığın elinde toplamak için eşi bulunmaz bir bahaneydi.</p>

  <p>Daha ılımlı zihniyette olanlar bile kaybedilen özgürlükler ve zorla geçerli kılınan kısıtlamalardan dolayı gücenmeyle karışık bir kızgınlığa kapılıyordu ve yılın büyük bir kesimi boyunca göğüslemek için hazırlık yapmak zorunda bırakıldıkları bu sözde tehdidin nereden kaynaklandığını sorgulama cüreti göstermeye başlamıştı. Gökyüzünün şimdiye dek Ulubis semalarına inmekte olan işgal donanması birimlerinin zırhından yansıyan ışıkla çoktan aydınlatılmış olması gerekmiyor muydu? Halk bunca zorluğa katlanıp özveride bulunmanın gerekliliğini sorgu altına almaya başlıyor, o âna dek gerçekleşeceği yönünde hiçbir emareye rastlanmamış bir tehdide karşı koyma mazeretiyle çok fazla şey yapılırken halihazırda devam etmekte olan küçük çaplı ama şiddetinden halen hiçbir şey yitirmemiş tahrip edici yıpratma taktikleri karşısında daha etkin önlemler almak üzere niçin hiçbir girişimde bulunulmadığını merak ediyordu.</p>

  <p>Strateji uzmanlarının kafasını kurcalayan bir diğer husus ise, İT-5 Ayrışması’na bağlı güçlerin o sıra nerede bulunduğuydu. İzlenebilecek en ideal yolun ne olduğuna dair çılgınca denebilecek tartışmalar sürüp gidiyordu: Sürpriz faktörü sayesinde inisiyatifi el alma umuduyla işgal donanmasının veya donanmalarının karşısına mı çıksalardı —ve böylelikle savaşın yoğunluğunu Ulubis sisteminin kalabalık nüfus bölgelerinden en azından bir nebze uzağa mı çekselerdi— yoksa yerlerinden kımıldamayıp ellerindeki orduyu olabildiğince güçlendirmeye bakarak son safhada ona en fazla ihtiyaç duyulacak noktalara mı yığsalardı? İnsansız izci uçakları işgal birliklerinin yaklaştığı sanılan istikamete doğru yola çıkarılalı çok oluyordu ama şimdilik içlerinden hiçbiri herhangi bir ize rastlamamıştı. Kelimenin tam anlamıyla ümitsiz ve bir o kadar riskli bir hamleydi bu.</p>

  <p>Nasqueron’un hemen arkasında kalan cüssece ondan daha ufak gaz-devi G’iri’de, istilacılar yaklaşmaya başladığında donanmalarının önünü uzaya serpiştirilmiş enkaz yığınıyla kesmek amacıyla dev bir manyetik ray silahı inşa edilmekteydi: İşgal gemilerinin güzergâhı üzerine izleme-gözleme cihazlarından oluşan adeta sulusepken bir yağış ve minik ebatlı güdümlü patlayıcılar veya şu pek bilindik devimsel mayınlardan oluşan bir bulut püskürtmek üzere tasarlanmış devasa boyutta bir alaybozan tüfeğiydi bu, gel gör ki yapımına ayrılmış olan bütçe üzerinde patlak veren anlaşmazlıklar ve bu tür projelerin olmazsa olmazı kabul edilen daha başka pek çok sorun sebebiyle öngörülen programın şimdiden aylarca gerisinde kalmış olan inşası yeni yeni hızlandırılmıştı. Yaşanan bu son fiyaskonun vebali Kehar Ağır Sanayi İşletmeleri’ne çıkarılamayacaktı en azından. Saluus’un firması bu projenin kontratına hiçbir aşamada dahil olmamıştı. Onu yapması en olası firma oldukları halde bu iş kısmen Kehar Ağır Sanayii’nin piyasada tekel olmadığını vurgulamak kısmense diğerlerine büyük bir projeye imza atıp kendilerini gösterme şansı tanımak amacıyla başka şirketlerden oluşan bir konsorsiyuma verilmişti.</p>

  <p>Nasqueron bozgunu üzerine hazırlanan geçici soruşturma raporu, zaman zaman titizlik elden bırakılarak işin aceleye getirilmesinden kaynaklanan ve halihazırdakine benzer acil durumlar esnasında karşılaşılması doğal kabul edilen türde hesap hatalarının ötesinde bir şey bulamayarak KAS’ı büyük ölçüde temize çıkarmıştı. Tüm şu fırtına savaşı maskaralığı, bir diğer ifadeyle, tam da Saluus’un başından beri parmak bastığı gibi, kendi elleriyle kendi bahçelerinde yetiştirdikleri askeri bir fiyaskoydu. Biraz da bunun sonucu olarak, Ulubis Mercatoriası’nın tüm planlama süreçleri ve stratejik üstyapısıyla daha bir kaynaşmış ve hatta, Olağanüstü Hal Savaş Konseyi toplantılarına da düzenli olarak katılır hale gelmişti.</p>

  <p>Bütün bunlar gayet mantıklı geliyordu ona. Ayrıca Saluus’un kendine biçtiği değeri de kabartıyordu ve o, bunu fark edip onaylayacak kadar kendi kişiliğinin bilincindeydi. Bu durumun bir de, onu sistemdeki politik hiyerarşiye daha sıkı bağlamak, yönetimin kilit kademelerini elinde bulunduran oluşumlar ve bireylere tanıtıp yakınlaştırmak ve Mercatoria idaresinin devamını sağlama yolunda verdiği mücadelede onun elini güçlendirmek gibi fazladan etkileri vardı tabii. Kötü adamlar içeri dalıp işlerin yönetimini ele geçirdi mi Saluus’un teslimiyet belirten bir hareketle ellerini sallayıp yaptığı işten başka bir şey düşünmeyen kendi halinde bir gemi imalatçısı olduğu ve bundan böyle yeni efendilerinin emirlerine amade olduğu iddiasında bulunması pek de inandırıcı kaçmayacaktı.</p>

  <p>Yine de, böylesi bir güce yakın olmak, onu kullanabilme şansı yakalamak, hatta onun üzerinde bir nebze de olsa kontrol yetisine haiz duruma gelmek Saluus’un kendisini rahat hissetmesine yol açan bir şeydi ve gün gelir de en kötü ihtimal hayata geçerse, Savaş Kabinesi’nde yer alan diğerleri kadar eski düzenin sembolik anlamda bariz bir parçası olarak görülmeyecek, üstelik KAS’ın iplerini elinde bulundurması onu sistemin yeni yöneticisi her kim ise onun gözünde kıymete bindirecekti. Öylesi bir durumda Saluus da gelişmelere ayak uyduracaktı elbet. Dahası, her ihtimale karşı bir kaçış planı da çizmişti çoktan. İT-5 Ayrışması’na bağlı birliklerin gerçekleştireceği işgal ne kadar gecikirse, Mercatoria’nın karşı saldırısı için beklenecek süre de o kadar azalırdı ki istila başlayıp da kötü adamlar kendi savunmalarını hazırlamak için ortalığa yerleştiğinde yapılacak en akıllıca şey, ortadan kaybolup beklemeye çekilmekti. (Teoride Mercatoria’nın yolda olduğu bilgisi işgal kuvvetlerinden gizlenecekti, ama buna ilişkin haberlerin sızmasına engel olunamamıştı; kaldı ki müttefikleri Öteden Gelenler haberi Ayrışmacılar’a çoktan uçurmuş olsa gerekti.)</p>

  <p>En kolayı saklanmaksa, saklanacaktı Saluus. Bu sırada, tercihen güvenlikli bir inziva bölgesinde, Mercatoria imdada yetişip de sistemin kontrolünü geri aldığında sadece kendi çıkarını ve servetini gözeten bir korkak olarak görülmektense bir çeşit kahraman mertebesine yükselebilmek üzere bir tür gerilla faaliyetine de dahil olmayı deneyecekti. Ama neresinden baksan, işler karman çorman hale geldiğinde izlenecek en iyi yol, ayak altından çekilip izini kaybettirmekti. Zaten de bu fikir doğrultusunda, gizli tersanelerinin birinde, aktif hizmete alınmaya ve hatta askeri deneme sürüşlerine tabi tutulmaya hiçbir zaman hazır olmamasını temin etme niyeti beslediği çok hızlı bir gemi modelinin prototipini inşa ettirmekteydi. İleride ihtiyaç doğması halinde kendi kaçışını garantileyecekti bu oyuncak.</p>

  <p>Şaşırtıcı olan şu ki, tüm bu süreç boyunca en büyük desteği, Fassin Taak’ın sevgilisiyken ilkin Ko adıyla kendisine tanıtılan —oysa şu sıralar da kullanmakta olduğu gerçek ismi, Liss Alentiore’ydi— kadından almıştı. Geçmişte bir dönem ona tutulduğunu da kendi kendine itiraf ediyordu. İşin aslı, karısının —kocası tarafından memnuniyetle görmezlikten gelinen kendi sayısız aşna fişne ilişkisine rağmen— ilk ve son defa onu başka bir kadından kıskandığına dair emareler sergilemesine yol açacak ölçüde sevmişti Ko’yu. (Liss onları bu durumdan kurtaracak bir öneride bizzat bulununca, Saluus her ne kadar o dönemde bunu kimseyle paylaşmamış olsa da aynı çözüm yolunun kendi aklından da geçtiğini anımsadı. Onları fazlasıyla tahrik eden şu küçük aşk üçgeni böylece şekillenmiş oluyordu işte.)</p>

  <p>Daha da önemlisi, özellikle diğer bayanlarla kıyaslandığında eşine az rastlanır güvenilirlikte bir sırdaş ve her zaman rahatlıkla danışılabilecek bir tavsiye kaynağı olduğunu kanıtlamıştı Liss. Yoğun bir koşturmacayla geçen ve kimi zaman umutsuzluğun eşiğine dek sürüklendikleri son birkaç ay süresince bazı kereler Saluus’un ne yapacağı konusunda kararsız kaldığı ve bazen ofisinin, hava aracının veya gemisinin yarı-resmi ortamında bazense kâh şu kâh bu yastığın üzerinde baş başa kaldıklarında bu konuyu kadına açtığı olmuş ve Liss bazen hemen bazense bir veya iki gecelik bir düşünme payı kullandıktan sonra her defasında bir çözüm formülüyle çıkagelmeyi bilmişti. Kedigillere özgü, dümdüz önüne bakıyor göründüğü halde yanları da gayet iyi kontrol altında tutabilen bir kurnazlık vardı bu kadında; insanların çalışma tarzını, düşünce yapısını, ne zaman ne yana zıplayacağını kimi zaman telepatiye varan bir sezgi gücüyle tahmin edebiliyor gibiydi.</p>

  <p>Yakın iş çevresinde Liss için bir görev tanımı uydurdu ve onu kendisine özel sekreter tayin etti. Bu hareket biri sosyal diğeri işle ilgili konularda ona asistanlık eden diğer iki hanımı bayağı gücendirmişti haliyle, fakat ikisi de aralarına katılan bu yeni yüzü yapmacıklığa kaçan bir cömertlik ve görünürde samimi bir nezaketle kabul etme akıllılığı gösteri ve onun kuyusunu kazma yönünde hiçbir girişimde bulunmadı. Her ikisinin de Liss’in kapasitesini doğru ölçtüğü ve ona yöneltebilecekleri herhangi bir saldırının dönüp dolaşıp kendilerini vurmasının kuvvetle muhtemel olduğunu idrak ettiği izlenimine kapılmıştı Saluus.</p>

  <p>Kendi özel güvenlik ekibi de ilk başlarda geçmişini deştiklerinde onun sağlığa zararlı alışkanlıkların her türlüsüne az çok bulaştığına dair imalara rastladıkları bu yeni sekreteri şüpheyle karşılamış, fakat zamanla bu endişe yerini belirsiz bir kuşkuya bırakmıştı. Sonuçta bu özelliklerin hiçbiri kızın lanetlenip kapıdışarı edilmesini gerektirecek boyutta şeyler değildi, kaldı ki içlerinde Saluus’un kendisinin kızın yaşındayken işlemediği tek bir halt yoktu. Kadının çılgın bir gençlik dönemi geçirdiği ve ne idüğü belirsiz tiplerle takıldığı anlaşılıyordu. Ne olmuş yani? Saluus da aynını yapmamış mıydı sanki? Geçmişi konusunda kadını kendisi de kibarca sorguya çekmiş ve onun incindiği, çeşitli sarsıntılar geçirdiği ve geçmişinin kötü hatıralarla dolu olduğu sonucuna varmıştı. Kızın geçmişini daha da deşerek bu incinmişlik duygusunu yoğunlaştırmak istemiyordu Saluus. Ve bu da, kendisine adeta bol gelen bir yiğitlik örneği sergileyerek onu içinde bulunduğu bataktan kurtarmış olduğu hissini körüklüyordu.</p>

  <p>Geçmişinde dans, oyunculuk, hosteslik ve masaj gibi uğraşlar içeren teknik bir günce yatmakla beraber son dönemde gazetecilikle iştigal eden orta halli biriydi kız; işte tam da bu durumdayken onu bu hayattan çekip çıkarmıştı Saluus. Onunla Fassin’in yanındayken ilk tanıştıkları gece kendisini yaşının çok altında gösteren —genç omuzlar üzerinde yükselen zekâ ve olgunluk dolu kafa bileşimine o dönemler kolayca tav olduğunu bugün kendi kendine itiraf ediyordu Saluus— bir havası vardı kızın, şimdilerdeyse onun tanıştıkları âna dek erişmeyi hayal bile edemediği şeyler üzerine bulunduğu vaatlere dayanarak kapıldığı bu adamla olan ilişkisi sayesinde çok daha iyi görünüyordu kadın. Bu adama minnet duyuyordu. Bunu ona açıktan söylediği hiç olmamıştı —böyle yapması halinde aralarındaki dengenin ciddi ölçüde bozulacağından korkmuştu— ama bazen adam bunu onun gözlerinde okuyabiliyordu.</p>

  <p>Eh, bir bakıma o da kadına minnet duyuyordu. Ne de olsa körelmiş olan özel yaşamının yeniden canlanmasını sağlamış ve iş hayatının daha da ivme kazanmasında belirleyici rol oynamıştı.</p>

  <p>Onu Fassin’den koparıp almasında bir başka duygunun izleri gizliydi ki bu başlı başına heyecan verici ve de tatmin edici bir detaydı. Aşk üçgeninin öteki köşesini teşkil eden bu diğer erkeğe asla gerçek anlamda imrenmemişti Saluus —zaten hiç kimseye imrenmezdi o, hem neden ve nasıl imrensindi ki?— gelgelelim Saluus’un oldum olası gıptayla baktığı ve bunun sonucu olarak da içerlediği bir rahatlık hakimdi Fassin’in hayatına. Hepsi de aynı mesleği istikrarla tatbik etmekte olan ve kendilerini ihale teklifleri, bilançolar, hissedar toplantıları ve personel genel kurulları yoluyla devamlı olarak kanıtlamak durumunda kalmadan sırf icra ettikleri mesleğin özü dolayısıyla saygı gören fertlerince çevrelendiği böylesine büyük bir ailenin bir parçası olmak... Kendine has tatlı bir cazibesi olan, kişiye soyut bir güvenlik hissi, bir çeşit kendini haklı çıkarma duygusu aşılayan bir durum olsa gerekti bu. Üstelik herifçioğlu bununla da yetinmemiş ve sırf beş senesini minyatür bir gaz mekiği (ki bu, KAS elinden çıkma bir araç değildi bile) içindeki şok jeline bulanmış vaziyette uzanıp bir avuç yoldan çıkmış Ahali mensubuyla beraber orada burada sürterek geçirdi diye başlarına bir tür kahraman kesilmişti.</p>

  <p>Liss’in ilgisinin Fassin’e kaymasına sebep adamın ansızın kazandığı bu şöhret miydi acaba? Sırf fırsat doğdu diye Saluus’un pabucunu dama atıp Fassin’e odaklanmış olabilir midi? Öyleydi belki de. Ama bundan hiç mi hiç rahatsızlık duymuyordu. Kadın-erkek ilişkileri değişkenlik göstermeye gebe bir piyasaydı ve Saluus bunun gayet farkındaydı. Sadece çocuklar ve romantizmin aldatmacasına kapılmış kuş beyinliler başka türlüsüne inanırdı. Kişi kendi çekiciliğini —fiziksel, psikolojik ve sosyal statüden kaynaklanan çekicilik— tartıp yorumlar ve bu sayede, bulunduğu seviyeyi tespit edip çevreye karşı bakışını reddedilme riskini göze alarak ama ilerleme şansını da her daim hesaba katarak ona göre alçaltır veya yükseltir, ya da denemesi halinde neler kazanabileceğini asla öğrenemeden, ayağı yere sağlam basan, durağan bir yaşantı benimsemeyi seçerdi.</p>

  <p>Derin ve buz gibi bir nefes aldı Saluus.</p>

  <p>Güneş ufuk çizgisinin ardında gözden kaybolmuş, Ulubis güneybatıda uzanan ağaçtan bir mantoyla kaplı dağ sırtlarının ötesinde batışa geçmişti. Giderek kararmakta olan mor gökyüzünde birkaç yıldız parıldamaya başlamıştı bile. Göz alabildiğine uzayıp giden bir alan kaplayacak şekilde yörüngede süzülmekte olan yerleşkeler ve fabrikalar havaya savrulmalarının ardından günbatımının peşi sıra onun solmaya yüztutmuş ışınlarının damıtılmış bir yansıması gibi güneybatı göğüne gittikçe yayılan bir avuç pırıltılı toz zerresini andırıyordu. Saluus havada göz kırpışan bunca minik ışıltı içinde kaç tanesinin kendi şirketinin ürünü olduğunu düşündü. Artık bir yıl önceki kadar kabarık değildi bu sayı. Daha kolay hedef alınacakları endişesiyle bazıları bulundukları yörüngelerden alınıp başka yere aktarılmıştı. İki tanesi —her ikisi de o dönemde Navarchy tarafından kızak gemisi olarak kullanılan iki büyük tersane-gemi— yok edilmişti. Bunlardan birinin enkazı Fessli Kenti’nin tepesine yağmış ve ilk saldırıda ölenlerin sayısını hayli geride bırakacak biçimde on binlerce kişinin canına mal olmuştu. Bu olayda ağır ihmali bulunduğu gerekçesiyle KAS aleyhine dava açılmış, şirket tersane-gemilerinin yerini vaktinde değiştirmemekle suçlanmıştı. Sürüp giden bir savaşın varlığı ve bu esnada her şeyin askeriye tarafından kontrol ediliyor oluşu bu tür zırva sapan olayların sahnelenmesine her nasılsa engel teşkil etmiyordu. Bu yüzdendir ki, gerekli kişilerin kulağına şirketinin içine düştüğü durumla ilgili bir Savaş Zamanı Muafiyet Emri çıkarılmasına yönelik rica sözcükleri fısıldamaya koyulmuştu bile.</p>

  <p>Kendi ağzından çıkan nefesin buğusu içinden Nasqueron’u seçmeye çalıştı Saluus, ama gaz-devi ufuk çizgisinin çok altında kalıyordu ve yörüngeye saçılmış olan cisimlerin vücuda getirdiği kalkanın ardında kaldığı için, o an doğru enlem üzerine konuşlanmış olsaydı bile, onun bulunduğu yerden muhtemelen görülemezdi.</p>

  <p>Fassin. İşgal beklentisinin yarattığı panik havası içinde bunca savaş hazırlığı yapılırken bile onun ne işler peşinde olduğunu kolaçan etmekte fayda vardı. Fırtına savaşında ölmüş olabilir miydi? Söz konusu çatışmayla ilgili Nasqueron’dan gelen raporlar birden çok anlama çekilebilecek, belirsiz haberlerdi. Nasqueron’dan gelen herhangi bir raporun birden çok anlama çekilebilen belirsiz haberler içermediği görülmüş şey miydi zaten? Kesin olan, Fassin’in geride hiç iz bırakmadan ortadan kaybolduğu ve büyük olasılıkla halen Nasqueron civarında bulunduğuydu —fırtına savaşı meydana geldiği sıra gezegeni çevreleyen asıl uydu haberleşme ağının yok edilmesi ile Ahali Elçiliği’nin kurulması sonrası yeni bir ağ oluşturulması arasında geçen süreçte son derece iri cüsseli gemilerin Nasqueron atmosferini terk etmesine olanak tanıyacak büyüklükte bir pencere açılmıştı gerçi— ama işin perde arkasını kim bilebilirdi ki? Hem eğer Taak halen gaz-devi çevresinde bir yerdeyse, orada ne yapıyordu?</p>

  <p>Fassin hâlâ hayattaysa bile, Saluus’un bir daha ona gıpta etmesini gerektirecek bir durum kalmamıştı. Tüm bir aile şöyle dursun, kendi varlığının da bütünüyle silinip süpürüldüğüne tanık olmak... Belki de çoktan intihar etmişti Fassin. ’glantine’de olup bitenle ilgili haberler GazTeknesi yarışları sırasında meydana gelen korkunç ve karmaşık olaylar silsilesi henüz başlamamışken ona bildirilmiş olsa gerekti. Hepsinin öldüğünden haberdar olduğuna şüphe yoktu. Kendisi de şu âna dek ölmemişse, geriye döndüğünde bulabileceği hemen hiçbir şey kalmadığına göre, hayatında hiç olmadığı kadar kesin bir yalnızlık içine sürüklenmişti herhalde. Onun adına üzülmekten kendini alamadı Saluus.</p>

  <p>İlk düşüncesi, Fassin bu denli aciz ve acınası duruma düşmüşken, hiçlikten çıkıp geri gelse bile Liss’in ona geri dönmesi gibi bir ihtimal kalmamış olduğuydu. Diğer yandan, insanların kimi zaman beklentileri ne denli boşa çıkarabildiği ve özellikle kadınların, zarar görüp incinmiş biriyle karşılaşınca teorik olarak övgüye değer olmakla birlikte mevcut ilişkileri açısından vahim sonuçlar doğurabilecek ölçüde özveri isteyen yersiz bir tür yardımseverliğin etkisine kapılabildiği geliyordu aklına. Şansına Jaal Tonderon halen hayattaydı. Sal ve eşi onu bir süre yanlarında kalmaya davet etmişti. Olur da geri dönerse ve o vakit hepsi halen orada bir arada bulunuyor olursa, onu böyle acılar içinde bitap düşmüş vaziyette bulmasının hiç hoş olmayacağı telkininde bulunarak kızı Fassin’in meçhul akıbeti karşısında metin olmaya teşvik ediyordu Saluus.</p>

  <p>Ahali Elçiliği’nin son derece başarılı bir girişim olduğu görülmüştü. Ahali şu fırtına hadisesiyle ilgili herkesin kafasını bulandıran yanlış anlamayı ortadan kaldırmaya kararlı görünüyor, Ulubis Mercatoriası ise kendini aynı anda iki ayrı cephede savaşa girişmek gibi ümitsiz bir mücadele içinde bulmamak için çırpınıyordu. Uerkle adlı bir başka ay Kâhinlik kurumunun yeni Ortak Kullanım Tesisi olarak tayin edilmişti —öyle ki, inşaat çalışmaları çoktan başlamıştı bile— ve küçük gemilerden müteşekkil bir donanma gaz-devinin yörüngesine buyur edilmişti. Kâhinler doğrudan araştırma yöntemini uygulamaya yeniden başlarken —uzaktan araştırma yapmayı mümkün kılan teçhizat yaşanan yıkımdan bu yana halen yerli yerine oturtulabilmiş değildi— Ahali yeni nesil bu sözde kâhinlerden çoğunun gerçekte Fassin Taak’ın ve tıpkı onun gibi ansızın yitip gitmiş olan Valseir isimli Ahali mensubunun izini süren ve GazTeknesi fırtına yarışı sırasında patlak veren savaşta Mercatoria güçlerine karşı kullanılmış olan silahlar yanı sıra Ahali Listesi ve onunla uzaktan da olsa alakası bulunabilecek herhangi bir şey hakkında bir ipucu ya da iz yakalamaya çalışan —ki o âna dek bu arayışların olumlu tek bir meyve dahi vermediği ortadaydı— Navarchy, Cessoria ve Şeriflik izcileri —daha açık ifade etmek gerekirse, casusları— olduğunu fark etmemiş görünüyor ya da umursamıyordu. Bu izci gemiler bile işaretlenmiş ve takip edilebilir olmalı ve bir Ahali mensubu rehberliğinde hareket etmeliydi, ama bu daha başlangıçtı ne de olsa.</p>

  <p>Hazırlık aşamasının —ki şimdilik başarısız olmaktan kurtulamamıştı— öne çıkan bir diğer unsuru ise iki taraf arasında ittifak oluşturmak ya da en azından Mercatoria’nın Ahali silahlarına el atmasını sağlamak üzere Ahali ile müzakereye oturmaktı. Ahali o zamana dek hiç kimsenin onlardan beklemediği etkinlikte bir saldırı kapasitesine —eh, daha kesin bir dille ifade edilecek olursa, bunu <i>savunma</i> kapasitesi şeklinde belirtmek gerekiyordu, ama bu ayrıntının artık pek bir önemi kalmamıştı— sahip olduğunu fazlasıyla kanıtlamıştı. Eğer Ulubis sisteminin geri kalanıyla ittifak kurmaya razı edilebilirlerse, istilacılar ile savunmacılar arasındaki güç dengesi kökünden değişir ve tersyüz olabilirdi. Ahali elindeki askeri teknoloji altyapısının sadece bir kısmını bile onlarla paylaşacak olsa —ya da en azından cihazlarından birkaçını onlara ödünç verse veya kiralasa— bu bile Ulubis’in Birleşik Donanma birimlerinin yardıma gelmesini beklemeksizin işgale karşı sırf kendi kaynaklarına dayanarak direnmesi için yeterli olabilirdi.</p>

  <p>Ama bunu <i>sağlamakta</i> başarısız olurlarsa, iş Sefiller Tarikatı’na bağlı işgal donanmasının Nasqueron’a saldırmasını temin etmek ve bu sayede, şans da yardım ederse, fırtına savaşında Navarchy güçlerini paramparça eden hiper-silahlar her ne idiyse artık kendisini yine kendi eliyle benzeri silahların kucağına atmasına yol açmak gibi hassas bir meseleye kalıyordu.</p>

  <p>Düşünüp hesaplanacak o kadar çok ayrıntı vardı ki daha...</p>

  <p>Balkona adımını atmadan önce sırtına bir ceket geçirmeyi ihmal etmemişti Saluus, ama dışarı çıkarken eldiven giymeyi düşünemediğinden, çareyi üşüyen ellerini ceketinin yan ceplerine sokup ısıtmaya çalışmakta buldu. Aniden yanında bitiveren Liss kolunu onunkinin içine geçirip kendisine sokulurken, teninin kokusu adamın tüm benliğine işliyordu sanki. Adam başını eğip ona bakınca vücudunu onunkine daha da yaslayan kız Saluus’un bakışlarını izleyerek yüzünü güneye, yörüngeye yerleşmiş olan cisimlerden yansıyan ışık beneklerine çevirdi.</p>

  <p>Kızın titrediğini hissetti Saluus. Hafif bir elbise giymişti. Bunun üzerine, ceketini çıkarıp kızın omuzlarına örttü. Filmlerde gördüğü bir hareketti bu ve böyle yapmak bunca ilişki görüp geçirdikten sonra bile ona kendini iyi hissettiriyordu. Hava daha da soğuduğu ve üstelik ürpertici bir yel yukarıdan aşağı esmeye başladığı halde, soğuğa aldırmıyordu adam. Geçmişte birileri ona bunun kısmen katabatik<a id="k18" href="../Text/dipnotlar.xhtml#a18"><sup>[18]</sup></a> özellik gösteren bir rüzgâr olduğu açıklamasını yapmıştı: Yukarıdaki buzla kaplı düzlüklerden aşağı esen ve indiği bölgedeki daha sıcak ve daha az yoğunluktaki havanın yerini alarak usulca ama istikrarını hiç bozmadan aşağı doğru ilerlemeyi sürdürüp şelalenin kenarından aşağı sarkan donmuş suların üzerini kaplayan soğuk bir hava akımı.</p>

  <p>Çıt çıkarmadan bir süre öylece durdular, sonra Liss Saluus’a akşam yemeği öncesi baş başa özel bir görüşme yapmak üzere Tameşit Emoerte ile buluşması gerektiğini hatırlattı. Yine de hâlâ biraz vakitleri vardı. O da üşümeye başlamıştı şimdi, titremek üzere olduğunu hissetti. Vücudunu bir titreme alana dek dışarıda bekleyip ancak ondan sonra içeri girmekti niyeti. Başını hemen tepelerinde uzanan ve tamamen kararmak üzere olan gökyüzüne doğru kaldırıp bir uydunun kıvılcım misali parıltılar saçarak yakın yörüngeden geçişini izledi. Yanıbaşında dikilmekte olan Liss’in kaskatı kesildiğini hissedince onu kendine daha bir sıkıca bastırdı.</p>

  <p>“Nedir o?” dedi kız, aradan kısa bir süre geçtikten sonra.</p>

  <p>Kızın işaret ettiği yöne, Ulubis’in gözden kaybolduğu yeri sadece ufuk hattına yerleşmiş zorlukla görülebilen belli belirsiz bir morluğun temsil ettiği batı ufkunun alçak kesimlerine odakladı bakışlarını.</p>

  <p>Ufuk çizgisinin biraz üzerinde, gökyüzünün yörüngeden yansıyan ışığın en kalın haline büründüğü şeritlerinin altında, gerisinde ve üzerinde kalan kesiminde, yeni ışıklar pırıldamaya başlamıştı. Bir kol boyu mesafede tutulan büyükçe bir madeni para boyutunda bir gökyüzü kesitine kaba bir daire biçimi alacak şekilde serpilmiş parlak mavi renkteki bu ışıkların sayısı her geçen saniye artıyordu. Çok geçmeden, tereddüde düşmüş gibi bir süreliğine duraklayan mavi noktaların sayısı bu esnada daha da arttı. Sayısı durmadan artan mavi ışıklar küçük gökyüzü kesitini sakin şekilde uzanan buz tutmuş düzlüklerin üzerindeki havada soğuk bir alev misali zorlukla titreşen mavi bir parıltıyla dolduruyordu.</p>

  <p>Tüm vücudunun titreme nöbetine kapıldığını hissetti Saluus, fakat soğuk değildi buna sebep. Tam ağzını açmış bir şeyler söyleyecekken başını kaldırıp ona bakarak şöyle dedi Liss:</p>

  <p>“Bu gelenler, onlar, değil mi? Sefiller Tarikatı’nın, yani İT-5 Ayrışması’nın adamları. İşgal filosu en sonunda kapımıza dayandı desene.”</p>

  <p>“Korkanın ki öyle,” diye onayladı onu Saluus. Uzay elbisesinin haberleşme teçhizatından yankılanmaya başlayan ağlamaklı siren sesleri kulaklarını zonklatıyordu. “İçeri girsek iyi olacak.”</p>

  <p class="orta1"><b>•</b></p>

  <p class="girintisiz">Yine uyku sersemliği. Halen <i>Velpin</i> adlı geminin yolcu/yük kompartmanındaydı. Küçük gaz mekiğinin kimbilir ne kadar süredir kapalı tutulan sistemlerini geri açtı. Başlangıçta çılgın bir görüntü karmaşası yansıtıp bir an sonra netleşen duvar ekranına, yıldızlardan oluşan ve ilkin sabit durmaktayken sonradan sallanmaya başlayan bir arka fon önünde beliren yeşilimsi mavi ve beyaz tonların ağırlıkta olduğu bir gezegen manzarası yerleşti. Bu görüntü karşısında Fassin’in verdiği ilk tepki, bunun o güne dek hiç görmediği yabancı bir yer olduğu ve tahminine göre uzay elbisesi giyilmeksizin yaşamaya elverişli olmadığı yönündeydi. Sonra bu gezegenin ’glantine’i veya Sepekte’yi andıran bir yanı olduğunu fark etti; hafiften değişikliğe uğramış da olsa Dünya’nın bir görüntüsüne benziyordu aslında. gaz-devlerinin yerli halkı gibi düşünmeye başladığını itiraf etti kendine. Ahali’den biri gibi yaklaşır olmuştu olaylara ve konulara. Halbuki bu hale bu denli çabuk gelinmezdi normalde.</p>

  <p>“Lanet olsun!” dedi Y’sul öfkeyle, gözlerini ekrandaki görüntüye dikerek. “Bu olması gerektiği gibi bir <i>gezegen</i> bile değil!”</p>

  <p class="girintisiz1">Karanlığın içinden gürleyerek çıkagelen dalgalar, adeta inatçılığın bir araya kümelenip sıvı şekle büründürülmüş hali gibi, uzun, alçak ve pürüzlü bombelerinin her biri ilkin havaya doğru kabarıp hemen akabinde acemi bir hantallıkla atılmış birer perende misali devrilerek, aynı anda hem ümit hem ümitsizlik taşır biçimde öne doğru yuvarlandıktan sonra ayrışan koca bir köpük ve püsküren su yumağı içinde, yan yana dizilmiş devasa kayalardan oluşan omurganın engebeli kenarlarına sonu gelmeyecekmiş gibi görünen yavaş salvolar halinde vuruyor ve binbir parça oluyordu.</p>

  <p>Bu şekilde gerçekleşen her bir saldırı sonrası devasa granit yumruları arasında kalmış başıboş kaya kütlelerini, kopuk taş parçalarını ve sayısız çakıl tanesini kulağa üst üste yığılan bir başarı kümesinin habercisiymiş gibi gelen yoğun bir tıkırtı sesi eşliğinde gerisingeri beraberinde sürükleyerek çekilen dalgalar bir süreliğine gözden kaybolduktan sonra, sanki suyun kendisi —daha doğrusu, bütün bir okyanus— deri değiştiriyormuş gibi karaya doğru tekrar atılıyor, kaya parçalarını birbirine çarpıp devirerek, kırıp un ufak ederek ve çatlatarak, yüzlerce hatta binlerce yıldır süregelen inatçı bir uğraşın geleneğini sürdürmek istercesine, sahil şeridindeki taştan mezarlığı aşındırıyordu.</p>

  <p>Bir süre için hareketsiz kalan Fassin, onların sebep olduğu bu aralıksız yaygaranın sesi bir yandan kulaklarını tırmalayarak, dev dalgaların durdurak bilmeyen salvolarını büyülenmiş gözlerle seyre daldı. Suların yol açtığı tuz serpintisi saçlarını kaplıyor, gözlerine, burnuna ve akciğerlerine doluyordu. Kendisini doğal etkenler arasında cereyan eden bu vahşi ve sonu gelmez savaşın bir parçası gibi hissederek ve o mücadeleye tüm benliğiyle iştirak ettiğini duyumsayarak, derin derin nefes aldı.</p>

  <p>Kendilerini rüzgâra bırakarak dalgaların üzerinde daireler çizen deniz kuşları zaman zaman suya dalıp sonrasında hızlı kanat çırpışları eşliğinde uzaklaşırken, sudan kaptıkları incecik balıklar gagalarının arasında ıslak birer gökkuşağı dilimi gibi ışıldıyordu.</p>

  <p>Küçük gaz mekiğinin içinden çıkmak başlangıçta biraz tuhaf gelmişti ona. Hep böyle olurdu zaten, öteden beri böyle olagelmişti, ama bu defaki çıkış, her nasılsa daha farklı ve de yoğun bir yadırgama hissi doğurmuştu. Yabancı bir diyardı burası, ona bir şekilde tanıdık gelen ama aslında bütünüyle farklı olan bir yer; evi olarak nitelemek istediği yerle benzeşiyor, geçmişte evi diye bilip tanıdığı yerden ise benzerlik bakımından gitgide uzaklaşıyordu. Her ne kadar buraya ulaşmak için geçen seferkinden fazla yol katetmişlerse de, Ulubis sisteminden on bir bin ışık yılı uzaklıktaydılar bu defa. Üstelik buraya varmaları sadece on iki gün almışken.</p>

  <p>Gaz mekiğinin üst kapağını kaldırıp ayağa kalkınca olduğu yerde sallanıp yalpalamış, düşmekten ancak Y’sul’un sıkıca tutması sayesinde kurtulabilmişti Fassin. Bunu bir öksürük nöbeti izlemiş, bir ara kusacak gibi bile olmuştu. Kendisini bitkin, zayıf, incecik ve içi dışına çıkmış hissediyor, gözünü böyle yenidoğan bir bebek gibi yapış yapış, ıslak ve cascavlak şekilde en yalın insani koşullar içinde açmaktan ötürü kapıldığı garip bir yarı-çıplaklık hissiyle tüm vücudu zangırdıyor, solunum sıvısının üzerinden yavaş yavaş çekilip aşağı dökülmekte olan lifleri ve hatta şok jeli tüpleri doğumun vazgeçilmez unsuru olan göbekbağını teşkil ederek sahneyi adeta tamamlıyordu. Kanı yavaş yavaş tüm vücuduna yayılıp kemikleri isyankârca sızlarken, kendisini eşzamanlı olarak hem daha hafif hem de daha ağır hissetti.</p>

  <p>Böyle çırılçıplak vaziyette —hem de üzerindeki alışılageldik giysilere rağmen— dikildikçe, bir süre sonra her şey yavaş yavaş normale dönmeye başladı. Yine de, ara sıra titreme nöbetleri geçirmeye devam ediyordu. <i>Velpin</i>’in kalıp-desen uzmanı, insanların giyebileceği türden giysiler hazırlamak için elinden gelenin en iyisini ortaya koyduysa da, sonuçlar halen tuhaf, kaygan ve soğuk kaçıyordu.</p>

  <p>Galaksinin dış sınırına çok da uzak olmayan bir noktada bulunmasına rağmen Ulubis kadar yalnız ve terk edilmiş bir görüntüsü olmayan, Dünya ile yüzde doksan oranında benzeşik Mavirouelo adlı gezegendeydiler. Sudünyalılar tarafından kolonileştirilmiş bir gezegen, bir Sceuri dünyasıydı burası.</p>

  <p>Sudünyası diye anılan gezegenler, her ne kadar dışarıdan bakıldığında yüzeyinde kaya niyetine bir şey görülemese de, en dış kısmı yüzlerce kilometrelik bir okyanusla örülü ortalama beş bin kilometre kalınlığında basınçlı bir buz tabakası altına hapsolmuş Yerküre boyutundaki metal/kaya çekirdekleriyle, galaksideki kayalık gezegenler arasında en yaygın türdü. Bu sınıfa dahil edilen gezegenler, herkeste aynı anda her yerde bulunabiliyormuş izlenimi uyandıran gaz-devlerinin kendisinden sonra en sık rastlanan ikinci tip gezegensel çevreyi teşkil etmekle kalmıyor, Mercatoria’ya topluluğunu oluşturan sekiz yaşam türünden üçünü de temin ediyordu: Sceuri, Ifrahile ve Kuskunde.</p>

  <p>Alışılageldik anlamda bir sudünyası değildi Mavirouelo —yüzeyi Dünya kadar bile suyla kaplı değildi— ama herhangi bir hayvan türü —ister havada, ister karada, ister denizde yaşayan bir cins olsun— gelişimini henüz orayı sahiplenecek kadar tamamlamamışken Sceuri tarafından kolonileştirilmişti ve böylelikle Sceuri kontrolündeki uzak yerleşkelerden biri haline gelip bu topluluğun kendisini de kapsayan daha geniş çaplı Mercatoria yapısı bünyesindeki yarı-imparatorluğun sınır karakollarını teşkil eder olmuştu.</p>

  <p>Dahası, Sceuri ırkının kendisi de geleneksel Sudünyalılar’dan sayılmazdı. Deniz memelilerini andırmakla birlikte omurgalarının sırt kısmı üç köşeli büyük kotra yelkenlerine benzeyecek şekilde bombe yapan ve rüzgâra doğru kaldırıldığında onlara yüzme yanı sıra yaşam çevrelerini oluşturan suyun yüzeyinde tekne misali süzülerek ilerleme olanağı da tanıyan Sırtıyelkenler’di bunlar.</p>

  <p>Halen uzay elbisesi içinde bulunan Y’sul deniz kuşlarının dört bir yana kaçışmasına yol açarak, suyun ortasında bir denizaltının kumanda köşkü gibi yükseldi. Uçarak yükselmeyi sürdürüp su seviyesinin üzerine çıktı ve dalgaların karmaşasını geride bırakıp Fassin’in dikilmekte olduğu alçak kayalığa yöneldi. Saluus Kehar ile yan yana durup uzay elbisesi içindeki Hatherence’ın su sütununun tepesindeki evi çevreleyen yapay dalgaların çalkantısı içinden geçerek yaklaşışını izledikleri sahne gelmişti aniden Fassin’in aklına.</p>

  <p>“Fassin!” diye gürledi Y’sul, vızıltıya benzer bir ses eşliğinde bir yandan üzerinden sular damlatıp adamın tam tepesinde, on metre kadar yukarıda süzülürken. “Hiçbir işaret yok mu?”</p>

  <p>“Henüz yok.”</p>

  <p>Kıpraşıp çırpındıkça pırıltılar saçan bir şeylerle dolu ağ gibi örülmüş bir sepeti onun göreceği şekilde havaya kaldırıp tuttu Y’sul. “Bak ne yakaladım!” Sepeti öndeki gövdesinin az ilerisine doğru uzatıp beğeniyle baktı. “Sanırım gemiye dönerken onu da yanımda götüreceğim.”</p>

  <p>Ardından, onun tepesine sular damlatıp küçük deniz kabukları yağdırarak Fassin’in üzerinden geçip giden Y’sul sahilden içeri doğru birkaç yüz metre yol alarak daha ötedeki yarların, kayalık zirvelerin ve dağların oluşturduğu sivri uçlu hattı çevreleyen, üzeri bodur bir yeşillikle örülü kaya tabakasının üzerine konmuş gemi parçasına yöneldi. Elli metre uzunluğundaki bu iniş aracı, geri kalan kısmı Quercer &amp; Janath ile birlikte yörüngede kalmış olan <i>Velpin</i>’in burun kısmını da teşkil ediyordu aynı zamanda.</p>

  <p>Bir süreliğine Ahali mensubunun uzaklaşmasını izleyen Fassin sonra yeniden okyanusa doğru çevirdi bakışlarını. Onlara söylendiğine göre on iki sene öncesine kadar burada bulunan Ahali mensubu Leisicrofe’yi görmüş bir Sceuri ile buluşmak üzere buraya gelmişlerdi.</p>

  <p>Oysa o âna dek hiçbir Sceuri ile karşılaşmamışlardı. <i>Velpin</i> gezegenin yörüngesini gözetim altında tutan trafik kontrol sistemince durdurulup sorgulandığı yetmezmiş gibi birkaç askeri birim tarafından da hedef alınmış ve bu yüzden, orada bulunmasına gerekçe teşkil eden şeylerden birkaçını ortaya dökmek durumunda kalmıştı.</p>

  <p>“Ahali ırkına mensup Leisicrofe adlı bunak bir ihtiyarı arıyoruz,” olmuştu Quercer &amp; Janath’ın açıklaması, kelimesi kelimesine.</p>

  <p>Buna karşılık, yörüngeye girip orada beklemeleri talimatını almışlardı. Tüm bu süre zarfında, kendilerini hedef tutan ışınlar üzerlerinden bir an olsun ayrılmamıştı. Onlara şüpheyle yaklaşılıyordu çünkü gemilerinin solucan deliklerinde seyahat etmeye uygun bir görünümü vardı ve üstelik oraya yerel geçidi kullanarak gelmemişlerdi.</p>

  <p>“Sceuri,” diye uyarmıştı Quercer &amp; Janath, Fassin ile Y’sul’u, “şüphecidir.”</p>

  <p>“Hem de paranoyaklığa varan düzeyde.”</p>

  <p>Tam üç gün boyunca, gezegenin bulundukları yerin hemen aşağısında dönüşünü izlemişlerdi. Y’sul gezegen atmosferindeki fırtınaların ne kadar da yavan ve sıkıcı olduğu konusunda homurdanıp dururken, Fassin o yükseklikten bakıldığında büyük birer kar tanesini andıracak biçimde gezegen yüzeyindeki su ve kara kesitlerine yayılmış şehir yapılaşmalarını sonsuz bir hayranlıkla izlemiş, gerçekikizler ise bu süreyi gemiyle ilgili çoktandır ihmal ettikleri bazı envanter sayımları yapmak ve bağıra çağıra resim yaprağı oyunları oynamakla geçirmişti. Gezegenin trafik kontrol biriminin nereden geldiklerine ilişkin sorularını yanıtlamışlar —ki buna verdikleri cevap, bir kez daha sistemin en büyük dört gaz-devinden biri olan Nhouaste’den geldikleri olmuştu— ve bunun sonrasında, bekledikleri sinyali almışlardı. Buna göre, Aumapileli Aumapile adlı bir âlim Ahali mensubu Leisicrofe’yi bu gezegene yaptığı ziyaret süresince ağırlama şerefine nail olmuştu ve yeni gelen bu misafirlere de aynı şekilde hizmet etme olanağı yakalamaktan gurur duyacaktı.</p>

  <p>Gezgin Ahali mensubunu ve beraberinde taşıdığı bilgileri bulma yolunda atılmış bir diğer adım, onları hedefe yaklaştıracak yeni bir aşamaydı bu belki de. Tabii eğer o hâlâ yaşıyorsa, bilgiler halen onun elindeyse, söz konusu bilgiler gerçekten de olduğunu sandıkları şeyse, eğer Valseir baştan beri doğruyu söylediyse, eğer iddialar zaman içinde güncelliğini yitirmediyse ve anlamsız duruma düşmediyse ve görünüşte yalnızca Ahali mensuplarının kullanabildiği gizli bir solucan deliği şebekesinin kesinkes var olduğu fakat onların bu bilgiyi paylaşmaya yanaşmadığı ve üstelik bunun Ahali Listesi denen şey ile en ufak ilgisi olmayabileceği varsayımdan etkilenmemişse.</p>

  <p>Kendisini o âna dek zaten iki defa kullanmış olduğu bir şeye ulaştırabilecek bir ipucu arıyordu Fassin. Çoktan en az iki solucan deliği içinde seyahat etmiş ve galaksinin yarısını boydan boya katetmişti, yine de bu durum onu döşeme kapakları ve gizli geçitlerden oluşan bu sistemin anahtarını bulmaya bir gıdım olsun yaklaştıramamıştı. Kasvetli, acayip ve esrarengiz olayları konu alan Gotik bir romantik macera öyküsünde kötü bir büyünün etkisi altında kalıp deliksiz bir uykuya dalan narin bir genç kız misali kendinden geçerek şuursuz bir halde bu sistem içinde bir yerden başka bir yere rahatlıkla taşınabiliyordu ama tüm bunların ardında yatan gerçeği öğrenmesine bir türlü izin verilmiyordu.</p>

  <p>Pek bir başarı umudu olmasa da, <i>Velpin</i>’in kumandasını ele geçirme yolları üzerine kafa patlatmaktaydı halen. Öyle yapmayı başarması durumunda bile, gizli solucan deliklerine girme sorunu ortadan kalkmış olmayacaktı. Bu çılgınca geçiş süreçleri sırasında uyanık kalmayı başarması iyi bir başlangıç olurdu ama bunu nasıl yapabileceğine ilişkin de en ufak bir fikri yoktu.</p>

  <p>Eğer zaman içinde yolculuk edip geçmişe dönebilse ve Üçüncü Öfke ayı üzerindeki Ortak Kullanım Tesisi’nde Apsile ile yeniden bir araya gelebilse, ana sistemler kapatıldığında işlerliğini gizlice koruyacak ve makine tümüyle devre dışı kalmış göründüğünde bile kendi duyularını mekiğinkilerle bağlantı halinde ve dolayısıyla uyanık tutacak bazı alt-sistemleri gaz mekiği içine eklemesini ondan ister ve ancak o sayede bu mümkün olurdu belki. Ama zaman makinesi teknolojisi Ahali’nin bile sahip olduğu iddiasında bulunamadığı bir şeydi ve bunu yapmasına yetecek zamanı ve malzemesi olsaydı bile —ki ikisinin de yelinde yeller esiyordu— Fassin böylesi bir değişikliği gaz mekiğinin sistemine sırf kendi bilgi ve becerisine dayanarak ekleyecek deneyimden yoksundu.</p>

  <p>Belki de halen bunu yapma imkânı varken Ocula’nın görevlendirdiği hakiki bir binbaşının onun yerinde olsa yapacağı gibi hareket edip Mercatoria’ya dönmeli ve bir rapor yoluyla amirlerine ne olup bittiğini aktardıktan sonra yeni veya güncellenmiş emirleri beklemeye koyulmalıydı. Ama Ocula onun için hiçbir şey ifade etmiyordu ve hiçbir zaman da etmemişti, hem geçmişte onun için herhangi bir öneme sahip olmuş ne vardıysa artık yoktu da.</p>

  <p>Öteden Gelenler’le irtibata geçmeyi bile deneyebilirdi ama Ahali Listesi’nin gizemini çözmesini sağlayacak bir ipucu yakalayamadıktan sonra bu neye yarardı ki? Kaldı ki... Ya klanın yok edilmesinde uzaktan da olsa onların parmağı var idiyse? Yüce ruhlu davranmaya ve işlenmiş suçları bağışlamaya ne ölçüde hazırdı acaba?</p>

  <p>Geri dönmek hiç de akıl kârı bir seçenek değildi belki de. Fassin kendini Nasqueron atmosferi içinde bulalı standart zaman hesabıyla yetmiş gün oluyordu. Fırtına duvarında yaşanan savaşın üzerinden ise Dünya ölçüsüyle iki ayı aşkın zaman geçmişti. Böyle galaksinin dört bir yanında onu arayıp belki onunla arayı kapayarak, bir ihtimalse onun yamacından bile geçemeyerek Leisicrofe’nin izini daha ne kadar sürmesi gerekecekti kimbilir? Belki de o pek kıymetli bilgiyi ele geçirecek, ama geri döndüğünde her şeyin çoktan sona ermiş olduğunu, sistemin ya bütünüyle ele geçirilmiş ya da üzerindeki her yüzey Üçüncü Öfke’nin maruz kaldığı saldırı sonrası büründüğü manzarayı aratmayacak biçimde, artık orada olmayan bir şey uğruna birbirinin üzerine çullanan iki taraftan birinin veya her ikisinin de saldırısı sonucu henüz küllenmemiş bir cüruf deryasına dönüşecek ölçüde harabeye çevrilmiş olduğunu görecekti.</p>

  <p>Öyle olsa bile, elindeki şey bir âdemoğlunun o güne dek sahip olduğu en önemli bilgiyi teşkil edecekti. Gelgelelim, Ahali Listesi’nin anahtarı bir şekilde gerçekten var olsa bile, Ahali’nin bu gizli solucan deliği ağını galaksinin kendileri dışındaki tüm sakinlerinin burnunun dibinde onlara fark ettirmeden kullanabiliyor —üstelik bunu kimbilir kaç milyar yıldır başarıyla sürdürüyor— oluşu, herhangi bir bilgi kırıntısının, kanıt yerine geçebilecek boyutta herhangi bir cebirsel denklemin az da olsa bir değişikliğe yol açabileceği ihtimalini son derece düşük kılıyordu.</p>

  <p>Yine de, her şeye rağmen, elinden gelen tek şey, düşüncelerini yapmaya odakladığı yegâne şey, arayışa devam edip herkesin ondan bulmasını beklediği şeyi bulmaya çabalamak ve bunun şöyle ya da böyle bir faydaya yol açacağını ummaktı.</p>

  <p>Derin bir nefes çekip ciğerlerini havayla dolduran Fassin yoğun bir tuz tadı duyumsadı.</p>

  <p>O an bulunduğu yerin gerçek veya öyle değilse bile aldanmış olmaktan utanç duyulmayacak gerçeklikte sanal bir çevre olduğuna artık kuşkusu yoktu. Ulubis sisteminin herhangi bir yerinde bunun gibi —fırtınalarca dövülen bu kaba saba sahil şeridi gibi— bir yer daha bulunmuyordu. Dahası, yıldızlar da burada tamamen farklı bir görünüm arz ediyordu.</p>

  <p>Bir şey Fassin’in dikkatini çekti. Okyanusun birkaç kilometre açığında büyük ve alçak bir kubbe meydana getirerek kabaran su, derinliklerden hiç sekteye uğramadan yükselen bir patlama misali fışkırıp üzerinde köpüklerin damarlar çizdiği ve tepesinden her yöne sular dökülen devasa boyutta bir karaltıyı andıran basık bir yarıküre şekline bürünüyor, yükseldikçe çevreye yayılan ve bir yandan yavaşça şişip hayaletimsi bir biçim alarak —iki kilometre genişliğinde ikiz bir fincan tabağı şekli— kayalıklara doğru atılan ve en sonunda denizden tamamen kopup altından tuzlu su örtüleri dökerek gölgelerle yamanmış su yüzeyini yassıltıp ağır ağır sahile hücum eden büyük ve huzursuz dalgalar vücuda getiriyordu.</p>

  <p>Onun baktığı yönü daha iyi gözleyebilmek için havalanıp azıcık ileri süzüldü Y’sul. “Desene burası oldukça hareketli bir yer.”</p>

  <p class="girintisiz1">Bir süre yan yana uçtuktan sonra fincan tabağı biçimli büyük geminin içindeki suyu yarı yarıya çekilmiş kristal bir salonun üzerinde durup havada öylece asılı kaldılar. Katlanmış bir yelken misali sırtında bombe yapan omurgasıyla katil balina büyüklüğünde semiz bir yılanbalığına benzeyen Aumapileli Aumapile, suyun içinde yüzmekteydi. Maruz kaldığı tuzlu su dolayısıyla üstü başı halen yapış yapış olan Fassin geniş bir kaya çıkıntısı üzerine yerleşmişken Y’sul ile gerçekikiz Quercer &amp; Janath —tatlı sözlerle aklı çelinerek ikiz bedenini kaplayacak ve cüssesini neredeyse ikiye katlayacak büyüklükte son derece parlak bir uzay elbisesine sarınıp onlara katılmak üzere gezegene inmeye razı edilmişti— bir nevi havuz işlevi gördüğü anlaşılan büyük su birikintisinin üzerinde, havada süzülüyordu. Fassin bir kez daha Güz Evi’ni ve havuzcuğunun içindeki Slovius’u düşünür buldu kendini.</p>

  <p>Aumapileli Aumapile —âdemoğlu ile Ahali mensupları elmas gibi ışıldayan şeffaf bir küre tarafından çevrelenmiş bir hava baloncuğu içine yerleşmiş vaziyette kendilerini kabul salonuna ulaştıracak içi su dolu geniş bir tüp boyunca aşağı indiği sırada onlara eşlik etmiş olan hizmetkârın hitap şeklinden anlaşıldığı üzere, ona <i>Hürmetli</i> Aumapileli Aumapile demek daha doğruydu— sadece Cincturia içinde kendisine haklı bir şöhret edinmiş bir âlim değil, ölçülemez serveti dolayısıyla Cincturia içinde kendisine haklı bir şöhret edinmiş bir âlimdi de. Bir sualtı ses sisteminden yüksek tonlu, ötüş sesini andıran, görünüşe göre bitmek tükenmek bilmez bir melodi çınlamaktaydı. ‘Uzaktan Gelenler için Bir Karşılama Şarkısı’ydı bu belli ki.</p>

  <p>“Duyan kişide oraya ilk fırsatta geri dönme dürtüsü yaratacak bir şarkı,” dedi Y’sul Fassin’e, içmek ve/veya burna çekmek için bir şeylerin akla yatkın taklitlerini kabul ettikleri sırada onun yanına yanaşarak.</p>

  <p>Leisicrofe hakkında konuştular. Kendisinden bağımsız şekilde süzülen bir konuşma küresi vasıtasıyla onlarla iletişim kuran ev sahipleri aradıkları kişiyi birkaç yıl farkla kaçırdıklarını belirtince Y’sul onun peşinden gitmeleri gerektiğini söyledi.</p>

  <p>“Ah,” dedi Sceuri bunun üzerine, “o halde beni de yanınıza almanız gerekecek.”</p>

  <p>“Buna mecbur muyuz?”</p>

  <p>“Neden mecburuz?”</p>

  <p>“Çünkü onun nereye gittiğini bilen tek kişi benim,” dedi Sceuri, sanki bu cümle her şeyi açıklamaya yetiyormuş gibi.</p>

  <p>“Nereye gittiğini bize söyleseniz olmaz mı?” diye sordu Y’sul ağlamaklı bir sesle.</p>

  <p>“Bize hangi yöne gitmemiz gerektiğini işaret edin, yeter.”</p>

  <p>“Böylece sizi daha fazla meşgul etmez ve kendi yolumuza gideriz.”</p>

  <p>Dört bir yana su sıçratarak havuzun içinde kıvrandı Sceuri. İçten bir kahkaha koyvermişti bir yandan. Mikrofon işlevi gören küreden yumuşak bir tıngırtı şeklinde duyuluyordu bu kahkaha. “Eh, bunu yapabilirdim tabii, ama dostum Leisicrofe’nin benden çok daha uzak diyarlara, özellikle de Nhouaste’nin gaz katmanları içine seyahatler gerçekleştiği kanısına kapılmışımdır oldum olası. Buraya solucan deliği geçidini kullanarak gelmediğinize ve o da aynı geçidi kullanarak buradan ayrılmadığına göre, o yöne gitmek isteyeceksiniz gibime geliyor. Görüyorsunuz ya, benim de kendi haberalma kaynaklarım var. Etrafta ne olup bittiğinin farkındayımdır hep. Beni kandıramazsınız. Hiç de aptal sayılmam. Siz ve şu küçük Müsrif arkadaşınız gerisingeri Nhouaste’ye gidiyorsunuz.”</p>

  <p>“Bundan şüpheliyim doğrusu,” diye öfkeyle homurdandı Ahali mensubu seferkaptanı, bir yandan somurtarak.</p>

  <p>Aumapileli Aumapile’nin küçük Müsrif arkadaş dediği kişi, Fassin’den başkası değildi. Bu uğurda üstesinden gelmek durumunda kaldıkları engelleri düşününce, kendi geliştirdiği yüksek teknolojiye dayanarak uzayda seyahat edebilen bir tür haline gelmiş olmaktan büyük gurur duyuyordu Sceuri. Tipik bir sudünyasının doğal çevresinde kolaylıkla erişilebilecek hemen hiçbir metalden söz edilemezdi. Bir sudünyasının sahip olduğu, metal içeren türde herhangi bir cevher, genellikle onca buz katmanının altında, gezegenin o ulaşılamaz konumdaki kayalık çekirdeğinin derinliklerinde saklı olurdu. Sudünyalılar ne yapmak istiyorlarsa gezegenlerine yukarıdan düşen göktaşlarının kalıntısı içinden ayıklayarak edindikleri maddelerle yapmak durumundaydı ve bu bağlamda, gaz-devi Ahalisi ile toplumsal kalkınma ve gelişim bakımından ortak bir geçmiş paylaştıkları söylenebilirdi.</p>

  <p>Hazırdaki hammaddeler bakımından bu denli amansız bir kıtlıkla yüzleşiyorken kendi kaynaklarına dayanarak uzaya çıkacak duruma gelebilmek hiç kolay bir iş değildi ve sırf zekânın kıtlığa ve az bulunurluğa karşı zaferinin simgeleşmiş somut bir örneğini teşkil ettikleri için, Sceuri toplumu hatırı sayılır bir saygıyı ve şöhreti hak ettiği kanısındaydı. Yüzeyi kayalıklarla kaplı bir gezegenin kaynaklarını seferber edip aynı başarıya imza atmaksa nispeten önemsiz, beklenen, hatta üzerinde durulmaya değmez bir marifetti. Bundan dolayıdır ki, her ne kadar bunu doğrudan onların yüzüne veya aynı işlevi gören bir başka organlarına söylemeyi tercih etmeseler de, Sceuri bu tür gezegenlerden gelme topluluklara Müsrif yakıştırmasını uygun görüyordu.</p>

  <p>“Lütfen sözlerinize açıklık getirin, yüce Alı A,” dedi Quercer &amp; Janath’ın öbür yarısı.</p>

  <p>Sceuri’nin aklından neler geçtiğini çoktan sezdiği hissine kapılmıştı Fassin. O yörenin gaz-devi, Nhouaste de —ki beklendiği üzere, o da Ahali yerleşimlerinden biriydi— tıpkı Ahali’nin mesken tuttuğu gaz-devlerinin ezici çoğunluğu gibi, kâhinlere veya diğer Ahali mensupları haricinde başka ırklardan olanlara kucak açan bir yer sayılmazdı. Aumapileli Aumapile büyük olasılıkla Leisicrofe’nin bir sonraki durağının neresi olduğundan haberdar edilmişti ve Ahali mensubu Mercatoria’nın solucan deliğini kullanmadığına göre —ve uzayın derinliklerine doğru STL hızında yola çıkmadığı varsayımından hareketle— peşinde olduğu şeyi bulmak üzere bu sistemde sahip olunan uçsuz bucaksız bir servetin ve yozlaşmış ilişkiler üzerinden edinilmiş sağlam bir nüfuz çevresinin dahi kişiye kapılarını açamayacağı yegâne yere gittiği varsayımına teslim olmuştu: Üzerinde Ahali’nin yerleşik olduğu bir gaz-devi.</p>

  <p>“Sanırım ortak dostumuzun izini sürdüğü şu Zahmet Çekenler, artık uzayda değil de yalnızca gaz kütlelerinin içinde bulunabilen yeni bir hücre keşfetmiş, anlıyorsunuz değil mi?” dedi Sceuri. Böyle konuşma küresi vasıtasıyla işitildiğinde bile yaratığın sesinde bir memnuniyet ve tatmin okunuyordu.</p>

  <p>“Zahmet Çekenler mi dediniz?” dedi Y’sul.</p>

  <p>“Bize yabancı olmayan bir grup.”</p>

  <p>“Yarı yarıya sürü özelliği gösteren iyi huylu ve zararsız bir aygıt topluluğu,” diye açıklama getirdi konuya, Quercer &amp; Janath’ın diğer yarısı. “Alt duyguları güçlüdür. En yerinde tahminle, çoktan tükenip gitmiş ve adamakıllı unutulmuş bir ırkın yapması beklenen ama asla gerçekleşmeyen bir işgale karşı altyapısal bir hazırlık olarak yapıldığı tahmin edilmekle birlikte hangi amaca hizmet ettiği tam olarak kestirilemeyen birtakım uzay yapılarını gelişigüzel inşa etmeleriyle tanınırlar. Çok geniş bir alana ama bir o kadar seyrek sayılarda dağılmışlardır. Toplam mevcutlarıyla ilgili varsayımlar çeşitlilik gösterir. Tehlike doğurduklarına nadiren rastlanır, bazen peşlerine düşülüp avlandıkları olur, ama başlarına herhangi bir ödül konmamıştır.”</p>

  <p>“Onların yanına gitti demek.”</p>

  <p>Y’sul’un şaşırmış bir hali vardı. “Sahiden mi?” diye sordu.</p>

  <p>“Öf, bırakın şu çekingen tavırları!” diye çıkıştı ev sahibi, gıdıklanmışçasına kıvranırken sıçrattığı sularla havuzun yüzeyinde kavisli şablonlar oluşturarak. “Tabii ki onların yanına gitti! Bilmiyormuş gibi davranmayın.” Aumapileli Aumapile bedeninin her iki yanından su püskürttü. Onun böyle yapmasıyla beraber belli belirsiz bir çürük kokusu dolmuştu Fassin’in burnuna. “Ama ben esrarengiz dostumuzun bir sonraki uğrak yerini adım gibi biliyorum, sizse hayır. Yine de, beni yanınıza almayı kabul ederseniz, geminizden içeri bir kez girdim mi bu bilgiyi sizinle seve seve paylaşırım. Öyle büyük yerler ki, şu gaz-devleri! Üstelik bizde bunlardan dört tane var. İzini sürdüğümüz av kimbilir nerededir demekten alamıyor kişi kendini.” Kuyruğunu sallayıp havuz yüzeyine bir fiske vurdu Sceuri. Bu hareket sonucu Fassin’in üstü başı bir kez daha su içinde kalmıştı. “Peki, nedir cevabınız, beyler?”</p>

  <p>Fassin’e bakan Y’sul insanlarda gözlenen şu bir şeyi onaylamadığını belirtmek için kafasını iki yana sallama hareketinin Ahali beden dilindeki karşılığını ortaya koyarak usulca salladı kabuğunu.</p>

  <p>Seferkaptanı ise bir süre sessizliğini koruduktan sonra şöyle demişti:</p>

  <p>“Eğer sizi beraberimizde götürürsek...”</p>

  <p>“Hey, bekleyin bir dakika! Size söylemeyi unutuyordum; benim kendi gemim var! Aslına bakarsanız, şu an onun içindesiniz!”</p>

  <p>“Bu işe yaramaz.”</p>

  <p>“Bize eşlik etmek istiyorsanız bizim gemiye girmeniz gerek.”</p>

  <p>“Benim daha küçük gemilerim var! Hem de sürüyle! Bir de bu seçeneği değerlendirin!”</p>

  <p>“Bu hiçbir şeyi değiştirmez. Bizim gemiye binmelisiniz.”</p>

  <p>“Geçiş Koşulları.”</p>

  <p>“Öyleyse...” diye başlayacak oldu Sceuri.</p>

  <p>“Gemimize kabul edilmek isteyen yolcular kayıtsız şartsız bizim kurallarımıza uymak durumundadır.”</p>

  <p>“Kayıtsız şartsız.”</p>

  <p>“Bu da ne demek oluyor?”</p>

  <p>“Bize güvenin demek oluyor.”</p>

  <p>“Evet. Ne olursa olsun, güvenin.”</p>

  <p>“Her yola çıkışımızda sizi ölüden farksız hale getirecek bir bilinçsizlik içine sürükleneceksiniz demek oluyor,” diye açıkladı Y’sul ev sahiplerine. Quercer &amp; Janath tıslamayı andıran bir sesle tepki gösterdi bu sözlere. “Dahası,” diye ekledi Y’sul, onlara aldırmayarak, “uykudan uyanıp da gözlerinizi açtığınızda, kendinizi ulaşacağınızı sandığınız yerden çok başka bir yerde bulmanız da gayet mümkün.”</p>

  <p>“Ne ilkel bir hareket tarzı! Ama, ne yapalım, varsın öyle olsun!”</p>

  <p class="orta1"><b>•</b></p>

  <p class="girintisiz">Bin yüz adet gemi. Tamı tamına bin yüz gemi vardı karşılarında. İlahi Tezahür 5 Ayrışması ile bulundukları yer arasında kalan büyük uzay körfezini makul bir süre içinde aşmak zorunda oluşları ve muhtemelen hepsinin ağır silahlarla donanmış oluşu göz önüne alınırsa, bunların her birinin cüssesi belli bir seviyenin üzerinde olmalıydı. Ulubis topluluklarının ise, giriştikleri çılgınca gemi inşa etme süreci sonucu geldikleri şu aşamada bile çıkarabildiği, gerçek anlamda uzayda manevra kabiliyetine sahip savaş gemisi sayısı, şunun şurasında üç yüzden azdı. Onlara yardım etmek üzere yol almayı sürdüren Birleşik Donanma’nın mevcudu da ancak bu kadardı zaten, ama o filonun gemileri vuruş gücü bakımından çok daha üst bir mertebedeydi: Destroyerler, hafif, orta ve ağır kruvazörler yanı sıra asıl kocaoğlanlardan, yani savaş kruvazörleri ve savaş gemilerinden oluşan tam bir karma.</p>

  <p>Buna karşılık Ulubis’in elinde ise fırkateynler, destroyerler ve hafif kruvazörler ve son olarak, <i>Gülle</i> adlı eski bir savaş kruvazöründen müteşekkil kısıtlı bir kuvvet bulunuyordu. Geçidin yok edilişini izleyen yüzyıllar süresince kayda değer bir filo oluşturmayı başarmışlar ve yaklaşmakta olan işgale ilişkin ilk haberlerin duyulmasından bu yana geçen yarım yıl içinde birkaç geminin inşasını daha bitirmişlerse de, istilacılara ciddi anlamda karşı durabilecek seviyede bir güce eriştiklerini iddia etmek imkânsızdı. Donanmalarının toplam savaş gücünün yaklaşık altıda birini ellerindeki ikinci ve son savaş kruvazörü ile birlikte aylarca önce Nasqueron’daki şu malum fırtına sırasında cereyan eden birkaç dakikalık çatışmada yitirivermişlerdi. Gerçi o çarpışmada kaybettikleri birimlerin çoğu donanmalarının nispeten hafif unsurlarıydı, ama bu, verdikleri kaybın vahametini gölgelemeye yetmiyordu.</p>

  <p>Kötü haberler zincirinin son halkası, manyetik ray silahının inşasını üstlenmiş olan çok ortaklı konsorsiyumun öngörülen planın işgal başlamadan önce deneme atışları yapacak aşamaya bile gelinemeyecek ölçüde gerisinde kalmış olmasıydı. Bunun üzerine, Sefiller Tarikatı’nın eline geçmesini önlemek için dev silahın sökülüp başka yere nakledilmesi işine girişildi. Bunca zamanın, insan gücünün, kaynağın ve emeğin ziyan edilmesinde bile kendine özgü bir mükemmellik, bu projeye zarafet katan bir görkem olduğunu düşünmeden edemedi Sal.</p>

  <p>Kehar Ağır Sanayii ve diğer imalatçılar olabildiğince fazla sayıda savaş gemisi inşa etmek, onarmak, iyileştirmek ve değiştirmek için ellerinden gelen tüm çabayı ortaya koymuş, bununla da kalmayıp düzinelerce sivil hava aracını askeri niteliğe büründürmüştü. Ama ellerinden gelenin de bir sınırı vardı ve o âna dek yaptıkları kadarı ihtiyacı karşılamaya asla yetmiyordu. Sayıca düşmanın çok gerisindeydiler. Evet, çarpışarak düşeceklerdi belki, ama her halükârda düşeceklerdi.</p>

  <p>“Daha kötüsü olamazdı!” diye bağırdı Muhafız Kıtaları Generali Thovin, ağzından tükürükler saçıp içkisini kelimenin tam anlamıyla çevreye püskürterek. El konularak Büyükelçilik’in destek gemilerinden biri haline getirilen ve o sıra Nasqueron civarında yörüngeye oturmakta olan eski bir yolcu gemisindeydiler. Saluus ve Propylaea alt-efendisi Sorofieve, Ahali ile gerçekleştirilecek müzakerelere mümkün olduğunca aciliyet katabilmek amacıyla Savaş Kabinesi’nin geri kalan üyeleriyle beraber oraya gönderilmiş bulunuyordu. Ulubis Yörünge Güçleri Başkumandanlığı görevini yürütmek için Muhafız Kıtası’nın başındaki mevkiinden bir süreliğine azledilmiş olan Thovin de çok hafif silahlarla donatılmış olan refakat müfrezesine komuta etmek üzere oraya gelmişti; böylelikle ayak altından uzaklaştırılması ve kimsenin başını ağrıtamayacağı zararsız bir pozisyonda tutulması teminat altına alınmış oluyordu. Bu yeni rütbenin ihtişamı, emrine gözle görülür hiçbir askeri donanım verilmemesinden kaynaklanan eksikliği onun gözünde fazlasıyla telafi ediyor gibiydi.</p>

  <p>“Sefiller’e teslim olmak gibi bir seçeneğimiz bile yok, çünkü öyle yapmamız halinde Birleşik Donanma buraya geldiğinde bizi feci benzetir,” dedi Thovin. “Bu da üst üste iki kez dayak yememiz anlamına gelir!” Bu sözlerin ardından elindeki kadehi tepeye dikti.</p>

  <p>Thovin’den pek hoşlanmazdı Saluus... Bir örgütün tepe noktasına şansın, çeşitli bağlantıların, amiri konumundaki kişilerin müsamahasının ve başkalarına karşı sergilediği, kolay etkilenenlerce acımasızlık, daha kolay aldatılabilir bir tabiata sahip olanlarca ise sosyal davranışlardaki anormallik diye nitelenen kayıtsızlığın yardımıyla gelen tiplerden biri olarak görüyordu onu. Yine de bazen, bir türlü önüne geçemediği şu düşünmeden konuşma nezaketsizliği ve yapacağı yorumun ne gibi sonuçlara yol açabileceğini hesaplayamama beceriksizliğinin etkisiyle, kendinden başka herkesin onun hakkında aklından geçirdiği ama bir türlü dile getirmediği düşünceyi kelimelere döküveriyordu: Yazınsal değeri olmayan müstehcen şiirler kaleme alan bir güldürü şairi.</p>

  <p>“Teslim olma seçeneğini gündeme getirmenin lüzumu yok,” diye çabucak araya giren alt-efendi Sorofieve hemen ardından ‘T’ ile başlayan sözcüğün bu eski yolcu gemisinin o an için birkaç bar personeli yanı sıra bu üç adam ve onlara eşlik etmek üzere en yakın kurmayları arasından seçilmiş yarım düzinesi dışında kimsenin kalmamış olduğu dinlenme salonunda başka birileri tarafından duyulmadığına emin olmak istercesine sağa sola dönüp Saluus’un komiğine gidecek şekilde kelimenin tam anlamıyla etrafa kaçamak bakışlar attı. (Üzerine gizemli bir çekicilik yerleşmiş olan Liss de oradaydı ve genelde sessiz kalmayı yeğleyip ara sıra diğer asistanlar, sekreterler ve yaverlerden bir ya da ikisiyle usulca birkaç kelime konuşmakla yetiniyordu. Propylaea alt-efendisi etrafı kolaçan etmeye başladığında kızın gözleri Sal’ınkilere takılmıştı; onun bakışlarını yakalayınca gülümseyip kaşlarını kaldırdı kız.)</p>

  <p>Burada casuslar vardıysa eğer, diye geçirdi içinden Sal, mobilyaların gölgesine sinmiş değillerdi, tam burada, onların etrafında oturuyorlardı. O pek kıymetli yaşantılarını sürdürmek için hizmetine ihtiyaç duydukları vazgeçilmez emir erleri ve yaverler işte bu casusluk mesleği için biçilmiş kaftandı. Teslim olma ya da Konuşulamaz kabul edilen herhangi bir başka konu başlığının sohbet malzemesi yapıldığına dair Hierchon’a —veya Ulubis Mercatoriası’nın daha alt düzey olmakla beraber yine de büyük öneme sahip kollarından birine— olur da haber uçurulursa, bu işin sorumlusunun dost görünümlü bu ispiyonculardan biri olması kuvvetle muhtemeldi.</p>

  <p>Saluus bu hususta yüzde yüz emin olmak gibi bir ihtimal bulunmadığını gayet iyi biliyordu, ama sevgili Liss’inin bir başkası hesabına çalışmadığına emindi. Doğruya doğru, ilişkilerinin ilk safhasında ağzından bazı şeyler kaçırmıştı belki, ama kız gerçekten de bir başkasının hizmetinde olsa, bu patavatsızlığın çoktan dönüp dolaşıp kendisine patlamış olacağını düşünüyordu Sal. Kızın Fassin’le tanışması bir çeşit tavsiye üzerine olmuştu, oysa Fass’ın kızı onlarca yıl öncesinden tanır bir hali vardı. Bir sanayicinin dönen dolabı sezmesi için fazla uzun bir oyundu bu, söz konusu sanayici isterse Saluus Kehar olsun.</p>

  <p>“Lüzumu yok mu?” diyen Thovin hemen ardından sekreterine doğru dönüp kadehini kaldırdı ve yapmacık bir tavırla göz kırptı. “Birleşik Donanma şu an yolda olmasaydı üzerine konuşmaya lüzum göreceğimiz başlıca konu bu olurdu. Öyle ki, geriye bize yapacak daha mantıklı bir şey kalmamış olurdu.” Homurtuyu andıran bir ses çıkardı sonra. “Teslim olmamız gerektiğini ima ettiğim sanılmasın. Ne de olsa böyle yapmama ve sonuna dek savaşma yönünde emir aldık, fakat Donanma buraya doğru gelmiyor olsaydı ve biz de Nasqueron’un bir yerlerinde saklı olduğu farz edilen şu... şu şeyi arıyor olmasaydık, vaziyet şimdiye çok farklıydı.” (Burada bahsedilen şey, hiç kuşkusuz şu dillere destan Dönüşüm, diye düşündü Saluus. Eğer halen hayattaysa Fassin’in hâlâ izini sürüyor olabileceği şu efsanevi mermi.) “Kendimizi topluca öldürme niyeti beslemiyorsak başka ne düşünmemiz beklenebilirdi ki?”</p>

  <p>“Hazırlıklıyız, gerekli uyarıları önceden almış durumdayız,” dedi alt-efendi Sorofieve, dudaklarında çaresizliğini ele vermekten her nasılsa kurtulamayan bir gülümsemeyle. “Bana sorarsanız durumumuz gayet açık bir şekilde özetlenebilir. Kendi evlerimiz için dövüşüyoruz, kendi onurumuz için, kendi...” tam bu noktada kuşkulu gözlerle bir kez daha etrafına bakındı adam, “...kendi <i>insanlığımız</i> için!” Ah-ha, dedi Sal içinden, o âna dek gözünden kaçmış olan gerçeği birden fark etmiş gibi, Sorofieve işitme mesafesinde sözleriyle kışkırtabileceği herhangi bir yabancı yaratık bulunmadığından emin olmak istiyordu demek. “Mercatoria’nın binlerce yıllık, şey, bilgelik birikimini ve savaş deneyimini arkamıza almış bulunuyoruz. Adına Sefiller denen şu döneklerin bununla rekabet etmesi nasıl mümkün olabilir ki?”</p>

  <p>Ellerinin altında bin yüz gemi olduktan sonra pekâlâ mümkün olabilir, diye cevapladı içinden Saluus. Bizim üç yüz gemimize karşılık onların bin yüz gemisi, hem strateji uzmanlarının vurguladığına göre onların güç dengesi de bizimkine nazaran kuvvet-kâr tayfının en üst kesimlerinde: Onlarınki orta-ağırken bizimki hafif. Dahası, bizdeki tarihöncesinden kalma bir adet savaş kruvazörüne karşı onların elinde bir de mega-gemi var.</p>

  <p>O günün öğleden sonra saatlerinde Ahali ileri gelenleriyle bir toplantı daha yapmışlardı. Ahali’nin bu dava uğruna seferber ettiği Dretnot boyutundaki dev canavarlardan oluşan filoyu meydana getiren şu ya da bu geminin ana salonunda düzenlenen toplantılara bu sıralar şahsen katılma eğilimi gösteren bahse konu üst düzey Ahali yetkilileri, iki veya üç koltuk barındıran daire biçimli küçük gaz mekikleri içine yerleştirilmiş ve aslen insan bedenine uyacak biçimde tasarlanmış uzay giysileri içinde arkalarına yaslanarak takip ediyordu görüşmeleri. Gaz mekiklerinin tavanları açık tutulduğunda orada belli bir rahatlıkla oturmak/uzanmak ve Ahali mensuplarıyla ister yüz-göbeğe isterse başka türlü, doğrudan iletişim kurmak mümkündü.</p>

  <p>Yerçekimi oranı biri aştığı sürece, bu vaziyette birden fazla gün geçirme taraftarı değildi Saluus, ama şimdilik buna katlanmaya değerdi. Ahali mensupları müzakerelerin bu şekilde yürütülüyor olmasından memnuniyet duyuyor gibiydi ve —görüşmelere katılmak üzere diğerleriyle beraber aşağı inen ve üst düzey güvenlik hususları dolayısıyla yapılacak tasfiyeleri ilgilendiren en hassas toplantılar dışındaki tüm oturumlarda hazır bulunan üst rütbeli kâhinlerin verdiği ezber geliştirme dersleri sayesinde— Saluus Ahali mensuplarının konuşmalar esnasında verdiği tepkilerin esasını kavramaya ve gerek yaptıkları konuşmalardan gerekse kabuklarının sinyal kısmına yansıyan görüntüler üzerinden onların tavır ve davranışlarında gizli olan anlamsal inceliklerin nasıl çözümlenmesi gerektiğini öğrenmeye bile başlamıştı. Tüm bunlar için çok geç kalmıştı muhtemelen, kaldı ki —gelinen aşamada— bu ilerlemeler herhangi bir fayda sağlayacak gibi de görünmüyordu. Ama boş durmayıp bir şeyler yapmaya çabaladığı hissine kapılıyordu en azından... Kehar Ağır Sanayi İşletmeleri’ne ait tersaneler temelde otomatik işleyen birer kontrol mekanizmasına bağlanmıştı, şartlar gereği alelacele ve özentisiz bir şekilde üretim yapıyorlardı ve tam da askeriyenin talep ettiği doğrultuda merkezi planlı ekonominin birer parçasını teşkil edecek bir yapıya bürünmüşlerdi. Kendisi ise bu toplantı silsilesi gerekçe gösterilerek işinin başından uzaklaştırılmakla, kimsenin yoluna daha fazla taş koyamayacağı bir uzaklığa sürülmüş oluyordu.</p>

  <p class="girintisiz1">“Ulubis sisteminin bütününe yönelik bir tehdit bu,” dedi Sorofieve.</p>

  <p>Benliğinin ona dayattığı derin derin iç çekme dürtüsünü zorlukla bastırdı Sal. Şunun şurasında Sorofieve’nin son oturumdaki üçüncü günüydü bu —ortama hakim olan yüksek yerçekimini fazla yıpratıcı bulduğu bahanesiyle müzakerelerden ayrılan Genel Sekreter Heuypzlagger’in yerine getirilmişti— ve o an tıpkı kendisi gibi sürece sonradan dahil olmuş Yawiyuen adlı Ahali mensubu ile görüşmekteydi, ama değişen pek bir şey yoktu. Haftalardır aynı konular üzerinde kör tartışmalar dönüp durmuyor muydu sanki?</p>

  <p>“Kendilerine Sefiller Tarikatı diyen bu adamlar Nasqueron’un tarafsızlığına saygı göstermeyecek,” dedi alt-efendi, kesin bir dille.</p>

  <p>“Bunu nereden biliyorsunuz?” Ahali mensuplarından Gruonoshe’ydi bu soruyu yönelten. O an toplantıya katılanların toplam sayısı dokuzdu: Beraberlerinde birer çift asistanla insan ırkından iki müzakereci —görüşmenin geçtiği yüksek yerçekimli ortamdan hayli memnun bir halde Saluus’un arkasındaki koltukların birine yerleşen Liss de vardı bunların arasında— yanı sıra Krine Klanı’nın başkâhini Meretiy ve her ikisi de bedenlerini yarı yarıya kaplayan tören giysilerine bürünüp kurdeleler ve mücevherlerle donatılmış, yanında refakatçi bulunmayan iki Ahali mensubu daha.</p>

  <p>“Neyi nereden biliyorum?” diye sordu Sorofieve.</p>

  <p>“Sefiller Tarikatı üyelerinin Nasqueron’un tarafsızlığına itibar etmeyeceğini,” dedi Gruonoshe masumane bir tavırla.</p>

  <p>“Şey, ne de olsa,” diye açıklamaya girişti Sorofieve, “işgalci onlar, savaş kışkırtıcılığıyla geçiniyorlar. Bana sorarsanız, ilkel bir barbar güruhundan farkları yok ve inanın önyargıya kapılmadan söylüyorum bunu. Hiçbir şeye saygısı yoktur onların.”</p>

  <p>“Yine de bu, bizimle çatışmaya girecekleri anlamına gelmez,” dedi Yawiyuen, tamamen mantık çerçevesinde konuştuğunu belirtir sinyaller yansıtarak.</p>

  <p>“Onların tek arzusu tüm sistemi ele geçirmek,” dedi Sorofieve, kendisine destek çıkmasını bekler gibi Saluus’tan yana bakarak. “Onların gözünde hiç kuşkusuz Nasqueron da bu kapsama giriyor.”</p>

  <p>“Adına Sefiller Tarikatı denen bu oluşumdan bahsedildiğini daha önce de duymuştuk,” dedi Yawiyuen onlara. ( — Acaba nereden? diye mesaj gönderdi Liss Saluus’a, kulaklığı vasıtasıyla.) “Anlaşılan o ki, bu tarikat, Hızlı türlere has o bildik yayılmacılığın vardığı en alışılmadık boyutu temsil ediyor, yine de, tek dertlerinin kendi türdeşleri üzerinde hakimiyet kurmak ve cinslerinin uyum sağlayıp varlığını rahatça devam ettirebileceği yaşam sahalarını ele geçirmek olduğuna bakılırsa, gaz-devleri onların ilgi alanının dışında kalıyor ve bu da, saldırıya uğrama ihtimalimizi ortadan kaldırıyor.”</p>

  <p>“Burada üzerinde durulması gereken asıl önemli husus,” diye söz aldı Saluus telaşsız bir tavırla, yüksek perdeden çıkan sesinin zenginliği ve gücü sayesinde tüm dikkatleri bir anda üzerine toplayarak, “onların sırf Nasqueron’a ulaşmak için Ulubis sistemine saldırıyor oluşu.”</p>

  <p>“Peki ama neden?” diye sordu Gruonoshe.</p>

  <p>“Buna pek emin değiliz,” dedi Saluus. “Emin olduğumuz tek nokta, sadece Nasqueron’da bulunan ve başka bir gaz-devinden edinmeleri mümkün olmayan bir şeyin peşinde oldukları, ne var ki, bu şeyin tam olarak ne olabileceği konusunda bir fikrimiz yok. Gelgelelim mevcut saldırıyı gerçekleştirmelerinin ardında yatan başlıca sebebin bu olduğuna emin sayılırız.”</p>

  <p>“Nasıl bu kadar emin olabiliyorsunuz?” Soru bir kez daha Gruonoshe’den gelmişti.</p>

  <p>“Bu yönde bazı bilgiler geçti elimize,” diye yanıtladı Sorofieve.</p>

  <p>“Ne gibi bilgiler?” diye sordu Yawiyuen.</p>

  <p>“Söz konusu bilgiler,” dedi Sorofieve, “bundan yaklaşık on sekiz yıl önce Ruanthril sistemine gönderilmiş olan Sefiller Tarikatı işgal donanmasının başkumandanına ait kişisel günlükten alınmadır. O filonun yolu Mercatoria’ya bağlı birliklerce kesilmişti. Ele geçirilen kayıtlar düşman komutanının İT-5 Ayrışması’na bağlı bu denli fazla kuvvetin sırf Nasqueron’da olduğu sanılan bir nesne veya bilgi zerresini ele geçirmek uğruna Ulubis gibi genel rotaların dışında kalan ve stratejik açıdan hiç mi hiç önem taşımayan bir yere kaydırılması konusundaki şikayetlerini ortaya koyuyor.”</p>

  <p>“Bahsettiğiniz metinlerde Nasqueron’un ismi olduğu gibi geçiyor mu?” diye sordu Gruonoshe.</p>

  <p>“Geçiyor,” dedi Sal.</p>

  <p>Narin bir sesin kulaklığında ‘Güzel yalan doğrusu’ sözleri eşliğinde çınlamasını bekler gibi olmuştu ki Ahali Listesi ve şu efsanevi Dönüşüm’le ilgili gerçeklerin Liss’e bile tüm açıklığıyla aktarılmamış olduğunu anımsadı. O ya da bu vesileyle güç merkezlerine yakın olan hemen herkes gibi kızın da bu konular üzerine kabataslak bir fikri vardı elbet ve bu bağlamda, Fassin’in büyük kıymet biçilen bir şey bulmak üzere gizli bir görev yüklenerek Nasqueron’a gönderilmiş olduğunu ve söz konusu araştırmanın odak noktasını oluşturan şeyin devam etmekte olan savaşla bir şekilde ilgisi bulunduğunu tahmin ediyor olsa gerekti, ama hepsi bu. Kız Amiral Quile’nin yapay zekâ kullanarak vermiş olduğu brifing sırasında orada hazır bulunamadığı gibi —Sal’ın aksine— o esnada orada bulunanların bazısı tarafından izleyen süreçte bu sırra ortak edilme şansına da nail olmamıştı, o yüzden de, onlara sunulmuş olan bilgilerin ayrıntısına ulaşmasına olanak yoktu.</p>

  <p>“Madem öyle,” dedi Yawiyuen, konuşmayı toparlamak isteyen makul bir sesle, “Sefiller Tarikatı’nın bize saldırmasına izin vermelisiniz ki biz de onların haddini bildirelim.”</p>

  <p>Olağanüstü Hal Savaş Konseyi’nin gerçekleşmesini istediği şey de tam olarak buydu zaten.</p>

  <p>— Bu noktada sadece evet deyip bu görüşmeleri sonlandırsak olmaz mı? şeklinde bir mesaj gönderdi ona Liss.</p>

  <p>“Öyle yapmamız halinde <i>sizin bizden</i> yardım talep etmeniz gerekmez miydi?” diye sordu Sorofieve.</p>

  <p>“Ah, neler duyuyorum!” diye yüksek sesle tepki gösterdi Gruonoshe, böylesi bir fikrin ortaya atılmasını bile mantıkdışı bulmuşçasına.</p>

  <p>“Alt-efendi Sorofieve’nin de belirtmiş olduğu gibi,” diye sürdürdü sözlerini Saluus, “Sefiller Tarikatı’nın Ulubis sistemini Nasqueron da dahil olmak üzere bütünüyle ele geçirme niyeti beslediğine kesinkes eminiz. Bu da, hepimizin tehdit altında olduğu anlamına geliyor. Karşılıklı oturup savunmamızı birlikte örgütlememiz de işte bu yüzden hayati önem taşıyor.”</p>

  <p>“Ortak bir tehdit ortak karşılık vermeyi gerektirir,” diye tamamladı Sorofieve, Ahali mensuplarına hitaben.</p>

  <p>“Ya da bir kıskaç hareketinde bulunmayı,” diye önerdi Yawiyuen aniden canlanmış bir sesle.</p>

  <p>Bir kez daha derin derin iç çekme arzusu duydu Saluus. Bu iki avanak mevcut şartlar geçerli olduğu sürece —daha net bir ifadeyle, esasları halen tanımlanmamış olan bir çeşit referandum süreci yürürlüğe konana kadar— Nasqueron’daki tüm Ahali toplumu adına konuşmak üzere bu görüşmeye katılma yetkisi tanınmış en üst düzey müzakerecilerdi sözümona, oysa ağızlarını her açtıklarında ancak çocukların ağzına yakışır cinste laflar ediyorlardı. “Eh, haklısınız belki de,” oldu tek söyleyebildiği. “En azından hareketlerimizi birbiriyle uyumlu hale getirerek işe başlayabiliriz.”</p>

  <p>“Ve tabii ki,” diye ekledi Sorofieve, “sahip olduğumuz savunma teknolojilerini de birbirimizle paylaşabiliriz.”</p>

  <p>“Ah!” dedi Yawiyuen, oyuk-koltuğundan bir nebze havalanarak. “İşte bu harika bir fikir! Ama söyler misiniz, sizde bizim öğrenmek isteyeceğimiz ne gibi bir teknoloji olabilir ki?” Hinlikten uzak bir hevesle söylemiş gibiydi bunları.</p>

  <p>“Bizim gücümüz daha ziyade bilgi sahibi olmakta, Sefiller Tarikatı’nın düşünce tarzını çözümlemekte yatıyor,” dedi Saluus. “Sonuçta onlar da insan ırkından. Aramızdaki tüm farklılıklara rağmen, benzer olaylar ve durumlar karşısında onlar da tıpkı bizim gibi düşünme eğiliminde. Bizim bu sürece yapabileceğimiz katkı, onların ne zaman nasıl hareket edeceğini önceden kestirmeye çalışmak, onları kurnazlıkla yenmek olacak.”</p>

  <p>“Peki ya bizimki?” diye sordu Yawiyuen, gerisingeri alçalıp koltuğuna yerleşirken.</p>

  <p>“Bahse girerim sırrını sadece bizim bildiğimiz şu meşhur silahlarımız olacaktır,” dedi Gruonoshe, hiç de etkilenmemiş bir sesle.</p>

  <p>“Gerçi bunu keşfetmek bize fazla pahalıya mal oldu ama,” dedi Saluus, “hücum yeteneği bakımından bizim çok çok önümüzde olduğunuz kesin ve...”</p>

  <p>“<i>Savunma</i> yeteneği demek istediniz herhalde,” diye araya girdi Gruonoshe. “Yanılıyor muyum?”</p>

  <p>Boyun kaslarını görüşmenin gerçekleştirildiği salondaki yüksek yerçekimi ortamında fazlaca germe pahasına, miğfer geçirilmiş başını söylenenleri onayladığını belirtir şekilde sallamak için elinden geleni yaptı Sal. “Aynen belirttiğiniz gibi, savunma yeteneği,” dedi sonra. “Eğer elinizdeki bilgilerden birazını bile sizinle paylaşma imkânı yakalasaydık... Hani şu...”</p>

  <p>“Silah teknolojimizi başkasıyla paylaşılmaya açık bir bilgi olarak görmeyiz,” diyerek kesip attı Gruonoshe, gevrek bir sesle.</p>

  <p>“Aslında bunu yapabilmeyi biz de isterdik,” dedi Yawiyuen, bakışlarını sırayla hepsi üzerinde gezdirerek. “Bunu cidden dile getirebilirdik de —siz bir şekilde bizi o noktaya taşıyabilirdiniz belki— fakat silahların kontrolünü elinde bulunduran kişilerin kendisi buna asla izin vermez.”</p>

  <p>“Onlarla konuşma teşebbüsünde bulunamaz mıyız en azından?” diye şansını denemeye kalktı Saluus.</p>

  <p>Yawiyuen oturduğu yerde şöyle bir hopladı. “Hayır.”</p>

  <p>“Bu kadar kesin konuşmanıza sebep nedir?” diye sordu Sorofieve.</p>

  <p>“Onlar yabancılarla irtibat kurmaz,” diye açıkça belirtti onlara Yawiyuen.</p>

  <p>“<i>Bizimle</i> bile zor konuşuyorlar,” diye onayladı onu Gruonoshe.</p>

  <p>“Hiç yolu yok mu bunun, yani bizim onlarla...?” diye başlayacak oldu Saluus.</p>

  <p>“Bizi Mercatoria ile karıştırmayın,” diyerek bir kez daha Saluus’un sözünü kesti Gruonoshe. Sal’ın maruz kalmaya alışık olduğu bir tavır değildi bu. Ve ne denli rahatsız edici olabileceğini gayet iyi anlamıştı bile. “Biz Mercatoria’dan çok farklıyız,” diye tekrarladı Ahali mensubu. Gücenmişlik okunuyordu sesinde. “Sizin şu kendi çıkarından başka bir şey gözetmeyen paralı asker uygulamasına —veya tamamen mantıksızlığa— dayalı olarak bir araya getirdiğiniz askeri kuvvetlere benzer yanımız yok.”</p>

  <p>— Dostumuz biraz gerilmiş gibi, sözleri çınladı kulaklığında.</p>

  <p>“İzin verirseniz bu konu üzerine ben de bir çift söz etmek isterim,” diyerek bu noktada söze girdi Başkâhin Meretiy. Görüşmeye katılan kâhinler sadece temel bir yanlış anlama olduğunu sezdikleri vakit müzakerelerde söz alma talimatıyla oraya gelmişlerdi. Şüphesiz Meretiy gelinen şu aşamada tam da böylesi bir durumla karşılaşıldığı kanısındaydı, ama görüşünü dile getirme şansı ona tanınmayacaktı.</p>

  <p>“Tüm bu konuşulanlardan çıkaracağımız şey şu ki,” diye sözü bir kez daha ele aldı Yawiyuen, “bizim açımızdan bakıldığında olaylar hiç de sizin açınızdan göründüğü gibi değil. Biz sizinle görüşmek üzere seçilerek buraya gönderildik ve bu müzakerelerden edineceğimiz her tür kanıyı ilgili kişilerle paylaşmak durumundayız. Başka Ahali mensuplarına bazı şeyleri yapma veya yapmama emri verecek bir pozisyonumuz yok. Hiçbir Ahali mensubu böyle bir ayrıcalığa sahip değildir, en azından sizin öteden beri bildiğiniz anlamda bir hiyerarşi çerçevesinde. Sizinle bazı bilgileri pekâlâ paylaşabiliriz. C-2 Morötesi Fırtına 3667 sınırları içinde yaşanan talihsiz hadisenin hemen öncesinde Mercatoria güçlerinin bölgede toplanmakta olduğuna dair haberler nasıl ki gerekli kişilere bildirildiyse, Sefiller Tarikatı’na bağlı birliklerin buraya yaklaşmakta oluşuna ilişkin bilgilerin de ilgili kişilerce rahatlıkla erişilebilir olması sağlandı. Söz konusu saldırıyı birebir göğüslemek durumunda kalacak savunma sistemlerinin komutasından sorumlu olanlar bu bilgiyi hiç şüphesiz dikkate alacaktır. Şu an bunun ötesinde sizinle paylaşabileceğimiz bir bilgi gerçekten de bulunmuyor. Savunma sistemlerinin kumandasını üstlenmiş olan meslektaşlarımız dış unsurlarla görüşme seçeneğini hesaba katmaz bile, kaldı ki bu tür teknolojilerin başkalarıyla paylaşıldığı, başkalarına ödünç verildiği, kiralandığı ya da öylece hibe edildiği daha önce hiç görülmedi.”</p>

  <p>“Savunma sistemlerinin komutasını üstlenmiş olan meslektaşlarınızdan söz ediyorsunuz,” dedi Sorofieve. “Peki ya <i>onların</i> komutası kimde?”</p>

  <p>— Tam isabet.</p>

  <p>Yawiyuen oturduğu yerde zıplamayla karışık bir silkinişle çekidüzen verdi kendine.</p>

  <p>“Hiç kimsede.”</p>

  <p>“Ama <i>birisi</i> olmalı,” diye ısrar etti Sorofieve.</p>

  <p>“Nedenmiş?”</p>

  <p>“Şey,” dedi Sorofieve, “aksi halde, ne yapacaklarını nereden bilecekler?”</p>

  <p>“Sıkı bir eğitim süreci bu boşluğu doldurabilir,” dedi ona Yawiyuen.</p>

  <p>“Buna zaman var mı ki? Hangi koşul altında nasıl karar vermeleri gerektiğini bilecek konuma <i>ne zaman</i> gelecekler? Onları yönlendirecek, dırdıra bir son verip silaha sarılma vaktinin geldiğini onlara bildirecek biri olmalı.”</p>

  <p>“Onlar buna kendiliğinden karar verebilir.”</p>

  <p>“<i>Öyle mi?</i>” Sorofieve’nin sesinde güvensizlik okunuyordu. “Ne zaman savaş yoluna inileceğine karar verme işini <i>askeri</i> organlarınıza mı bırakıyorsunuz yani?”</p>

  <p>— Bana sorarsan alt-efendimiz dersine pek iyi çalışmamış, ya sence? Bu defa Sal olmuştu Liss’e mesaj gönderen.</p>

  <p>— Bulguları okumuş olabilir, diye yanıt iletti kız. — Ama belli ki inanmamış.</p>

  <p>Ahali toplumu ve onun bilinen tüm özellikleri üzerine olabildiğince fazla araştırma yapmıştı Saluus. Sonuçta bu incelemeye başladığı sırada onlar hakkında ne denli az bilgi sahibi olduğuna kendisi de şaşıyordu. Zeki, iyi eğitim almış ve kilit pozisyonlarda son derece etkin bağlantıları bulunan biriydi ama kendi türünün koskoca bir sistemi paylaşmakta olduğu bu yaratıklar hakkında o zamana dek ne kadar da az bilgi edinme zahmetine girmiş olduğu gerçeği karşısında utanca boğuluyordu. Ahali’nin onlarla ne denli az ilgilendiğinin ve onların yaşantısını ne denli az umursadığının farkına vardıkça Ulubis’teki insanlar da onlara aynı şekilde karşılık verme kararı almıştı sanki. Üstelik tüm bunlar, galaksinin çeşitli bölgelerine yayılmış şekilde yaşamını sürdürmekte olan benzer bir ayrıcalığa sahip yarım düzine civarında topluluk haricindeki herkese oranla daha yoğun bir türlerarası temasın gerçekleştiği bir kâhinlik sistemi bünyesinde meydana geliyordu. Ama şu halde bile insanların büyük çoğunluğu Ahali hakkında ya hemen hiçbir şey bilmiyor ya da hiçbir şey öğrenmek istemiyordu. Aksini arzu eden yabana atılmayacak sayıda bir azınlığın varlığı inkâr edilemezdi, fakat bunlar diğerlerinin hafiften gıcık olduğu, yabancı dostu bir grup sinir bozucu avanak olarak görülmekle kalıyordu. Karşı karşıya bulundukları tehditten kurtulmak için çaresizce Ahali’ye bel bağladıkları şu günlerde, vaktiyle ne kadar kıt görüşlü davranmış oldukları daha aleni serilmişti ortaya.</p>

  <p>Ahali toplumunun gizemlerini okuyup açığa çıkarmak şu basmakalıp sözün doğruluğunu da şüpheye yer bırakmaksızın kanıtlıyordu: Kişi ne kadar fazla şey öğrenirse, ne kadar az şey bildiğinin o kadar iyi farkına varır. (Bunu herhangi bir gezegenin resmine benzetmişti Liss, Saluus içindeki bu hissi ona ilk kez açtığında; dipsiz derinlikler.)</p>

  <p>“Elbette ki ne zaman savaş yoluna ineceğimize askeri organlarımız karar verecek,” dedi Gruonoshe, kendine hakim olup ağırbaşlılığı yeniden ele almış bir tavırla. “Ne de olsa bu konu onların uzmanlık alanına giriyor.”</p>

  <p>“Aranızdaki görüşmeye ‘maydanoz olduğum’ düşünülmeyecekse,” dediği duyuldu Başkâhin Meretiy’nin gaz mekiğinin içinden, “asıl üzerinde durulması gereken hususun toplumlarımızın askeri yeterliklerini ele alış biçimimizdeki farklılıklar olduğunu belirtmeme izin verin. Biz —yani, insanoğlu diye bilinen ırka mensup olanlar, ki bu kapsamda Mercatoria’yı oluşturan unsurların tümü için konuşulduğu bile farz edilebilir— askeri kuvvetlerimizi pek tabii ki yönetim fonksiyonunu herkes adına yerine getiren politikacılar tarafından zaman zaman kullanılan bir araç kabul ederiz. Diğer taraftan, Ahali toplumuna mensup dostlarımız ise, kendi askeriyelerini ilgili alanlarda kabiliyete sahip olan kişileri görev başına çağırmanın çok eski ve saygın bir yolu olarak görür ve Ahali kontrolündeki gezegenleri her tür dış tehditten koruma görevini adeta sonradan akla gelen bir fikrin etkisinde kalarak üstlenmiş geçmişi çok çok eskilere dayanan bir kurum olması dolayısıyla ona olabilecek en büyük şerefi bahşeder. Buradan hareketle, onların bir çeşit ‘itfaiye mangası,’ hatta harekete geçirilmeleri için herhangi bir siyasi tasfiyeye ya da gaflete gerek olmadığı düşünülürse, gönüllü bir itfaiye mangası olduğu söylenebilir, anlıyorsunuz ya? Onların <i>varoluş sebebi,</i> acil durumlar karşısında olabildiğince çabuk tepki vermektir, daha fazlası değil.”</p>

  <p>— Bak sen şu işe, adamın dedikleri yabana atılır cinsten değil, diye mesaj göndermeden duramadı Liss.</p>

  <p>Bunları samimi bir heyecana kapılarak söyleyen kızın sesinin tınısı bile, hele ki ensesinin dibinde konuşuyorken, Sal’ın ereksiyon olmaya başlamasına yetmişti. Yerli yersiz kendini gösteren böylesi sertleşmelerin önüne geçmek için ne derece güçlü bir yerçekimine ihtiyaç duyulacağını içten içe merak etti Saluus.</p>

  <p>“İtfaiye mangalarının... liderleri, formenleri vardır, değil mi?” dedi Sorofieve sızlanır gibi, bir yandan bakışlarını bir Meretiy’e bir Saluus’a yönelterek. “Ne yapıp edip onlarla konuşmalıyız. Bu hususta siz de bana katılıyor musunuz?”</p>

  <p>Zıplamayla silkinme arası şu ufak hareketini tekrarladı Yawiyuen. “Kesinlikle olmaz.”</p>

  <p>“Ama bunu yapmamız şart!” dedi Sorofieve iniltiye çalan bir sesle.</p>

  <p>“Nedenmiş o?”</p>

  <p class="girintisiz1">“Bu şey oldukça <i>hızlıya</i> da benziyor üstelik,” dedi Muhafız Kıtaları Generali Thovin, el konmuş yolcu gemisinin gözlem salonlarının birinden pürüzsüz bir yüzeye sahip karanlık gemiyi süzerek. Yıldızlar çevrelerinde süratle dönüyordu adeta. “Bir adı var mı?”</p>

  <p>“<i>Kabuk 8770,</i>” dedi Saluus ona. “Hazırlığı tamamlanıp da teslim etme vakti geldiğinde askeriye ona uygun bir isim koyacaktır. Ne var ki, bu deneme amaçlı imal edilen bir prototip ve muhtemelen tam teşekküllü askeri hizmet görmeye elverişli bulunmayacak.”</p>

  <p>“Ümitsiz bir dönemden geçiyoruz,” diyerek omuz silken Thovin, dişlerinin arasına sıkışıp kalmış bir şeyi çıkardıktan sonra devam etti: “Her şey için önemli bir görev bulunur elbet. İsterse bu şey basit bir füze olsun.”</p>

  <p><i>Sana öyle geliyor,</i> diye geçirdi içinden Sal. “Henüz o aşamaya gelmiş değiliz,” dedi sonra yüksek sesle. Yalnızdılar. Thovin’in önerisi üzerine, büyük ölçüde boşalmış olan bu bir zamanların sivil gemisinde baş başa gezintiye çıkmışlardı.</p>

  <p>“Sizce burada bulunmakla değerli vaktimizi heba mı etmiş oluyoruz, Kehar?” dedikten sonra ne cevap vereceğini daha iyi gözlemlemek için hızla Saluus’tan yana döndüğü sırada Thovin’in başı altında boyun yokmuş gibi kalkıp yanındaki adama doğru eğilmişti.</p>

  <p>“Ahali mensuplarıyla müzakerede bulunma denemelerimizi mi kastediyorsunuz?”</p>

  <p>“Evet. O lanet olası Ahali mensuplarıyla konuşmaya çabalamamızı kastediyorum.”</p>

  <p>“Muhtemelen. Ama gerçekten de öyleyse eğer, bir masaldan ibaret olması sürpriz sayılmayacak şu Dönüşüm denen şeyin izini sürmekle dostumuz Fassin de —halen hayattaysa tabii— zamanını boşa harcıyor demektir.”</p>

  <p>“Kendisi bir zamanlar size çok yakındı, değil mi?” dedi muhafız generali, gözlerini kısarak. “Duyduğuma göre okul arkadaşıymışsınız. Yanılıyor muyum yoksa?”</p>

  <p>“Doğru duymuşsunuz, ilkokula ve sonrasında koleje birlikte gittik. İzleyen süreçte yıllar yılı irtibatı kesmedik. Doğrusunu isterseniz, Nasq.’a doğru araştırma dalışına girişmeden önce eline geçen büyük ihtimalle en son R’nin R’sini benim Murla’daki evimde almıştı.”</p>

  <p>“İşler sarpa sararsa gideceğim ilk yer, Muhafız akademisi olacak,” dedi Thovin, konuyu bir kez daha değiştirip bakışlarını bulundukları yerin hemen dışında, uzay boşluğunda bir kama gibi uzanmakta olan gemiye çevirerek. “Bu karşımızdaki de sizin kaçış aracınız mı, Kehar?” diye sordu art niyet gözetmediği mesajı vermek isteyen bir tavırla.</p>

  <p><i>Hiç de öyle göründüğün kadar salak değilsin, ha?</i> dedi içinden Sal. “Nereye kaçmam beklenebilir ki?” diye sordu ardından, yüzünde geniş bir gülümsemeyle.</p>

  <p>“Nereye olacak? Tehlikeden uzak, emin bir yere tabii,” dedi Thovin. “Sefiller Tarikatı’nın istilası süresince gölgelerin içine sinip beklemek ve ortalık yatışınca tekrar açığa çıkmak hiç fena olmaz doğrusu.”</p>

  <p>“Biliyor musunuz, bu seçeneği daha önce hiç değerlendirmemiştim,” dedi Sal. “Yoksa bana bu yönde bir teklif mi sunma niyetindesiniz?”</p>

  <p>“Ama ben onun nasıl uçurulacağını bilemeyebilirim. Oysa siz bunu pekâlâ biliyorsunuzdur, değil mi?”</p>

  <p><i>Kabuk 8770</i>’i buraya bizzat Saluus’un uçurarak getirdiği bilinen bir gerçekti. Yeterince usta bir pilottu o. Az biraz eğitim ve bir nebze bilgisayar yardımıyla herkesin öyle olmaması için bir sebep yoktu zaten.</p>

  <p>“Sizin bu beceriniz kahraman askerlerimizden birinin daha cepheye sevk edilmek üzere boşa çıkmasına olanak tanıyor,” dedi Thovin, yüzünde boş bir ifadeyle.</p>

  <p>“İşgalcileri tuş edersek veya Birleşik Donanma bu yolda heba olursa çok komik olur, sizce de öyle değil mi?”</p>

  <p>“Hem nasıl!”</p>

  <p>“Boşlukta yüzen şeyler içinde işe yarar bir şeyler bulabilir miyiz dersiniz?”</p>

  <p>“Bana öyle geliyor ki Ahali mensubu ahbaplarımız alabileceğimizin hepsini bize çoktan verdi, ama yine de arayışı sürdürmeye değer.”</p>

  <p>“Vay canına, gerçekten öyle mi düşünüyorsunuz?”</p>

  <p>“Belki de hiper-silahlardan birinin mürettebatı Sepekte’yi son fişeğine dek savunmaya kalkışmanın eğlenceli bir iş olacağı gibisinden ani bir fikre kapılır veya Nasq.’taki izcilerden biri hiç beklemediği bir anda Dönüşüm’ü bulur ya da Fassin Taak elinde çoktandır aradığı o şey olduğu halde çıkagelir ve böylelikle biz de bir solucan deliğine dalıp kaçarız ya da canımız nereyi istiyorsa oradan Birleşik Donanma gemileri getiririz. Kimbilir?”</p>

  <p>“Demek ki burada bulunmakla değerli vaktimizi pek de heba ediyor sayılmayız, değil mi?”</p>

  <p>“Aksine, bence öyle yapıyor olmamız kuvvetle muhtemel. Ama mevcut koşullar altında başka ne gelir ki elimizden? Kum torbası mı doldursaydık yani?”</p>

  <p>Bu sözler üzerine az kalsın gülümsüyordu Thovin. “Öyle ya, ansızın afili bir süper-silahla çıkagelseler, savaş gemisi üretme zahmetine daha fazla girmekten kurtulurduk, ne dersiniz?”</p>

  <p>“Kehar Ağır Sanayi İşletmelerinin yolcu gemisi dışında bir kalem içermeyen bir üretim programına geçiş yapmaktan memnuniyet duyacağını açık yüreklilikle ifade edebilirim.” İçinde bulundukları gözlem salonuna boydan boya göz gezdirdi Sal. “Dikildiğim yerden etrafı şöyle bir kolaçan edince bile başka amaca hizmet etmek üzere elden geçirilmeye müsait pek çok alan tespit edebiliyorum.”</p>

  <p>Thovin camın hemen yanında kızağa çekilmiş olan ince hatlı karanlık gemiyi işaret etti başıyla. “Eğer o yönde bir talepte bulunsaydı bunu kişisel yatı olarak kullanması için Hierchon’a vermekte tereddüt etmezdiniz, değil mi?”</p>

  <p>Yanıt vermeden önce bir an düşündü Sal. “Öyle yapmaktansa onu göz açıp kapayıncaya dek imha etmeye bakardım,” dedi sonra.</p>

  <p>Başını ondan yana çeviren Thovin, yüzünde duyduklarına inanamadığını ele veren bir şaşkınlık ifadesiyle, sözlerini doğrulamasını bekler gibi baktı ona.</p>

  <p>“İnanın şaka yapmıyorum. Gerçekten de sadece bir prototip bu,” dedi Sal, gülümseyerek. “Koca bir sistemin en tepe yöneticisini henüz deneme sürüşüne tabi tutulma şansı dahi yakalayamamış böylesine toy bir araca koyamazsınız, hele ki onu seçmenizin altında yatan asıl sebebin bir bakıma hakkını verecek şekilde onu azami süratine yaklaşan bir hıza değin çıkarma niyetinde değilseniz, doğru mu düşünüyorum? Bu görevi emaneten üzerime almaya hazırım, ama Hierchon’dan böyle bir teşebbüste bulunmasını bekleyemem. Ya böyle bir işe kalkışmak onun ölümüne yol açarsa? Bunun kamuoyu nezdinde yaratacağı sansasyonu hayal edin bir kez. Öylesi bir durumda hisse senedi fiyatlarımız ne olur dersiniz?”</p>

  <p>Bir süre hiçbir şey söylemeden başını sallamakla yetinen Thovin yeniden gemiye dikti bakışlarını. “O halde, füze niyetine kullanalım onu.”</p>

  <p class="girintisiz1">Usulca “Ben de,” dediği duyuldu Liss’in, karanlığın içinde. “Şu âna dek onun koşullar öyle gerektirdiği için üst kademelere şutlanmış bir ahmaktan başka bir şey olmadığını sanmıştım hep.”</p>

  <p>“Bence ahmak rolünü gayet iyi oynuyor,” dedi Sal. “Aslına bakacak olursan, Ahali mensubu müzakereci dostlarımızın saflığı ne derece samimiyse, onun ahmaklığının da bir ihtimal o derece samimi olduğu kanısındayım ben. Belki de görüşmelerin bundan sonraki kısmında başmüzakerecilik görevini Thovin üstlenmeli. Şimdiye kadar sergilediğinden daha beter bir performans ortaya koyamaz ya.”</p>

  <p>Prototip geminin bilinmedik bölmelerinden birinde yatağa yan yana uzanmış vaziyette yapıyorlardı bu konuşmayı. Konfor bakımından onlara nazaran çok daha zayıf ve bir hayli sıkış tepiş olsa da, burada bulunmak, yolcu gemisinde veya Büyükelçilik’in hizmetine verilmiş diğer destek gemilerinden birinde olmaktan daha güvenliydi. Gerçi geminin inşası sırasında birinin bir yerlere bir dinleme cihazı yerleştirmiş olmadığının garantisi yoktu, ama Saluus bu geminin yapımına elindeki adamlar içinde en güvenilir olanlardan kurulu bir kadroyla girişmiş ve çalışmaları olabildiğince yakından ve bizzat takip etmişti; başkalarının duymak istemeyeceği şeyler söylemek için diğer yerler ne derece güvenliyse, burası da ancak o derece güvenliydi.</p>

  <p>“Senin kaçmaya karar vermen durumunda kendisini de yanında götürmene yönelik bir anlaşmaya mı varmaya çalışıyordu dersin?”</p>

  <p>Bu soruya yanıt ararken bariz bir tereddüt geçirdi Saluus. Daha önce Liss’le bile çekinmeden ele almış olduğu bir konu değildi bu. Geminin bir kaçış aracı olarak kullanılması seçeneğinin kızın aklına daha önce de gelmiş olduğundan kuşkusu yoktu —ki bu da, Thovin’in de aynı fikre kapılmış olması göz önüne alınınca, başka kimlerin bunu geçerli bir seçenek olarak gördüğü sorusunu gündeme taşıyordu (insanı ter içinde bırakacak bir kuşku diye <i>buna</i> denirdi işte)— ama bu düşünceyi açıkça dile getirmenin ne kendisi ne de kız açısından sağlayabileceği bir fayda vardı.</p>

  <p>“Hayır,” dedi Sal, bu gerçeği günyüzüne çıkarmamayı tercih ederek. “İşin aslı, ben Thovin’in bir çeşit casus olduğunu düşünüyorum.”</p>

  <p>“Gerçekten mi?”</p>

  <p>“Hierchon’un bizzat kendisine doğrudan rapor veriyorsa hiç şaşmam... veya direkt ona olmasa bile onun en yüksek mertebeli haberalma kadrosuna. Bana kalırsa tuğla kadar sağlam olduğumuza dair tüm bu blöf, insanların ona karşı olan direncini kırmanın bir yolu. Bu hergele haber kokusu almak için orayı burayı koklayan sinsi bir hain olabilir pekâlâ.”</p>

  <p>Liss uzun ince vücudunu onunkine uyduracak şekilde adama yaslayıp yavaş ve nazik hareketlerle ona sürtünmeye başladı. “Senin kokunu henüz alamadı öyleyse, değil mi?”</p>

  <p>“Ne kokusu alacak ki?” dedi Sal. “Benim her işim kurallara uygun ve dürüstçe.”</p>

  <p>“Ah, ne demezsin!”</p>

  <p>Bazı zamanlar, adama halen sımsıkı sarılmış vaziyette uykuya dalmak üzereyken, kızın sanki elleriyle oraya gizli bir aşk şifresi işliyormuş gibi tırnaklarını kullanarak bedeninin yan kısmında ya da sırtında tuhaf şekiller çizdiğini hissederdi Saluus. Çok geçmeden ya uykuya dalıp böyle yapmayı bırakırdı kız, ya da ani bir çırpınışla uyanıp kendine gelerek adeta mahcup bir tavırla ondan uzaklaşır ve yatağın diğer yanında büzüşüp kalırdı.</p>

  <p class="orta1"><b>•</b></p>

  <p class="girintisiz">Yine şu bildik uyku sersemliği hissi. <i>Velpin</i>’deydi. Hem de hâlâ. Ne kadar zamandır bu durumda oldukları hakkında hiçbir fikri yoktu. Gerçekikiz diğer üçüne hedefledikleri yere ulaşmalarının olsa olsa ‘birkaç güncük’ alacağını söylemişti. Ardından, Sceuri’nin bu konuşmayı duyup göremeyeceği bir vakit, Fassin ile Y’sul’u bir kenara çekerek sinyal fısıltısı yoluyla şunları aktarmıştı: “Az önce duyduğunuz şu Bize Güvenin Yeter teminatı siz ikiniz için de geçerli. Ama <i>sessiz olun</i>, tamam mı?”</p>

  <p>Bu uyarı karşısında Y’sul ve Fassin birbirine bakakalmıştı.</p>

  <p>Birkaç güncük. Bir geçitten diğerine varırken geçirilen seyahat süresi, doğal olarak, neredeyse anlıktı. işin asıl zaman alıcı kısmı, yolun her iki ucundaki geçitlere varmak için geçirilen süreydi. Buna ilaveten, bu yolla saklı geçitlerin yerini öğrenmek üzere onları gözetlemesi veya takip etmesi muhtemel kişileri yanıltıp ekmek için yaptıkları, çeviklik ve kurnazlık bakımından hüner isteyen manevralar vardı bir de tabii. izlenip izlenmediklerine nasıl emin olacaklardı ki? Quercer &amp; Janath’ın bu sorunun cevabını bildiğine şüphe yoktu, ama söylemeye yanaşmıyorlar ve galaksinin bir ucundan diğerine görünürde gelişigüzel yapılan bu acayip nakiller sırasında Fassin’in olmasa bile en azından Y’sul’un uyanık kalmasına izin verilmesi yönündeki talepleri değerlendirmeye almak dahi istemiyorlardı.</p>

  <p>Gözetlenmek ve takip edilmek... Bunca gemi manevrasını belli bir mesafeden göz hapsinde tutup da bir kez olsun görülmemek nasıl mümkün olabilir ki? Hem de her dalga boyundan teleskoplar, yerçekimi alıcıları, nötrino kalıplayıcıları, uzayın çok yakın, yakın, orta uzaklıkta ve çok uzak kesimlerinden gelen her tür sinyali eşine az rastlanır bir dikkatle yakından inceleyen neredeyse her gelişmiş sistemin bir yerlerindeki bir şeyler hazırda beklerken: <i>Bir</i> şey er geç keşfedilecekti elbet. Yoksa yalnızca gelişmemiş toplumlar mı gözlenme ihtimallerini en aza indirgemek amacıyla geçit yoluyla ulaşıma başvuruyordu?</p>

  <p>Hayır, Ulubis’te ve Ashum’da da geçit teknolojisi kullanılıyor oluşu bu savı çürütüyordu.</p>

  <p>Gözetlenmek ve takip edilmek... Kendilerinden bile daha zor görülür küçüklükte bir cisim tarafından takip ediliyor olmasınlardı sakın? Birisi ya da <i>bir şey</i> Ahali’ye ait gemilerden birini sistemin içinde bir yerlerde takip etmiş ve ansızın kendisini gizli bir solucan geçidinin içine dalarken bulmuş olsa gerekti... Gelgelelim birisinin ya da bir şeyin böyle yaptığına ilişkin hiçbir kanıt yoktu göz önünde.</p>

  <p>Her şey öylesine tesadüflere dayalı, öylesine uyuşukça, öylesine lay-lay-lomdu ki; tüm bunların hiç aksamadan yürüyen kusursuzca hazırlanmış bir tertip olması mümkün müydü? Ahali mensuplarının gerçekleştirilen her seyahati, nakli, zıplamayı, ya da her neyse artık onu mutlak bir disiplin altında tutmaya yarayan uygulamaları tek bir hataya mahal vermeksizin hayata geçiren birer rol yapma dehası ve gizli kapaklı iş görme ustası olmasına ihtimal var mıydı? Diledikleri her alanda uzmanlaşıp mükemmel seviyeye erişmek için sonuçta on milyar yıllık bir süreç geçirmiş olmaları akla durgunluk verir nitelikteydi. Kimbilir geride kalan zaman içinde ne gibi yetenekleri mükemmel düzeye taşıyabilmişlerdi. (Yine de ortama halen kargaşa hakimdi, her şey en aşırı uçlarda gezen bir şansa terk edilmişti ve mükemmelliğe ne denli yaklaşılmış olursa olsun bir şeylerin eninde sonunda ters gideceğine işaret eden sıradışı faktörlerin üst üste yığılması önlenememişti.)</p>

  <p>Bilinci yavaş yavaş yerine geliyordu. Rovruetz, Direaliete. Kahretsin, üzerine kafa yoracak daha fazla isim, zihne kazınacak daha fazla yer, upuzun bir yol boyunca atılması gereken küçücük bir adım daha. Bu ele geçmez Ahali moruğuna ulaşmak için çıktığı sonsuza dek sürecekmiş gibi gelen arayış sırasında ölüp gidecek veya bu çılgınca sefere ne amaçla çıktığını unutmasına yol açacak ölçüde şiddetli bir baş dönmesi geçirmek pahasına onun bir yerden diğerine yaptığı bunca zıplamayı birbiriyle ilintilendirip, her ne kadar artık iş işten geçmiş olacaksa da, en nihayet günün birinde Leisicrofe’yi bulacak ve ona ne sormak istediğini ya da bu Ahali mensubundan koparmak istediği bu denli ilginç ve de önem derecesi yüksek bilgi parçasının ne olabileceğini bir türlü aklına getiremeyerek, suratında anlamsız bir ifadeyle onun karşısında kalakalacaktı.</p>

  <p>— Direalite galaksinin öbür ucunda.</p>

  <p>— Oraya ulaşmamız günler alır.</p>

  <p>— Orası başlı başına bir sistem mi? diye sordu Fassin bunun üzerine.</p>

  <p>— Evet, bir sistem.</p>

  <p>— Ama benim kayıtlarım arasında buna dair bir bilgi bulunmuyor, dedi Fassin gerçekikize.</p>

  <p>— Bulamazsınız da zaten. Direalite oranın Eski Dil’deki karşılığı.</p>

  <p>— Sizin anlayacağınız, bir diğer söyleniş biçimi.</p>

  <p>— Demek oluyor ki, diye mesaj gönderdi Fassin, — tüm bunlar bir şaşırtmacadan ibaret.</p>

  <p>— Doğru.</p>

  <p>— Dostumuz kendi istediğini aldı, biz de kendi istediğimizi aldık. İkide iki. Şu âna kadarki en başarılı görevlerimizden biri bu.</p>

  <p>— Ama bu esnada, şeklindeydi Fassin’in bu dahaki mesajı, — değerli zamanımızı boşa harcamış oluyoruz.</p>

  <p>— Zaman kendi kendini harcar.</p>

  <p>— Biz kimiz ki onun yoluna çıkabilelim?</p>

  <p>Heyecandan soluğu kesilmiş olan Sceuri’ye ileride onu almak üzere geri dönecekleri koşuluyla kendisini şimdilik orada bırakma önerisinde bulunduktan —gelgelelim onu bu denli kolay kandırmak mümkün olmamıştı— ve bu yöntem sökmeyince, artık gerçekten de geri dönmek durumunda olduklarını vurguladıktan —o ise buna karşılık oralarda araması gereken halen çok fazla şey olduğu konusunda üstelemişti— sonra, Fassin’e Aumapileli Aumapile’nin en sonunda durumu mantık çerçevesinde değerlendirmeye karar verdiği ve geri dönüş yolculuğunda onlara eşlik etmek üzere kısa bir süre içinde gemiye gelip onlara katılacağı açıklamasını yapmadan önce onun hayalet şehrin merkezine doğru vızıltıya benzer bir ses çıkararak ilerlemesini bekleyen Quercer &amp; Janath, âdemoğlu ve Y’sul’un güven içinde gemideki yerlerini aldığına da emin olunca, dış kapıları alelacele kapamış ve yolculara onları oldukça yoğun bir helezon silsilesinin beklediği yönünde son bir uyarıda bulunup havalanarak, Sceuri’yi hiçbir açıklama yapmaksızın öylece bırakıp kaderine terk etmişti.</p>

  <p>— Burada ne haltlar dönüyor yahu? diye Y’sul’a sinyal yollayacak zaman buldu Fassin, gaz mekiğinin sistemleri kapatılmadan hemen önce. — Peki ya Sceuri ne olacak?</p>

  <p>Verdiği karşılığa bakılırsa, Ahali mensubu durumun çoktan farkındaydı.</p>

  <p>— Güzel şaka, değil mi? diye cevap sinyali gönderdi Y’sul, içten gelen bir kahkaha eşliğinde.</p>

  <p>Duvardaki ekrana sinyal gönderen Fassin o sıra kumanda bölmesinde bulunan Quercer &amp; Janath’la iletişime geçti.</p>

  <p>— Aumapile’yi oradan ayrılmak üzere olduğumuz konusunda uyarma zahmetine girdiniz mi?</p>

  <p>— Pek tabii.</p>

  <p>Bu yanıtın devamında daha tatmin edici bir açıklama gelir mi diye bir süre bekledi Fassin. Ama seferkaptanından çıt çıkmıyordu. Az sonra yeni bir mesaj gönderdi:</p>

  <p>— Peki o ne dedi?</p>

  <p>— Bize inanmadı.</p>

  <p>— Gülmekle yetindi.</p>

  <p>— Yani siz şaşılacak derecede büyük bir servete ve hiç şüphe yok ki siyasi açıdan çok sağlam bağlantılara sahip bu angut Ahali-saftiriğini kendi sistemindeki bir gaz-devinde kaderiyle baş başa mı bıraktınız?</p>

  <p>— Bu tarifiniz durumu gayet iyi özetliyor.</p>

  <p>— Hem onu... yani, o şeyi uyarmadığımızı söyleyemezsiniz.</p>

  <p>— Geçiş Koşulları.</p>

  <p>— Orada yapayalnız kalmışken başkaları tarafından avlanabileceği veya er geç ölüp gideceği aklınıza gelmedi mi hiç? diye sordu Fassin. — Ya da bir yolunu bulup feci derecede öfkeli bir halde eve dönebileceği?</p>

  <p>— Sanırım bu da ihtimal dahilinde.</p>

  <p>— Madem öyle, yola devam edecek miyiz?</p>

  <p>— Hem de tüm Ahali’ye karşı feci derecede öfkeli vaziyette eve dönebilir.</p>

  <p>— Önemli bir noktanın altını çizdiniz.</p>

  <p>— Böylesi bir durum ciddi sürtüşmeye sebep olur.</p>

  <p>— Ve de itibar puanı kaybına!</p>

  <p>— Bu kabarık sırtlı delikli süngeri arkamızda bıraktığımızı birilerine haber verseydik bari.</p>

  <p>— İzin verin düşüneyim. Aklıma çeşitli seçenekler geliyor. Ve... Buldum! Sinyal yoluyla durumu gerekli kişilere bildireceğiz.</p>

  <p>— Şimdi mutlu oldunuz mu?</p>

  <p>Cevap vermeye fırsat bulamadı Fassin.</p>

  <p>— Konuşma faslını sona erdirme zamanı geldi. iyisi mi sistemlerinizi kapayıp helezon kasırgasına hazırlanın.</p>

  <p class="orta1"><b>•</b></p>

  <p class="girintisiz">Başrahip Luseferous emrindeki birlikleri bir kez daha teftiş etti. En yakın birimler burada, Ana Savaş Gemisi <i>Luseferous VII</i>’nin kavisli, eşmerkezli gövdesinin içindeydi: Her tür yaşam çevresine uyum sağlayacak şekilde tasarlanmış göz alıcı saldırı araçları içinde, yüksek beceri gerektiren silahlarla donanmış şekilde hazır ol vaziyetinde beklemekte olan bu kuvvetler, onun hem uzayda hem karada başvurduğu fırtına timleriydi. Savaş gemileri, destek araçları, kıta nakliye gemileri, iniş araçları, bombardıman monitörleri, insansız hafif taarruz uçakları, roket taşıyıcılar, izci gemiler, haber alma makineleri ve diğer tekneler yanı sıra ilk bakışta ayırt edebildiği —ufkun çıplak gözle seçilebilecek en uzak noktalarına dek gökyüzünü kaplamış olan— daha çeşit çeşit ağır teçhizatlı cihazın sanal bir görüntüsüydü bu yalnızca. Ama onlar gerçekti ve içlerinden pek çoğu, mutlak merkezinde Ana Savaş Gemisi <i>Luseferous VII</i>’nin çelikten bir kalp gibi attığı işgal filosunun çekirdeğine birkaç ışık saniyesi uzaklığa kümelenmişti.</p>

  <p>Bu tür şaşaalı içtimalar, işin Başrahip’in en sevdiği kısmıydı bir bakıma. Sırf bunu şaşılacak derecede faydalı bir deneyim olarak gördüğünden, girilecek her büyük çatışma öncesi, özellikle de bütün bir sistemi istila etmeye kalkıştığı zamanlar, birliklerini bu şekilde gözden geçirmeyi çoktandır gelenek haline getirmişti. Zafere ulaşmış olmanın —karşısındakini ezip geçerek nihayetinde ona üstün gelmenin— doğurduğu tatmin duygusu bile, kısa bir süre sonra savaş meydanının o kaçınılmaz hengâmesi ve dağınıklığı içine atılacak —ve izleyen süreçte ya öldürülecek, isabet alıp düşecek, ya da toza kire bulanacak, kaybolacak, hasar görecek ve daha nice badireden geçecek— olan bunca birliğin pırıl pırıl zırhları içinde kudret ve umut vaat edip tehdit saçarak, kimi dikilir, kimiyse oturur, yatar, havada asılı durur veya uçar vaziyette, sistematik olarak ayrıştırılıp arada kusursuz boşluklar bırakacak şekilde simetriyi bozmaksızın muntazaman sıralanmış gruplar halinde kusursuz bir düzen ortaya koyarak gözleri önünde uzanıp gidişini izlemekten daha büyük bir haz vermiyordu ona.</p>

  <p>Dev geminin bordasının katmanlar halinde biçimlendirilmiş dış kısmını teşkil eden, kavisli ve büyük salonlardan oluşma o upuzun yapının bir ucundaki gözlem balkonunda dikilip bir süre önündeki manzarayı seyrettikten sonra, gözleri heyecandan fal taşı gibi açılarak, kalbi ise göğsünü yarıp çıkmak istercesine çarparak, derin derin soludu bir süre. Yaratıcısı ister Tanrı olsun ister Gerçek, harikulade bir sahneydi bu. Doğruyu söylemek gerekirse, bir bakıma seksten bile daha zevkliydi onun güzelliğini seyre dalmak.</p>

  <p>Yeterince hız kesmiş bir şekilde kıyıya yanaşıyorlardı artık, birkaç günlük gergin ve huzursuz bir bekleyişle geçecek son bir hamle kalmıştı geriye sadece. Bir hafta daha ve ardından hedeflerindeki sisteme girip nihayet saldırıya geçebileceklerdi. Kısmen yüksek bir irtifada ve de dirsek çizen bir açıyla yol almaları sayesinde, o âna dek çok silik bir mukavemetle karşılaşmışlardı. Onları pusuya düşürmek amacıyla yolları üzerine yerleştirilmesi ihtimali bulunan mayın bulutları ve uzaktan kumandalı araç yığınlarının sisteme daha düz bir giriş yapılmasını sağlayacak rotalar üzerine serpiştirilmesi beklenirdi, bu yüzdendir ki, daha uzun olmakla beraber daha gözden ırak bu güzergâhı izlemekle kendilerini güvene almış olacaklardı. Bu seferin yegâne heyecanlı anları, bundan birkaç yıl önce, onları hedefe dümdüz yöneltecek bir rotaya geçiş yapmak üzere yolculuğun yarısında manevra yaptıkları sırada Ulubislilerin uzayın derinliklerini tarama kapasitesine sahip monitör sistemlerince tespit edilme tehlikesi atlattıkları zaman yaşanmıştı ki faka basmaktan ancak burunlarını yanlış yöne çevirmiş olmaları gibi abes bir durum sayesinde kurtulabilmişlerdi. Yine de, bu olayın pek de öyle büyütülecek bir risk taşımadığı ve gözlemleyebildikleri kadarıyla, tehlikeyi gayet rahat atlattıkları kanısındaydılar.</p>

  <p>Hepsi bir yana, onların karşısına çıkmak üzere Ulubis’ten hiçbir savaş filosu gönderilmemişti; anlaşılan o ki hasımları beklemeyi ve onlarla kendi kapılarının eşiğinde hesaplaşmayı tercih ediyordu. Bu durumun, Ulubis silahlı güçlerinin kendilerininkiyle kıyaslandığında zayıf kalmakla beraber savaşmaya kararlı olduğu anlamına geldiğini belirtiyordu askeri danışmanları. Karşılarına uzaktan kumanda edilen uzay roketleriyle donatılmış araçlar ve destroyer seviyesinde gemiler çıkması muhtemeldi, ama orta kesimlere ulaşıp da sistemin daha da içerisine girmelerine kadarki süreçte bunun ötesinde bir şeyle yüzleşmeleri beklenmiyordu. Lazer silahlarına sahip gemilerinin ve yakın savunma birimlerinin yolları üzerine sürülebilecek her tür düşman unsurunu kolaylıkla bertaraf edebileceğine amirallerinin güveni tamdı.</p>

  <p>Neden sonra, kumandanları içinde diğerlerine nazaran daha üst rütbeli olanların —tabii arkalarında kendi özel Muhafız bölüğünün pürdikkat dikilmesi koşuluyla— durmasına izin verdiği omuz başından telaşlı bazı sesler geldiğini fark etti Luseferous. Fısıldaşmalar ve duyulacakları korkusuyla birbirini susturmaya yönelik öfkeli tepkiler dolaşıyordu kurmayları arasında. Bedeninin kaskatı kesildiğini hissetti birden. Donanmasının bütünüyle yok edilmek üzere oluşu gibi imkânsız bir ihtimal haricinde hiçbir gerekçeyle rahatsız edilmeye tahammül göstermeyeceği bir durumdaydı şu an. Kurmay diye kıçının dibine dizdiği kişilerin bunu biliyor olması gerekirdi. Nitekim bir an sonra, arkasından gelen tüm sesler kesildi.</p>

  <p>Bunun üzerine tekrar gevşedi, aralıksız gerçekleştirilen dönüşler sayesinde elde edilmiş bu üç çeyreklik yerçekimi ortamında duruşunu daha bir dikleştirdi ve bakışlarını önü sıra uzanmakta olan dizi dizi asker ve malzemeye odaklayarak bir kez daha derin derin nefes almaya koyuldu. Ah, gerçekten de güzelliğiyle insanın içini ısıtan bir manzaraydı bu, yenilmezliğinin resmi, gücünün somutlaşıp gerçeğe büründürülmüş nefes kesici ve kesin bir göstergesiydi adeta. Ona aitti tüm bunlar, onun <i>ta kendisiydi.</i></p>

  <p>Donanmasının bütünüyle yok edilmesi... Gözünün önüne getirmeye çalıştı o sahneyi, hemen o anda gerçekleştiğini hayal etti; çoktan unutulup gitmiş çağların gizemli medeniyetlerinden kalma dehşetengiz bir hiper-silahın kendisini durdurmaya yönelik her türlü girişimi boşa çıkararak tüm işgal filosunu silip süpürmesini canlandırdı zihninde. Saçmalıktı bu —neresinden baksan yok denecek kadar düşük bir ihtimale sahipti— ama düşünmeden edemiyordu işte! Öylesi bir felaketin gerçekleşmesi halinde, her şeyin bir çırpıda teker teker buhar olup uçmasını ya da infilak edip alevlere boğulmasını veya göz kamaştırıcı patlamalar arasında yitip gitmesini bulunduğu yerden izleyecekti. Büyük bir özenle inşa edip bir araya getirdiği tüm varlığının dört bir yanda yok edilişine tanıklık etmek durumunda kalacaktı!</p>

  <p>Bu olayın hayali bile vücudunun yarı korku yarı hazla karışık bir duyguyla boydan boya titremesine yetmişti. Böyle bir şey yaşanmayacaktı elbet, ama düşüncesi dahi onun benliğinde dehşetengiz bir ilgi uyandırıyordu. Öte yandan, bundan kendisi için bir çeşit uyarı da çıkarmıyor değildi. Herhangi bir tanrıdan veya evreni Gerçek’in bakış açısı uyarınca yönetmekte olan bir tür programdan değil, daha güvenilir ve dolaysız bir kaynaktan, benliğinin derinliklerinden gelen bir uyarı. Kendi bilinçaltı ya da her devlet töreninde Sezar’ın yanında saf tutan salak rolü üstlenmiş gözlemci yedek kişiliği, her şeyin boşa gittiğini söylüyordu sanki ona. Buna benzer bir duyguydu işte kapıldığı. Aklından geçen felaket düşünceleri, hiçbir şeye garanti gözüyle bakmaması, aksine, önündeki işe daha fazla odaklanıp her şeyi mutlak kontrolü altında tutması ve yaklaşmakta olan savaşı o alışıldık insafsızlığını elden bırakmaksızın yönetip kendi safları içinden daha dengeli hareket edilmesi veya ona çok yersiz gelen merhamet gösterilerinde bulunulması yönünde yükselecek yakarı ve sızlanmalara kulak asmaması gerektiğini kendi kendine hatırlatmasından ibaretti aslında. Acımasızlık ve merhamet her zaman belli bir hedef uğruna sergilenmeliydi, asla kalıplaşmış bir öz-imajı tatmin etmek için değil. Vaktiyle birisinden duymuştu bu sözü... ve o gün bu gündür aklından çıkarmamıştı.</p>

  <p>Son ve hepsinden derin bir nefes daha aldı. Evet, hazırdı artık. Önceden gereği gibi silahlanmıştı da. Yine de, her nasılsa ruh halini biraz bozulmuş hissediyordu. Seferin akışını sekteye uğratacak bir şey yaşanabileceği ihtimali karşısında daha önce huzursuzluğa kapıldığı olmamıştı hiç. Ne olursa olsun, öfkeye kapılsa bile, öyle bir lüzum gördü mü bu tavrını sonradan aklardı nasıl olsa. Onun yerine, tüm bu velveleye neyin sebep olduğunu kendi gözleriyle görse daha iyiydi. Topuklarının üstünde bir hışım dönüp boyunu olabilecek en yüksek seviyesine eriştirecek biçimde doğrularak —böylesi durumlarda aşağı dönük bakışlarla ezebilmek için üst düzey kumandanları kısa boylular arasından seçmekte yarar vardı— yüksek sesle “Evet, <i>neler oluyor?</i>” diye seslendi arkasındakilere.</p>

  <p>Anında ve de sorgusuz sualsiz itaat edilmeye alışık bu hepsi de birbirinden gururlu, aşırı mağrur koca adamların o ağzını açar açmaz kendilerini ses dalgalarından sakınırcasına gerileyip dizlerinin bağının kademe kademe çözülmesini izlemeye oldum olası bayılıyordu.</p>

  <p>Yaverleri içinde en az kafa ütüleyeni olan ve son zamanlarda onun bir bakıma gözdesi haline gelen Tuhluer, aynı anda hem kaşları çatılmış hem de gülümseyen bir suratla, öne çıktı. “Efendimiz, az önce size vermiş olduğumuz rahatsızlıktan dolayı özür dileriz.” Kaşlarını ‘Benim hatam değildi... Bu adamların bazısının nasıl boşboğaz olduğunu bilirsiniz,’ demek ister gibi hafifçe bükerek devam etti konuşmasına. “Az önce yeni bir harekât alarmı verildi: Ulubis’ten yola çıkan yüksek hızlı bir gemi doğruca üzerimize geliyor; sinyal yoluyla silahsız olduğunu bildirdi, herhangi bir savaş başlığı taşımadığını da öğrenmiş bulunuyoruz, içinde ise sizinle görüşmek istediğini belirten bir ya da iki insan var. Hesapladığımız kadarıyla gemi yaklaşık on saat sonra bize yetişmek üzere hız kesmeye başladı bile. Mevcut güzergâhına bakılarak değerlendirilecek olursa, filomuzun merkez noktasına yüz kilometre uzaklıkta, sol kanatta olduğu sonucu çıkıyor.”</p>

  <p>Başrahip Tuhluer’in kafası üzerinden diğer kurmayları süzdü. “Ve bu sizce beni rahatsız etmek için yeterli bir gerekçe, öyle mi?”</p>

  <p>“Savaş başlığı taşıyor olabileceği endişesine kapılmıştık da, efendimiz,” dedi Tuhluer sakin bir sesle, hafifçe tebessüm ederek. “Söz konusu hava aracı o sıra tam da donanmamızın en önde konuşlanmış destroyerine refakat etmekte olan gözcü gemilerimizin oluşturduğu perdeyi geride bırakmıştı ve onların ışın silahlarının menzilinden çıkmak üzereydi. Onu vurup vurmama konusunda ikileme düşmüştük. Artık sizin gözetiminiz altında bunu daha iyi münazara edebiliriz. Yabancı gemi yarım saat içinde ikinci savunma perdemizin menziline girmiş olacak. Üzerine füze yağdırarak işini onunla aramızda henüz çok mesafe varken bitirme yoluna da gidebiliriz tabii. Uzaktan kumandayla yönetilen bir roket taşıyıcı çoktan onun peşine takıldı bile.”</p>

  <p>Başrahip Luseferous bir an duraksadıktan sonra gülümsedi. Böyle yapmasıyla beraber etraftaki herkesin rahat bir nefes aldığı gözünden kaçmamıştı. “İyi öyleyse,” dedi sonra. “Görünüşe göre her şey olması gerektiği gibi yürüyor ve beni rahatsız etmenizi gerektirecek bir şey yokmuş, değil mi?”</p>

  <p>“Kesinlikle yok, efendim,” diyerek aklınca temin etti onu yaveri, orada hazır bulunanların hepsi adına pişmanlık ifade eden bir sesle.</p>

  <p>“Peki, eğer gerçekten de iddia edildiği gibiyse, geminin içindeki şu insan ya da insanların sözde mevkii neymiş bakalım?”</p>

  <p>“Dediklerine göre, sistemin en önde gelen sanayicilerinden olan Saluus Kehar adlı biri varmış gemide.”</p>

  <p class="orta1"><b>•</b></p>

  <p class="girintisiz">Yine ve yine şu uyku sersemliği hali, şu yorgunluk, üstünü başını toz bürümüşlük, kir içinde kalmışlık hissi. Her defasında bir öncekinden daha ağır aksak ve daha büyük zorluk çekerek kendine geldiğine ve her ayılışında kendisini eskiye oranla daha durgun, daha yavaş hareketli ve daha aklı karışmış bulduğuna emindi Fassin. Onları galaksinin diğer ucuna, Ulubis’ten tamı tamına doksan binyıl uzaklığa ulaştıran bu seferki geçiş süreci kırk günü aşkın bir zaman almıştı ama bu tür ölçülerin bir önemi var mıydı sanki? Solucan deliğinin içinde geçirdikleri süre yine de abes olmaktan öteye geçemiyordu. Fazladan harcanan günler ile haftaların sebebi, geçitten yola çıkarak yıldızlararası boşluğun derinliklerinde yana yakıla arayıp nihayet buldukları gemiye gerçekleştirdikleri uçuştu.</p>

  <p>Birkaç güncük ha, ne demezsin! Amma uzun bir mesafe kat etmişlerdi oysa. Sonuçta eline geçen tek şey, kaybedilen daha fazla süre ve çok çok geride kalmış olan Ulubis’te işler onsuz devam ededursun, başarmak istediği şey her ne ise onunla arasında daha fazla mesafeydi.</p>

  <p>Ok başı biçimli mekiğinin arızası bir türlü giderilemeyen sol ön uzvunu büküp gererek sınamadan geçirdikten sonra kendini zorlayıp karşı duvardaki ekrana baktı. Çevrelerinde hızla dönen yıldızların başlangıçta ekranın arka fonunu her zaman olduğu gibi işgal eden görüntüsünün yerini bir süre sonra çok uzaklardaki bir güneşin zayıf ışığı altında ıslak kor yığınlarından oluşan büyük ve pürüzlü bir taç misali pırıldayan ve üzerinde simsiyah yansımalar dolaşan kirişleri ve çatlaklarla bezeli yüzey plakalarıyla eğri büğrü ve karanlık bir yumruyu andıran iki yüz kilometre çapında dev bir gemininkine bırakışını şaşkınlıkla izledi: Ythyn’in çok geniş bir alana yayılmış Büyük İnfaz Filosu’na bağlı bir Ölüm Taşıyıcısı olan Sineropolin Mezar Gemisi <i>Rovruetz</i>’di karşılarındaki.</p>

  <p>Ekranda beliren şekli odanın diğer ucundan bir süre dikkatle inceleyen Y’sul kabuğunu çırptı sonra. “Şimdi de Morblar’ın arasına mı karıştık?” dedi, aynı anda hem uykulu hem aksi hem de teslimiyet ifade eden bir sesle. “Aman ne güzel.”</p>

  <p class="girintisiz1">— Peki ya Zahmet Çekenler’e ne oldu? diye sordu Fassin. — Leisicrofe’nin bir sonraki adımının Zahmet Çekenler’in akıbetini araştırmak olacağını zannediyordum.</p>

  <p>— Anlaşılan o ki boşuna zahmet çekmişler, şeklinde alaycı bir sinyal göndermeden duramadı Y’sul.</p>

  <p>— Desenize yanlış bilgi üzerine yanlış yere yönelmiş.</p>

  <p>— Bence bu işte blöf kokusu var.</p>

  <p><i>Velpin</i> Ölüm Taşıyıcısı’nın en dış kenarının az açığına saçılmış olan gemi mezarlığının üzerine gelip dururken Fassin beraberinde Y’sul ile dev gemiye geçiş yapmaya hazırlandı. Tercih etmesi halinde <i>Velpin</i>’in <i>Rovruetz</i>’in içine girmekte serbest olduğunu belirtmişti Ythyn. Quercer &amp; Janath ise bu davet karşısında tarifsiz bir korkuya kapılmış olacak ki gümüşi giysileri içinde zangır zangır titremeye başlamış ve bu öneriye ne yanıt vermesi gerektiğini bilememişti. Fassin sırf Mezar Gemisi’ne ve beraberindeki, üzerinde en ufak yaşam belirtisi okunmayan ufalanmış gemilerden kurulu kadim yığına bu denli yakın olmanın bile onlar için yeterince kötü olduğu izlenimine kapılmıştı.</p>

  <p>Kendine has bir uzmanlık alanı bulunan bir Leşçil türüydü Ythyn: Ölü toplayıcılık. Onlarla kayda değer hiçbir şey yapmazlar, cinsine ve boyutuna göre onları kabaca kategorilere ayırıp öylece muhafaza ederlerdi ve genellikle başka hiç kimsenin ilgilenmediği ölü bedenleri —ve bazen de, söz konusu leşler bulunduğunda onları taşımakta olan gemiler ile diğer cihazları— toplamakla yetinirlerdi. Yine de bu, yadsınamaz ölçüde ürkütücü bir alışkanlıktı ve bundan dolayıdır ki, ölüme ve onunla ilgisi bulunan tüm olgulara karşı saplantıya varan bir düşkünlük edinmiş diğer türlerle aynı genel lakabı paylaşıyorlar ve Morblar olarak adlandırılıyorlardı.</p>

  <p>Mağarayı andıran hafifçe aydınlatılmış giriş holünde koyu mavi parşömen kâğıdı renginde bir tenin üzerine iç gıcıklayıcı pırıltılar saçan şeffaf denebilecek ölçüde ince bir giysi geçirmiş üç metre yüksekliğinde iri ve karanlık bir kuş görünümlü bir Ythyn subayı tarafından karşılandı Fassin ve Y’sul. Sonuna dek açılmış olsa genişliği hiç kuşkusuz on-on iki metreyi bulmakla birlikte o an sıkıca iki yanına kenetlenmiş çifte kanatları, bu subayın kıdemce alt sıralarda yer aldığını gösteriyordu. Uzunluk bakımından birbirine denk olmayan üç bacak üzerinde dikiliyordu: Bu uzuvların daha kalınca olanı geriye doğru uzanırken, ona oranla daha ince olan iki tanesi öne uzanıyordu. Yaratığın dudaklı gagasına mıhlanmış olan kıymetli madenler, üzerindeki kaygan giysinin jeli altında parıldıyordu. Gözleri simsiyah renkli kocaman ve yuvarlak bir çift diski andırıyordu. Burun deliklerinin dibinden fışkıran ince ve kıvrımlı borular sırtında lekeli gümüşten yapılma küre biçimli birer yumurta gibi duran küçük bir dizi tanka bağlanıyordu. Ythyn gemilerinde atmosfer kilidi niyetine kullanılan bölmelere yer verilmezdi; tıpkı taşıdıkları ölü bedenler gibi, geminin mürettebatı da tüm vaktini hava boşluğunun o zorlu ortamında geçirirdi. İçinde maruz kaldıkları yegâne şeyin mutlak bir sessizliğin hakimiyetindeki bir hiçlik ortamı olduğu o koca gemi tarafından çevrelenmiş vaziyette ve bu yüzden de sıfırın her daim birkaç derece yakınında kalan ölü bedenler, çürüme ve ölümlerine neden olan şey dışında herhangi bir etken tarafından bozulma tehdidinden uzak şekilde ve sadece kimi zaman yavaş kimi zamansa hızla gerçekleşen donma durumunun etkilerine uğrayarak, çağlardan bu yana varlığını sürdürüyordu.</p>

  <p>— Hoşgeldiniz, diye karşıladı onları Ythyn subayı, içinde hiçbir aksanın izine rastlanmayan ve yalnızca resmi göstergeler tarafından keder ve huşu arz ettiği şeklinde yorumlanabilecek, yalın bir sinyalle. — Siz Bay Taak’sınız ve siz de Bay Y’sul, değil mi?</p>

  <p>— Evet, şeklinde cevap sinyali gönderdi Fassin.</p>

  <p>— Bendeniz Görevli Resepsiyonist Ninth Lapidarian. ‘Ninth’ ya da yalnızca ‘Görevli’ olarak tanınmak bana mutluluk ve gurur verir. Söylesenize, siz iki beyefendiden biri ölümden sonra bedeninin işlemden geçirilmesi veya elden çıkarılması yönünde herhangi bir ön düzenleme yapmış mıydı acaba?</p>

  <p class="girintisiz1">Ythyn’in bir milyar yıldır sürdüregeldiği ölü toplayıcılık, ona karşı amansız bir mücadeleye girişip sonuç olarak mutlak şekilde yenilgiye uğratıldıkları bir tür tarafından üzerlerine bulaştırılmış dehşet verici bir çeşit teknolojik lanetin sonucuydu. Söz konusu kapışmada küçük imparatorluklarından olmuşlar, ellerindeki birkaç gezegen üzerindeki kontrollerini kaybetmişler, başlıca yerleşim yerlerini ve gemilerinin büyük çoğunluğunu terk etmek durumunda kalmışlar, hatta onları eylem ve davranışlarını zekâya dayalı çıkarımlar üzerine şekillendiren varlıklardan tamamen ölüm saplantısıyla hareket eden yaratıklara çeviren bir genetik dönüşüm programına tabi tutulmak suretiyle bir bakıma kendilerini bile yitirmişlerdi.</p>

  <p>Onları alt edenlerin gaddarlığı ve zekâsı, doğuştan gelen üzeri örtülü bir zayıflık belirleyip seçmiş ve bunu Ythyn’e aşılamış olmalarında yatıyordu. Ölümlülük olgusu söz konusu oldu mu öteden beri kendileriyle az çok benzerlik gösteren türlerin bu konuya olan yaklaşımına oranla çok daha büyülü bir heyecan duymuşlardı gerçi, ancak bu tutku hiçbir dönem ciddi bir anomali olarak addedilebilecek düzeye ulaşmamış ve onlarla özdeşleştirilecek raddeye kesinlikle gelmemişti. Kendilerini böylesine hastalıklı bir konuma sürükleyen bu süreçte ruhsal açıdan gülünç denecek bir sapkınlığa uğrayıp kendi benliklerini yitirdiklerine göre, bundan ötürü onları cezalandırmak ne sanatsal bir beceri olarak görülebilirdi, ne de yerinde bir davranış. Bunun yerine, kendi bedenlerinin komut setinde meydana gelen bu ince ve göze çarpmayan ama bir o kadar belirgin bükülme sayesinde, doğal çevrelerinde ve yaşam koşullarında tuhaf birtakım değişimler meydana gelecek olsa eninde sonunda bürünecekleri şekle bürünmüşlerdi. Kendi canlarına kıymayı göze alamayıp bu kalıtsal dönüşümü benimsemeyi reddedenler ya öldürülmüş ya da avlanıp tutsak edilerek, her ne kadar bu muameleye maruz kalanların çoğu sonradan kendini öldürmüşse de, bu süreci kaçınılmaz olarak geçirmeye mecbur edilmişti.</p>

  <p>Hayatta kalanlar birer gezgin kimliği edinmiş, herhangi bir anavatandan mahrum bırakılan ya da —nadiren de olsa— bundan bizzat kaçınan evrim geçirmiş düzinelerce gezegenlerarası türden biri haline gelmişti. Devasa boyutta soğuk ve karanlık gemiler inşa ederek sırf ölüm teması üzerine muazzam kütüphaneler dolusu kaynak eser bir araya getirmişler, veri depolarını ağzına dek doldurmuşlardı. Vaktiyle büyük savaşlara, korkunç katliamlara ve müthiş felaketlere sahne olmuş alanlarda huzursuz birer hayalet gibi gezinmeyi huy edinmişlerdi. Zamanla, kimse tarafından sahiplenilmeyip kaderine terk edilmiş cesetleri bu tür ortamlardan toplamaya başlamışlar, onları her biri çeşit çeşit ölüden müteşekkil geniş birer koleksiyon taşıyarak galaksinin bir ucundan diğerine hantalca yol alan veya galaksiler etrafında daireler çizerek yavaşça ilerleyen o havasız ve kocaman gemileri içinde aşağı yukarı ilk buldukları haliyle muhafaza altına almışlardı. Solucan delikleri içinde yolculuk etmek için fazla büyük ve bir yıldıza belli bir mesafeden öte yaklaşmayacak kadar isteksiz olan Mezar Gemileri, ölü bedenlerin hasadını yapmak için daha küçük gemilerin yardımına gereksinim duyuyordu. Şu günlerde ise bunların bile solucan deliklerine girdiği son derece nadir görülür olmuştu. Mercatoria’nın elindeki tüm geçitlerin denetim sorumluluğunu üzerinde taşıyan Propylaea hiç de hayır kurumu sayılmazdı ve yapılacak her geçiş için belli bir ücret kesiyordu. Ythyn’in ise bu geçişler karşılığında ödeyebileceği pek bir şeyi yoktu.</p>

  <p>Ölüleri getirenlerden —ya da ölmek üzere kendileri gelenlerden— gemi topluyorlardı ama bunlar genellikle kaba saba gemi kütlelerinden, enkazlardan veya kullanılabilirliğinin sonuna gelmiş araçlardan ibaretti, yine de Ythyn’in gözünde ölülerle aynı kapsamda, kutsaldılar. Pek çok farklı topluluk tarafından ara sıra bağışta bulunulduğu veya vasiyet yoluyla onlara gemi bırakıldığı oluyordu ama bu tür örneklerin sayısı çok az olduğu gibi bunlara çok da seyrek tanık olunuyordu. Bunu yapmaya güçleri yettiğinde ve bir solucan deliğinin uzak ucundan alınabilecek ölü bedenler olduğunda, bir Ythyn gemisi eli altında birikmiş az miktardaki maddi teminatı öne sürüp ölüleri toplamak için bir iğne gemisi gönderirdi. Fakat genelde izledikleri yöntem, galaksinin çeşitli yerlerinde kitlesel ölümlere yol açmış olayların meydana geldiği alanlarda gezinip ölü toplayıcılığı yapmaktı.</p>

  <p>Bu cezayı onların omzuna yükleyen soyu çoktan tükenmiş türlerin halen ortadan kaybolmamış olan cesetlerini sarsılmaz bir görev bilinciyle uzunca zamandır toplayıp bir araya getirmeleri sayesinde kendilerini görece kolaylıkla ve hiçbir engelle karşılaşmaksızın öz benliklerine geri döndürme şansı yakalamış olmalarına rağmen böyle yapmamayı seçmeleri, ya şu âna dek başlarına gelen facialar içinde en dokunaklısını ortaya koyuyor ya da galaksinin mevcut düzeni içinde kendileriyle diğer tüm şeylerden daha fazla uyum sağladığını düşündükleri yolu benimsediklerini gösteriyordu.</p>

  <p>— Biz de Chistimonouth sistemine doğru yol almaktaydık, dedi Görevli Resepsiyonist Ninth Lapidarian Ahali mensubu ile âdemoğluna, dev geminin derinliklerine doğru büyük ve kavisli bir koridor boyunca beraberce ilerledikleri sırada. Kuşu andıran uzun boylu yaratık birbirinden ince iki ön bacağının birini, onları geniş tünelin ortasında uzanmakta olan tek raylı hat üzerinde büyük bir sessizlik içinde taşıyan kafese benzer ufak aracı kontrol etmekte kullanıyordu. İçinde bulundukları mekânda zifiri karanlık kol geziyordu üstelik. Hiç bitmeyecekmiş gibi görünen koridoru aydınlatmak için tüm duyularını harekete geçirmek durumunda kalmışlardı. — Yeni temasa geçtiğimiz ve Desii-Chau’nun (ne üzücüdür ki, bu ırkın kendisine de artık rastlanmıyor; ya soyları tükendi, ya da, en iyi ihtimalle, tükenmişliğin beşinci alt kategorisine dek düşüp yok olmaya yüztuttular) yan kollarından biri olduğunu sandığımız, kimse tarafından sahiplenilmemiş ve bundan birkaç yüzyıl önce meydana gelen bazı güneş patlamalarının kurbanı olmuş bahtsız bir Yılansı uygarlığının fâni kalıntılarını arıyoruz şu sıralar. Onlar tarafından yerleşim yeri olarak kullanılan yegâne gezegen söz konusu patlamalardan fena halde etkilenmişti. Vaktiyle orayı mesken tutmuş ırklar arasında sezgi ve duygu sahibi olan tek türden geriye hiçbir canlı temsilci kalmadığına inanılıyor. Birkaç onyıla kadar oraya vardığımızda, bu gördüğünüz kutsal salonlara onların halen gömülmemiş olan cesetlerinden olabildiğince fazlasını defnetmek bizim için bir ayrıcalık ve de bir ülkü olacak.</p>

  <p>— Peki, gömülmüş olanları bulundukları yerlerden nasıl çıkaracaksınız? diye sordu Y’sul. — Havada başıboş süzülüyorlar mı? Şimdiye dek hepsinin kendi öldüğü yerdeki derinliklere gömülmüş olması gerekmez miydi? Demek istediğim... Suya veya çamura veya çözülmüş kaya kütlelerinin içine veya buna benzer diğer şeylere?</p>

  <p>İçinden geçmekte oldukları koridorlarda sıra sıra ölü göze çarpıyordu: Kimi tel ya da kanca benzeri nesnelere tutturularak, kimi iğneler yardımıyla veya dikiş yoluyla, kimiyse buz-kaynağı yöntemiyle boru biçimli yüzeye işlenmiş, onunla tekvücut hale getirilmişti. Gemi olağan gücünün altında seyrettiği zamanlar zeminin, duvarların ve tavanın taşıdığı bu kurgu belli bir anlam ifade ediyordu belki, ama geçici bir süreçti bu). Bazı cesetlerin beden yapısı ise en iyi üzeri karo biçimli yapraklarla örülecek şekilde yine duvardaki oyukların ve girintilerin içinde muhafaza edilir türdendi.</p>

  <p>— Huzur içinde gömülmüş olanlar yattıkları yerden, yani yeraltından kımıldatılmayacak, diye açıkladı onlara Görevli. — Bazı cenazelerin ise, aradan geçen bunca zamandan sonra bile, belli yapıların içinde kalmış olması bekleniyor. Konuyla ilgili keşiflerde bulunan izci türlerden aldığımız raporlar, kimse tarafından sahiplenilmemiş daha pek çok kadavranın halen uzayda, Lagrange noktalarında başıboş süzülüyor olabileceğine işaret eder nitelikte.</p>

  <p>— Ya bu esnada hepsi yok olup gitmişse? diye sordu Y’sul. — Ya birileri sizden önce davranmış ve... onları yemiş ya da yeniden kazanıma tabi tutmuş veya ona benzer başka bir halt karıştırmışsa?</p>

  <p>— O zaman biz de ölülere layık oldukları onuru teslim edebileceğimiz bir sonraki durağa doğru yolumuza devam ederiz, dedi onlara karanlık kuş, soğukkanlı bir tavırla.</p>

  <p>— Şöyle bir düşünecek olursak, dedi Y’sul, aniden beyninde bir fikir alevi tutuşmuşçasına, — pek yakında Ulubis denen bir yerde toplayacak birkaç ceset bulabileceksiniz gibime geliyor.</p>

  <p>Fassin Ahali mensubuna ters bir bakış attıysa da Y’sul onu fark etmemişe benziyordu.</p>

  <p>— Ulubis mi dediniz? dedi Görevli, ilgisi bariz şekilde uyanarak, — öyle bir yerden söz edildiğini daha önce hiç duymamıştım. Orası bir gezegen mi?</p>

  <p>— Bir sistem, dedi Y’sul. — Nasqueron adlı gezegenin bağlı bulunduğu sistem. Güney Asma Sığlıkları’ndan biri olan Dörtlü Akıntı’da yer alır.</p>

  <p>— Ah, şimdi anlaşıldı. Desenize buraya oldukça uzak bir yer.</p>

  <p>— Orada pek çok insan yaşar ve daha birçokları da şu an oraya doğru yol almakta, diye devam etti Y’sul. — Çok yakında orada büyük bir savaş kopacağa benzer. Öyle zannediyoruz ki ölüm oranı hayli kabarık olacak. Siz insan cesedi de topluyor musunuz?</p>

  <p>— Sadece belli bazı Cincturian türlerinin bedenlerini toplamakta zorluk çekiyoruz, dedi onlara kuş benzeri yaratık. — İnsan dediğiniz ırkın bahsini daha önce de duyduk ve bazı gemilerimizde onların ölülerine yer verdik, ama şu içinde bulunduğumuz gemide değil. Vermiş olduğunuz kıymetli bilgiyi sözünü ettiğiniz yere halihazırda en yakın seyretmekte olan Mezar Gemimize ilk fırsatta ileteceğim. Bunu çoktan haber almış olma ihtimalleri de var tabii; belki de biz şu konuşmayı yaptığımız sırada oraya doğru yola çıkmışlardır bile. Yine de, sergilemiş olduğunuz düşünceli yaklaşımdan ötürü size minnettarız.</p>

  <p>— Bizim için zevktir, dedi Y’sul, yaptığı işten hoşnut bir sesle. Sonra dönüp Fassin’e baktı. — Bir şey mi var?</p>

  <p>Ona cevap vermektense bakışlarını başka yöne çevirdi Fassin. Tünel zeminine katılaşmış küçük kaya patlamaları misali saçılı birtakım cesetlerin yanından geçiyorlardı. — Palonne, dedi rehberleri, akıllarında belirdiğini tahmin ettiği soru işaretini gidermek istercesine. — Daha doğrusu, bunlar Ossile. Savaş kurbanları. Taşların çürümesiyle oluşan asalak karakterli bir virüs çeşidine yakalanmışlar.</p>

  <p>— Hayranlık verici, diye belirtti Y’sul. — Leisicrofe denen şu arkadaşa yaklaştık mı bari?</p>

  <p>İçeri doğru bükülü duran kanatlarından birine tutturulmuş küçük ekrana göz gezdirdi Görevli. — Onun bulunduğu yere varmamıza birkaç yüz metre kaldı.</p>

  <p>— Hem söyler misiniz, onun burada ne işi var? diye sordu Y’sul.</p>

  <p>— Ne işi mi var? Ythyn’in sesinde belirsizlik okunuyordu.</p>

  <p>— O sadece... sizin yaptıklarınızı inceliyor, değil mi?</p>

  <p>— Aslına bakarsanız, pek öyle sayılmaz. Hem de hiç sayılmaz. Bunu izleyen birkaç saniye boyunca sessiz kalan Ythyn subayı — Ah, şu işe bak, dedi sonra, daha ziyade kendi kendine.</p>

  <p>Fassin ve Y’sul birbirlerine baktılar.</p>

  <p>— Onun <i>öldüğünü</i> ima etmiyorsunuz umarım? dedi Fassin bir an sonra.</p>

  <p>— Ne yalan söyleyeyim, tam üstüne bastınız. Bunun bir Mezar Gemisi olduğunu size hatırlatırım, beyler. Ben sizin yalnızca onun cesedine şöyle bir göz atmak istediğinizi sanmıştım.</p>

  <p class="orta1"><b>•</b></p>

  <p class="girintisiz">Beklenen haber nihayet geldiği vakit kız derin uykudaydı. Sefiller Tarikatı’na bağlı işgal filosu Ulubis sistemine giriş yapmak üzere hız keserken, maviye çalan donuk pırıltıların İT-5 Ayrışması’nın bulunduğu yönden kendilerine doğru yaklaşışını yanlamasına bir açıyla gösteren birkaç saatlik kaydı izledi Taince. lİtilacıların Ulubis’e ulaşması üç aya yakın bir zaman alacaktı. Birleşik Donanma ise, seksen günü biraz aşkın bir süre sonra başlaması beklenen ve işgalcilerinkine oranla daha etkileyici şekilde gerçekleşeceği tahmin edilen kendi hız kesme süreci de dahil olmak üzere, halen dört aylık uzaklıktaydı. Donanmanın taktisyenleri İT-5 Ayrışması donanmasının hız kesme yöntemlerinden kendileri yararına çok şey öğrenmişti.</p>

  <p>Söz konusu öğretilerden ilki, hız kesme manevrasının çok büyük çaplı oluşuydu: Havada sahte gemi izleri bırakmak yoluyla alışılmadık ölçüde zekice bir oyun ortaya konmayacağı varsayılırsa, bin gemi veya daha fazlası tarafından hayata geçirilecek bir süreçti bu. İkincisi, bu manevrayı gerçekleştirecek gemi kütlesi yüzde doksan beş oranında bitişik duruyordu ve ancak daha küçükçe gemilerden birkaç düzinesinin ana filonun biraz önüne dek ilerlemesine izin veriliyordu. Bu durum halen gizli tutulmakta olan bir güce dayanılarak dümdüz bir hat üzerinde gerçekleşecek belirgin bir yarma hareketini akla getiriyorsa da manevranın geri kalan ögeleri bu ihtimali zayıflatıyordu. Gemilerin boyutu, niteliği ve aynı şablonu sıkça tekrarlayabilme becerilerinin değişkenliği nispeten yavaş işleyen, eski tip teknolojiye dayalı genel bir manevra kabiliyeti ortaya koyuyordu. Temel olarak, bünyesindeki en hafif unsurlar dışında Birleşik Donanma’yı oluşturan güçlerin her birinin işgalcilerin elindeki gemilerin en büyükleri haricindeki her birini haklama şansı ortalamanın üstündeydi ve neresinden bakılsa, dövüşte alt edilemese bile düşmanın hız bakımından geride bırakılacağı (kaçacak bir yer olmayınca hız üstünlüğünün neye yarayacağı tartışılırdı ya, neyse) kesindi.</p>

  <p>Dahası, yaklaşmakta olan istila filosu içinde bir de canavar vardı; aynı zamanda çeşitli askeri tesisleri ve tamir-bakım ünitelerini de gövdesinde barındıran, birlik taşıma ve hava indirme özelliklerine sahip dev cüsseli bir kumanda ve kontrol gemisiydi bu. Uzunluğu kilometrelerle ölçülen, en az bir milyar ton ağırlığında, hiç şüphesiz kendisi çok ağır zırhlar ve silahlarla donanmış olmakla beraber son derece dişli bir refakat birliği de bitişiğinden hiç ayrılmayan ama bu özellikleri dolayısıyla önem bakımından klasik bir A sınıfı hedef de teşkil eden ve başarılı bir dizi saldırı sonucu bütünüyle yok edilmesi veya saf dışı bırakılması ve hatta tutsak edilmesi, kısaca, hakkından gelinmesi büyük emek isteyecek muhtemel bir kral gemisiydi de bu. Sırf onu olası ciddi bir saldırıya karşı koruma altına almak üzere etrafında muhafız gemilerden oluşan yeterince güçlü bir paravan kurmaya girişmek bile işgalci/istilacı kuvvetlerin savaşma yeteneğini belirgin ölçüde baltalayacak, konuşlanma seçeneklerini kısıtlayacak ve çevreye yayılıp sonra yeniden kümelenme kapasitelerini ciddi biçimde daraltacaktı.</p>

  <p>Donanma’nın taktisyenleri bu dinozor kılıklı gemiye kuşkuyla yaklaşıyordu. Onu bir gösteriş vasıtası olarak tanımlıyorlar, düşman gemisinin boynuna asılacak, üzerinde <i>Gemide Gerzek Var!</i> yazısı bulunan bir işaret panosuna benzetiyorlardı. Savaş gemisi inşa edebilme hünerine ve bilgisine sahip, uzayda seyahat edebilir düzeydeki her uygarlık büyük cüsseli gemilerin bazı bölgelerin saftirik sakinlerini kolaylıkla etki altında bırakmanın korkunç derecede pahalı bir yolu olmanın dışında hiçbir işlevi bulunmadığını öyle veya böyle —ama her defasında zorlu tarafından— çabucak kavrardı. Esneklik, manevra kabiliyeti, düşük birim riski-maliyeti, her bir birimin kendi tabiatına gereği gibi işlenmiş hasar direnci, tam olarak ayrıştırılmış savaş alanı vuruntu kontrol prensipleri... Bunların ve daha da anlaşılması güç nice başka kavramın uzay savaşımında gelinen son noktada asıl önem arz eden şeyler oluşu şüphe götürmüyordu ve ne kadar da çabalansa, Amma Da Büyük Gemiymiş denecek bir aracın bunların herhangi biriyle bağdaşmasına imkân yoktu.</p>

  <p>Gelgelelim taktiksel uzmanların ancak kendilerinin anlayacağı bir dil kullandığı, genelde aşırı derecede gergin bir ruh hali içinde gezdiği ve sinirden gözlerini fazlaca kırpıştırdığı da yadsınamazdı.</p>

  <p>“Buradan da anlaşılacağı üzere, karşı tarafın güçlü noktası gibi görünen şey gerçekte onun en zayıf noktası olabilir,” diye fikrini ortaya atmıştı Taince birlikte katıldıkları brifinglerden birinde.</p>

  <p>“Geçerliliği olan alternatif bir tanımda bulundunuz doğrusu,” diye onaylamıştı onu diğerlerinden biri, kızın tarifini bir iki dakikalığına zihninde tarttıktan sonra.</p>

  <p>Ne var ki, şunun şurasında bir hafta öncesinden bu yana, yeni bir hareketlenme içinde olunduğuna dair nispeten çok az kanıt geçmişti ele.</p>

  <p>Ne de olsa, Ayrışma işgalcileri hedefe beklenenden geç varmışken Birleşik Donanma umulandan da önce imdada yetişecek gibiydi. Böyle yapmaları geçerli bir sebebe dayanıyordu elbet. Ulubis’e Birleşik Donanma’nın beklenen geliş tarihi duyurulduğunda işgalciler de bunu kolaylıkla haber alacaktı ve düşmanın dengesini bozmak, onun varsayımlarını boşa çıkarmak her zaman için ihtiyatlı bir davranış kabul edilirdi. Bırak ellerinde halen bolca vakit olduğunu düşünsünler ve onlar henüz hazırlıklarını tamamlamamışken erkenden gelip tepelerine bin.</p>

  <p>Kuvvetli bir darbe indirmek. Evet, darbe indirmekti işin püf noktası. Amiral Kisipt’in en gözde deyişlerinden biriydi bu. Voehn ırkına mensup donanma kumandanı bunu Dünya’ya özgü Angl dili de dahil olmak üzere birkaç yüz farklı lisanda söylemeyi biliyordu. Düşmana bitirici darbeyi indirmek üzere her daim hazır ol. Hızla, kararlılıkla ve tüm ağırlığınla vur.</p>

  <p>Alt rütbeli erkek subaylardan biri tarafından hafiften darbe aldığı hissine kapılan Taince bunun karşılıklı olduğunu görmüş ve çok geçmeden kendisini vücuduna karşı girişilen istila ile cebelleşir bulmuştu.</p>

  <p>Saldırıyı başlatmak üzere onları ışık hızına yakın bir süratten alıp Ulubis sıfır seviyesi civarına indirecek olan hız kesme işlemi süresince içinden çıkmayacakları küçük kabinlerinin yapayalnız ortamına geri dönmek durumunda kalacakları aşamaya varana dek durağan bir hızla aşağı doğru tıklamaya devam etti zaman göstergeleri.</p>

  <p class="orta1"><b>•</b></p>

  <p class="girintisiz">Yeni hedefi olarak belirlediği o çok uzak sisteme ve onun çoktandır ölü olup da bir türlü defnedilme olanağı bulamamış yüküne doğru hızlanışını halen tamamlayamamış olan Sineropolin Mezar Gemisi <i>Rovruetz, Velpin</i>’in aşağısında son derece ağır bir hızla dönmeye devam ediyordu. Tüm duyularını en üst düzeye geçirmiş olan <i>Velpin</i> ise dev geminin dış kenarı boyunca ilerleyerek ona eşlik etmekteydi. Fassin ve Y’sul bir kez daha kendi gemilerindeydi şimdi. Leisicrofe’nin yarım düzine Ahali mensubununkiyle beraber büyük karanlık koridorun duvarlarından birine buz kaynağı yoluyla mıhlanmış olan cansız bedeni onlara gösterilmişti.</p>

  <p>— Gördüğünüz gibi onun naaşı son derece iyi muhafaza edilmiş, diyerek dikkatlerini çekmişti Görevli Resepsiyonist Ninth Lapidarian. — Onun için hazırlamış olduğumuz mekânı uygun bulduğunuzu umarım. Ythyn subayının az önceki yanlış anlaşılmadan dolayı kapıldığı huzursuzluğu üzerinden hâlâ atamadığı gözleniyordu.</p>

  <p>— Demek eceliyle öldü, öyle mi? diye sormuştu Y’sul.</p>

  <p>— Hem de aniden ve uluorta. Buraya gelişinin üzerinden henüz birkaç gün geçmişti ki, onu havada süzülürken —daha doğrusu, uzay giysisi içinde havada taklalar atarken— bulduk. Burada geçirmeye hazırlandığı süre zarfında farklı türe mensup ölülerin gemi içindeki dağılımının haritasını çıkarmak niyetinde olduğunu belirtmişti. Biz de onun böyle yapmasına izin vermekte herhangi bir sakınca görmemiştik.</p>

  <p>Mezar Gemisi sınırları içinde bulundukları sürece tepkime motorlarını devreye sokmalarına müsaade edilmiyordu. Y’sul uzay gemisine kenetli olan ön uzuvlarını kullanarak kendini tünelin bir kenarının üzerinden aşırıp öte yana itmeyi denemişti. Ne var ki, kalkıştığı bu hareket küçük bir kabuk örtüsü dışında çırılçıplak olan Ahali mensubunun cesedi üzerine sakarlığın daniskası denebilecek bir düşüş gerçekleştirmesi dışında bir sonuç doğurmamıştı.</p>

  <p>— Bu önümüzdekinin gerçekten de Leisicrofe olup olmadığı konusunda hiçbir fikrim yok, demişti Y’sul. — Ama bu cesedin muhtemelen Nasqueron’dan gelme bir Ahali mensubuna ait olduğu ve en ufak bir yaşam belirtisi içermediği tartışma götürmez.</p>

  <p>— Herhangi başka bir... belirti var mı peki? diye sormadan edememişti Fassin.</p>

  <p>Y’sul çeşitli ışıklar ve radar alıcıları kullanarak cesedi incelediyse de hiçbir ize rastlayamamıştı. Cesedin kabuk giysisini iliklendiği yerlerden çözmüş ve bir şey düşer mi umuduyla havada silkelemişti. O böyle yaptığı sırada Fassin konuk oldukları bu gemide kendilerine rehberlik etmekte olan Ythyn subayının tam bu davranışa itiraz etmeye hazırlandığını sezinlemişti ki Y’sul göz açıp kapayıncaya dek kabuk giysisini aldığı yere geri yerleştirip cansız bedeni şöyle bir kaldırmış ve buz kaynağı yöntemiyle arkadaki duvara kenetlendiği kısmı incelemeye koyulmuştu bile.</p>

  <p>— Hiçbir şey yok, olmuştu Ahali mensubunun sinyal yoluyla gönderdiği nihai açıklama.</p>

  <p class="girintisiz1">“Bakın, işte orada,” dedi Quercer &amp; Janath’ın bir yarısı.</p>

  <p><i>Velpin</i>’in ekranlarından birine, Mezar Gemisi’nin o düzensiz ve şişik gövdesinin etrafına yayılmış olan ıssız gemilerden birinin arkasında belirip yavaş yavaş açığa çıkan bir hava aracının titrek dış hatları yansımıştı.</p>

  <p>Bu yeni gemiye dikkatle baktı Fassin. Aşağı yukarı altmış metre uzunluğunda, siyah renkli, şekli basit bir elipsten ibaret bir gemiydi bu. Uzayın derinliklerinden geldiğini ele verir derecede soğuk ve cansız bir görünümü vardı.</p>

  <p>“Bu o mu?” diye sordu Y’sul. “Emin misiniz?”</p>

  <p>“Bu gördüğünüz, Ahali’nin kullandığı türden bir Çok Amaçlı Tek Kişilik Standart Kalıp TekilGemi,” diye açıkladı onlara gerçekikiz.</p>

  <p>“Üstelik az öncesine kadar vızıltılar yayıyordu.”</p>

  <p>“Onun sistemlerini harekete geçirebilir misiniz?” Bu defa Fassin’den gelmişti soru. “Bir önceki uğrak yerinin neresi olduğunu, buraya nereden geldiğini öğrenmek mümkün mü?”</p>

  <p>Seferkaptanı derin derin baktı ona. “Aslına bakarsanız, işler pek öyle yürümüyor.”</p>

  <p>“Söylediklerimize kulak vermeniz sizin yararınıza.”</p>

  <p>Ythyn’den TekilGemi’yi kaldırıp <i>Velpin</i>’in içine çekmek için izin aldılar. Ardından, onu ısıtıp yavaş yavaş alıştırma yoluyla standart bir gaz-devi atmosferinin koşullarına uyumlu hale getirdiler. Geminin içinde Y’sul ile Fassin’in beraberce sığmasına yetecek yer ancak vardı. Quercer &amp; Janath küçük geminin kapalı durumdaki bilgisayar matrisini lazer yoluyla <i>Velpin</i>’inkiyle uyumlu hale getirmişti bile. Bunun üzerine, ekranlar, tanklar, kumanda tabloları ve diğer göstergeler bir süre kamaştıktan sonra durağanlaştı ve nihayet sabit bir ışıkla yanmaya başladı. Aracın çeşitli yerlerinden yükselen sinyal sesleri ve tıkırtılar etraflarını bir anda sarmıştı. İçerisi ise halen çok soğuktu.</p>

  <p>Y’sul diğerlerine oranla daha hassas görünümlü makine parçalarının bazılarına kol işlevi gören uzuvları yardımıyla hafifçe vurmaya ve basmaya koyuldu.</p>

  <p>“Herhangi bir bilgiye ulaşabildin mi?” diye sordu bir yandan. Boyutça daha büyük olan gemide kalmış bulunan gerçekikizdi bu sorunun yöneltildiği kişi.</p>

  <p>“Geminin seyir defterinde bazı veriler göze çarpıyor,” dedi onun bir yarısı.</p>

  <p>“Günlüğe denizci dilinde verilen isimdir bu,” diye tamamladı diğeri.</p>

  <p>“Deme yahu!” dedi Y’sul alayla.</p>

  <p>“Gerçekten de. Ama ona buradan ulaşma olanağımız yok. Siz bulunduğunuz yerden verilere giriş yapmayı deneyin.”</p>

  <p>“Peki bunu tam olarak nasıl yapacağız?” diye sordu Fassin.</p>

  <p>“Biz nereden bilelim?”</p>

  <p>“Bizim gemimiz değil ki.”</p>

  <p>“Ancak deneme yanılma yoluyla bulmayı deneyebiliriz.”</p>

  <p>Aynen öyle yaptılar. Doğru yöntem Y’sul’un Ahali’ye has usulle şekillendirilmiş çifte girintili bir duyu kenarını içeri doğru bastırması ve dört ayrı kabartma paneli üzerindeki dört ayrı kabartma paneli imgesine aynı anda basmasıyla tatbik edilmişti. Onun böyle yapmasıyla birlikte, Mezar Gemisi’nin yıldızlarla bezeli bir arka fon önünde gizemli bir parıltıyla ışıldayan gövdesinin o dakikaya dek ana ekranı kaplamış olan görüntüsü birden gözden kayboldu ve onun yerini küçük bir kütüphanenin içerisini andıran bir sahne aldı. Bu görüntünün içindeki sanal mekâna doğru bir uzvunu uzatan Y’sul sırtında Seyir Defteri yazan bir cildi rafların birinden çekip aldı. Sonrasında, vakit kaybetmeksizin defterin kapağını açtı.</p>

  <p>Hiç hareket etmeden duran bir Ahali mensubunun kabuğuyla burun buruna geldiler.</p>

  <p>“Eh,” diye yorumda bulundu Y’sul, “hiç şüphesiz bu, uzayda dolaşan şu cenaze arabasında karşılaştığımız kaskatı kesilmiş beden.”</p>

  <p>“Orasını biz de görebiliyoruz. Bir yerlerde bir <i>Başlat</i> düğmesi olmalı, onu bulmaya bakın.”</p>

  <p>“Bence ona basmayı deneyin.”</p>

  <p>“Vay canına,” demekten kendini alamadı Y’sul. “Siz ikiniz iyi ki varsınız.” Sonra hiç beklemeden <i>Başlat</i> düğmesine bastı.</p>

  <p class="orta1"><b>•</b></p>

  <p class="girintisiz">Kendisine kabinin bu sessiz sakin ortamı içinde ilelebet kalmanın hayalini bile kurmaması gerektiğini hatırlatan düşük seviyeli bir alarm sesi üzerine hafif bir uykudan uyandı Taince Yarabokin. Bir silkinişte dönerek dış cepheyi gösteren ekranın başına geçip dışarı baktı. Onu çıkmaza almış gibi etrafından sıyrılıp geçen yıldızların ortasında küçücük bir yıldız misali mavi renkli keskin pırıltılar saçan Ulubis nihayet karşılarındaydı işte. Söz konusu mavi ışıma gerçekte ışık dalgalarına tokmak gibi vurarak ve dalga boylarını bastırarak ilerleyen geminin ve de tüm donanmanın o muazzam hızından kaynaklanan bir göz yanılsamasından ibaretti. Bağlı olduğu düşük oranlı alıcılardan<a id="k19" href="../Text/dipnotlar.xhtml#a19"><sup>[19]</sup></a> kopan Taince böylelikle kendini geminin o an içinde bulunduğu koşullara maruz bırakmış oldu. Şiddetli ve dehşetengiz bir kuvvet her şeyi içine doğru çekiyordu sanki. Hız kesme süreçlerinin sonuncusuna girdiklerinin göstergesiydi bu. Filoyu oluşturan unsurların büyük çoğunluğu sertçe hız kesiyor, gerçekleşmesine halen bir aydan fazla zaman olan giriş için Ulubis sistemine giderek yaklaşırken yaptıkları frenin yarattığı basıncın etkisiyle yüz veya daha fazla yerçekimi oranı istifliyordu.</p>

  <p>Bir diğer gemi kümesi —altmış araçtan oluşan tam bir zırhlı tabur— ise diğerleri kadar süratle hız kesmiyordu. Mürettebatları ve donanımları yüzlerce canlandırma egzersizi sayesinde Ulubis gezegen sisteminin bir baştan bir başa dört saatten az bir sürede katedilmesini sağlayacak ultra-yüksek bir hız tutturmak üzere eğitilmiş ve hazırlanmış olan ve o âna dek en ufak yavaşlama emaresi göstermeyen bir düzine gemiden kurulu bir başka grup ise yolculuğun Ulubis sistemine varıncaya kadarki kısmının bütününde, vardıktan bu yanaki etabının ise büyük çoğunluğunda tam sürat ilerlemeyi sürdürmüştü. Bu süre zarfında, yani şu andan itibaren yirmi günden az bir zaman içinde sistemde o dönem geçerli olan koşullar elverdiğince veri toplayıp yorumlamaları ve sonrasında, tespit edebildikleri her tür düşman üzerine elleri altındaki bütün mühimmatı kusup tüketmeden önce hem edindikleri bilgileri onları geriden takip etmekte olan gemilere sinyal yoluyla iletmeleri hem de veri bankaları içinde taşıdıkları çok geniş bir olasılık kümesi içinden en uygun saldırı kombinasyonlarını seçmeleri gerekecekti. Bunca zahmete karşılık yüklü miktarda ganimet toplamayı umuyorlardı. Sefiller donanmasının darbesini indirmesinin üzerinden şunun şurasında bir ay geçmişken olay yerine hiç habersiz varmış olacaklardı. Şansları yaver giderse süreç akıcı bir şekilde işleyecek ve İT-5 Ayrışması’na bağlı güçler savunmalarını gereğince hazırlayıp örgütleyecek zaman bulamayacaktı.</p>

  <p>Ardından, filonun öncü gemileri dahi sistemin sınırları içine henüz tam olarak girmemişken kendileri için önceden tasarlanmış olan ve şiddet bakımından diğerlerininkini gölgede bırakan hız kesme sürecini başlatarak hedefin bir ışık ayı ötesine dek gelip duracaklar ve ana donanmanın oraya ulaşmasına halen haftalar varken Ulubis’e döneceklerdi: O dakikadan sonra yapabileceklerinin en iyisi, silip süpürme hareketine iştirak etmek, en kötüsü ise misilleme niteliğinde bir çekiç darbesi indirmekti.</p>

  <p>Öncü Saldırı Kıtası’nın geri kalan kısmı, çevreye gereği gibi yayılmış bir düzen içinde aşamalı olarak ve önceden kestirilemez şekilde çıkagelecek ve vaktiyle şu ya da bu türe ait yüksek hızlı araçlarca keşfedilip esasları belirlenmiş olan taktikleri uygulamaya koyarak çeşitli gemilerden oluşan küçük gruplar halinde sistemi kat edecekti. Şanslarının da yardımıyla, etkinliğine güvendikleri ve tüm umutlarını bağladıkları savaş planı uyarınca, her biri bu sistem içinde kendisinden bir öncekine oranla daha uzun süre çarpışacak kapasitedeki savaş gemilerini hasımlarının üzerine dalga dalga salarak düşmana onu hırpalayıp direncini kıracak nitelikte bir dizi darbe indireceklerdi: Düşmanı sarsacak, onun dengesini bozacak, kafasını karıştıracak ve burnunu adamakıllı sürçtürecek darbeler. Donanmanın ana kütlesine ise, sıkılmış bir yumruk gibi tam vaktinde olay yerinde bitip rakibi yere serecek son ve muazzam darbeyi indirmek düşüyordu.</p>

  <p>Motorlarının yaydığı ışık onların gelişini çok önceden haber verecekti hiç kuşkusuz. Bu da, yaratmak istedikleri sürpriz etkisinin pek öyle arzuladıkları ölçüde gerçekleşmeyeceğine işaret ediyordu.</p>

  <p>Sefiller istilasının nihayet kapılarını çalması, sanki onu önleme konusunda ellerinden bir şey gelebilirmiş gibi, Ulubis sakinleri açısından daha da uyarıcı bir etki doğurmuş, onları galeyana sevk etmişti. İT-5 Ayrışması’na bağlı donanma iyiden iyiye yavaşlamış ve Oort kabuğunun oldukça içlerine ulaştığında, hedefiyle arasında halen birkaç günlük mesafe varken, tekvücut olmuşçasına hep birden motorlarını kapayarak öncü gemileri bir yandan gezegen sisteminin sınırını teşkil eden hattı aşıp içeri daladursun, daha da ağır bir tempo yakalamıştı.</p>

  <p>Motor kalıplarının Ulubis sistemiyle bağdaşıp kapanmasını izleyen birkaç hafta boyunca gökyüzü patlayan silahların meydana getirdiği sayısız ışımayla kamaşırken işgalin şiddeti ve yarattığı dehşet de zirve noktasına ulaşmış oluyordu. Söz konusu ışımaların büyük çoğunluğu ise Sepekte ve Nasqueron gezegenleri çevresinde meydana gelmişti.</p>

  <p class="orta1"><b>•</b></p>

  <p class="girintisiz">“Benim adım Hepieulu Leisicrofe, Nasqueron’un ekvator hattı üzerindeki aynı adlı bölgesinden geliyorum. Bu dinlediğiniz, benim vasiyetimdir. Her kim olursanız olun, beni Ahali mensubu dostum Schenehenli âlim Valseir adına taşıdığım şey için takip ettiğinizi varsayıyorum. Eğer bu varsayımımla yanılgıya düşmüş oluyorsam ve bu kayıt tesadüfi denebilecek bir yolla elinize geçtiyse, söyleyeceklerim sizin için pek bir anlam ifade etmeyebilir. Ama eğer, gerçekten de farz ettiğim gibi elimdeki bilgilerin peşindeyseniz, hayal kırıklığına uğrayacağınızı şimdiden belirtmek isterim.”</p>

  <p>Bu sözler üzerine, benliğinin derinliklerinde bir şeylerin kırılıp düştüğünü hissetti Fassin.</p>

  <p>“Eyvah,” dedi Y’sul.</p>

  <p>“Bu durum size biraz talihsiz gelebilir ve öfkelenmenize yol açabilir. Ne var ki, benden taşımam ricasında bulunulan şeyin aslında yanına bile yaklaşılmayacak bir şey olduğu ve dahası, bu sorumluluğun hiç kimseden hiçbir koşul altında talep edilmemesi gerektiği yönünde samimi ve ciddi bir inanç beslediğimden, böyle yapmakla size hatırı sayılır bir iyilikte bulunmuş olmam kuvvetle muhtemel. Hakkında herhangi bir şey bilmemin uygun olacağı bir şey asla değildi o pek tabii, hem onun neyi temsil ettiği bilgisine erişmiş olmam da Valseir’in kabahati sayılmazdı.”</p>

  <p>“Bizim Leisicrofe bayağı gevezeymiş, size de öyle gelmedi mi?” diye sordu Y’sul yol arkadaşlarına.</p>

  <p>“Utanarak itiraf etmeliyim ki, dostum Valseir’in sandığından çok daha yüzeysel bir bakış açısına sahipmişim. Verileri bana ağzı mühürlenmiş bir saklama kutusu içinde vermiş ve onu hiçbir surette açmamamı tembihlemişti. Ben de açmayacağımı söyledim. Eminim ki bir dosta ve de meslektaşa böyle bir ricada bulunmanın ve karşılığında böylesi bir teminat almanın gönlünü ferah tutmasına yeteceği fikrinden hareketle benden söz almaya bile kalkışmamıştı. Gelgelelim ben Valseir gibi değildim. Merak belli bir konunun büyüsüne kapılmaktan kaynaklanan fikri bir düşkünlük değil, tabiatımın bana dayattığı bir içgüdüydü. İçinde ne olduğunu görmek üzere saklama kutusunu açmaya yönelik o dayanılmaz dürtüyü seyahatlerim sırasında yıllar yılı dizginlemeye çalıştımsa da, en sonunda onun cazibesine boyun eğdim. Mühürlü kutuyu açıp içindekini okumaya başlamamla beraber onun ne denli büyük önem taşıdığını idrak ettim. O aşamada bile okumaya bir son verip kutuyu gerisingeri kapama ve onu el altında olmayacağı bir yere saklama şansım vardı ve eğer öyle yapmayı seçmiş olsaydım şu an halen hayatta olurdum. Fakat onun yerine, okumaya devam ettim... ve bu benim ölümüme sebep oldu. Öne sürebileceğim tek mazeret, belki de o sıralar beni bir çeşit hipnoz haline sokmuş olan bir inanmazlığın tesiri altında kalışımdır.”</p>

  <p>“Bana sorarsanız kafa yapıcı bazı maddeler almış olması daha kuvvetli ihtimal,” dedi Y’sul somurtkan bir suratla.</p>

  <p>“Böylelikle, onu taşıyan mahfazayı saklamakla kalmayıp, içeriğindeki, herkesten ve her şeyden gözüm gibi sakınmam tembih edilen şeyin taşıdığı anlamı ve de bu yolla ulaşmış olduğum bilgileri zihnimde kilitli tutar hale geldim. Öğrenmiş olduğum şeyin bilincine vardıkça ve ne denli paha biçilmez olduğunu daha iyi idrak ettikçe onu üzerimde tutmanın hiç de güvenilir bir çare olmadığı sonucuna vardım. Okuduğum şeyin ne anlam ifade ettiğini tam olarak kavrayamamakla birlikte, onun tek bir kelimesini bile unutamıyordum. Onu başkalarıyla paylaşma riskim her daim vardı ve uyuşturucu ilaçlar veya daha doğrudan yöntemler kullanılarak beynime ve zihnime hükmedilmesi sonucu bildiklerimin bana itiraf ettirilebileceği olasılığı da göz ardı edilemezdi.”</p>

  <p>“Tam bir kaçık,” dedi Y’sul.</p>

  <p>“O da ne demek?” diye sorduğu duyuldu Quercer &amp; Janath’tan birinin, <i>Velpin</i> ile kurulmuş olan açık haberleşme kanalının uzak ucundan.</p>

  <p>“Hmm. Bilmiyorum.” Leisicrofe’nin bıraktığı kayıtta anlatılanlara pek de aldırış ediyora benzemiyorlardı.</p>

  <p>“Bir süredir kendi ölümümle ilgili derin düşünceler içinde olduğumu inkâra kalkışmayacağım. Şu da var ki, bu yaklaşım, biraz da Cincturia’nın kendi arasında farklılık gösteren pek çok türü üzerine çalışmalarımı tamamlamış ve kendi seçmiş olduğum bu en gözde çalışma alanımda oldukça kapsamlı —öyle ki, onun alanında kendi döneminin başucu kitabı olarak gösterileceğini bile ummuştum— bir eser yayınlamış olmamdan kaynaklanan bir çeşit alışkanlığın doğal sonucu olarak yorumlanabilir. Öğrenmiş olduğum şeyler yüzünden, biraz gönülsüzce olsa da, çalışmalarımın çapını derhal daraltmamın ve bunu gereği gibi yapma olanağı bulur bulmaz kendi canıma kıymamın izlenecek en doğru yol olduğu kanısına vardım. Sanırım bu fikri burada, ölümümün başka bir yerdekine oranla bir gıdım da olsa daha çok anlam ifade edeceği Ythyn Sineropolin Mezar Gemisi <i>Rovruetz</i>’de uygulamaya koymak en iyisi.”</p>

  <p>“— Bana öyle geliyor ki, acaba...” dendiğini duydu Fassin, halen açık olan sinyal iletim kanalından.</p>

  <p>“Vurup işini bitireyim mi?”</p>

  <p>“Hayır! Aklını mı kaçırdın sen...? Kapat şunu...”</p>

  <p>Haberleşme kanalı aniden kapandı. Başını çevirip giriş kapağına ve kendilerini Velpin’e bağlayan o kısacık gemiden gemiye geçiş koridoruna göz attı Fassin.</p>

  <p>Leisicrofe ise konuşmasına ara vermeksizin devam ediyordu. “...Affedin beni. Buna mecbursunuz. izini sürdüğünüz şeyin neye benzediği konusunda ufak da olsa bir fikriniz var mı bilmem ama, tek söyleyebileceğim, pek çoklarının aklında canlandırdığının aksine onun bir çeşit şifreyi ya da sık tekrarlanan bir frekans zincirini andırdığı. Ama çoktan yok olup gitmiş bulunuyor. içine kapatıldığı mahfazayla beraber o da Direaliete adlı güneşe doğru savrularak sonsuza dek ortadan kaldırıldı. Başka bir kopyası olup olmadığını da bilmiyorum. Anlattıklarımın hiçbiri sizin için bir şey ifade etmiyorsa, lütfen yaşlı ve —anlaşılan o ki— ahmak bir Ahali mensubunun son arzusuna saygı gösterip onu burada, huzur içinde bırakın.” Kayıttaki görüntü ansızın dondu ve mesajın sonuna gelindiğini duyuran sinyal ekranda parladı.</p>

  <p>Ölü Ahali mensubunun donmuş görüntüsünden bir süre gözlerini alamadı Fassin. Her şey bitmişti işte. Görevini yerine getirememiş, başarısızlığa uğramıştı. Belki de artık Ahali Listesi’nin herhangi bir şey ifade edip etmediğini ve hatta geçmişte herhangi bir anlam ifade etmiş olup olmadığını anlamanın yolu kalmamıştı.</p>

  <p>“Tastamam çıldırmış,” dedi Y’sul, iç geçirmeyi andıran bir hareket eşliğinde. Kabartma biçimli kontrol mekanizmasını bir müddet aylakça kurcaladı. “Görünüşe göre bunlar bizimkiler.” Fassin’e dönerek devam etti sonra. “Durumumuz pek ümit vaat etmiyor, değil mi, genç âdemoğlu dostum?”</p>

  <p><i>Velpin</i> ile aralarındaki, az önce kapatılmış olan haberleşme kanalında bir kez daha sinyaller çınlıyordu şimdi. “Hemen çıkın oradan!” diye çığlık çığlığa bağırdığı duyuldu Quercer &amp; Janath’ın. “O gemiyi terk edip Velpin’e dönmek için on saniyeniz var!”</p>

  <p>“Saldırıya uğradık! Kaçmalıyız!”</p>

  <p>İçine sürüklenmiş olduğu şok vaziyetinden bir silkinişte kurtulan Fassin onları Velpin’e ulaştıracak olan geçide bir an önce ulaşmak üzere açık duran kapağa doğru gerilemeye başladı.</p>

  <p>Kendisini zorlukla yukarı doğru çekip alıcılarla donatılmış o kuytu köşeden çıkmayı başaran Y’sul ise uzuvlarından biri kabuğuna sürtünerek Fassin’in peşi sıra çıkışa doğru davranmıştı. “Buradaki delilik apaçık bulaşı—”</p>

  <p>“Lanet olası bir <i>Voehn</i> gemisi bu! Haydi, hemen dışarı çıkın!”</p>

  <p>“Motorların ateşlenmesi için geri sayım başladı... Beş saniye... Dört... Üç...”</p>
</body>
</html>