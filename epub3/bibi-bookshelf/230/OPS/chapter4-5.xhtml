<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page1248" title="1248"/>
      <header>
        <h1 class="bolum">Beşinci Bölüm</h1>
        <h2>Victoria Çağı’nın İkinci Sınıf Romancıları</h2>
      </header>
      <p>Bu bölümde, önemlerine göre değil de, doğdukları tarihe göre bir sıralama yaparak, XIX. yüzyılın ikinci sınıf romancılarını ele alacağız.</p>
      <p>Bulwer-Lytton konusunda söyleyeceğimiz pek fazla bir şey yok. Bir tek romanı, yani <em>The Last Days of Pompei </em>(Pompei’nin Son Günleri) dışında, pek okunmaz bugün. Ne var ki, yaşadığı sırada son derece ünlü olduğundan, kısaca da olsa ona değinmek zorundayız. Kraliçe Victoria, 1803 ile 1873 yılları arasında yaşayan Edward George Lytton’a bir soyluluk unvanı bağışlayıp, onu Baron Bulwer yaptığından, Disraeli gibi hem roman yazarı hem de Parlamento üyesi olarak ömrünün sonunda değin siyasetle uğraşan bu adam, Bulwer-Lytton diye anılır. Çoğu romancı, bir tek türde uzmanlaşıp, ya duygusal, ya gerçekçi, ya tarihsel romanlar yazarken, Bulwer-Lytton her tür roman yazmayı denedi. Bunları genellikle sıradan bir anlatımla kaleme aldı. İddialı olmaya kalkınca da, Thackeray’nin bir hayli güldürücü bir parodisini yaptığı tantanalı ve yapay bir dil kullandı. Bir sanatçıdan çok bir esnaf sayılması gereken Bulwer-Lytton, kısa öyküler, tiyatro oyunları, şiirler dışında, yirmiden fazla roman yazdı. Bu romanların hepsinde de tek amacı, Victoria Çağı okuyucularının beğenilerine tıpatıp uymak, onların ilgisini çekmek, kitaplarının çok satılmalarını sağlamaktı. </p>
      <p>Bulwer-Lytton, romanlarının bir kısmında kendi çağını ele aldı. Örneğin, 1828’de yayımlanın <em>Pelham, or the Adventures of a Gentleman</em>’de (Pelham ya da Bir Centilmenin Serüvenleri) Victo<span epub:type="pagebreak" id="page1249" title="1249"/>ria Çağı’nın siyasal yaşamının ve toplumun yüksek katlarının bir tablosunu çizerek, kendini beğenmiş, ama tuttuğunu koparan cinsten bir delikanlı olan Pelham’ın çeşitli eylemlerini ve bu arada, gerçek katili bularak, bir yanılgı sonucu cinayetle suçlanan bir adamı nasıl temize çıkardığını anlattı. Aynı yıl çıkan <em>The Disowned</em>’da (Sahipsiz), babasının, oğlu olduğunu bilmediği bir genci nasıl reddettiğinin, bir süre sonra yanıldığını anlayıp onu nasıl bağrına bastığının öyküsünü anlattı. 1853’te yayımladığı <em>My Novel, or Varieties of English Life</em>’da (Benim Romanım, ya da İngiliz Yaşamından Çeşitlemeler), romanın adından sanılacağı gibi kendi öyküsünü değil, başkalarının öykülerini aktardı: Yoksulluk çekerek kendini yetiştiren ve sonunda ünlü bir politikacının oğlu olduğu anlaşılan genç bir şair; İngiltere’ye sığınan ve sonunda varlıklı bir dük olduğunu meydana çıkan bir İtalyan hekimi vb...</p>
      <p>Romantik ve duygusal romanlar Victoria Çağı’nda her zaman hoşa gittiğinden, Bulwer-Lytton, 1832’de yayımlanan <em>Eugene Aram</em>’da bir cinayetin tasarlanmasında suç ortağı olduğu için, tam evleneceği sırada yakalanıp ölüm cezasına çarptırılan bir öğretmenin ve üzüntüden ölen nişanlısının öyküsünü anlattı. Gerçekten yaşayan ve 1759’da idam edilen bu öğretmen üzerine, Thomas Hood da “Eugene Aram” adlı bir şiir yazmıştı. Bulwer-Lytton, 1837’de yayımlanan <em>Ernest Maltravers</em>’de ve bir yıl sonra çıkan ve onun devamı olan <em>Alice or the Mysteries</em>’de (Alice ya da Gizemler) başka kadınlara kapıldıktan sonra, vefalı sevgilisine geri dönüp onunla evlenen Ernest’in aşk öyküsünü işledi.</p>
      <p>Ne var ki, Victoria Çağı okuyucuları, romantik ve duygusal romanlardan hoşlandıkları kadar gerçekçi romanlardan da hoşlanırlardı. Bunu göz önünde tutan Bulwer-Lytton, gerçekçi romanlar da yazmakta kusur etmedi. 1849’da yayımlanan <em>The Caxtons, a Family Picture</em>’da (Caxton’lar, Bir Aile Resmi) işin içine gülmece öğeleri de katarak, orta sınıftan bir İngiliz ailesinin tablosunu çizdi: Ağırbaşlı kitaplar yazan, bilgili ve iyi yürekli babayı; ticaret alanında çılgın girişimler yaparak aileyi para sıkıntısına sokan amcayı; eski bir asker olan öteki amcayı; biri serüvenci olup zengin kızlara göz koyan, biri de babası gibi ağırbaşlı olup sonunda Avustralya’ya yerleşen oğulları anlattı.</p>
      <p><span epub:type="pagebreak" id="page1250" title="1250"/>Dickens, Mrs. Gaskell ve Disraeli’nin toplumsal sorunları irdeleyen romanlar yazdıklarını ve bunların iyi satıldığını dikkate alan Bulwer-Lytton, bu türü de denedi. 1873’de çıkan <em>Kenelm Chillingly</em>’de, çevresindeki ikiyüzlülüklerden ve yapmacık davranışlardan tiksinen, hali vakti yerinde bir delikanlının, gerçek kişiliğini gizleyerek yoksul bir kılığa girip, insanlara iyilik etmek, haksızlıkları önlemek amacıyla nasıl yollara düştüğünü; sonunda da kendini büyük bir toplumsal davaya adamaya nasıl karar verdiğini anlattı. <em>Paul Clifford</em>’da (1830) çocukluğundan beri haksız yere hapislere düşen kimsesiz bir genci ele alarak, yasaların kötüye kullanılmalarına ve hapishanelerdeki kötü yaşam koşullarına karşı çıktı; bu alanda toplumsal reform istedi. Sadece İngilizleri değil, yabancıları da toplumsal açıdan eleştirerek, 1873’te çıkan <em>The Parisians</em>’da (Parisliler), ahlâk açısından yozlaşmış, paraya düşkün Fransız burjuvazisinden ve bu burjuvaziyi yıkmak isteyen devrimci güçlerden söz etti. </p>
      <p>Bulwer-Lytton’da, çağının her çeşit okuyucusunun hoşuna gitme gereksinimi öyle karşı konulmaz bir hırstı ki, gizemli ve doğaüstü konuları işleyen romanlar kimilerine her zaman ilginç geldiğinden, bu türü bile denemekten kendini alamadı. 1842’de yayımladığı <em>Zanoni</em>’de, kitaba adını veren kişi, sıradan insanların duygularından ve içgüdülerinden arınabildiği için beş bin yıl yaşar. Ama güzel bir opera şarkıcısına tutulup onunla evlenir evlenmez, aşk duyduğu için, ölümsüzlüğünü dakikasında yitiriverir.</p>
      <p>Artık bilim kurgu denilen roman türünün modası başladığından, Bulwer-Lytton bu türde romanlar da yazdı: 1871’de yayımlanan <em>The Coming Race </em>(Geleceğin Soyu), büyük bir tufandan sonra yeraltında yaşayan yeni bir insan soyu, “Vril” adı verilen özel bir enerji kaynağı sayesinde çok yüksek bir uygarlık düzeyine varır, büyük bilimsel icatlar yapar. Böylece kurulan bir ütopyada, ne savaş vardır, ne yoksullar, ne eşitsizlik, ne de suç işleyenler. Feminizmin zaferini de görürüz <em>The Coming Race</em>’de; çünkü erkeklerden her açıdan üstün olan, hatta bedenen bile onlardan daha güçlü olan kadınlar, canlarının istediği erkeği eş olarak seçerler. Zaten anlatıcının başı da kadınlar yüzünden belaya girer. Bu yer altı cennetinden kaçıp, yeryüzüne dönmek zorunda kalır sonunda. </p>
      <p><span epub:type="pagebreak" id="page1251" title="1251"/>Bulwer-Lytton’un en başarılı sayılabileceği roman türü tarihsel romandır bize kalırsa. 1829’da yayımlanan <em>Devereux,</em> ilgilimize ayrıca çekmez. Ama 1835’te yazdığı <em>Rienzi, or The Last of the Tribunes </em>(Rienzi ya da Halk Savunucularının Sonuncusu), Roma İmparatorluğu’nun son günlerinin siyasal ve toplumsal yaşamını gerçekten canlı bir biçimde çizen bir hayli ilginç bir romandır. Roma’nın çöküş döneminde, 1313 ile 1354 yılları arasında gerçekten yaşamış olan Cola di Rienzi (kimi tarihçiler Rienzi değil, Rienzo adını verirler ona) 1347’de bir cumhuriyet kurar. Yedi ay sonra, Papa, yetenekli ama kendini beğenmiş ve gösteriş meraklısı Rienzi’yi aforoz edip sürgüne yollar. Rienzi, yedi yıl süren bu sürgünden sonra, geri dönüp senatör olur. Ama çok geçmeden, bir ayaklanma sırasında bıçaklanıp öldürülür. </p>
      <p>1843’te yayımlanan <em>The Last of the Barons’</em>un adını “Derebeylerin Sonuncusu” diye çevirmemiz gerekir. Çünkü bilindiği gibi, “baron” sadece belirli bir soyluluk unvanı değil, İngiltere’de eskiden derebeylerine verilen genel bir addı aynı zamanda. Bulwer-Lytton burada, XV. Yüzyılın ikinci yarısında, yani Ortaçağ’ın son döneminde geçen olayları ele alarak, IV. Edward ile soylular arasındaki çatışmaları anlatır. Romanın tuzu biberi olarak da, acıklı bir aşk öyküsü ekler bu tarihsel tabloya. </p>
      <p>1848’de çıkan <em>Harold, the Last of the Saxon Kings’</em>de (Saxon Krallarının Sonuncusu Harold) daha eski zamanlara giderek, İngiltere’nin yerli halkının ülkelerini işgal eden Normanlara karşı koyuşunu; son Saxon Kralı Harold’ın kısa bir süre tahtta kaldıktan sonra, Fatih William’a karşı 1066’da verilen ünlü Hastings ya da Senlac meydan savaşında yenilgiye uğrayıp öldüğünü anlatır. Burada da acıklı bir aşk öyküsü vardır; çünkü Kral’la bir türlü birleşemeyen sevgilisi Edith, savaş alanına gelip Harold ile birlikte ölür sonunda.</p>
      <p>Bulwer-Lytton’un günümüzde hâlâ okunan, filmlere konu olan tek kitabı 1834’te yayımlanan <em>The Last Days of Pompei’</em>dir (Pompei’nin Son Günleri). Hiçbir tarihsel roman bunun kadar çok okunmamıştır belki. Gerçi Bulwer-Lytton, öteki tarihsel romanlarını yazmadan önce de gerekli araştırmaları yapardı her zaman. Ama <em>The Last Days of Pompei’</em>yi yazmaya hazırlanırken, <span epub:type="pagebreak" id="page1252" title="1252"/>araştırmalarını ayrıca özenle yürüttü. Kitaplar karıştırdı, Eski Yunan ve Latin yazarlarını okudu, milattan sonraki ilk yüzyılda İtalya’da yaşamı ve töreleri dikkatle inceledi, Napoli’ye gidip Vezüv dağına tırmandı vb. Vezüv tam patlamadan önce, M.S. 79 yılında geçen romanda aşk öyküsü ön plandadır. Glaucus ile Ione birbirlerini severler. Ama kimsesiz Ione’nin vasisi Arbaces, genç kıza kendi göz koyduğu için âşıkların birleşmesini engeller. Nydia adlı kör bir kız, Glaucus’a öteden beri umutsuz bir sevda duymaktadır. Pompei, Vezüv’ün lavları altında kalınca, bu kör kız, genç çifti kurtarır, kentten çıkarıp deniz kıyısına ulaştırır.</p>
      <p class="margin-top">1814 ile 1884 yılları arasında yaşayan Charles Reade, o çağın tüm tiyatro oyunları gibi günümüzde unutulan birkaç oyunla, bazıları hâlâ ilgiyle okunan on beşe yakın roman yazdı. Bunların en önemlilerinden bir kısmı tarihsel romanlardır, bir kısmı da toplumsal sorunları irdeler.</p>
      <p>Charles Reade, tiyatro yazarı olarak işe başlamıştı. 1852’de <em>Masks and Faces </em>(Maskeler ve Yüzler) adıyla sahneye konan oyunu, bir yıl sonra <em>Peg Woffington </em>adlı bir romana dönüştürdü. Margaret Woffington (bu adı taşıyanlara çoğu zaman Peg ya da Peggy denilir) 1714 ile 1760 yıllara arasında gerçekten yaşamış olan İrlanda kökenli ünlü bir tiyatro sanatçısıydı. Belalı bir yanı olduğundan, bir öfke anında sahnede başka bir aktrisi bıçaklamış, bir yığın renkli aşk serüveni yaşamış, bir süre David Garrick ile birlikte oturmuştu. Charles Reade, <em>Peg Woffington</em>’da o çağın tiyatro yaşantısının ilginç bir tablosunu çizerken, bu aşk serüvenlerinden birinin öyküsünü anlatır: Peg Woffington, yeni evlendiğini bilmeyerek, bir delikanlıyı baştan çıkarır. Ama sonra durumu öğrenip, genç gelinin ne denli üzüldüğünü görünce, yeni evlenen çifti barıştırıp yaşamlarından çekilir. Bundan böyle daha erdemli davranmaya da karar verir.</p>
      <p>Charles Reade’in <em>Griffin Gaunt, or Jealousy </em>(Griffin Gaunt ya da Kıskançlık) adı romanı da XVIII. yüzyılda geçer. Bu roman, 1866’da ilk yayımlandığı sırada, ahlâka aykırı bulunmuş, yazarı da ağır eleştirilere uğramıştı. Griffin Gaunt, Kate adlı Katolik bir kızı sevip onunla evlenir. Aklına eseni yapan, aşırı gururlu Ka<span epub:type="pagebreak" id="page1253" title="1253"/>te’in dinsel konularda bir çeşit yöneticisi olan genç rahip Peder Leonard, Katolikliğin tüm kurallarını çiğneyerek, Kate’e âşık olur. <em>Griffin Gaunt, or Jealousy’</em>nin ahlâka aykırı bulunmasının bir nedeni buydu herhalde. Çünkü Katolik Kilisesi’ne rahip olarak giren kişi, ömrü boyunca kadınlara el sürmeyeceğine, cinsellikten tümüyle arınmış olarak yaşayacağına yemin ederdi. Bu yeminin bozulması ise, günahların en korkuncu sayılırdı. Karısıyla rahibin seviştiklerinden kuşkulanan Griffin kavga çıkarıp evini terkeder. Bir süre sonra da, kendisine tıpkı benzeyen nikâhdışı kardeşi Thomas’ın adını kullanarak, çok ağır hasta olduğu sırada ona bakan, onu ölümden kurtaran Mercy adında başka bir kızla evlenir. Hıristiyan ülkelerinde “bigamy” denilen çokeşlilik büyük bir suç olduğundan, romandaki ahlâka aykırı durumların ikincisi de gerçekleşmiş olur böylece. Ama Griffin’in eski karısına tutkusu her zaman sürmektedir ve bir rastlantı sonucu Kate ile yeniden karşılaşınca, Mercy’den vazgeçer, onunla barışır. Ne var ki, durumu çok geçmeden öğrenen Kate, büyük bir kavga çıkarır. Griffin kaçmak zorunda kalır. Derken, bir tabanca sesi duyulur ve ona tıpkı benzeyen bir erkeğin ölüsü bir bataklıkta bulunur. Bunun üzerine Kate, kocasını öldürmekle suçlanır. “Merhamet” anlamına gelen adına uygun bir kişiliği olan ikinci eş Mercy, bir kez daha Griffin’in imdadına yetişir. Bulunan cesedin, Griffin Gaunt’unki değil, kardeşi Thomas’ınki olduğunu kanıtlar. Sonunda her şey tatlıya bağlanır. Griffin ile Kate gene birlikte yaşarlar. Mercy de, daha önce sanki hiç nikâhlanmamış gibi, başka bir delikanlıyla evlenir. </p>
      <p>Charles Reade’e İngiliz edebiyatında hâlâ önemlice bir yer verilmesinin başlıca nedeni, <em>Peg Woffinton </em>ya da <em>Griffin Gaunt or Jealousy</em> değil, 1861’de yayımlanan ve İngiltere’nin en ünlü tarihsel romanlarından biri sayılan <em>The Cloister and the Hearth</em>’dır (Manastır ve Ocak). Ortaçağ bitmek üzereyken, Rönesans henüz başlamışken, XV. yüzyılda geçen bu romanda, “manastır” dinsel yaşamı, “ocak” da aile yaşamının simgeler. Bu iki kavramın çatışması ele alınırken, çok da güzel bir aşk öyküsü anlatılır.</p>
      <p>Romanın başkişisi Gerard, ailesince Kilise’ye adanır; onun rahip olması istenilir. Ama delikanlı, Margaret’e âşık olup, Kilise’den vazgeçer, sevdiği kızla nişanlanır. Ne var ki, Gerard’ın ai<span epub:type="pagebreak" id="page1254" title="1254"/>lesi, özellikle iki erkek kardeşi, bu evliliği engellerler. Margaret’in fazlasıyla bilgili sayıldığı için büyücülükle suçlanan babasının durumu ve kasaba halkının gericiliği de sevgililerin ayrılmalarına neden olur. Gerard ilkin hapishaneye düşer; sonra da doğduğu yerden kaçmak zorunda kalır. Romanının başkişisi, Avrupa’nın değişik ülkelerinde serüvenler yaşarken, yazar kiliseleriyle, manastırlarıyla, saraylarıyla, meyhaneleriyle, XV. yüzyılın çok renkli bir tablosunu çizer. Gerard, her sınıftan her çeşit insanla, halkla, soylularla, köylülerle, din adamlarıyla, bir üniversiteden ötekine göç eden “goliard” denilen serseri öğrencilerle karşılaşır. Sevgilisi Margaret’in öldüğü konusunda düşmanlarının uydurdukları haberi alınca, ilkin kendini içkiye verir, ahlâk dışı bir yaşantıya kapılır. Sonra da bir manastıra çekilip keşiş olur. Bu arada, Hollanda’da Margaret, Gerard’ın oğlunu doğurmuştur. Gerard, doğduğu kasabaya bir rahip olarak geri dönünce, ölü sandığı sevgilisini ve küçük oğlunu bulur. Yaptığı bekârlık yeminlerine karşın, “ocak” kavramı, “manastır” kavramından ağır bastığı için, onlarla mutlu bir yaşam sürer. Gerard’ın oğlu ise, Rönesans’ın da, Protestanlığın da öncüsü Rotterdam’lı ünlü Erasmus’dur.</p>
      <p>Gerçi Charles Reade, Erasmus’u romanın başkişisinin oğlu yaparken, düşgücünden fazlasıyla yararlanmıştır; ama <em>The Cloister and the Hearth’</em>ı yazmadan önce, Erasmus’un yapıtlarının tümünü, özellikle <em>Colloquia</em>’yı (Konuşmalar) ve mektuplarını özenle incelediği ve Erasmus’un babasının kimliği pek kesinlikle bilinmediği için, yazarın bu fantezisini hoş görürüz. Zaten Reade’in romanını yazmadan önce sağlam bilgi topladığı, kapsamlı araştırmalar yaptığı, <em>The Cloister and the Hearth</em>’ın her satırından anlaşılır.</p>
      <p>Bir konuyu ele almadan önce, o konu üzerine gerekli bilgiyi titizlikle araştırmak alışkanlığını, Charles Reade’in toplumsal romanlarında da görürüz. Bunların en önemlilerinden biri olan ve 1856’da yayımlanan <em>It’s Never too Late to Mend </em>(Düzeltmek için Hiçbir Zaman İş İşten Geçmez), kitap yazılmadan üç yıl önce, on beş yaşında bir tutuklunun kendini öldürmesi karşısında duyduğu öfkeyle karışık acıdan kaynaklanır. Reade burada, hapishanelerdeki berbat yaşam koşullarını, gardiyanların zulmünü ve <span epub:type="pagebreak" id="page1255" title="1255"/>bu zulmün mahpuslar üzerindeki korkunç etkisini ele alır. Yazarın üç dört hapishaneyi kendi gidip inceledikten sonra kaleme aldığı bu romanda, başka bir toplumsal yaraya da, tefecilerin kendilerinden borç alanları nasıl sömürdüklerine de değinilir. Sevdiği kızla evlenebilmek için, kızın babasına bin sterlin ödemek zorunda kalan genç bir çiftçinin borç aldığı parayı ödeyemeyince neler çektiği, sürüldüğü Avustralya’nın madenlerinde nasıl perişan olduğu, sonunda nasıl muradına erdiği anlatılır. </p>
			<figure class="right">
				<img src="image/p1255.jpg"/>
				<figcaption>Bayan Gaskell’ın 1864 yılında Samuel Laurence tarafından yapılan portresi.</figcaption>
			</figure>
      <p>Charles Reade’in gene gerçek bir olaydan, Fletcher ailesinin başına gelenlerden esinlenerek 1863’te yayımladığı <em>Hard Cash</em>’de (Gümüş ve Altın Para), Kaptan David Dodd, yolculukları sırasında biriktirdiği “hard cash”i, yani banknot değil de çeşitli gümüş ve altın paraları, Hardie adlı bir bankere teslim eder. Hem iflas halinde, hem de dolandırıcı olan bu banker, adamın parasına el koyar. Kaptanın kızına âşık olan bankerin oğlu, bu durumu öğrenip, kendi babasına karşı cephe alır. Bunun üzerine banker, suçu meydana çıkmaması için, kendi oğlunu da, dolandırdığı kaptanı da tımarhaneye kapattırmanın yolunu bulur. Böylece Charles Reade, bundan önce cezaevlerini eleştirdiği gibi, şimdi de bu sözümona sağlık evlerindeki korkunç koşullara ve servetlerinden yararlanmak amacıyla tımarhanelere kapatılan aklı başında insanların çektikleri acılara değinme fırsatını bulur. </p>
      <p>Dickens ve Mrs. Gaskell dahil, o çağın ilerici yazarlarının çoğu gibi sendikalara karşı cephe alan Reade, 1870’te yayımladığı <em>Put Yourself in his Place</em>’de (Kendinizi Onun Yerine Koyun) işçilerle işverenler arasındaki sınıf kavgasını ele alırken, sendika yö<span epub:type="pagebreak" id="page1256" title="1256"/>neticilerinin, işçileri aralarına katmak için kullandıkları zorbaca yöntemleri eleştirir. 1877’de çıkan <em>A Woman Hater</em>’da (Bir Kadın Düşmanı) köylerdeki sağlık teşkilatının yetersizliğine dikkati çeker. 1871’de yayımlanan <em>A Terrible Temptation</em>’da (Korkunç Bir Günaha Çağrı) gene bir haksızlık öyküsü anlatılır: Kardeş çocuğu Sir Charles Bassett’in kendi mirasına el koyduğunu sanan Richard Bassett, bu yakın akrabasına sürekli kötülük eder. Hatta <em>Hard Cash</em>’de olduğu gibi onu bir süre tımarhaneye kapattırır. Ama sonunda hak yerini bulur ve kardeş çocukları barışırlar. Bu romanda ilginç olan bu öykü değil, aslında Reade’in bir portresi olan, onun araştırma yöntemlerini uygulayarak durumu aydınlığa kavuşturan avukat Rolfe’un kişiliğidir.</p>
      <p>Charles Reade, Emile Zola’nın natüralizmini anımsatan bir gerçekçilikle, günümüzde belgesel roman dediğimiz türün ilk örneklerini verdi. Devlet daireleri raporlarını, eski gazete koleksiyonlarını, her bir yandan topladığı çeşitli belgeleri bir bilimadamı gibi inceleyerek, toplumsal sorunları irdeleyen romanlar yazdı. Gerekli reformların yapılabilmesi, haksızlıkların önlenebilmesi için canla başla uğraşan bir romancıydı. Chesterton’ın <em>The Victorian Age in Literature</em>’da “angry realists” (öfkeli gerçekçiler) diye tanımladığı romancıların ilkiydi. Ne var ki, birçok romanında kendisininkine benzer amaçlar güden Dickens gibi büyük bir yazar olmadığından fazlasıyla belgesel kaldı; Dickens’ın bizlerde uyandırdığı heyecanı uyandıramadı, onun başarısına ulaşamadı. Ve günümüzde Charles Reade’i anımsamamızın tek nedeni, bu propagandancı romanları değil, tarihsel romanı <em>The Cloister and the Hearth</em>’dır.</p>
      <p class="margin-top">1815 ile 1882 yılları arasında yaşayan Anthony Trollope, romanlarından belki daha ilginç olan <em>Autobiography</em>’sinde (Özyaşamöyküsü) çocukluğunda çektiği sıkıntıları anlatır. Gerçi Trollope, orta sınıftan bir ailedendi. Ama babası para durumlarını idare edemediği için annesi Frances Trollope, günümüzde artık hiç okunmayan bir yığın romanı peşpeşe yazarak, çocuklarının geçimini sağlamaya çalışıyordu. Trollope’a bakılacak olursa, annesi ellisinden sonra bu işe başlamış ve sabahtan akşama kadar uğraşarak, yirmi altı yılda 114 kitap yazmıştı. Babasının borçları <span epub:type="pagebreak" id="page1257" title="1257"/>ödenemediği için aile Belçika’ya sığınmak zorunda kalmıştı bir ara. Anthony Trollope, ancak otuzuna doğru Posta İdaresi’nde devlet memuru olarak, parasızlık durumuna bir çare buldu. Kırkından sonra da, yazarlığı sayesinde refaha ve üne kavuştu.</p>
      <p>Gerçi Trollope, annesinin rekorunu kıramadı ama elliye yakın roman yazdı. Pazarları dışında her gün devlet dairelerinde çalışmak zorunda kaldığı göz önünde tutulursa, bize hiç de olası görülmeyen bir durumdur bu. Ne var ki, Trollope, kendine özgü bir çalışma yöntemi uygulamaktaydı: Nerede bulunursa bulunsun, ister üyesi olduğu kulübün salonunda, ister bir tren kompartımanında, ister bir geminin kamarasında, kendi çalışma odasındaymış gibi bir masaya oturur, saatini önüne koyar, her çeyrek saatte mutlaka 250 sözcük yazarak, üç saat çalışırdı her gün. Japonların en son icatları arasında yer alan kusursuz bir elektronik yazı makinasıymış gibi, Tanrı’nın günü 3000 sözcük, vakti olunca daha fazlasını üretirdi böylece. Esnaf yanı sanatçı yanından çok daha ağı basan Trollope, her gün belirli miktarda mal üretmesi gereken bir fabrikatördü sanki. 1875’te Hery James, Amerika’ya giderken, bir rastlantı sonucu onunla aynı gemide yolculuk etmiş, Trollope’un bu günlük programını nasıl uyguladığını görünce, dehşete kapılmıştı.</p>
      <p>Trollope daha önce de birkaç roman yazmıştı, ama 1875’te yayımlanan ve “Chronicles Barsetshire” (Barsetshire Öyküleri) denilen dizinin ilk romanı olan <em>The Warden</em> (Vakıf Yöneticisi) ile ünlenmeye başladı. Bu roman, Trollope’un Barsetshire adını verdiği İngiltere’nin hayali bir bölgesinin gene hayali Barchester kentinde geçer. Büyük katedralli küçük bir taşra kentidir burası. İngiltere’nin güneyinde herhangi bir kent olabilir. Katedral, kentin tüm yaşamına egemen olduğu için, Anglikan Kilisesi’ne, yani Resmi Kilise’ye bağlı din adamları ön plandadır <em>The Warden</em>’de. Bunlardan biri, Kilise’de önemli bir konumu olan bir dinadamıyla evlidir. Ötekisi Eleanor da, John Bold adlı bir hekimle sevişmektedir. Septimus Harding, sadece on iki yaşlı adama bakan, hayırsever bir vakfa bağlı bir hastanenin yöneticisidir. Ama kızına talip olan hekime göre, bu iş bir “sinecure”dan başka bir şey değildir; yani hiç çalışmadan maaş alınan bir iştir. Aynı suçlama, Trollope’un “Jupiter” adını verdiği gazetede de çı<span epub:type="pagebreak" id="page1258" title="1258"/>kınca (“Jupiter” dediği gazete, yolsuzluk yapanları şiddetli eleştirileriyle yıldırdığı için, “The Thunderer” yani “Gürleyen” adı verilen <em>Times</em> gazetesidir aslında) Septimus Harding, onu hiçbir iş yapmadan maaş almakla suçlayanların haklı olabilecekleri kaygısına kapılarak, hastanenin yöneticiliğinden istifa eder. </p>
      <p>Trollope, <em>The Warden</em>’dan sonra, aynı çevreyi ve bunlara gereğinde yenilerini ekleyip aynı kişileri ele alarak beş roman daha yazdı. Belki de bir tek uzun roman sayılması gereken, altı ciltlik “Barsetshire Chronicles” dizisini tamamlamış oldu böylece. 1857’de yayımlanan <em>Barchester Towers’</em>da (Barchester Kuleleri), bir önceki romanın başkişisi Septimus Harding’in öyküsü devam eder. Ama yeni kişiler de ortaya çıkar: Barchester Piskoposu ilâhiyat doktoru Proudie; bir hayli cadaloz huylu olmakla birlikte, son derece becerikli eşi Bayan Proudie; entrikacı ve ikiyüzlü din adamı Slope bunların başlıcalarıdır. Vakıf hastanesine, eski yönetici Harding mi, yoksa yeni bir yönetici mi atanacağı konusunda bir savaşım olur Bayan Proudie ile Slope arasında. Ne var ki, kılıbık Piskopos’un katılmadığı bu çatışma, küçük kentte iktidarı ele geçirmek için verilen bir savaştır aslında. İkiyüzlü olduğu kadar da gülünç bir adam olan Slope’un bazı handikapları vardır. Çünkü bir yandan Harding’in dul kalan kızı Eleanor Bold ile evlenmek için manevralar çevirir; bir yandan da başka bir din adamının kızına fena halde sevdalanır. Sonunda da, Bayan Proudie ile başa çıkamayıp, ortadan yok olur. Trollope, bir romana biraz da aşk gerektiği düşüncesiyle, Eleanor Bold ile gene bir dinadamı olan Francis Arabin arasında geçen bir aşk öyküsü ekler <em>Barchester Towers’</em>a.</p>
      <p>Barsetshire dizisinin üçüncü romanı, 1858’de yayımlanan <em>Dr. Thorne, </em>Barchester kentinde değil de, bu kentin dolaylarındaki bir köyde geçer. Bu köyün hekimi Dr. Thorne’un büyüttüğü Mary adındaki kimsesiz ve meteliksiz genç kıza, bir toprak sahibinin oğlu olan Frank Gresham âşık olur. Romanın büyük bir kısmında, delikanlıyı bu sevdadan vazgeçirmek; Victoria Çağı’nda da, daha sonları da çok geçerli olan bir deyişle, onun “parayla evlenmesini” (“to marry money”) sağlamak için Gresham ailesinin harcadığı çabalar anlatılır. Zaten parayla ilgili durumlar, doğal olarak ön plandadır Trollope’un romanlarında. Ancak <span epub:type="pagebreak" id="page1259" title="1259"/>Mary’nin zengin bir müteahhitin vârisi olduğu anlaşılınca, akan sular durur, gençlerin evlenmelerine izin verilir. </p>
      <p>Barsetshire dizisinin dördüncü romanı, 1861’de yayımlanan <em>Framley Parsonage’</em>da (Framley’deki Rahip Evi) din adamlarının dünyasına geri döneriz. Mark Robarts adındaki genç din adamı, arkadaşı Lord Lufton’un annesi Lady Lufton’un desteği sayesinde Framley’de rahip görevine atanır. (Trollpe’un romanlarında para ne denli önemliyse, toplumda önemli konumlar tutan kişilerin yardımıyla, kimi yüksek, kimi düşük ücretler getiren ve “living” yani “geçim parası” denilen görevlere atanmak da, din adamları için o denli önemlidir.) Ne var ki, Robarts, akılsızca davrandığından, bu aristokrat bayanın gözünden düşer. Bu arada Lord Lufton, Robarts’n kız kardeşi Lucy’e âşık olur. Layd Lufton, iki gencin evlenmesine ilkin karşı çıkar. Ama sonunda her şey yoluna girer.</p>
      <p>Her nedense Trollope, 1864’te yayımlanan <em>The Small House at Allington</em>’ı (Allington’daki Küçük Eve) Barsetshire dizisinden saymamıştı. Oysa bu romanda da aynı çevreyle aynı kişiler ele alınır ve bu kişilerin bizi pek ırgalamayan ilişkileri anlatılır. Kişi sayısının öteki romanlarda olduğundan bile daha fazla olması, değişik konulara el atılması, okuyucunun dikkatini iyice dağıtır, kitabın ilgiyle okunmasını büsbütün güçleştirir.</p>
      <p>Barsetshire dizisinin altıncı ve son romanı 1867’de yayımlanan <em>The Last Chronicle of Barset</em>’da (Barset’in Son Öyküsü), ilk beş romandaki kişilerle karşılaşırız yeniden. Burada esas konu, gene bir din adamı olan huysuz Joshiah Crawley’nin yirmi sterlinlik bir çeki çalmakla suçlanması, bu yüzden görevinden atılması ve sonunda aklanmasıdır. Alelusul bir de aşk öyküsü eklenmiştir kitaba.</p>
      <p>Trollope’a fazla vakit ayırmayacağımız için, bu dizi dışında bazı başka romanlarının –hepsinin değil de, sadece birkaçının– adlarını vermekle yetinelim: <em>Three Clerks </em>(Üç Kâtip), <em>Orley Farm </em>(Orley Çiftliği), <em>The Belton Estate </em>(Belton Malikânesi), <em>The Claverings </em>(Clavernig’ler), <em>The Eustace Diamonds </em>(Eustace Elmasları), <em>Ayola’s Angel </em>(Ayola’nın Meleği), <em>Dr. Wortle’s School </em>(Dr. Wortle’in Okulu).</p>
      <p>Bunca roman yetmiyormuş gibi, Trollope’un, Barsetshire di<span epub:type="pagebreak" id="page1260" title="1260"/>zisinden başka bir de Palliser dizisi vardır. Toplumsal yaşamda yüksek konumdaki kişilerden söz eden bu dizi, adını Plantagenet Palliser’den alır. Omnium Dükü’nün yeğeni ve vârisi olan, sonunda bakanlığa kadar yükselen Plantagenet Palliser ve eşi Lady Glencora, <em>Phineas Finn </em>(1869), <em>Phineas Redux </em>(1874), <em>The Prime Minister </em>(Başbakan) (1876)<em>, The Duke’s Children</em> (Dük’ün Çocukları) (1880) gibi Trollope’un siyasal sayılan romanlarının başkişileri arasındadırlar. Trollope yapıtlarının en değerlileri bilirdi bunları. Ne var ki, doğru dürüst bir siyaset romanı yazabilmek için bir insanın siyaset konularında kesin görüşleri olmalı. Oysa ılımlı ve liberalimsi bir tutucu olan Trollope, bu tür görüşlerden yoksundu. Örneğin, 1875’te yayımladığı <em>The Way We Live Now</em>’da (Şimdiki Yaşam Biçimimiz) insanca duyguların ve insanı insan yapan değer yargılarının tümüyle ortadan kalktığı, insanların çevrelerine yabancılaşıp taşa döndüğü, para hırsından başka hiçbir şey duymadıkları kapitalist İngiltere’yi anlatırken, böyle bir toplumdan tiksindirir bizleri. Ama Trollope’un kendisi kesin bir tavır almadığı için –belki de alınacak kesin bir tavrı bulunmadığı için– bizlerin duyduğu tiksintiyi paylaştığını söylemek pek olası değildir.</p>
      <p>Gerçek şu ki, Anthony Trollope, çağıyla tam bir uyum içinde, tipik bir Victorian’dı. Günümüzde ikinci sınıf bir romancı sayılmasının başlıca nedeni de, yaşadığı dönemin dar sınırlarını hiç mi hiç aşamaması; Dickens’dan, Carlyle’dan, Ruskin’den ve daha birçok ünlü çağdaşından farklı olarak, Victoria Çağı’na hiç karşı çıkmamasıdır. Oysa ruhbilimin tüm kurallarına göre, Trollope’un düzene başkaldırması gerekirdi. Çünkü özyaşamöyküsünde kendi anlattığına göre, çocukluğunda sadece korkunç para sıkıntıları çekmekle kalmamış, çok da baskı görmüş, durup dururken dayak yemişti. Ağabeyi onu döver, öğretmenleri onu döverdi. “Yeryüzünde hiçbir insanın onun kadar sık dayak yemediğini” (“flogged oftener than any human being alive”) kendi söyler. Ama Trollope, kendisini hırpalayan, kendisine dayak atan bu kurulu düzenden hoşnuttu gene de. Hoşnut olmayan çağdaşlarını da alaya alıyordu. Çünkü Victoria’nın kraliçe olduğu yıllarda her şey yoluna girmişti ona bakılacak olursa. İngilizlerin serveti artmış, sağlık koşulları düzelmiş, eğitim yaygınlaş<span epub:type="pagebreak" id="page1261" title="1261"/>mıştı. Çağın sorunlarına ise, örneğin sanayinin gelişmesiyle kırsal bölgelerden akın edenlerin yeni kurulan kentlerde felaket içinde yaşamalarına ya da buna benzer toplumsal yaralara hiç değinmez. Victoria Çağı bir değişimler çağıydı. Oysa Trollope bu değişimlerin hiç farkında değildir sanki. İngiltere bir sanayi ülkesi değil, yüz yıl önce olduğu gibi hâlâ bir tarım ülkesidir onun gözünde. Büyük toprak sahibi aristokratlar bu tarım ülkesine egemendir ve egemen olmaları da gerekir. Orta sınıflar ise, –ki ülkeye asıl egemen olan artık onlardı– soylulara karşı saygı duymalı, sınıf atlayıp onların arasına katılmamalıydı. Trollope, yüksek sınıfları sürekli savunuyor, “Mr. Sentiment” (Bay Duygu) diye alaya aldığı Dickens’i, onlarda aslında hiç bulunmayan ahlâksızlıklar uydurarak, bu yüce kişilere kara çalmakla suçluyordu. Çok hayran olduğu, ustası bildiği, üstüne övücü bir monografi yazdığı Thackeray’ye bile çattı, yüksek sınıfları ara sıra taşladığı için.</p>
      <p>Zaten romanlarda taşlamaya yer vermek doğru değildir Trollope’a göre. Çünkü taşlayan yazar, okuyucuları tedirgin eder. Oysa açık seçik belirttiği gibi, Trollope’un amacı, okuyucuların hoşuna gitmektir: “The Writer of stories must please, or he will be nothing.” (Öyküler yazan kişi hoşa gitmelidir; hoşa gitmezse bir hiç olur.) Trollope’a bakılacak olursa, bir romancı okuyucuları bezdirmemeli, onların gönlünü hoş tutarken, onlara ahlâk dersi de vermeli. Tıpkı kiliselerde vaaz veren din adamları gibi, romancılar da, erdemi çekici, ahlâk düşkünlüğünü itici yapmanın yolunu bulmalıdırlar. Romanlardaki iyiler her zaman ödüllendirilmeli, kötüler her zaman cezalarını görmelidirler. </p>
      <p>Trollope, Victoria Çağı’nın fazlasıyla dar olan ahlâk sınırlarının dışına çıkmamak, özellikle de okuyucularının hoşuna gitmek amacıyla, romanlarına her zaman uydurma mutlu sonlar kotarır. Tragedyaya kaçan konulardan da, tragedya kişilerinden de sakınır. Yücelikleri, kötülükleri ya da acayiplikleri sayesinde çarpıcı olan kişiler yerine, sıradan renksiz kişiler seçmeye özen gösterir. Genellikle kendileri de sıradan ve renksiz olan Victoria Çağı okuyucuları, bu kişilerle kolayca özdeşleşebilir bu yüzden. Daha önce de belirttiğimiz gibi, ya yüksek sınıftan ya da orta sınıftandır bu kişiler. Aşağı sınıflar onu okumadığına göre, onları <span epub:type="pagebreak" id="page1262" title="1262"/>düşünmek zorunda da değildir. Trollope’un yöneldiği okuyucular, halktan pek hoşlanmazlar nasıl olsa. Onun için Trollope, halktan insanlara yer vermez romanlarında. </p>
      <p>Trollope’un romanlarındaki kişilerin hiçbir özgün ya da renkli yanı bulunmadığından, bunlar çoğu zaman can sıkıcıdır doğal olarak. Gerçi en sıradan sanılan insanların derinliklerine inince çok şaşırtıcı şeyler keşfedilir, ama Trollope’un bunu yapmaya, bu sıradan insanların umulmadık derinliklerini ya da çapraşıklıklarını Victoria Çağı okuyucularının gözlerinin önüne sermeye hiç niyeti yoktur. </p>
      <p>Trollope’un kişileri sıradan olduğuna göre, onların duygularıyla düşüncelerinin de sıradan olmasından kaçınılamaz. Trollope, özellikle kadın okuyucuların ilgisini çekmek için romanlarda aşkın belirli bir yer tutması gerektiğini bildiğinden, bunlara bir de aşk öyküsü ekler. Ama bu aşklar, coşkulu tutkulara dönüşmez hiçbir zaman. Romanlarına koyduğu sıradan kişilerin bu tür tutkulara kapılmaları da pek olası değildir nasıl olsa. </p>
      <p>Trollope gerçekçi bir romancı olarak övülür öteden beri. Ne var ki, onun gerçekçiliği, görmesini bilen, gördüklerini yeniden yaratabilenlerin gerçekçiliği değildir. Kendinden hiçbir şey katmadan, sadece yüzeye bakarak, gördüklerini olduğu gibi kopya eden, yani fotoğrafçılık bir sanata dönüşmeden önceki fotoğrafçılığı andıran bir gerçekçiliktir onunkisi. “Beyinle fotoğraf çekmek yönteminden” (“method of mental photography”) söz ederek, bu fotoğrafçılığıyla gururlanır üstelik.</p>
      <p>Anthony Trollope, yetmiş yıllık ömrünün sonuna doğru, ününü yitirmeye başladı. 1882’de öldüğü sırada, <em>Times </em>gazetesi onun romanlarının ileride pek okunmayacağını söyledi. Doğruydu bu. Hele XX. yüzyılın ilk yarısında, Henry James, Joseph Conrad, D. H. Lawrence, Virginia Woolf gibi romancıları tanıyanlar –Dickens’i, Brontë kardeşleri ya da George Eliot’ı her zaman yüceltmekle birlikte– Trollope’u Victoria Çağı’nın tatsız tuzsuz bir ürünü saydılar. Derken İkinci Dünya Savaşı’ndan sonra, Trollope bir süre gene moda oldu. Michael Sadleir ve Bradfort Booth gibi eleştirmenler onu inceleyen kitaplar yazdılar. Bunun başlıca nedeni, derin acılar çekilen bir savaştan sonra, Büyük Britanya’ya özgü ulusal değerlerin yeniden önemsenmesi; Trollope’un ise, yabancılara ayrıca çekici gelmeyen bu değerlerin tam bir temsilcisi sayılmasıydı bize kalırsa.</p>
			<span epub:type="pagebreak" id="page1263" title="1263"/>
			<figure class="right">
				<img src="image/p1263.jpg"/>
				<figcaption>Virginia Woolf</figcaption>
			</figure>
      <p>Anthony Trollope’un ufkunun darlığı, sıradan tipler çizmesi, yaşamı tüm değişik cepheleriyle yansıtmaktan kaçınması bir yana; onun anlatımında da, dilinde de, hiçbir özellik yoktur. Eğitim görmüş her İngilizin kullanabileceği bir üsluptur onunkisi. (Dickens’i dilbilgisi kurallarını bozmakla suçlaması da ilginçtir.) Romanlarının kuruluşuna da hiç özen göstermez. Belirli bir plan gözetmeden, sanki gelişigüzel yazar onları. Bu yüzden de, Trollope’un günümüzde bile –ancak büyük Britanya sınırları içinde– birçok meraklısı olduğu halde, o ikinci sınıf bir romancıdır bize kalırsa. </p>
      <p class="margin-top">1819 ile 1875 yılları arasında yaşayan ve bir dinadamının oğlu olan Charles Kingsley, Cambridge’den diplomasını aldıktan sonra, İngiltere’nin Resmi Kilisesi’ne, yani Anglikan Kilisesi’ne girerek dinadamı oldu. Cambridge’de dokuz yıl tarih bölümünde öğretim üyesi olarak çalıştı. Tarihten çok edebiyat öğretmenliğine uygun düşen bir hayli ilginç bir söz de söyledi kürsüye ilk çıktığı sırada:</p>
      <blockquote>
        <p>“I am not here to teach you history – no man can do that; but to teach you how to do it.”</p>
      </blockquote>
      <blockquote>
        <p>Bunu hiç kimse yapamayacağına göre, ben sizlere tarih öğretmek için bulunmuyorum burada; ancak tarihin nasıl yapılacağını öğretmek için buradayım.</p>
      </blockquote>
      <p>Charles Kingsley, elli altı yıl süren kısa denilebilecek ömrü boyunca makaleler, vaazlar, bir tragedya, şiirler, çeşitli konular üstüne beş altı kitap ve yedi roman yazdı. Charles Kingsley’nin gençliğinde, İngiltere, tarihinin en bunalımlı dönemini yaşa<span epub:type="pagebreak" id="page1264" title="1264"/>maktaydı. Sanayide serbest rekabet, Kingsley’nin deyimiyle bir “cannibalism”e, yani yamyamlığa dönüşmüştü ve bu yamyamların yedikleri insanlar, varlıklı fabrika sahipleri değil, yoksul emekçilerdi. “Hungry Forties” denilen 1842-1843 açlık yıllarından sonra, herkese oy hakkı verilmesini, sadece belirli servetleri ve öncelikleri olanların değil, tüm İngiliz halkının Parlamento’da temsil edilmesini isteyen Chartism akımı iyice güçlendi. Kingsley, Chartism ile aslında aynı demokratik amaçları güden, ama doğru dürüst bir demokrasinin ancak ve ancak Hıristiyanlık sayesinde gerçekleşebileceğine inanan Frederick Denison Maurice’in etkisine kapıldı. İlerici bir din adamı olan Maurice, Hıristiyanlıkla sosyalizmi özdeşleştirerek, kendini Hıristiyan sosyalist olarak tanımlamıştı. Kingsley de, Hıristiyanlık dozunu bir hayli arttırıp, sosyalizm dozunu epeyce azaltarak, özellikle ilk iki romanı <em>Yeast: a Problem </em>(Maya: Bir Sorun) ve <em>Alton Locke, Tailor and Poet</em>’de (Alton Locke, Terzi ve Şair) Maurice’in görüşlerini benimsedi.</p>
      <p>Ne var ki, <em>Yeast</em>’de sosyalizm dozu gene de fazla bulundu anlaşılan. Çünkü bu roman 1848’de <em>Fraser’s Magazine</em>’de tefrika edilmeye başlayınca, derginin yazı işleri müdürü ve öteki yöneticileri, <em>Yeast</em>’in şurasının burasının kırpılmasını, Kingsley’nin öyküyü kısa keserek bir an önce bitirmesini isteyip, abonelerini yitirmemek için, bu yazarın başka bir romanını yayımlamayacaklarını bildirdiler. Kingsley’nin kitabına “Maya” adını vermesinin nedeni, romanın başkişisi Lancelot Smith gibi idealist insanların, bir maya işlevini görüp, İngiltere’de yeni bir ruhun oluşmasına yardım ederek, kırsal bölgedeki sorunları çözümleyebilecekleri umududur. </p>
      <p>Amcasının “sevgili delim” (“my dear madman”) dediği Lancelot (bilindiği gibi Kral Arthur efsanelerindeki şövalyelerin en idealistlerinden birinin adıdır bu) alnının teriyle çalışmadan para kazanmaya artık gönlü razı olmadığından, kendisine önerilen ticaretle ilgili işleri reddeder. İngiliz köylerindeki haksızlıkları, çoğunluğun azınlık yararına mahvolmasını önlemek ve büyük toprak sahiplerinin emrinde köle durumuna düşen rençperlerin derdine bir çare bulmak için kırsal bölgelere gider. Oralarda köylülerin durumu korkunçtur gerçekten. Doğanın bunca gü<span epub:type="pagebreak" id="page1265" title="1265"/>zelliğinin ortasında köylüler çirkin, cılız yaratıklar gibidir. Sınai gelişme başlayalı beri, yani son elli yıldır çektikleri yoksulluk, sabahtan akşama değin başkalarının tarlalarında çalışma zorunluluğu, bedenlerini de ruhlarını da yıkmış, yük hayvanlarına döndürmüştür onları. Ne yapacaklarını da bilemezler. Çünkü toprak sahiplerine başkaldırmazlarsa, açlıktan ölecekler; başkaldırırlarsa, toprak sahipleri askerleri üstlerine saldırtacağı için gene öleceklerdir. </p>
      <p>İyi bir romancının başarıyla işleyebileceği gerçekten dramatik bir durumdur bu. Ne var ki, Kingsley iyi bir romancı değildi. Bu yüzden de, olayların gelişmesini, kişilerin bu olaylara tepkilerini ele alacağı yerde, onlara upuzun ve bir hayli can sıkıcı konuşmalar yaptırır. Bu da yetmiyormuş gibi, kendi de uzun söylevler verir lafa karışarak. Her şey bir laf kalabalığına boğulur böylece ve romanın ilginç olabilecek kişileri belirli görüşleri dile getiren geveze kuklalara dönüşürler. Örneğin, bir toprak sahibinin av alanına bekçilik eden kolcu Tregarva, zeki, ince, filozof bir yanı olan, şiir yazan bir halk adamıdır. Ama yazarın bir sözcüsü durumuna düştüğü için, roman kişisi olarak inandırıcı olmaktan çıkar. </p>
      <p>Tregarva ile zengin toprak sahibi Lavington’un kızı Honoria arasında, sınıf uçurumuna karşın kurulabilen duygusal ilişki de çok ilginç olabilirdi. Ama Kingsley, yüksek tabakadan varlıklı bir kızla, halktan yoksul bir delikanlının sevişip evlenmelerini okuyucularının hazmedemeyeceklerini bildiğinden, Honoria’yı gizemli bir hastalıktan öldürmenin çaresini bulur. Honoria da, romanın başkişisi Lancelot Smith’e âşık olan kız kardeşi Argemine de, yoksullara her zaman iyilik yapan melek huylu kızlardır. Ne var ki, Honoria, hayranlık duyduğu Tregarva’nın yoksul bir dulun ağzından yazdığı şiiri okuyunca, fena halde öfkelenir, Tregarva’yı kana susamış bir ihtilalci olmakla suçlar. Çünkü bu zengin kızının birçok hayırsever kişide görülen acayip kafa yapısına göre, yoksulları sefaletten kurtarmak için uğraşmak her ne kadar yüksek sınıfların kutsal bir görevi olsa da, yoksullar hallerinden katiyen yakınmamalı, kendi kendilerini kurtarma çabasına girmemeli; tümüyle edilgin kalıp, onları günün birinde kurtaracak olan büyüklerine şükretmekle yetinmelidirler. </p>
      <p><span epub:type="pagebreak" id="page1266" title="1266"/><em>Yeast:</em><em>A Problem </em>adından da anlaşılacağı gibi, Kingsley ortaya bir sorun koyar. Ama bu sorunu çözümleyemez. Çünkü düşünebildiği tek çare Hıristiyanlıktır; üstelik dinsel bir kurumdan fazla bir devlet dairesi sayılması gereken resmi Anglikan Kilisesi’nin önerdiği Hıristiyanlık türüdür. Roman, Lancelot Smith’in, hayırsever banker Barnakill ile birlikte, büyük bir katedrale girmesiyle biter. Bu belirsiz son, toplumcu idealleri olan kişinin kapitalizmin koluna girip dine sığınmasını mı simgeliyor acaba, diye düşünürüz elimizde olmadan.</p>
      <p>Charles Kingsley’nin <em>Yeast</em>’den iki yıl sonra 1850’de yayımladığı <em>Alton Locke, Tailor and Poet, </em>hem toplumsal konuları irdelemek açısından, hem de bir edebiyat ürünü olarak, ilk romandan çok daha değerlidir. Gerçi bizim çağımızdan çok yazıldığı çağa yönelen bir propaganda romanıdır; ama etkileyici yanları vardır gene de. <em>Alton Locke</em>’daki başkişi, Londra’lı yoksul bir esnafın yetim oğludur. Son derece berbat koşullar altında, bir çeşit dikiş fabrikasında çalışır. XIX. yüzyılın ortalarında emekçi kitlelerin sağlığını mahveden türden bu işyerinin zemin katına işçilerden biri, buruk bir alaycılıkla, “romatizma koğuşu,” birinci katına “tifüs koğuşu,” ikinci katına “nefes darlığı koğuşu,” en üst katına da “verem koğuşu” adlarını koyar. Aynı işçiye göre, bu üst kattakiler cennete daha yakındırlar; çünkü ötekilerden altı ay önce öleceklerdir. </p>
      <p>Alton Locke’un, işyerinde olduğu gibi Londra sokaklarında da gördüğü yoksulluk korkunçtur. Küçük çocuklar, koleradan ya da dizanteriden kırılırlar, açlıktan ölürler. Gencecik kızlar, bir kuru ekmek parçasına karşılık bedenlerini satarlar. İşsiz kalan erkeklerin çoğu kendini içkiye vermiştir. Kadınlar ailelerine bir sıcak çorba pişiremezler. Evlerde yıkanmanın ya da kışın ısınmanın yolu yoktur. Lağımlar sokakların ortasından akar vb. Ama bütün emekçilerle paylaştığı bu genel dertlerden başka, bir de özel derdi vardır Alton Locke’un: Alton, şiir yazar. Oysa tüm maddesel olanaklardan yoksun bırakıldığı gibi, eğitimden de yoksun bırakılmıştır. Delikanlının asıl katlanamadığı haksızlık budur işte. Çünkü metelik etmeyen kafasız gençler, salt ailelerinin parası sayesinde en iyi okullara girebiliyorlar, en iyi meslekleri seçebiliyorlardır. Alton Locke gibileri ise, üstün zekâlarına <span epub:type="pagebreak" id="page1267" title="1267"/>karşın mahvolup gidiyorlardır. O sıralarda olduğu gibi günümüzde de büyük bir toplumsal yara olan eğitimde fırsat eşitsizliğinin üstünde ayrıca durulması, <em>Alton Loke’</em>un en ilginç yanlarından biridir. </p>
      <p>Alton, kendini eğitmek için, elinden geleni yapar gene de. Sağlığını yıpratan işinden döndükten sonra, kandil ışığında kitap okur sabahlara değin. Bu arada Kingsley, güzel eşyalarla dolu rahat bir odada, sıcak bir şöminenin karşısına kurulup, bir lambanın parlak ışığında canları istediği kitabı raflardan alıp okuyabilen, üstelik de hiç utanmadan yoksulları cahil olmakla suçlayan orta sınıftan okuyucularına –dinadamı olmasından kaynaklanan bir alışkanlıkla– güzel bir vaaz vermekten kendini alamaz. Alton Locke’un kültüre susamışlığını, kendini eğitmek isteyen bir halk adamının neler çektiğini anlatırken de, okuyucularını gene azarlayan nutuklar çekmek fırsatını hiç kaçırmaz. </p>
      <p>Bir yandan ekmek kazanma savaşımı, bir yandan da bilgi edinme savaşımı verirken, fena halde bocalayan, bunalımlara düşen Alton Locke, değişik kişilerin etkisi altında kalır: Bunlardan biri, kitapçı dükkânı işleten Mackaye (kimine göre Carlyle’ın bir portresidir bu ve Carlyle, Kingsley’nin romanını pek beğenmemişti) yaşlı ve son derece sevimli bir İskoçyalıdır. Mackaye, delikanlının Pasifik Okyanusu’ndaki adalar üzerine bir şiir yazdığını duyunca, öfkeden köpürür: Alton bu adalar konusunda ne biliyordur ki? Bugüne değin nerede yaşamıştır? Halktan bir şair, kendi gözleriyle gördüğü gerçekleri yazmalıdır. Bir düşler dünyasına kapılırsa, hem egemen sınıfların kölesi, hem de kötü bir şair olur. Bu azarlamadan sonra aklı başına gelen Alton, Mackaye’in istediği türde şiirler yazar. Fabrikaların pis dumanları ve korkunç gürültüleri içinde, Dante’nin Cehennem’i kadar acılar ve felâketlerle dolu bir Londra’yı anlatır.</p>
      <p>Ne var ki, Alton Locke çok geçmeden, başka birinin etkisine kapılır: Toplumda saygın bir yeri olan dinadamı Winnstay, Alton’u koruyup bir botanik uzmanı olarak yetiştireceğine, şiirlerini de yayımlatacağına söz verir. Ancak Alton, bu şiirlerde varlıklılara saldırmaktan, onları suçlamaktan, yoksulları varlıklılara karşı kışkırtmaktan ve genellikle ülkenin düzenini eleştirmekten vazgeçecektir. Güçsüz bir yanı olan, üstelik Winnstay’in kızı Lil<span epub:type="pagebreak" id="page1268" title="1268"/>lian’ı seven Alton, şiirlerinde gerekli değişiklikleri yaptıktan kısa bir süre sonra, Chartist önderlerinden, kendini halka adamış arkadaşı Crossthwaite’in uyarısı üzerine, yaptığının bir alçaklık olduğunu, sınıf atlamak amacıyla kendi sınıfına hainlik ettiğini anlar, derin bir vicdan azabı duyar. </p>
      <p>Şimdi de Crossthwaite’in etkisine kapılan Alton Locke, Chartism davasını içtenlikle savunmaya başlar. Ne var ki, bu da bir düşkırıklığı olur delikanlı için. Çünkü emekçilerin topladıkları ve 10 Nisan 1848’de Parlamento’ya sundukları bir buçuk milyon imzalı dilekçe eylemi bir fiyaskoyla sonuçlanır. Chartist’lerin davası da son bulur böylece. Bu arada Alton, kırsal bölgede bir ayaklanmaya karışır. Kendisinin hiç doğru bulmadığı bir hırsla köylüler toprak sahiplerinin mallarını yağma ederken, Alton tutuklanıp, üç yıl hapse mahkûm olur. Hapisten çıkınca da, umutsuz bir aşkla sevdiği Lillian’ın zengin bir adamla evlenmek üzere olduğunu öğrenir.</p>
      <p>Alton Locke son olarak, yazarın toplumsal ve dinsel inançlarının başlıca sözcüsü olan Eleanor’un etkisi altına girer. Lilian’ın akrabası olan Eleanor, genç bir lord ile evliyken, taptığı eşini bir kaza sonucu ansızın yitirdikten sonra, varını yoğunu yoksullara dağıtmış, yoksullarla birlikte yaşamayı seçmiş, Hıristiyanlığın ve halkın davasına adamıştır kendini. Eleanor’a bakılacak olursa, bu iki kavramı birbirinden ayırmanın yolu yoktur. Halk, ancak Hıristiyanlığın sayesinde maddi ve manevi sefaletten kurtulup, mutluluğa kavuşabilir. Chartist’lerin yanılgısı, yasalara başvurarak, demokratik haklarını elde etmeye kalkmalarıdır. Çünkü gerçek demokrasi, ancak Hazreti İsa’nın halka bağışlayabileceği bir nimettir. Bunalımı büsbütün yoğunlaşan Alton, Eleanor’un görüşlerini olduğu gibi benimser. </p>
      <p>Eleanor, tifüse tutulan Alton’a bakar, onu iyileştirir. Bu genç kadının başlıca özlemlerinden biri, bir halk adamını halkın şairi olarak yetiştirmek olduğu için, romanın başlangıcından beri verem olan Alton’un sağlığına kavuşmasını ister. İngiltere’den ayrılıp, Texas gibi sıcak ve kuru iklimli bir yerde oturabilirse, veremden kurtulabileceğini düşünür. Alton’un ve onunla birlikte eski Chartist Crossthwaite ile eşinin Amerika’ya gidebilmeleri için gereken parayı sağlar. Alton Locke, ülkesinden ve halkından <span epub:type="pagebreak" id="page1269" title="1269"/>uzaklaşmaya razı olmaz ilkin. Ama ileride güçlenip geri dönünce, halkına daha yararlı olabileceği umuduyla sonunda razı olur. Ne var ki, Amerika’ya daha varmadan gemide ölür.</p>
      <p>Charles Kingsley, <em>Alton Locke</em>’dan sonra bir değişime uğradı. Hıristiyan sosyalizmi davasından dönmemekle birlikte, din dozunu büsbütün arttırarak, çok daha ılımlı bir tutum benimsedi. İşine gelen kolay bir iyimserliğe sığınarak, İngiltere’deki toplumsal koşulların kendiliğinden nasıl olsa iyileşeceğini umdu. Bu değişimin ilk belirtisi <em>Alton Locke</em> gibi o çağda çok belalı sayılan bir romandan bir yıl sonra, <em>Fraser’s Magazine</em>’de (daha önce de belirttiğimiz gibi, bu dergi, üç yıl önce tefrika ettiği <em>Yeast</em>’i sakıncalı bulmuştu) tarihsel bir roman yayımlamasıdır.</p>
      <p><em>Hypathia,</em> V. yüzyılda İskenderiye’de geçer. Romana adını veren kadın, gerçekten yaşamış, hem güzelliği, hem de bilgisiyle ünlü Neo-Platoncu bir filozoftur. Kingsley, <em>Hypathia</em>’yı yazdığı sırada, Edinburgh Üniversitesi’nde İskenderiye Felsefe Okulu üzerine konferanslar verdiği için çok bilgiliydi bu konuda. <em>Hypathia</em>’da Roma İmparatorluğu’nun, bir yandan istilacı Germenlere, bir yandan da Hıristiyan Kilisesi’ne karşı savaşımı ele alınır. Kingsley, dinsel inanç olmadan, bilginin de, bilgeliğin de bir işe yaramayacağı, tek demokratik dinin Hıristiyanlık olduğu, Roma İmparatorluğunun egemenliği altında sürünen halkların ancak Hıristiyanlık sayesinde kurtulabilecekleri görüşlerini savunur. Eski Yunanistan’ın bilgeliğiyle Hıristiyanlığın erdemlerini kendi kişiliğinde birleştiren, bundan ötürü de yazarın gözünde Hıristiyanların en değerlisi sayılan Hypathia, tarihte olduğu gibi bu romanda da, yobaz Hıristiyanlarca parçalanarak, vahşice öldürülür. Kingsley’nin en iyi romanı saydığı <em>Hypathia</em>’yı daha uzunca ele almak isterdik. Ne var ki, ilk iki romanının değindiği toplumsal sorunlar yüzünden Kingsley’ye zaten gereğinden çok yer verdiğimiz için, okuyucularına hoş vakit geçirmek amacıyla yazdığı tarihsel romanlar üstünde fazla durmayacağız. </p>
      <p>1855’te yayımlanan ve Kingsley’nin kitapları arasında en çok ilgi çeken <em>Westward Ho!</em>’da (Batıya Doğru!) bu eğlendirme amacı ön plandadır. Coşkulu bir yurtseverlik havası içinde yazılan bu roman, Elizabeth Çağı’nda geçer ve uzak okyanuslarda yelken açan denizcilerin serüvenlerini anlatır. Sir Francis Drake, Sir <span epub:type="pagebreak" id="page1270" title="1270"/>Humphrey Gilbert, Sir Walter Raleigh gibi tarihsel kişiler de vardır bunların arasında. <em>Westward Ho!</em>’nun başkişisi Amyas Leigh, Drake’in gemisinde dünyanın çevresini dolanır. İspanyollara karşı savaşır. Rose adlı bir İngiliz güzeline tutulur. Ama Amyas’ın bir ara tutsak aldığı hain bir İspanyol kaptanı olan Don Guzman, Rose’u baştan çıkarır, onunla nikâhlanıp, kızı İspanya’ya kaçırır. Amyas ile kardeşi Frank, onların peşine düşerler. İngilizlerin sürekli yüceltildiği, İspanyolların ve Katoliklerin –özellikle Cizvit papazlarının– hep kötülendikleri romanda, Rose ile Amyas’ın kardeşi Frank, Engizisyon’un hışmına uğrayıp öldürülür. Amyas’ın gemisi üç yıl süreyle Güney Amerika sahillerinde yelken açar, İspanyol kalyonlarını ele geçirir. Amyas’ın başlıca amacı, İspanyol kaptanı yakalamak, ondan öcünü almaktır. Ama öç alma hırsı, Hıristiyanlığa aykırı bir duygu olduğundan, Amyas’ın üstüne yıldırım düşüp, onu kör eder. İspanyol kaptanı da, İngilizlerin 1580’de “Yenilmez Armada” denilen İspanyol filosuna karşı verdikleri, zaferle sonuçlanan deniz savaşı sırasında ölür. Sonunda Amyas, Güney Amerika’dan getirdiği başka bir kızla evlenir.</p>
      <p>Kingsley, 1857’de yayımlanan <em>Two Years Ago</em>’da (İki Yıl Önce), gene XIX. yüzyılın İngiltere’sine geri dönerek, toplumsal bir sorunu, yani Cornwall’daki Aberalva köyünde patlak veren bir kolera salgınını ele alır. Köyün yobazları, dinsel bir toplantı düzenleyerek, bu salgının köy halkının ahlâksızlığını cezalandırmak için Tanrı’nın iradesinin bir tecellisi olduğunu, koleraya karşı savaşmanın Tanrı’nın iradesine karşı savaşmak anlamına geleceğini ileri sürerler. Kingsley, bu köyün de, tüm ülkenin de sağlık teşkilatında mutlaka bir reform yapılmasını ister. Romanın başlıca kişileri arasında, biraz kendini beğenmiş, ama çok yiğit bir adam olan hekim Tom Thurnall; yazarın dinsel inançlarına uygun gerçek bir Hıristiyan sayılan ve sonunda hekimle evlenen öğretmen Grace Harvey; dinadamı Frank Headley ve eczacının yardımcısı John Briggs vardır. Kingsley, ülkenin sadece sağlık koşullarına değinmekle yetinmez. Romanına ikinci bir olaylar dizisi ekleyip, Amerika’daki kara kölelerin çektikleri acılara değinmenin de yolunu bulur. Ne var ki, Kingsley’nin, salgın hastalıklar ya da kölelik gibi toplumsal sorunlar konusunda tu<span epub:type="pagebreak" id="page1271" title="1271"/>tumu çok daha ılımlıdır bu romanda. Sağlık koşullarının iki yıl önceki gibi olmadığını, bir hayli düzeldiğini belirtmek için de “İki Yıl Önce” gibi bir ad takar bu romana. Romanın kişilerinden biri, 1840’lı yıllardan beri kırsal bölgede sadece sağlığın değil, birçok başka şeyin de çok olumlu biçimde değiştiğini; son zamanlarda büyük toprak sahiplerinin köylülere okullar açtıklarını, konutlar yaptırdıklarını; varlıklılarla yoksulların aynı Tanrı adına birleşip, İngiltere’nin hayrı uğruna birlikte çalıştıklarını anlatarak, gerçeklere pek uygun olmayan pembe bir tablo çizer.</p>
      <p>Kingsley’nin <em>Two Years Ago</em>’dan sonra 1863’te yayımladığı kitap, onun toplumsal romanlarıyla da, tarihsel romanlarıyla da hiç ilgisi olmayan nefis bir çocuk kitabıdır: <em>The Water Babies, Fairy Tale for a Land Baby </em>(Su Bebekleri, Toprağın Bebeği için Bir Peri Masalı.) Artık çocuk edebiyatının klasikleri arasında yer alan bu peri masalında, şömine bacalarının içine girip onları temizleyen küçük Tom’un, onu böyle tehlikeli bir iş yapmaya zorlayan kötü yürekli patronundan kaçarak bir ırmağa nasıl düştüğü, orada bir su bebeğine dönüşüp nasıl yaşadığı anlatılır.</p>
      <p>Charles Kingsley’nin gene tarihsel olan son romanı 1865’te yayımlanan <em>Hereward the Wake</em>’de, XI. yüzyılda Norman istilalarına karşı koyarak efsanelere geçen bir İngiliz kahramanının yiğitlikleri anlatılır. Özellikle yabancı okuyuculara, yazarın öteki tarihsel romanları kadar ilginç gelmeyen bu öyküde, Hereward, 1070’de Fatih William’a karşı bir ayaklanmaya önderlik eder, olağanüstü gücü sayesinde tek başına düşman ordularına karşı koyar. Kingsley’nin romanlarındaki çoğu kadın gibi hem çok erdemli, hem de çok bilgili olan Torfrida ile evlenir ama sonra onu aldatır. Sonunda Normanlara yenilir, mutsuzluk içinde ölür.</p>
      <p>1824 ile 1889 arasında yaşayan ve her zaman Wilkie Collins diye anılan William Wilkie Collins, polisiye roman denilen türü ilk icat eden kişi olarak bilinir. Oysa bu türü asıl icat eden o değil, Amerika’nın en büyük yazarlarından Edgar Allan Poe’dur. Ne var ki, Poe, “The Murders in the Rue Morgue” (Morg Sokağındaki Cinayetler) gibi kısa öyküler yazmakla yetinmişti. Wilkie Collins ise normal uzunlukta polisiye romanlar yazarak, bu türün yaygınlaşmasını sağladı. XIX. yüzyıl romancıları arasında <span epub:type="pagebreak" id="page1272" title="1272"/>ona belirli bir yer verilmesinin tek nedeni de budur zaten. Gelgelelim, sayıları gittikçe artan polisiye roman meraklılarını öfkelendirmek pahasına da olsa, (çevremizde bunlardan başka hiçbir şey okumayan insanların bulunması hazin bir durumdur), Wilkie Collins’in edebiyata büyük bir katkıda bulunduğunu söylemeyeceğiz. Çünkü yazara da, yayınevine de bol bol para getirdiği için bir sanayi koluna dönüşen polisiye roman üretiminin formülü, birkaç sözcükle özetlenecek kadar basittir: Bir cinayet ya da bir cinayet dizisi işlenir. Bunları kimin işlediği de ancak romanın sonunda meydana çıkar. Anlatımın güzelliğini, kişilerin iyi çizilmiş ve canlı izlenimini vermelerini, psikolojik durumların ya da düşüncelerin irdelenmesini, az da olsa önemseyen birkaç polisiye roman yazarı vardır gerçi. Ama bu öğeler, yani edebiyat değerleri, ikinci plandadır genellikle. Asıl amaç, okuyucuyu heyecandan heyecana sürüklemek, yaygın deyimle kitabın “bir solukta okunmasını” sağlamaktır. Okunur okunmaz unutulmasının ise hiçbir önemi yoktur. Sözün kısası, gerçek edebiyatla uzaktan yakından ilişkisi bulunmayan, gerçek romanın değerini sıfıra indiren bir türdür polisiye roman.</p>
      <p>Wilkie Collins, hali vakti yerinde bir ailenin oğluydu. On dört yaşındayken, ressam olan babasıyla birlikte İtalya’ya gitmiş, orada iki yıl kalmıştı. İyi bir okulda eğitim gördükten sonra, bir süre hukuk okudu. 1850’de Dickens ile tanışıp onunla dost olunca, ünlü romancının <em>Household Words</em> dergisine yazı vermeye başladı. On dört kitap yazdı. Ama bunlardan ancak iki polisiye romana, 1860’ta yayımlanan <em>The Woman in White’</em>a (Beyazlar Giyen Kadın) ile 1868’de yayımlanan <em>The Moonstone’</em>a (Aytaşı) değineceğiz.</p>
      <p><em>The Woman in White, </em>Dickens’ın dergisinde tefrika edilir edilmez, olağanüstü bir ilgi gördü. Bir kitapçıya bakılacak olursa, XIX. yüzyılın en çok satan kitabı haline geldi. “Morlar Giyen Kadın” ya da “Kırmızılar Giyen Kadın” gibi adlarla taklitleri yapıldı hemen. Polisiye romanlarda olaylar örgüsü her şeyden önemli olduğundan, burada işlenen öykü de bir hayli çapraşıktır. Bu öyküyü, bir tek kişinin değil de, değişik kişilerin değişik açılardan anlatmaları, Wilkie Collins’in sıradan polisiye roman yazarlarından biraz daha üstün olduğunu kanıtlar.</p>
      <p><span epub:type="pagebreak" id="page1273" title="1273"/>Mrs. Radcliffe’in Gotik romanlarında olduğu gibi, <em>The Woman in White</em>’da da hain kişiler, hiçbir suçu olmayan genç bir kıza, Laura’ya, kötülük etmek isterler. Wilkie Collins’in yeniliği, Mrs. Radcliffe’in romanlarından farklı olarak, olayların yüzyıllarca önce İtalya gibi ülkelerde ya da bir Ortaçağ dekorunda değil, İngiltere’de, saygıdeğer Victoria Çağı’nda, toplumun yüksek tabakalarında geçmesidir. Sir Percival Glyde ve arkadaşı Kont Fosco, Laura’nın servetine el koymak isterler. Sir Percival, ilginç bir yanı bulunmayan, sıradan bir haindir. “Sir” unvanına hakkı olmadığı da anlaşılır sonunda. Ama soylu bir İtalyan olan Fosco’nun ahlâk kurallarından tümüyle habersiz keskin zekâsıyla, Victoria Çağı’nın ikiyüzlülüğünü gözler önüne seren alaycılığıyla, şişman bedeniyle, romanın en canlı, en ilginç –doğrusunu söylemek gerekirse de– en sevimli kişisi olduğu yadsınamaz. Sir Percival ile Kont Fosco, Laura’nın malını mülkünü elinden almak için, Gotik romanlarda olduğu gibi, onu karanlık eski bir şatoya kaçırmazlar. Laura, ölüm döşeğindeki babasının isteği üzerine, kendinden çok yaşlı olan Sir Percival ile evleneceğine söz verdiği için, yasal bir yoldan, yani nikâhla çözümlemek isterler bu sorunu. Ama Laura, servetini eşine gene devretmeyince, bu kez genç kızı bir tımarhaneye kapatırlar. Laura’nın, beyaz giyen ve aslında onun baba bir, kız kardeşi olan kadına tıpkı benzemesinden yararlanarak başarırlar bunu. Sonunda, Laura’nın bu kez anne bir, çok akıllı kız kardeşi Marian’ın ve özellikle vefalı sevgilisi Walter’in çabaları sayesinde gizler çözülür. Kötü Sir Percival bir yangın sırasında ölür; ahlâksız ama canayakın şişman Kont Fosco da İtalyanlar tarafından öldürülür. Laura ile sevgilisi Walter da evlenirler.</p>
      <p>1868’de yayımlanan <em>The Moonstone, </em>çağımızın en büyük şairlerinden ve en etkin eleştirmenlerinden T. S. Eliot tarafından “the first and greatest of English detective novels” (İngiliz polisiye romanlarının ilki ve en büyüğü) diye övülmek onuruna erişti. Gerçekten de <em>The Moonstone </em>polisiye roman türünün kalıplarına, ele aldığımız ilk kitaptan çok daha uygundur. Üstelik <em>The Woman in White</em>’da hiç ölü yokken, burada en azından dört kişinin canına kıyılır ve İngiliz romanında ilk kez olarak Çavuş Cuff adlı bir dedektif ortaya çıkar. Çok çapraşık olan olaylar ör<span epub:type="pagebreak" id="page1274" title="1274"/>güsü, efsanelere göre Hint ay tanrıçasının alnını süsleyen ve “aytaşı” denilen kocaman bir elmasla ilgidir. Bir İngiliz subayı, bu elması koruyan üç Hintiliyi öldürerek, mücevheri eline geçirir. Üç başka Hintli, kutsal bir emanet bildikleri aytaşının peşine düşerler. Derken aytaşı, on sekiz yaşına bastığı gün bir genç kıza armağan edilir. Bu kızın afyon yutan sevgilisi uyuşturucunun etkisiyle ne yaptığının farkına varmadan, aytaşını alır. (İlginç bir ayrıntıdır bu; çünkü genç yaşında gut hastalığına tutulduğu ve yoğun ağrılar çektiği için, Wilkie Collins’in kendisinde de afyon bağımlılığı vardı.) Genç kızın çok hain olan başka bir talibi, afyonkeş daha kendine gelemeden, elması ondan çalar. Bunun üzerine, aytaşını arayan üç Hintli ile bu adam arasında bir savaşım başlar. Sonunda hain hırsız öldürülür; Hintliler de kutsal elmaslarını geri alırlar.</p>
      <p>1860’lı yıllardan günümüze değin piyasaya sürülen binlerce ve binlerce polisiye roman çoktan unutulduğu halde, Wilkie Collins’in bu türün ilk örnekleri olan iki romanı biraz daha özenle kaleme alındıkları, kişileri biraz daha iyi işlendiği, olaylar örgüsü biraz daha ustaca kurgulandığı için hâlâ okunmakta, hatta filmlere ve televizyon dizilerine konu olmaktadır.</p>
      <p class="margin-top">İskoçya’da dünyaya gelen Robert Louis Stevenson (1850-1894), bir süre mühendislik, sonra da bundan vazgeçip hukuk okudu, avukat oldu. Ne var ki, asıl merakı edebiyattı. Üstelik ilk gençliğinden beri verem olduğu için sağlık durumu herhangi bir meslekle sürekli uğraşmasına engeldi. O sıralarda veremin tek çaresi, soğuklardan yağmurlardan sakınarak, daha sıcak ve kuru iklimlere sığınmak olduğundan, Stevenson yolculuklara çıkıyordu ikide birde. Çok hoş birçok kitap yazdı bu sayede: 1878’de çıkan <em>Inland Voyage</em>’da (Karadan Deniz Yolculuğu) Fransa ve Belçika kanallarından tekneyle geçişini anlattı. Aynı yıl yazdığı <em>Travels with a Donkey in the Cevennes</em>’de (Cevennes’lerde Eşekle Yolculuk), Fransa’nın bu dağlık bölgesinin yaylalarında, eşek sırtında yaptığı gezi izlenimlerini anlattı. 1879’da, Avrupa’dan göçmenleri taşıyan gemilerle ve trenlerle tâ California’ya kadar gitti. Orada Amerikalı bir kadınla evlendi. Amerika serüvenini <em>The Amateur Emigrant</em>’da (Amatör Göçmen) ele aldı. Sonunda, o <span epub:type="pagebreak" id="page1275" title="1275"/>sıralarda pek az sayıda kişinin yapabildiği bir yolculuğa çıktı. <em>Island Nights Entertainments</em>’da (Ada Gecesi Eğlenceleri) ve <em>In the South Seas</em>’de (Güney Denizlerinde) anlattığı gibi, 1888’de San Fransisco’dan yola çıkıp Güney Pasifik Okyanusu’nun Samon adalarına gitti, oraya yerleşti. Robert Louis Stevenson’ı çok seven, ona saygı duyan yerliler, onu bir çeşit doğal büyükleri saydılar, yaşamını kolaylaştırmak için ellerinden geleni yaptılar. Stevenson’un bütün mektupları hoştur, ama oralardan yazdıkları ayrıca güzel gelir bizlere. Ömrünün son altı yılını, o sıralarda tam bir cennet olan bu adalarda geçiren Stevenson, veremden kurtulur gibi oldu. Ne var ki, daha kırk dört yaşını tamamlamadan, bir beyin kanaması yüzünden ansızın öldü.</p>
      <p>XIX. yüzyılın ikinci yarısı, bütün Avrupa’da gerçekçi akımın egemen olduğu dönemdir. Ama Robert Louis Stevenson, bu genel akıma ters gitti. Roman sanatını anlamsız ve çirkin gerçeklerden bir kaçış olarak gördü:</p>
      <blockquote>
        <p>“Fiction should be to the grown man what play is to the child... His life from without may seem but a rude mound of mud; there will be some golden chamber in the heart of it in which he dwells delighted.”</p>
      </blockquote>
      <blockquote>
        <p>Bir çocuk için oyun neyse, yetişkin bir insan için roman aynı şey olmalı... Dıştan bakınca, o insanın yaşamı kaba bir çamur yığını görünebilir. Ama o çamur yığınının içinde, hazlar duyarak oturabildiği altın bir oda vardır.</p>
      </blockquote>
      <p>Okuyucularına bu “altın odayı” vermeyi amaçladığı için, kimi eleştirmenler, romandan fazla “romance” diye nitelerler R. L. Stevenson’ın yazdıklarını. Okuyucularının düşgücüne seslenerek, gerçekler dünyasında pek olası görülmeyen serüvenler anlatarak, onları oyaladığını, okuyucularına bu sayede çekici geldiğini söylerler.</p>
      <p>R. L. Stevenson’ın en ünlü iki romanı, 1883’te yayımlanan <em>Treasure Island</em> (Hazine Adası) ile 1886’da yayımlanan <em>The Strange Case of Dr. Jekyll and Mr. Hyde</em>’dır (Dr. Jekyll ile Bay Hyde’ın Garip Vakası). Çocuk edebiyatının en güzel klasiklerinden biri <span epub:type="pagebreak" id="page1276" title="1276"/>olan, küçükken hepimizin okuduğu <em>Treasure Island,</em> XVIII. yüzyılda geçer. Jim Hawkins adlı çocuk, romanın anlatıcısıdır. Kaptan Kydd’in ünlü hazinesinin nerede bulunduğunu gösteren harita, Jim’in annesinin işlettiği handa kalan yaşlı korsanın sandığında saklıdır. Bu hazineyi iyilerin mi, yoksa kötülerin mi ele geçireceğidir bütün sorun. Başlarında tüyler ürpertici kör dilenci Pew olan kötüler grubu, haritayı çalmak için hana bir baskın yaparlar. Ama Jim, onları atlatmanın çaresini bulur, haritayı iyiler grubundan Trelawney’ye teslim eder. Trelawney ile arkadaşı Dr. Liversey, Jim’i de yanlarına alıp, hazine adasına giderler. Bindikleri geminin tayfasının bir kısmı iyi, bir kısmı da kötüdür. Kötülerin elebaşısı, tek bacaklı, uzun boylu olduğu için “Long” lakabını taşıyan John Silver’dır. Kötülerin iyileri öldürüp haritaya el koymak amacıyla tasarladıkları plan, gene Jim sayesinde suya düşer. Heyecan verici birçok çarpışma ve serüvenden sonra, hazine iyilerin eline geçer.</p>
      <p>Konusu böyle özetlenince, <em>Treasure Island</em>, yüzyıllardır binlercesi yazılan macera romanlarından farksız görünür. Ne var ki, bu kitabı bir macera romanı ya da bir çocuk kitabı diye hor görmek yanlış olur. Çünkü öteki macera romanlarını yazanlar kötü yazarlarken, R. L. Stevenson iyi bir yazardır. Kimseleri kolay kolay beğenmeyen Henry James bile, “it’s a luxury in this immoral age, to encounter someone who does write, who is really acquainted with that lovely art” (Bu ahlâksız çağda gerçekten yazı yazabilen, bu nefis sanatı sahiden bilen biriyle karşılaşmak bir lükstür) diyerek R. L. Stevenson’ı över. Stevenson, sadece “sürükleyici” denilen türden bir öykü anlatmakla yetinmez. Kişilerini canlı ve inandırıcı kılmanın yolunu bulur. Onların ruhsal yapılarını, çelişkilerini irdeler. Öteki macera romanlarında olduğu gibi, yiğitlikle erdemin her zaman elele gitmediğini de kanıtlar bu arada. Çünkü Long John, yiğit olmasına çok yiğittir ama hiç de iyi değildir. Stevenson’ın en olumlu yanı, anlatımının yalınlığı ve güzelliğidir. Bundan ötürü de, çoğu macera romanları bir tek kez okunduktan sonra bir kenara atılıp unutulurken, <em>Treasure Island</em>, yüz yıldan beri değişik kuşakların hazla okudukları, her dile çevrilen bir dünya klasiği olmuştur.</p>
      <p><em>Dr. Jekyll and Mr. Hyde</em> yetişkin okuyucular için, <em>Treasure Is<span epub:type="pagebreak" id="page1277" title="1277"/>land</em>’dan kat kat daha ilginçtir. Nedeni de yazarın, ilk kitapta iyi insanlarla kötü insanlar arasındaki çatışmayı gösterirken, ikinci kitapta bir tek insanın içindeki iyilik ile kötülük arasındaki çatışmayı göstermesidir. Dr. Jekyll ile Bay Hyde’ın öyküsü, doğaüstü öğelerden yararlanan bir çeşit bilim kurgu romanı değil, okuyuculara simgesel bir öykü olarak sunulan psikolojik bir incelemedir aslında. Herkesin benliğinde –kimilerinde ayrıca belirgin bir biçimde– iyilikle kötülük arasında bir Dr. Jekyll– Bay Hyde bölünmesi bulunduğu yadsınılamaz bir gerçek olarak kabul edilmektedir artık. O kadar ki, R. L. Stevenson’ın romanındaki çifte kişilik XX. yüzyılın mitolojisine girmiştir çoktan. Günlük konuşmalarımız arasında, “adam gündüzleri Dr. Jekyll, geceleri Bay Hyde”, “ayıkken Dr. Jekyll, sarhoşken Bay Hyde” ya da “evlenmeden önce Dr. Jekyll’di, ama evlenir evlenmez Bay Hyde oldu” gibi sözleri hepimiz duymuşuzdur.</p>
      <p>Romanı okumamış olsalar bile, bu konuyu işleyen filmlerden ötürü Dr. Jekyll ile Bay Hyde’ın garip vakası herkesçe bilinir: İyi bir hekim olduğu için, hem bedenin, hem de ruhun karmaşıklığını bilen Dr. Jekyll, kendi benliğindeki iyilikle kötülük karışımını da sezmektedir. Bu iyilikle kötülüğü birbirinden ayırıp iki ayrı kişide toplamanın daha doğru olacağı, böylece tüm kötülüklerin ikinci kişiye gideceği, kendisinin de ahlâka aykırı içgüdülerinden arınıp çok daha iyi bir insan olabileceği düşüncesiyle bir ilaç icat eder. İstediği zaman, ilacı içip, Bay Hyde adını verdiği ikinci kişiliğine bürünür. Dr. Jekyll ne denli güzel huylu, sevecen ve yakışıklı ise; Mr. Hyde da o denli ahlâksız, acımasız ve çirkindir. Dr. Jekyll, durumu bir süre böyle idare eder. Gelgelelim, benliğinin Bay Hyde yanı ağır basmaya başlar zamanla. Dr. Jekyll, istemediği zaman bile, yani ilacı içmeden de Bay Hyde’a dönüşür ansızın. Ve bu arada iğrenç bir cinayet de işler. Bu korkunç durumdan, bölünmüş kişiliğinin gittikçe daha kötüleşmekten kurtulmasının tek çaresinin ölüm olduğunu bildiği için, Dr. Jekyll, kendi canına kıyar kitabın sonunda.</p>
			<figure class="middle">
				<img src="image/p1278.jpg"/>
				<figcaption>Robert Louis Stevenson (1850-1894)</figcaption>
			</figure>
      <p>R. L. Stevenson’ın öteki romanları da, örneğin <em>Price Otto</em>; XVIII. yüzyılda geçen <em>Kidnapped</em> (Kaçırılmış) ve onun devamı olan <em>Catrona; The Black Arrow </em>(Kara Ok); tarihsel bir çerçeve içinde kişilerin psikolojik yapılarına önem vererek iki kardeş <span epub:type="pagebreak" id="page1278" title="1278"/>arasındaki ölesiye savaşımı anlatan <em>The Master of Ballantrea</em> (Ballantrea Beyi) ve <em>St. Ives</em> de ilginçtir. Ama birçoklarına göre, ancak başlangıcını yazabildiği, öldüğü için tamamlayamadığı son romanı <em>Weir of Hermiston</em> (Hermiston’lu Weir) onun asıl başyapıtıdır. XVIII. yüzyılda İskoçya’da geçen bu romanda, psikolojik açıdan çok çarpıcı yanları bulunan bir baba-oğul ilişkisi ele alınır. Archie Weir, Lord Hermiston unvanını taşıyan Adam Weir’in tek çocuğudur. Adam Weir, “hanging judge” (asan yargıç) denilen tiptedir; yani gerçek adalete en aykırı yasaları bile acımasızca uygulayarak, karşısına çıkanların hepsini asar; bunu yapmanın da keyfini sürer. Annesini küçükken yitiren, duyarlı ve güzel huylu Archie, babasından hem korkar, hem de nefret eder. Lord Hermiston, asılmaya mahkûm ettiği zavallılarla acımasızca alay edince, kendini tutamayan Archie, herkesin önünde babasına hakaret eder. Babası da, ailenin topraklarından biri olan Hermiston köyüne sürgün eder oğlunu. Stevenson’ın romanını nasıl tamamlamaya niyetlendiğini bilenlere göre, daha sonraları Weir, sevdiği kızı baştan çıkaran bir adamla düello ederek onu öldürecek ve kendi babası tarafından ölüm ceza<span epub:type="pagebreak" id="page1279" title="1279"/>sına çarptırılacaktı. Ama birileri Archie’yi kurtaracaklar; o da sevgilisiyle birlikte Amerika’ya kaçabilecekti. Kendi oğluna ölüm cezası vermenin acısına dayanamayan yargıç da üzüntüden ölecekti. Bu bitmemiş roman, eğer R. L. Stevenson kırk dört yaşında ölmeseydi, çok büyük bir yazar olabileceği izlenimini verir bizlere.</p>
      <p class="margin-top">1857 ile 1903 yılları arasında yaşayan George Gissing, R. L. Stevenson’ın tam karşıtıdır. Stevenson, okuyucularını dünyanın çirkinliklerinden uzaklaştırmak istercesine, dostça kolumuza girip, bizleri renkli serüvenlerle bezenmiş bir dünyaya sürüklerken; Gissing, kafamızı sanki arkadan iterek yere doğru eğdirir, en çirkin, en tiksindirici gerçeklere yakından bakmaya zorlar bizi. George Gissing’in çok mutsuz geçen özel yaşamı da, çevresine her zaman en kötümser açıdan bakmasına neden oldu belki de. Daha on sekiz yaşındayken, hiç mi hiç anlaşamayacağı bir kızla mutsuz bir evlilik yaptı. Bu yüzden de, Manchester’daki bir kolejde sürdürdüğü eğitimini yarıda bırakıp, önce Londra’ya, sonra da Amerika’ya gitti. Birçok romanında anlattığı yoksulluğu yaşadı oralarda. Bir süre Almanya’da felsefe okudu. Sonra Londra’ya yerleşip, durmadan yazı yazarak, özel dersler vererek, kıt kanaat geçinebilmek için elinden geleni yaptı. İkinci evliliği, birincisi kadar mutsuz oldu. Sonunda bir Fransız kadınıyla olumlu bir ilişki kurabildi, ama kısa bir süre sonra da, kırk dört yaşındayken öldü.</p>
      <p>George Gissing, genç ölmesine karşın, öyküler, makaleler ve çeşitli kitaplar dışında, yirmiden fazla roman yazdı. <em>Workers in the Dawn </em>(Şafakta İşçiler), <em>The Unclassed</em> (Sınıfsız), <em>The Nether World</em> (Yeraltı Dünyası) gibi ilk romanlarında, emekçi kitlelerin acılar içinde geçen yoksul yaşamını su katılmamış bir karamsarlıkla ele aldı. Yoksulluğun insanın kişiliğini nasıl yozlaştırdığını, en soylu duygularını nasıl yok ettiğini anlattı. Yunanca “halk” anlamına gelen, 1886’da yayımladığı <em>Demos</em>’da, işçi sınıfından gelen bir halk adamının siyaset alanında yükselişini ve düşüşünü, gene tam bir karamsarlıkla işledi. Bu romanın başkişisi, sınıfını sefaletten kurtarmak için değil, kendi kişisel çıkarları uğruna yükselmek ister. Toplumda konumu yükseldikçe de ahlâkı <span epub:type="pagebreak" id="page1280" title="1280"/>bozulur. <em>Thyrza</em>’da buna benzer bir konu işledi gene. Zaten George Gissing’e bakılacak olursa, ne denli uğraşırlarsa uğraşsınlar, yoksul kitlelerin sosyal adaletin egemen olacağı bir toplumsal düzene kavuşabilmelerinin yolu yoktur. Sosyalizm, hatta gerçek demokrasi hiçbir zaman gerçekleşemeyecek bir düştür.</p>
      <p>Gissing’in 1891’de yayımladığı ve belki en ünlü romanı olan <em>New Grub Street</em>’de (Yeni Grub Street), emekçi sınıfından değil de, orta sınıftan bir aydının öyküsü anlatılır. Dr. Samuel Johnson’dan söz ederken daha önce de açıkladığımız gibi, “Grub Street” biraz para kazanabilmek için kendilerine ısmarlanan her çeşit yazıyı yazmaya hazır, yoksul yazarların barındıkları bir sokağa verilen addı. Gissing, Victoria Çağı’nın son yıllarının bu yeni Grub Street’indeki durumu anlatırken, bir yığın yazar portresi de çizer. Bunlar, bir yandan geçimlerini sağlayabilmek için didinip dururken, bir yandan da çeşitli entrikalar çevirerek, birbirlerini yerler. Yoksulluğun, Gissing’in ilk romanlarında en idealist işçilerin bile ahlâkını yozlaştırdığı gibi, bu orta sınıftan yazarların kişiliğini de nasıl mahvettiğini görürüz. Jasper Milvain gibi açgözlüler, esnafça davranarak, kendilerinden istenilenleri yazmaktan hiç çekinmezler. Yazarlığın gerçek değerlerini bir yana bırakıp, başarıya ve üne kavuşurlar. Gissing’in kendini özdeşleştirdiği Edwin Reardon gibi, sanatlarında ödün vermeyen dürüst yazarlar ise, heba olup giderler; para kazanamadıkları için eşleri onları terkeder; genç yaşta ölüverirler. <em>New Grub Street</em>’in sonunda, yetenekli ama başarısız yazar Edwin’in ölümünden sonra dul kalan eşi para canlısı Amy’nin, yeteneksiz ama başarılı yazar Jasper ile evlenmesi, Gissing’in umarsız karamsarlığının çarpıcı bir göstergesidir.</p>
      <p>Bu kitaptan bir yıl sonra 1892’de çıkan <em>Born in Exile</em>’da (Sürgünde Doğmuş) işçi sınıfından gelen, kendi kendini yetiştiren bir aydının öyküsü ele alınır. Kitabın adı anlamlıdır; çünkü bu yoksul aydın, bir haksızlığın kurbanı olduğunu, kendi doğal yurdu saydığı varlıklılar ülkesinden zorla sürgün edildiğini; asıl yeri varlıklılar arasındayken, yoksullar arasında bırakıldığını her zaman duyumsar. Küçük bir çocukken bile kendi sınıfını hor görür; okumamış insanlardan nefret ettiğini, böylelerinin yeryüzünden yok edilmeleri gerektiğini söyler. Toplumda konumunu <span epub:type="pagebreak" id="page1281" title="1281"/>yükseltebileceğini sanır bir süre. Ama Gissing’in bütün başkişileri gibi, o da başarısızlığa uğramaya mahkûmdur. Ahlâksızca davranmaya, yalan dolana başvurmaya başlar. Yüksek sınıftan varlıklı bir kızla evlenmeye kalkar ve sonunda foyası meydana çıkar.</p>
      <p>George Gissing’in <em>Born in Exile</em>’dan bir yıl sonra 1883’te yazdığı <em>The Odd Women</em> (Tek Kadınlar) ilginç bir konuyu, orta sınıftan gelen, ama ekonomik güvenceden yoksun kadınların sorununu ele alır. Kendisine bakacak bir babası ya da bir kocası yoksa, bir halk kadını çalışabilir. Ama orta sınıftan bir kadının, çok yoksul da olsa, çalışması ayıp sayılır. Böyle bir kadın, babasız ve kocasız tek başına kalınca, çaresizlikler içinde bocalar; bu romandaki Virginia Madden gibi kendini içkiye verir sonunda.</p>
      <p>Gissing’in <em>New Grub Street</em>’den sonra en ünlü kitabı, 1903’te yani öldüğü yıl yayımlanan <em>The Private Papers of Henry Ryecroft</em>’dur (Henry Ryecroft’un Özel Evrakı). Belki ötekiler kadar kasvetli olmadığı için çok tutulan bu kitap, bir roman sayılamaz aslında. Çünkü kendine Henry Ryecroft adını veren yazar, bir günce tutarak, kişisel görüşleri, düşündükleri, duydukları, okudukları konusunda deneme türünde yazılar yazar burada. Demokrasiye ve toplumsal reformlara inanmadığı için, sadece edebiyatı ve sanatı önemseyerek, bir çeşit elitizme sığınır; günümüzün deyimiyle “entel” diye niteleyebileceğimiz bir tutuculuğa meyleder.</p>
      <p>George Gissing’in, Dickens üzerine 1898’de yayımlanan çok esaslı bir incelemesi de vardır. Gissing, Dickens’i ustası bilir, özellikle gerçekliğinden ötürü ona büyük hayranlık duyardı. Ne var ki, Dickens’ınkinden tümüyle farklı bir gerçekçilik seçmişti kendisi. Gissing gibi Victoria Çağı’nın son yıllarını değil, 1840’lı yılları, yani İngiltere’de toplumsal adaletsizliğin çok daha yoğun olduğu bir dönemi ele alan Dickens, emekçi kitlelerin sefaletini, yoksulların uğradıkları haksızlıkları, çektikleri acıları gözler önüne sererken, bunların zamanla önlenebileceği umudunu taşır ve bu umudu da okuyucularına aşılar. Üstelik Dickens’ın yoksulları, olumlu yanlarını koruyabilen, en kötü koşullar altında bile gülmesini bilen sevimli insanlar oldukları için onlara yakınlık duyarız. Oysa yoksullara sevgiyle değil de sanki kinle yak<span epub:type="pagebreak" id="page1282" title="1282"/>laşan Gissing’e bakılacak olursa, fakir halk adamları, sevilmeleri olanaksız, hatta hor görülmeleri gereken, insanlıkla bağlarını koparmış, neredeyse hayvanlaşmış yaratıklardır. Yaşam koşulları düzeltilerek onların insanlaşabileceği konusunda da Gissing’in en küçük bir umudu yoktur. Böylece Dickens, en korkunç gerçekleri gözler önüne sererken, bizlerde umut, hatta sevinç üretir. Gissing’in aynı gerçekleri gözümüzün önüne sermesi ise, içimizi karartır ancak. Çünkü Gissing, gerçekleri, olumlu ve olumsuz yanlarıyla bir bütün olarak göstermez. Sadece olumsuz ve çirkin olanın üstünde durur. Gissing, romanlarından birinin başına Ernest Renan’dan aldığı şu tümceyi koymuştu:</p>
      <blockquote>
        <p>“La peinture d’un fumier peut être justifiee pourvu qu’il y pousse une belle fleur; sans cela le fumier n’est que repoussant.”</p>
      </blockquote>
      <blockquote>
        <p>Eğer onun içinde güzel bir çiçek yetişiyorsa, pis bir gübre yığınının resmini yapmak doğru olabilir; ama eğer o çiçek yoksa, bu gübre yığını iticidir ancak.</p>
      </blockquote>
      <p>Ne yazık ki, o güzel çiçek hiç görülmez Gissing’in resmini çizdiği pis gübre yığınında. Virgina Woolf, <em>The Common Reader</em>’de Keats’in güzellikle gerçeği özdeşleştirdiği ünlü dizelere değinerek, şöyle der Gissing için:</p>
      <blockquote>
        <p>“He proclaims that ugliness is truth, truth ugliness, and that is all we know and all we need to know.”</p>
      </blockquote>
      <blockquote>
        <p>Çirkinliğin gerçek, gerçeğin çirkinlik olduğunu; bildiğimiz tek şeyin bu olduğunu ve bundan başka bir şey bilmemiz gerekmediğini ilan eder.</p>
      </blockquote>
      <p>İşte bu yüzden de, yazar olarak çok çarpıcı yanları bulunduğu halde, George Gissing’i haz duyarak okumanın yolu yoktur.</p>
    </section>
  </body>
</html>