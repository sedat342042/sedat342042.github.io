<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page381" title="381"/>
      <header>
        <h1 class="bolum">Üçüncü Bölüm</h1>
        <h2>XVIII. Yüzyıl İngiliz Tiyatrosu</h2>
      </header>
      <p>1688’de yapılan kansız ihtilalle Stuart hanedanı tahttan uzaklaştırılmış, ahlak ve din konularında ağırbaşlı bir tutum benimseyen orta sınıf ülkeye egemen olmaya başlamıştı. Bu yüzden de, birazdan göreceğimiz gibi tiyatroda bir değişiklik olacak, “sentimental comedy” (duygusal komedya) ve “domestic drama” (aile dramı) denilen türde oyunlar yazılacaktı. Bu oyunlara ve çağın tragedyalarına geçmeden önce, XVIII. yüzyılın ilk yarısında yetişen üç komedya yazarını, Gay’i, Goldsmith’i ve Sheridan’ı ele alacağız.</p>
      <p>Yoksulca bir çevreden gelen John Gay (1685-1732) çeşitli varlıklı kişiler tarafından sürekli korunduğu ve Pope’a bakılacak olursa yüzlerce dostu olduğu halde, bazı başarısız yatırımlara giriştiği için ömrü boyunca para sıkıntısı çekti. O çağda birçok kişi gibi Gay de, biriktirdiği tüm parayı South Sea Company’ye yatırmıştı. Ama büyük kazanç umutları veren bu şirket, bir su kabarcığı gibi yok oluvermiş ve kendi akılsızlıklarıyla alay etmesini bilen İngilizler, bu parasal fiyaskoya “The South Sea Bubble” (Güney Denizi Su Kabarcığı) adını vermişlerdi.</p>
      <p>Gay çok yazmıştı. Fable’ları, ancak şarap içenlerin iyi şair olabileceği tezini savunan Wine (Şarap) adlı bir şiiri, arkadaşı Pope’un <em>The Rape of the Lock’</em>una öykünen üç bölümlü <em>The Fan</em>’ı (Yelpaze), pastoral’leri alaya alan altı bölümlük <em>The Shepherd’s Week’</em>i (Çobanın Haftası) ve çağın günlük yaşamı ve töreleri üzerine çok eğlenceli bir biçimde bilgi verdiği için ayrıca ilginç bulduğumuz <em>Trivia, or the Art of Walking the Streets of London</em> (Ivır <span epub:type="pagebreak" id="page382" title="382"/>Zıvır ya da Londra Sokaklarında Yürüme Sanatı) gibi, gülmece türünden şiirleri vardır. Ama bunlar sayesinde değil, ancak bir tek beyiti ve bir tek tiyatro oyunu sayesinde anımsanır bugün. Tek beyiti, mezarına yazılmasını istediği sözlerdir:</p>
      <blockquote>
        <p>Life is a jest, and all things show it;</p>
        <p>I thought so once, and now I know it.</p>
      </blockquote>
      <blockquote>
        <p>Yaşam bir şakadır, her şey gösteriyor bunu;</p>
        <p>Eskiden düşünmüştüm, şimdi de biliyorum bunu.</p>
      </blockquote>
      <p>Tek oyunu da <em>The Beggar’s Opera’</em>dır (Dilencinin Operası).</p>
      <p>1728’de sahneye konulan <em>The Beggar’s Opera </em>öyle beğenildi ki, o sıralarda hiç görülmemiş bir durum oldu; bu oyun bir söylentiye göre, yazarına sekiz bin İngiliz Lirası kazandırarak altmış iki gün üstüste oynandı. Gay soyadı “neşeli”, oyunun prodüktörü Rich’in soyadı da “zengin” anlamına geldiğinden, <em>The Beggar’s Opera</em> sayesinde Gay’in “rich”, Rich’in de “gay” olduğu konusunda bir de nükte yapıldı. John Gay bu oyununu, arkadaşı Swift’in Newgate hapishanesi üzerine bir şeyler yazmanın “an odd pretty sort of thing” (acayip ve güzel) olabileceğini söylemesi üzerine kaleme almıştı. Gerçekten de hapishane yaşantısının önemli bir yeri vardır <em>The Beggar’s Opera’</em>da: Peachum hem çalınmış malları saklayarak, hem de bu malları saklayanları sırasında ihbar ederek geçinip gider. Kızı Polly çapkın ve yakışıklı haydut Macheath’e âşık olup evlenince öfkelenen Peachum, kızına “the comfortable estate of widowhood” (dul olmanın rahatlığını) tattırmak amacıyla, damadını ihbar eder. Macheath tutuklanıp Newgate’e hapsedilir. Orada, soyadı “kilitle onu” anlamına gelen başgardiyan Lockit’in kızı Lucy’yi baştan çıkarır. Ne var ki, Polly’den de vazgeçmemiştir. İçine düştüğü ikilemi çok güzel özetler:</p>
      <blockquote>
        <p>How happy could I be with either,</p>
        <p>Were the other charmer away!</p>
      </blockquote>
      <blockquote>
        <p>Ne mutlu olabilirdim bu iki dilberle de,</p>
        <p>Bunlardan biri olmasaydı burada!</p>
      </blockquote>
      <p><span epub:type="pagebreak" id="page383" title="383"/>Ne var ki, kızlar paylaşılmaya razı değildiler. Yakışıklı haydutun aşkını tekellerine almak için kıyasıya bir savaşım verirler. Sonunda Lucy kıskançlığını yenip, Macheath’in hapishaneden kaçmasını sağlar.</p>
      <p><em>The Beggar’s Opera’</em>nın böylesine rağbet görmesi üzerine Gay bir yıl sonra, ilk oyununun devamı olan, ama onun kadar değerli sayılmayan Polly’yi yazdı. Bu oyun sansürün hışmına uğrayıp yasaklandı. Polly’de, Karayip denizinde bir adaya sürülen Macheath’in öldüğü sanılır. Ama aslında bu sevimli haydut başka bir ad alarak bir korsan şefi olmuştur. Kocasının peşinden ta oralara giden Polly, çeşitli serüvenlerden sonra erkek kılığına girip korsanlara karşı savaşır ve bu arada kendi kocasını tutsak alır. Gay’e özgü buruk alaycılığın bir sonucu olarak, Polly bu korsanın gerçek kimliğini iş işten geçtikten sonra öğrendiği için, Macheath’in ölüm cezasına çarptırılmasını önleyemez. O adanın bir prensiyle evlenerek kendini avutur.</p>
      <p>Hayal dünyasında yaşamayan bir kadının vereceği karardır Polly’ninki. Zaten Gay gerçekçi gözlerle bakar yaşama. Çağın yapay denilen türden komedyalarıyla da, duygusal komedyalarıyla da hiç ilgisi yoktur. Kişileri duygusal davranıyormuş gibi göründükleri zaman bile, duygusallığın güldürücü bir parodisi yapılmaktadır aslında. <em>The Beggar’s Opera’</em>da, yüksek sosyetenin lord ve lady’lerinin yerini, orta sınıftan kişiler bile değil de, ayaktakımının, haydutların, hapishane kaçkınlarının, meyhaneci kızların alması, o çağda görülmedik bir yeniliktir. Ne var ki, Gay ahlak düşkünlüğü açısından aşağı sınıflarla yüksek sınıflar arasındaki benzerliği sürekli vurgular. Oyunun sonuna doğru sahneye çıkan bir dilenci, bu konuda hangi sınıfın ötekine öykündüğünü saptamanın güçlüğüne değinir:</p>
      <blockquote>
        <p>You may see such a similitude of manners in high and low life, that it is highly difficult to determine whether in the fashionable vices the fine gentlemen imitate the gentlemen of the road, or the gentlemen of the road the fine gentlemen.</p>
      </blockquote>
      <blockquote>
			<span epub:type="pagebreak" id="page384" title="384"/>    
        <p>Yüksek ve alçak tabakalarda öyle bir davranış benzerliği görürsünüz ki, moda halini alan ahlaksızlıklar söz konusu olunca, kibar bayların mı yol baylarına (yani haydutlara), yoksa yol baylarının mı kibar baylara öykündüğünü saptamak güçtür.</p>
      </blockquote>
      <p>O sırada İngiltere’nin başbakanı ve aynı zamanda ünlü bir işadamı olan Robert Walpole, satın alamayacağı hiç kimse olmadığına inanır, “every man has his price” (her adamın bir fiyatı vardır) dermiş. Gay haydutlar çevresiyle siyaset ve iş çevreleri arasında, yani Macheath’lerle başbakanlar arasında aslında hiç fark olmadığını neredeyse açıkça belirtir oyun boyunca. Walpole’un bunu anlamaması olası değildi elbette. Ne var ki, (daha sonraları Polly yasaklandığı halde,) bu oyunun sonunda alkış kopunca, Walpole ilk alkışlayanların arasına girecek kadar akıllı davrandı.</p>
      <p>Birçok bakımdan çok ilginç olmakla birlikte, <em>The Beggar’s Opera</em> bir başyapıt değildir. Gelgelelim iki nedenden ötürü çok önemli sayılması gerekir. Biri, Bertold Brecht’in bir başyapıt olduğu hiç kuşku götürmeyen <em>Üç Kuruşluk Opera’</em>sının başlıca kaynağı olması; ikincisi de, “ballad-opera” diye adlandırabileceğimiz yeni bir oyun türünün ilk örneğini vermesidir.</p>
      <p>XVIII. yüzyılda tüm Batı ülkelerinde moda olan İtalyan operasının konuları da, müziği de, dili de İngilizlere yabancıydı. Oysa Gay, geçmişin folklorik ballad’larından değil de, yaşadığı çağda sokaklarda söylenen ve çoğunlukla gerçekten olmuş olaylardan ve yaşamış kişilerden esinlenerek halkın ürettiği ballad’lardan yararlandı. Herkesin bildiği bu ezgilere yeni sözcükler yazdı ve böylece oluşturduğu şarkıları oyununa ekledi. <em>The Beggar’s Opera’</em>nın ilk temsilinden yarım yüzyıl geçtikten sonra bile, Gay’in yaptığı yeniliğin bilincinde olan Dr. Johnson, “we owe to Gay the ballad-opera” (ballad’lı operayı Gay’e borçluyuz) diyerek, bu oyunların ilkin sırf bir yenilik olarak hoşa gittiğini, ama halkın beğenisine tümüyle uymalarından ötürü sürüp gideceğini söyledi. Gerçekten de artık ballad’lı operalar yok ama, “musical” denilen müzikli oyunların bu türden kaynaklandıkları besbelli.</p>
      <p>1730 ile 1774 yılları arasında yaşayan Oliver Goldsmith’in, yalnız oyun yazarı olarak değil, romancı, şair ve deneme yazarı olarak da, oldukça önemli sayılabilecek bir yeri vardır İngiliz <span epub:type="pagebreak" id="page385" title="385"/>edebiyatında. İrlandalı bir din adamının oğlu olan Goldsmith, Dublin’de eğitim gördü. Babası gibi din adamı olmak istiyordu, ama yaradılışı açısından biraz düzensiz bilindiğinden, rahip olması uygun görülmedi. Bunun üzerine bir süre Edinburgh’da tıp okuduktan sonra İsviçre’de, Fransa’da, İtalya’da iki yıla yakın parasız pulsuz dolanıp durdu. Bir söylentiye göre de, bir tıp diploması elde etti bu arada. Hekim olarak Hindistan’a atanma isteği geri çevrilince, başlıca işi yazarlık oldu. Voltaire’in ve başkalarının yaşam öyküleri, Roma, Yunanistan ve İngiltere tarihleri ve daha birçok başka kitap yazdı. Bunların arasında ancak edebiyatla ilgili olanlar üzerinde kısaca duracağız.</p>
      <p>Goldsmith bir ara <em>The Bee</em> (Arı) adlı bir dergi çıkarırken, başka dergilere de ilginç denemeler gönderdi. Bu denemelerin bir bölümünü 1762’de yayımladığı <em>The Citizen of the World </em>(Dünya Yurttaşı) adlı kitabında topladı. Bu derleme, sözde Londra’da oturan Çinli bir filozofun kendi ülkesine yazdığı mektuplardan oluşur. Goldsmith hayal ürünü bu Çinliden yararlanarak, buruk bir taşlamaya hiç kaçmadan, İngiltere’ye özgü düşünce ve inançlarla, gelenek ve göreneklerle ve ülkesinin ünlü kişileriyle alay eder. 1765’te yayımladığı <em>The Traveller</em> (Yolcu) şiirinde Avrupa’daki yolculuklarını anlatır; kendini Alp dağlarının en yüksek doruğuna yerleşmiş hayal ederek, çeşitli ülkeleri birbirleriyle ve kendi ülkesiyle karşılaştırır. Bu arada, açlıktan ölmemek için kentten kente, çoğu zaman yaya yürüyerek nasıl gittiğini söylerken, toplumsal adaletsizliklere de değinir. “Laws grind the poor and rich men rule the laws” (yasalar yoksulları ezer; zenginler ise, yasalara egemendir) der. 1770’te yazdığı <em>The Deserted Village</em> (Terkedilmiş Köy), ününü sğlayan ilk şiirinden çok daha ilginçtir. Çağına karşı yönelttiği eleştiriler de çok daha ağırbaşlıdır bu ikinci şiirinde. Köyüne geri dönen şair, çocukluğunda bildiği Auburn’ün eski güzel haliyle şimdiki hazin halini, köylülerin kentlere göç etmek zorunda kalmaları yüzünden, köyde yaşamın nasıl yok olduğunu, her şeyin nasıl yıkılıp mahvolduğunu anlatır. Yaşlılığında o köye yerleşmeyi düşünmüştür, oysa sığınacak bir yer artık kalmamıştır orada. Bilindiği gibi, İngiltere o sırada tarım ülkesinden sanayi ülkesine dönüşmek üzereydi. Kırsal bölgede yetişmiş duyarlı bir şair olarak, Goldsmith bu sü<span epub:type="pagebreak" id="page386" title="386"/>recin acılarını herkesten daha fazla çekmekteydi. Sanayileşme sonucu İngiltere’nin zenginleşeceğini gerçi biliyordu, ama paraya karşılık insanların harcanmasına katlanamıyor, “wealth accumulates and men decay” (servet birikmekte, insanlar çürümekte) diye yakınıyordu. Belki bu yüzdendir ki, Herbert Grierson <em>A Critical History of English Poetry’</em>de (İngiliz Şiirinin Eleştirel bir Tarihi), <em>The Deserted Village’</em>i “the sweetest poem that the Eighteenth Century has left us” (XVIII. yüzyıldan bize kalan en tatlı şiir) diye över. Goldsmith’in bu iki şiirinde de neredeyse romantizmi müjdeleyen bir duyarlılık vardır. Üstelik Goldsmith, “let us, instead of writing finely try to write naturally” (güzel yazmaya çalışacağımıza, doğal bir biçimde yazmaya çalışalım) der. Gelgelelim yapay üsluba karşı çıktığı halde, Neo-Klasik çağa özgü kalıplaşmış anlatımdan ve heroic couplet denilen koşuk türünden kurtulamaz.</p>
      <p>Oliver Goldsmith ileride inceleyeceğimiz <em>The Vicar of Wakefield</em> (Wakefield Rahibi) adlı romanı dışında iki komedya yazdı. 1768’de sahneye konulan <em>The Good-Natured Man’</em>in (İyi Huylu Adam) başkişisi Mr. Honeywood, herkese kolayca güvenen, hesabını kitabını bilmediğinden borçlarını ödemeyip hapislere düşen, fazlasıyla saf bir adamdır. Birçok aksilikten sonra aklını başına toplayıp sevdiği genç kızla evlenir. Bu iyi huylu adam, kişiliği açısından Goldsmith’in kendine benzer bir hayli. Borçlarını ödeyemediği için Goldsmith’in de hapishaneye girmesine ramak kalmıştı. Ama Goldsmith oyunun başkişisi gibi varlıklı bir kadınla evlenemedi ve ömrü boyunca para sıkıntısı çekti. Abuk sabuk işler yapmaktan pek kurtulduğu da söylenemez. Dr. Johnson’un yakın arkadaşı olan Goldsmith’i Boswell de tanırdı ve Johnson’un ünlü yaşamöyküsünde Boswell, Goldsmith’in olumsuz bildiği yanları üzerinde ayrıca durdu. Ne var ki, Johnson arkadaşının ölümünden sonra, “let not his frailties be remembered; he was a very great man” (onun küçük zaafları belleklerde kalmasın; o çok büyük bir adamdı) demişti.</p>
      <p>Goldsmith’in büyük bir adam değilse bile çok yetenekli bir tiyatro yazarı olduğu, ikinci komedyası, 1773’te sahneye konulan <em>She Stoops to Conquer, or the Mistakes of a Night’</em>da (Fethetmeye Tenezzül Ediyor ya da bir Gecenin Yanılgıları) meydana çı<span epub:type="pagebreak" id="page387" title="387"/>kar. Bu çok eğlenceli güldürüde Marlow, kibar çevrelerin kadınlarıyla karşılaşınca son derece çekingen davranıp, ne yapacağını, ne diyeceğini bilemeyen bir delikanlıdır. Ne var ki, meyhanelerde ya da hanlarda çalışan, yoksul sınıftan kızlar söz konusu olunca, çekingenliği tümüyle ortadan kalkan delikanlı, keskin bir çapkına dönüşür. Marlow’nun babası yüksek sınıftan varlıklı Miss Mardcastle’in ailesiyle anlaşmış, oğlunun bu genç kızla evlenmesini kararlaştırmıştır. Marlow’la bir arkadaşının şimdi Hardcastle’leri resmen ziyaret etmeleri gerektiğinden, delikanlının ödü kopmaktadır. Karanlıkta vardıkları kentte gece kalabilecekleri bir yer aradıkları sırada, şakacı bir genç, iki arkadaşı hana gönderiyormuş gibi yaparak Hardcastle’lerin evine gönderir (bir söylentiye göre, Goldsmith’in kendi de gençliğinde böyle bir yanılgıya düşmüştü). Böylece Marlow evin beyini han sahibi, kızını da oradaki hizmetçilerden biri sanıp, genç kızı hemen baştan çıkarmak amacıyla yoğun bir çabaya girişir. Sonunda yanıldığını anlar ama, Miss Hardcastle’in gönlünü de fethetmiştir bu arada.</p>
      <p><em>She Stoops to Conquer</em> oynandığı sırada duygusal komedya öyle rağbetteydi ki, “A Comparison between Laughing Comedy and Sentimental Comedy” (Gülen Komedyayla Duygusal Komedyanın Karşılaştırılması) adlı bir deneme de yazan Goldsmith, bu oyunun önsözünde, salt duygudan kaynaklanmayan bir komedyanın seyircilerin beğenisini kazanmasının çok güç olduğunu söylemişti. Çağdaşlarının oyunları gibi ağlayan değil de, gülen bir komedya olan<em> She Stoops to Conquer’</em>un tutulması bile, Goldsmith’in ne denli başarılı bir oyun yazarı olduğunu kanıtlar.</p>
      <p>1751 ile 1816 yılları arasında yaşayan Richard Brinsley Sheridan, XVIII. yüzyılın son –daha doğrusu tek– önemli tiyatro yazarıdır. John Gay’den de, Oliver Goldsmith’den de çok daha önemlidir. Sheridan 1816’ya değin yaşadığı halde, yirmi dokuz yaşından sonra hiç yazmadığı için, XIX. yüzyıla değil de XVIII. yüzyıla bağlı sayılması gerekir. O dönemde bir Sheridan’ın yetişmesi çok garip bir olay, açıklanamayacak bir fenomendir aslında. Çünkü bu bölümün sonunda göreceğimiz gibi, Restorasyon’dan sonra İngiltere’de tiyatro ölmüş, ancak XX. yüzyılın başlangıcında yeniden yaşama kavuşmuştu.</p>
      <p><span epub:type="pagebreak" id="page388" title="388"/>Pek değerli sayılmayacak tiyatro oyunları yazan bir oyuncu babayla, gene pek değerli sayılmayacak tiyatro oyunları ve romanlar yazan bir annenin oğlu olan Sheridan’ın yaşamı ilginçtir. İngiltere’nin en seçkin okullarından Harrow’da okudu. Yirmi iki yaşındayken, uğruna iki kez düello ettiği, o çağın kibar sosyetesinin toplandığı yer olan Bath’dan alıp Fransa’ya kaçırdığı, soylu sınıftan bir genç kızla evlendi. Daha otuz yaşına basmadan, çok rağbet gören dört beş oyunu peşpeşe oynandıktan sonra yazarlıktan vazgeçti. Ne var ki, XVIII. yüzyılın en ünlü oyuncusu David Garrick’in Drury Lane tiyatrosundaki hisselerini satın aldığı ve yönetimin başına geçtiği için, 1809’da Drury Lane yanıncaya değin tiyatroyla ilişkisini kesmedi. 1789’da yirmi dokuz yaşındayken siyasete atılıp, M. P., yani Parlamento üyesi oldu. O dönemin en parlak konuşmacıları arasına girdi. Avam Kamarası’nın tarihine geçen ve biri altı saat süren ünlü söylevler verdi, önemli memuriyetlerde bulundu. Ölümünden üç yıl önce gözden düştü, borçlarını ödeyemediği için tutuklandı. Yoksulluk içinde öldükten sonra da, cenazesi görkemli bir devlet töreniyle kaldırıldı.</p>
      <p>Sheridan’ın yirmi dört yaşındayken yazdığı, 1775’te sahneye konulan <em>The Rivals</em> (Rakipler), Restorasyon’un artificial comedy’lerini andıran ve demin dediğimiz gibi, yüksek sosyetenin belirli mevsimlerde toplandığı ünlü kaplıca kenti Bath’da geçen bir töre komedyasıdır. Birbirlerine rakip iki gencin sevdikleri ve uğruna neredeyse düello edecek hale geldikleri Lydia, hayal ürünü aşk romanları okuya okuya öylesine romantik bir hale gelmiştir ki, yoksul bir delikanlı tarafından güç koşullar altında kaçırılmazsa, evlenmeye razı değildir. Bu yüzden de, onu sonunda elde eden talibi, hali vakti yerinde olduğu halde, gerçek adını gizleyerek, meteliksizmiş gibi davranmak zorunda kalır. Sonunda sevdiği erkeğin, sandığı gibi hiç de unvansız ve parasız olmadığını anlayan Lydia’nın fena halde bozulması ve ancak çok nazlandıktan sonra evlenmesi bir hayli eğlencelidir. Ama <em>The Rivals’</em>ın anımsanmasının asıl nedeni, bu genç kızın teyzesi Mrs. Malaprop’dur. Hiç sırası değilken söylenen münasebetsiz sözlere Fransızcada “mal à propos” denilir. Adını bu deyimden alan Mrs. Malaprop’un özelliği de, tıpkı Shakespeare’in <em>A Midsummer <span epub:type="pagebreak" id="page389" title="389"/>Night’s Dream</em>’indeki dokumacı Bottom gibi, çetrefil sözcükler kullanmaya heveslenip, bunları hep yanlış söylemesidir. Mrs. Malaprop, İngiliz diline yeni bir sözcüğü, yani “malapropism”i eklemiştir böylece.</p>
      <p>Sheridan’ın aynı yıl oynanan <em>St. Patrick’s Day</em>’i (Ermiş Patrick’in Yortusu) ve genç kızlara göz kulak olan yaşlı bayan anlamına gelen <em>The Duenna’</em>sı pek önemli sayılmazlar. 1777’de sahneye konulan ve Vanbrugh’nun <em>The Relapse’</em>ının bir uyarlaması olan A Trip to Scarborough (Scarborough’ya bir Yolculuk) için de aynı şeyi söyleyebiliriz. 1779’da oynanan <em>The Critic, or a Tragedy Rehearsed</em> (Eleştirmen ya da Provası Yapılan bir Tragedya) bunlardan çok daha ilginç, gerçekten güldürücü, kısa bir farce’dır. Sheridan bu oyununda, Buckingham’ın <em>The Rehearsal’</em>ında olduğu gibi, yaşadığı çağda yazılan tragedyalarla alay etmekle kalmaz, tiyatro eleştirmenlerini de kıyasıya yerer: İçine gülünç duygusal öğeler de bol bol katılan <em>The Spanish Armada</em> (İspanyol Filosu) adında, tantanalı bir üslupla yazılmış saçmasapan tarihsel bir dram prova edilirken, dört kişi sahnede olup bitenleri seyretmekte ve yorumlamaktadırlar. Bunlardan birinin adı “Huysuz İntihalci”dir. İntihalin İngilizcesi “plagiarism” olduğuna göre, bu şair bozuntusunun adı olan Sir Fretful Plagiary, hem huysuzluk eden, hem de başkalarının yazdıklarından parçalar çalan anlamına gelir. İkinci ve üçüncü adamlar eleştirmenlerdir. Bunların adları, askıda kalan ya da karar veremeyen anlamına gelen Dangle ile, kötü kötü sırıtmak anlamına gelen Sneer’dir. Dördüncüsü de, öve öve gereksiz yere şişirmek anlamına gelen Puff’dır. Provası yapılan oyunu yazan Puff’ın asıl işlevi, bir çeşit reklamcılık yaparak metelik etmeyen edebiyat ürünlerini pazarlamak ve elinden geldiğince pahalıya satmaktır. Bu dört kişinin abuk sabuk görüşler ileri sürerek tartışmaları, sahnede provası sürüp giden sözümona tragedyadan bile daha güldürücüdür.</p>
      <p>Sheridan’ın 1779’da sahneye konulup beğenilmeyen başyapıtı <em>The School for Scandal </em>(Dedikodu Okulu), Restorasyon’un töre komedyası geleneğinin son ve en parlak örneğidir. Bu oyundaki konuşmalar, hiç hayasızlığa kaçmadan, Congreve’in <em>The Way of the World’</em>ünde olduğundan da daha nükteli, daha pırıl pırıl; kişiler daha gerçek ve daha canlı; dedikodu yapıp entrika çevir<span epub:type="pagebreak" id="page390" title="390"/>mekten başka işi gücü olmayan yüksek sosyetenin alaya alınması, neredeyse Molière’e yaklaşacak kadar keskin ve çarpıcı; güldürü öğeleri ayrıca güçlüdür.</p>
      <p><em>The School for Scandal’</em>ın başlıca kişileri, biri erdemli bilinen, boyuna ahlak dersleri veren, ama aslında ahlaksız olan ikiyüzlü Joseph Surface ile, çok iyi yürekli ama para işlerinde de, her konuda da hesapsız kitapsız davranan, bu yüzden de aşırı çapkın ve ahlaksız bilinen Charles Surface’dir. (“Yüzey” anlamına gelen bu soyadı da anlamlıdır; çünkü çevrelerindekiler, Joseph ile Charles’ı gerçekten oldukları gibi değil, yüzeysel açıdan göründükleri gibi değerlendirmektedirler.) Bu kardeşlerin ikisi de, güzel Maria’yla evlenmek isterler. Joseph kızın servetinde gözü olduğundan, Charles de ona âşık olduğundan ister bunu. Maria, Charles’a gönül vermiştir; ama Maria’yı baştan çıkarmak isteyen Sir Backbite (Arkadan Isıran), Charles’a tutkun olan Lady Sneerwell (İyi Sırıtan), bu kadının hafiye olarak kullandığı Snake (Yılan) ve taşıdığı soyadına tümüyle ters düşen, ama çok safmış gibi haller takınan Mrs. Candour (Bayan Saflık) gibi dedikoducular, dost geçindikleri kişileri harcayarak, aklın alamayacağı söylentiler yayarak etrafı iyice karıştırırlar. Bu arada herkes birbirine girer; aslında çok sevişen bir çift olan elli yaşındaki Sir Peter Teazla ile gencecik eşi neredeyse ayrılacak duruma düşerler; bu tür komedyalarda sık sık görüldüğü gibi, paravanların arkalarına ya da dolapların içine saklanmak zorunda kalanlar olur. Sonunda iki kardeşin amcası, İngiltere’nin uzak bir sömürgesinden ansızın geri dönüp yeğenlerinin gerçek kişiliğini sınar; hangisinin iyi, hangisinin kötü olduğunu anlayınca da, vârisi yaptığı Charles’ın sevdiği kızla evlenmesini sağlar.</p>
      <p>Daha önce de belirttiğimiz gibi, Restorasyon’da ve XVIII. yüzyılda tragedyanın gelişebileceği bir ortam yoktu. Bunun başlıca nedeni de, komedyalara her zaman bir güzellik katan, ama bir komedyanın başarısı için yüzde yüz gerekli olmayan şiir öğesinin, bir tragedyanın gerçek bir tragedya sayılabilmesi için yüzde yüz gerekli olması, XVII. yüzyılın ikinci yarısıyla XVIII. yüzyılın ilk yarısının ise şiirden yoksun olmalarıydı. İşte bu yüzdendir ki, yeni bir şeyler yaratamayan, Elizabeth Çağı yazarlarına öykünmekle yetinen Restorasyon oyun yazarlarının tragedya alanında<span epub:type="pagebreak" id="page391" title="391"/>ki çabaları hep verimsiz kaldı. Bunların arasında ancak bir tek kişi, Thomas Otway, bugün hâlâ okunabilen ve sahneye konulabilen bir tek tragedyayı, yani V<em>enice Preserved, or a Plot Discovered’</em>i (Venedik Korundu ya da bir Suikast Meydana Çıktı) yazdı.</p>
      <p>1625 ile 1685 yılları arasında yaşayan Thomas Otway, ancak otuz üç yıl süren ömrü boyunca bir hayli sıkıntı çekti, yoksulluk içinde öldü. Meslek olarak seçtiği oyunculukta başarısızlığı, çağın en ünlü sahne sanatçılarından Mrs. Elizabeth Barry’ye hiç karşılık görmeyen bir tutkuyla bağlanması yaşamını büsbütün güçleştirdi. Otway ikisi Racine ve Molière’den uyarlamalar olan dokuz oyun yazdı peşpeşe. Bunların arasında ancak üç tragedyası önemlidir: Koşuklu uyaklı yazdığı, 1676’da sahneye konulan <em>Don Carlos</em>, İspanya Kralı II. Philip’in, oğlu Don Carlos’un eski nişanlısıyla evlenmesi ve karısıyla oğlunun hâlâ seviştiklerini sanması üzerine kuruludur. Duyduğu yersiz kıskançlık, kötü kişilerce büsbütün alevlendirilince, Kral, eşini zehirletir, oğlu Don Carlos da kendini öldürür. II. Philip ise, ancak iş işten geçtikten sonra, yeryüzünde en çok sevdiği bu iki insanın suçsuz olduklarını anlar.</p>
      <p>1680’de sahneye konulan <em>The Orphan</em> (Yetim) blank verse’le yazıldığı için, üslup açısından Elizabeth Çağı tiyatrosunun havasına, heroic play’ler gibi koşuklu uyaklı yazılan Don Carlos’dan daha yakındır. Bu tragedyada Castalio ve Polydore adlı ikiz kardeşlerin ikisi de, babalarının vesayeti altında büyüyen yetim Monimia’yı sevmektedirler. Otway’in ölesiye tutulduğu Mrs. Barry’nin büyük bir başarıyla canlandırdığı Monimia ise, Castalio’ya âşıktır ve onunla gizlice evlenir. Monimia ile kardeşinin evlendiklerini bilmeyen, ama geceleyin buluşacaklarını duyan, genç kızın hayasızca davranmak üzere olduğunu sanan Polydore, karanlıktan yararlanarak kardeşinin yerine Monimia’nın koynuna girer. Durum meydana çıkınca da, üçü de kendini öldürür.</p>
      <p><em>The Orphan’</em>da tragedya, ikiz kardeşlerin birbirine çok bağlı oldukları halde, aynı kızı sevmelerinden kaynaklanır. Oysa o dönemin tek değerli tragedyası –daha doğrusu XVII. yüzyılın ortasından tâ XIX. yüzyılın sonuna değin yazılan tek değerli tragedya– saydığımız <em>Venice Preserved’</em>de trajik tema, gene iki erkek <span epub:type="pagebreak" id="page392" title="392"/>arasındaki dostluk üzerine kurulmuş olmakla birlikte, çok daha karmaşık ve çok daha etkileyicidir: Venedikli soylu bir genç olan Jaffier, kenti yöneten Senato’nun üyelerinden birinin kızı olan Belvidera ile evlenir. Bu evliliğe karşı çıkan Senatör, kızını reddeder ve genç çiftin çok güç duruma düşmesine neden olur. Yabancı bir asker ve Jaffier’in yakın dostu olan Pierre’in, Jaffier’in acımasız kayınpederi yüzünden Venedik Cumhuriyeti’ne karşı duyduğu kin ve öç alma isteği büsbütün körüklenir. Devleti yıkmak için bir suikast hazırladıklarını Jaffier bu suikastçılara bağlılığını kanıtlamak için eşi Belvidera’yı (bu rolü de yazarın âşık olduğu Mrs. Barry oynamıştı) onların elebaşıları olan Renault’ya emanet eder. Ama bu adam Belvidera’nın ırzına geçmeye kalkar. Kaçan Belvidera nasıl hakarete uğradığını kocasına anlatınca, Jaffier suikast tasarısını gizli tutacağına yemin ettiği halde, karısına durumu açıklar. Belvidera öldürülmesi tasarlanan senatörler arasında bulunan babasının canını kurtarmak amacıyla, Jaffier’i kandırır, suikastçıların hepsinin bağışlanması koşuluyla, durumu Senato’ya ihbar etmesini sağlar. Ne var ki, Venedik Senatosu verdiği sözü tutmaz, suikastçıları ölüm cezasına çarptırır. Vicdan azabına kapılan, dayanılmaz acılar çeken Jaffier kendi canına kıyar. Belvidera da derdinden ölür. Otway Jaffier’in karısına tutkusuyla, suikastçılara, özellikle Pierre’e bağlılığı arasında parçalanmasını, Elizabeth Çağı’nın ve Jacobean dönemin tragedya yazarlarını anımsatan bir güçle canlandırır.</p>
      <p>Aslında Otway’e uygun olan bir tanımlama, Restorasyon’un öteki tragedya yazarı Nathaniel Lee için kullanılmış, onun “a belated Elizabethan” (gecikmiş bir Elizabeth Çağı insanı) olduğu söylenmiştir. 1653’e doğru doğduğu sanılan ve 1792’de ölen Nathaniel Lee, yalnız yazdıkları açısından değil, yaşantısı açısından da bir Elizabeth Çağı insanıdır bir bakıma. Çünkü akılcılığın egemen olduğu bir çağda aklını yitirmiş, beş yıl süreyle kapatıldığı tımarhaneden kaçmış, daha kırk yaşına basmadan alkolden ölmüştür. Otway gibi tiyatro oyuncusu olmak isteyen, ama bu meslekte başarısızlığa uğrayan Lee’nin kendi yaşamı gerçek bir tragedya olduğu halde, yazdığı dokuz on oyun için aynı şeyi söyleyemeyiz. Bunların çoğu, Dryden’in moda haline getirdiği türde, aşırı tantanalı bir dille kaleme alınmış yapay heroic <span epub:type="pagebreak" id="page393" title="393"/>play’lerdir. Ancak 1677’de sahneye konulan <em>The Rival Queens</em> (Rakip Kraliçeler) biraz değerli sayılabilir. Jacobean dönemi tragedyalarında olduğu gibi, bu tragedyada da kan gövdeyi götürür; öldürücü tutkulara kapılan kraliçeler birbirlerini bıçaklar ya da zehirler. Ne var ki, gözlerimizin önünde sergilenen bu kanlı olaylar, Ford’da ya da Webster’de bizi derinden sarsarken, Lee’de hiç de etkileyici olmaz.</p>
      <p>Restorasyon’da sönük olan tragedya, XVIII. yüzyılda daha da söndü. Gerçi tragedya olmayı amaçlayan bir yığın oyun yazıldı, ama bunların çoğu unutulup gitti. Örneğin, Shakespeare’in ilk bilimsel baskılarından birini yayıma hazırladığı, oyunları sahnelere ve perdelere böldüğü ve metni daha iyi anlaşılır hale getirdiği için, Shakespeare’le ilgili çalışmalarda saygıdeğer bir yeri olan Nicholas Rowe (1674-1718) çoğu tragedya olan sekiz oyun yazdı; bu arada “poet laureate” unvanıyla onurlandırıldı. Ne var ki, bunlar günümüzde artık ne okunur, ne de sahneye konulur. 1703’te oynanan <em>The Fair Penitent</em> (Pişman olan Güzel) öyle rağbet gördü ki, aklı başında bir eleştirmen bilinen Dr. Johnson tarafından, konu açısından son derece ilginç, “delightful by the language” (dil açısından nefis) bulundu. Şaşılacak bir değerlendirmedir bu. Çünkü bu oyunun tümüyle unutulmamasının tek nedeni, başlıca kişilerinden kendini beğenmiş ve acımasız bir çapkın olan Lothario’nun, Richardson’un <em>Clarissa Harlowe</em> romanındaki Lovelace tipine örnek olmasıdır. Biri 1714’te, biri de bir yıl sonra oynanan ve Rowe’nun kendi iddiasına göre Shakespeare’e öykünerek yazılan<em> Jane Shore</em> ve <em>Lady Jane Grey</em> adlı tarihsel tragedyalar da, sırf Mrs. Siddons tarafından, yani çağın en ünlü tiyatro sanatçısı tarafından oynandıkları için büyük rağbet görmüşlerdir belki de.</p>
      <p>Elizabeth Çağı oyunlarını örnek alarak yazılan tragedyalar dışında, bir de eski Yunanistan ve Roma yazarlarını örnek alarak yazılan, yani üç birlik kuralına ve tragedya ile komedyanın birbirlerine karışmamasına özen gösteren Neo-Klasik tragedyalar vardır bu dönemde. XVIII. yüzyılın birçok yazarı, bu arada Addison ve Dr. Johnson gibi ünlüler bu türü denediler. Ne var ki, Fatih Sultan Mehmet’le ilgili olduğundan bizlerde ayrıca merak uyandırması gereken, Dr. Johnson’un 1749’da sahneye konulan <span epub:type="pagebreak" id="page394" title="394"/>Irene’si de, siyasal özgürlüğü savunduğu için ilginç olması beklenen Addison’un <em>Cato</em>’su da tümüyle yapay ve cansıkıcı oyunlardır. Bu iki tragedyada ağırbaşlı kuklalar izlenimini veren çeşitli kişiler –bu arada Fatih Sultan Mehmet– ahlaksal sorunlar üzerine upuzun söylevler vermekle yetinirler. Edebiyat tarihçisi Sampson, <em>Cato </em>konusunda, bu oyun hiçbir zaman canlı olmadığına göre, öldüğünü söylemek gereksizdir diye şakalaşır. Aynı şaka Irene için de geçerlidir.</p>
      <p>Sheridan gibi bir iki komedya yazarı dışında böylesine verimsiz olan XVIII. yüzyıl tiyatrosu, orta sınıfın toplumsal ve kültürel yaşamda gittikçe daha etkin bir rol oynamasıyla birlikte bir değişime uğradı. Bu değişimin bir sonucu olarak da, duygusal komedya ve aile dramı denilen yeni türler gelişti. Gerçi bu yeni tür oyunlar, birazdan göreceğimiz gibi, pek değerli sayılmazlardı. Ama bunlar sayesinde tiyatro edebiyatının biçimi de, içeriği de tümüyle değişti. Eskiden şiirle yazılan oyunlar şimdi düzyazıyla kaleme alındı; eskiden hep tarihsel kişilerin ya da yüksek sınıftan insanların öyküsü anlatılırken, şimdi orta sınıftan ve oyunların yazıldığı çağda yaşamakta olan kişilere benzeyen insanların öyküsü anlatılmaya başlandı. Olağandışı olmayan, bu yüzden de ilginç bulunmayan kişilerin ve olayların, tiyatro edebiyatında bir yeri olabileceği kanıtlandı böylece. Aslında tiyatroda bir devrimdi bu. Ne var ki, XVIII. yüzyıl yazarlarının yeteneksizliği yüzünden, bu devrim ancak XX. yüzyılın başlangıcında meyvalarını vermeye başladı.</p>
      <p>Duyguları işleyen komedyalar da, aile sorunlarını irdeleyen dramlar da, Restorasyon oyunlarına karşı yoğun bir tepki niteliğindeydi. Çünkü bundan bir önceki bölümde gördüğümüz gibi, Restorasyon komedyaları duyguları hiç mi hiç önemsemiyor, ahlaksal sorunları ya da ailenin kutsallığı gibi kavramları alay konusu sayıyordu. Tiyatrolarda sergilenen vurdumduymazlık öyle bir kerteye varmıştı ki, 1686’da Dryden, “the steaming ordures of the stage”den (sahnede tüten pisliklerden) yakınmıştı. Oysa duygusal komedyalarda –adı üstünde– duygu ve ahlak her şeyden önce gelirdi. Bunlarda duygudan ve ahlaktan başka hiçbir şey olmadığını da söyleyebiliriz hatta. Yaşamın gerçeklerine de, Restorasyon komedyalarına da ters düşerek, bu oyunlarda <span epub:type="pagebreak" id="page395" title="395"/>kötüler eninde sonunda her zaman cezalandırılır, iyiler her zaman ödüllendirilirdi.</p>
      <p>Duygusal komedyalar söz konusu olunca, “komedya” sözcüğü tamamıyla yersizdir. Çünkü Restorasyon komedyalarının başlıca amacı eğlendirmek ve güldürmekken, sadece ahlak dersi vermek isteyen bu oyunlarda güldürücü nitelikte hiçbir şey yoktu. Anglo-Saksonlara özgü bir yetenek olan, Dickens’da görüldüğü gibi Charlie Chaplin’de de görülen duyguyla gülmecenin kaynaşıp bütünleşmesinin de bir tek izi bulunmazdı. O kadar ki, aynı dönemde aynı türü bir ara deneyen Fransızlar, “comèdie larmoyante” (ağlayıp sızlayan komedya) demişlerdi bunlara. Sırf mutlu bir sona vardıkları için komedya sayılırdı bu acıklı öyküler.</p>
      <p>Duygusal komedyalarla aile dramları, yaratıcı güçten yoksun yazarlar tarafından kaleme alındıkları için duygu ve ahlak açısından fazlasıyla basit ve yapay kalırlar, inandırıcı olamazlar hiçbir zaman. Oysa aile yaşantısı ve ailenin bireyleri arasındaki ilişkiler, çok karmaşık duyguların işlenmesine elverişli bir ortamdır aslında. Ama ne yazık ki, XVIII. yüzyılın oyun yazarları, ne geçmişteki <em>Arden of Feversham</em> ya da <em>A Woman Killed with Kindness’</em>in, ne de gelecekteki Ibsen’in düzeyine varabildiler. Yazdıkları oyunlar artık hiç okunmamakla birlikte, duygusal komedya yazarları arasında ancak Sir Richard Steele (1672 - 1729) ile Colley Cibber’in, aile dramı yazarları arasında da ancak George Lillo’nun (1693 - 1739) adları anımsanır bugün.</p>
      <p>İleride göreceğimiz gibi, deneme alanında çok büyük başarı elde eden Steele, dört duygusal komedya yazdı. 1701’de sahneye konulan <em>The Funeral’</em>da (Cenaze Töreni), kişiler hâlâ yüksek sınıftan geldiği halde, aileyi ilgilendiren ahlaksal sorunlar, Restorasyon komedyalarında hiç görülmeyen bir ağırbaşlılıkla ele alınır. Pek acemice kurulduğu için hiç inandırıcı olmayan bir öykü anlatılır burada: Bir baba, eşinin etkisinde kalarak, ilk evliliğinden olan tek oğlunu vasiyetnamesinde reddeder, malını mülkünü eşine bırakır. Ne var ki, herkesin öldüğünü sandığı bu baba, aslında ölmemiştir. Ölümü andıran bir uykudan uyanıp, ailesinde olup bitenleri gizlice gözler. Eşinin onun ölümüne sevindiğini, dulluğunun keyfini sürdüğünü görünce, kimin iyi kimin kötü olduğunu anlar ve hak yerini bulur.</p>
      <p><span epub:type="pagebreak" id="page396" title="396"/>1703’te sahneye konulan <em>The Lying Lover’</em>da (Yalan Söyleyen Âşık) bir delikanlı sarhoşken düello eder ve karşısındakini öldürdüğünü sanır. Tutuklanıp, vicdan azapları içinde Newgate’e hapsedilir. Restorasyon’da hiç kimsenin ayıplamadığı içkinin ve düellonun ne denli kötü şeyler olduklarını öğrenir böylece. Derken hiç kimseyi öldürmediği müjdesini alır ve arasıra yalan söylemesi bir yana, hep sadık kaldığı sevgilisiyle evlenir sonunda.</p>
      <p>1705’te sahneye konulan <em>The Tender Husband’</em>da (Sevecen Koca) baskı altında büyütülen bir oğulun sonunda babasına yalan söyleyeceği, uygunsuz bir evlilik yapacağı ya da Fransız romanlarını fazla okuyan bir kızın sapıtacağı gibi görüşlere örnek oluşturan çeşitli tipler gösterildikten sonra ana konuya geçilir: Karısıyla dargın bir koca, metresini erkek kılığına sokup eşine gönderir. Amacı, eşinin namuslu olup olmadığını sınamaktır. Kadın gerçekten erdemli çıkınca, karı koca gözyaşları dökerek, pek inandırıcı sayılmayacak bir biçimde barışırlar.</p>
      <p>Restorasyon komedyalarında kadın-erkek ilişkileri sadece cinsellikten ya da her iki tarafın çıkarlarından kaynaklanırdı. Oysa 1722’de sahneye konulan ve konusunun ana hatlarını Romalı oyun yazarı Terentius’tan alan <em>The Conscious Lovers’</em>da (Bilinçli Âşıklar) Steele, oyunun adından da anlaşılacağı gibi, kadınlarla erkekler arasındaki ilişkilerin bilinçli olması ve ahlaksal açıdan saygınlık kazanması için her iki tarafın nasıl davranmaları gerektiği üzerinde durur. Ne var ki, mesajını seyircileri etkileyebilecek bir biçimde verebildiği söylenemez: Bir delikanlı, babasının emrine uyarak, varlıklı bir tüccarın güzel kızıyla evlenmek üzeredir. Restorasyon komedyalarında, orta sınıftan tüccarlar ancak bir alay konusuyken, buradaki Mr. Sealand (“deniz-toprak” anlamına gelen soyadına bakılacak olursa, hem denizlerde hem de karada ticaret yaptığı anlaşılır belki) eskiden ancak yüksek sınıflara özgü bir marifet bilinen centilmenliğin artık orta sınıflara da yayıldığını kanıtlayan, çok erdemli ve saygıdeğer bir kişidir. Ne var ki, bu zengin tüccarın kızıyla evlenmesi gereken delikanlı, yoksul ve yetim sanılan başka bir kızı sevmektedir. Dürüst davranıp, durumu tüccarın kızına açıklayınca anlayış görür. Ama bu arada zengin kıza âşık başka bir gençle arası açılır. Yakın arkadaşı olan bu genç onu düelloya çağırınca, Res<span epub:type="pagebreak" id="page397" title="397"/>torasyon’da erkekliğe yakışır onurlu bir gelenek sayılan düelloyu ayıplayan söylevler verilir. Bazı karışıklıklardan sonra, yoksul ve de yetim kızın, saygıdeğer tüccarın ilk evliliğinden doğan ve her nedense kaybolan kızı olduğu anlaşılır ve durum tatlıya bağlanır. Fielding, <em>Joseph Andrews</em> adlı romanında din adamı Parsons’a bu oyunun “as good as a sermon” (bir vaaz kadar etkili) olduğunu söyleterek Steele’i alaya alır.</p>
      <p>Sir Richard Steele’in duygusal komedyaları iyi sayılmaz. Ama Colley Cibber’inkiler onlardan da kötüdür. Colley Cibber “poet laureate”liğe atanarak, hükümet tarafından yüceltilmişti. Ne var ki, böyle bir onura hiç layık olmadığı için, Pope’un <em>Dunciad’</em>ının aptallar kralı olarak da yerin dibine batırılmıştı. Aktör olan Colley Cibber’in en ilginç, belki de tek ilginç yapıtı, mesleğini savunan ve Betterton, Mrs. Bracegirdle gibi tanınmış oyuncuların çok canlı portrelerini çizen, 1740’ta yayımladığı özyaşamöyküsüdür: <em>Apology for the Life of Mr. Colley Cibber, Comedian</em> (Tiyatro Sanatçısı Mr. Colley Cibber’in Yaşamının Savunması). Cibber’in sayısız oyunları arasında en ünlüsü olan <em>The Careless Husband’</em>da (Dikkatsiz Koca) Restorasyon komedyalarında çok doğal, hatta gerekli sayılan bir durum, yani eşlerin birbirlerini aldatmaları büyük bir kusur olarak ayıplanır. Buradaki koca, başka kadınlarla ilişkisini bildiği halde, karısının ona karşı gene de kibar ve sevecen davrandığını görünce yola gelir; karısını aldattığına pişman olup, ideal bir kocaya dönüşür.</p>
      <p>Duygusal komedyalarla aile dramları arasında pek fark yoktur aslında. Ancak duygusal komedyalar yüksek sınıftan kişileri de ele alıp, hep mutlu biterken, başkişilerini hep orta sınıftan alan (işçi sınıfı ancak 1960’larda tam anlamıyla girmiştir İngiliz tiyatrosuna) aile dramları mutlu bir sona varmaz. Bu iki nedenden ötürü de daha gerçekçi sayılabilirler. Çevremizdeki sıradan kişilerin yaşamlarının da tragedya konusu olabileceğini kanıtlamak açısından büyük önem taşıyan bu türde, artık tümüyle unutulan birçok oyun yazıldı. Örneğin, Edward Moore (1712 - 1757) 1753’te sahneye konulan <em>The Gamester’</em>da (Kumarbaz) bir adamın, kumara düşkünlüğü yüzünden nasıl mahvolduğunu, nasıl cinayetler işlemeye ve sonunda kendini öldürmeye sürüklendiğini anlatmıştı. Ünlü tiyatro oyuncusu Mrs. Siddons da, bu <span epub:type="pagebreak" id="page398" title="398"/>kumarbazın melek huylu karısı rolünde, tüm Londra’yı gözyaşlarına boğmuştu.</p>
      <p>Aile dramı yazanların en ilginci 1693 ile 1739 yılları arasında yaşayan George Lillo’dur. İngiltere’de artık egemenliğini kuran orta sınıftan bir kuyumcu olan George Lillo, üç dört oyun yazdı ve bu arada Elizabeth Çağı’nın en güzel aile dramlarından sayılan <em>Arden of Feversham’</em>ın, yaşadığı çağın koşullarına uygun bir uyarlamasını yaptı. Gerçi oyunları ayrıca değerli değildi; ama Lillo sıradan insanlarla ilgili trajik konuları düzyazıyla işleyerek, İngiliz tiyatro tarihinde yeni bir çığır açmıştı. Lillo konuşma dilinin doğal akıcılığını diyaloglarına aktaramıyordu henüz, hatta gerçekten acıklı bulduğu yerlere bir iki dize eklemekten kendini alamıyordu, ama düzyazıyı şiire yeğlemesi ve tragedya olabilecek konuları düzyazıyla işlemesi, önemi yadsınmaz bir yenilikti gene de.</p>
      <p>George Lillo 1736’da yayımlanan <em>The Fatal Curiosity’</em>de (Uğursuz Merak) İngiltere’de eskiden işlenen gerçek bir cinayetten esinlenir: Çok yoksul, yaşlı bir adam, karısının kışkırtması üzerine, yabancı bir gencin ona emanet ettiği mücevher kutusuna el koyabilmek için o yabancıyı öldürür. Sonra da, cinayete kurban giden yabancının, bir fırtına sırasında gemisi batıp öldüğünü sandığı kendi öz oğlu olduğunu anlar. Ne var ki, bu tragedya blank verse’le yazıldığı için, ancak başkişisinin yoksul olması açısından bir yeniliktir.</p>
      <p>Lillo’nun İngiliz tiyatro tarihinde yaptığı asıl yenilik, 1731’de sahneye konulan <em>The London Merchant, or the History of George Barnwell </em>(Londralı Tüccar, ya da George Barnwell’in Öyküsü) ile başlar. Bizlere şimdi oldukça gülünç gelen bu oyun, o sıralarda akıl almaz bir rağbet görmüş, Fransızcaya ve Almancaya çevrilmişti. Lessing tarafından da, <em>Le Fils Naturel</em> (Nikâhdışı Oğul) ve <em>Le Père de Famille</em> (Aile Babası) gibi dramlar yazan ünlü ansiklopedist Diderot tarafından da övülmüştü. Hatta Diderot, Sofokles’in tragedyalarıyla karşılaştıracak kadar abartmıştı bu oyunun değerini.</p>
      <p>George Lillo şiirle yazılmış prologunda, hem sadece bir aileyi ilgilendiren bir konuyu işlediği, hem de ancak şiir dilinin tragedyaya uyduğunu kesin bir kural olarak benimseyen bir çağda <span epub:type="pagebreak" id="page399" title="399"/>düzyazı kullandığı için seyircilerinden özür dileme gereğini duyar:</p>
      <blockquote>
        <p>Forgive us, then, if we attempt to show</p>
        <p>In artless strains a tale of private woe.</p>
        <p>A London ‘prentice ruined is our theme.</p>
      </blockquote>
      <blockquote>
        <p>Bizi bağışlayın öyleyse, maharetsiz bir dille,</p>
        <p>Özel bir kederi anlatmaya kalktığımız için.</p>
        <p>Londralı bir çırağın mahvoluşudur konumuz.</p>
      </blockquote>
      <p>Lillo oyununu “in artless strains” yazdığını söylemekle, düzyazı kullandığına değinmek ister.</p>
      <p>Eski bir halk ballad’ından esinlenen bu aile dramında, ahlaksız bir kadın, bir çırağı baştan çıkarır. O kadının kölesi haline gelen George Barnwell, efendisi tüccar Thorowgood’u soyar. “Tamamıyla İyi” anlamına gelen soyadından da anlaşılacağı gibi, Mr. Thorowgood yeni türemeye başlayan orta sınıftan centilmenlerin parlak bir örneğidir. Namuslu tüccarların ülkenin yalnız kalkınmasında değil, düşmanlara karşı savunmasında da olumlu bir rol oynadıklarına ve uluslararası ticaret sayesinde barışın korunacağına inanması, İngiltere’nin sanayileşmesi sırasında benimsenen bir görüşü yansıtır. George Barnwell böylesine saygıdeğer bir kişiye karşı suç işlemekle kalmaz; bu tüccarın, babası kadar erdemli olan ve onu çok seven kızına karşı da hainlik eder. Sonunda kan döker, kendi amcasını öldürür. İş işten geçtikten sonra da vicdan azabına kapılır, tutkun olduğu kadını da yola getirmeye çalışır ama başaramaz, ikisi de asılırlar.</p>
      <p>Lillo ilginç ya da iyi işlenmiş hiçbir yanı bulunmayan basmakalıp kişileri ileri sürerek, basmakalıp ahlak dersleri veren; ticareti, ailenin kutsallığını, dindarlığı savunan tipik bir küçük burjuvadır. Tek olumlu yanı düzyazıyla yazılması olan The London Merchant gibi ilkel bir dramın, bugün eleştirmenler tarafından saygıyla anımsanması bile, XVIII. yüzyılda tiyatro edebiyatının ne denli yozlaştığını kanıtlamaya yeter.</p>
      <p>Bu yozlaşmanın nedenlerini saptamak, bu durumu açıklayan bir neden bulmak çok güç, hatta olanaksızdır belki de. Tiyatro<span epub:type="pagebreak" id="page400" title="400"/>nun tükenmesini 1737’de konan sansür yasasına bağlamak isteyenler çıkmıştır. Gelgelelim yasalar ve yasaklar, sanat alanında yaratıcılığı ancak kısa bir süre için durdurabilir. Gerçi 1737’de Henry Fielding’in, romana yönelmeden önce <em>Pasquin </em>ve <em>The Historical Register for 1736</em> (1736 Yılı için Tarihsel Kayıt) adlı oyunlarında Whig Partisi’nin önderi Walpole’u fena halde taşlaması üzerine, tiyatro işletme ve açma hakkı sınırlanmış, Londra’da ancak iki tiyatro kalmış ve hükümete oyunlara sansür koyma yetkisi verilmişti. Ne var ki, daha önce de belirttiğimiz gibi, tiyatroda yozlaşma çok daha önce başlamıştı. Tüm XVIII. yüzyıl boyunca yığınla oyun kaleme alındığı halde, edebiyat tarihine geçebilecek ancak bir iki tragedya yazılmıştı. Komedya alanında ise, sadece Gay, Goldsmith ve Sheridan değerli sayılabilecek birkaç oyun vermişlerdi. Üstelik 1737 sansür yasası, 1843’te değiştirilmiş, Londra’da birçok tiyatro açılmıştı. Bu tiyatroların bazılarında, artık klasikleşmiş değerli eski oyunlar hâlâ gösteriliyor, ama çoğunda değersiz yeni oyunlar oynanıyordu. Komedyalar, farsa ya da vodvile; tragedyalar da, melodrama dönüşüyordu giderek. Danslı ve müzikli oyunlarla İtalyan operaları da çok seyirci topluyordu. Sözün kısası, tiyatro edebiyattan iyice kopmuş, eğlendirme amacı ön plana geçmişti.</p>
      <p>XVIII. ve XIX. yüzyıllarda tiyatroya görülmedik bir rağbet vardı. David Garrick, Mrs. Siddons, Edmund Kean ve adı tiyatro tarihine geçmiş daha nice yetenekli oyuncu her gece sahnelerde boy gösteriyorlar, her gece coşkuyla alkışlanıyorlardı. Durumun bir garip yanı da, bu büyük oyuncuların –böyle bir sonucu herhalde hiç istemedikleri halde– iyi oyunlar yazılmasını bir bakıma engellemeleriydi. Çünkü zararları hâlâ sürüp giden star sistemi öyle bir hale gelmişti ki, seyirciler belirli bir oyunu değil, belirli bir oyuncuyu seyretmek için tiyatrolara gidiyorlardı. Örneğin, Shakespeare’in <em>Hamlet’</em>ini değil, Hamlet rolünde David Garrick’i görmekti seyircilerin amacı. Ünlü bir opera şarkıcısının söylediği aryanın sözlerinin önemi olmadığı gibi, sahnede söylenen sözlerin de pek önemi yoktu artık. Edebiyat tarihçisi Sampson, “the actor was everything, the play nothing” (oyuncu her şeydi, oyun bir hiçti) diyerek, çok doğru özetler bu durumu. Oysa bir tiyatro olayı, yorumlayan yönetmenin ve oy<span epub:type="pagebreak" id="page401" title="401"/>nayan sanatçıların ustalığından kaynaklandığı gibi, yorumlanan metnin de değerinden kaynaklanmalıdır. Hatta metnin her şeyden önemli sayılması gerekir bize kalırsa; çünkü en usta yönetmenler ve en usta oyuncular bile, kötü bir metni güzel yapamaz; bu metni güzel diye yutturmayı başarabilmelerinde de bir yarar yoktur. Gelgelelim XVIII. ve XIX. yüzyılların bu parlak sahne yıldızları, kişisel yetenekleri ve karizmaları sayesinde, gerçekte metelik etmeyen bir oyunu yaldızlayıp güzelleştirmenin, böylece yenilir yutulur hale getirmenin yolunu buluyorlardı. Ama tiyatroya gerçek bir hizmet değildi bu yaptıkları. Cevat Çapan, <em>Değişen Tiyatro’</em>da, Restorasyon’dan sonraki tiyatronun bu acayip özelliğine değinir:</p>
      <blockquote>
        <p>Tiyatronun edebi nitelikten yoksunluğunu, gösterişli dekorlar ve oyunculukla göstermemeye çalışan yönetmenlerin ve oyuncuların da bu yozlaşmada bir payı olduğunu unutmamak gerekir. Macklin, Garrick, Kemble gibi büyük oyuncular tiyatro sanatını bir anlamda yüceltmekle birlikte, tiyatroculuk anlayışları kişisel başarılarıyla koşullandığı için, oyun yazarının öneminin azalmasına yol açmışlardır.</p>
      </blockquote>
      <p>Tiyatronun yozlaşmasını açıklamak için ileri sürülen başka bir varsayım da romanın gelişmesidir. Eskiden çoğu okumasını bilmeyen İngilizlerin, düşünce ve duygu dünyasıyla başlıca ilişkileri tiyatro aracılığıyla sağlanıyordu. Oysa XVII. yüzyıldan sonra okuma yazma bilenlerin sayısı hızla arttı. Artık egemen olan orta sınıfın beğenilerine ayrıca uygun düşen ahlaksal ve duygusal nitelikte romanlar, tiyatronun yerini aldı. Tiyatro, edebiyatla ilgili tek bağ ve tek kültür kaynağı olmaktan uzaklaştı, salt eğlenceye dönüştü böylece.</p>
      <p>XVIII. yüzyılın şiir açısından yoksulluğunun, tragedya yazılmasını engellediğini söylemiştik. Oysa XIX. yüzyıl şiir açısından yoksul değildi. Tam tersine, Elizabeth Çağı kadar bereketli bir dönemdi şiir açısından. Tiyatroyla şiir arasında kopan ilişki yeniden kurulabilirdi bu yüzyılda. Gelgelelim XIX. yüzyılın tüm büyük şairleri, Wordsworth, Coleridge, Shelley, Byron gibi romantikler, Tennyson ve Browning gibi Victoria Çağı şairleri tra<span epub:type="pagebreak" id="page402" title="402"/>gedya yazabilmek için sürekli çaba gösterdiler, ama başarıya ulaşamadılar; yeni bir tragedya biçimi deneyecekleri yerde, Shakespeare’i kendilerine örnek alıp, yaza yaza “closet drama” denilen türde, yani sahnede oynanan değil, ancak okunabilen, üstelik edebiyat ürünleri olarak ayrıca değerli sayılamayacak oyunlar kaleme aldılar. Bu başarısızlıkları hepsinin kendi kişisel duygularını dile getiren lirik şairler olmalarıyla açıklanabilir belki de. Tragedya yazarının kendi iç dünyasından çıkıp başka insanlarla özdeşleşmesi gerekir. Oysa XIX. yüzyıl şairleri bunu yapamıyorlardı. Bu yüzden de İngiliz tiyatrosu, neredeyse iki yüzyıl süren bir ölümden sonra XX. yüzyılın başlangıcında yabancı yazarların, Rus Çekov’un, İsveçli Strindberg’in, özellikle Norveçli Ibsen’in etkisiyle yeniden dirildi. Bu dirilişte önemli rol oynayan Bernard Shaw gibileri, artık geçmişin tiyatrosuna öykünmeye kalkmıyor, romanlara çoktandır yerleşen gerçekçiliği benimsiyorlardı oyunlarında.</p>
    </section>
  </body>
</html>