<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page1187" title="1187"/>
      <header>
        <h1 class="bolum">Dördüncü Bölüm</h1>
        <h2>George Eliot</h2>
      </header>
      <p>Asıl adı Mary Ann Evans olan, yakınların Marian dedikleri George Eliot, 1819 ile 1880 yılları arasında yaşadı. Çiftçi kökenli babası, bir süre yapı ustalığı ve marangozlukla uğraştıktan sonra, büyük toprak sahiplerinin mallarını yöneten bir çeşit kâhya olmuş, çalışkanlığı ve dürüstlüğü sayesinde toplumdaki konumunu yükseltmişti. George Eliot’ın bir ablası, bir de kendinden üç yaş büyük, çok düşkün olduğu ağabeyi vardı. On altı yaşındayken annesi öldüğü, ablası da evlendiği için, genç kız evin bütün işlerine bakmak zorunda kaldı. Aydın kadınların çoğu gibi birinci sınıf bir ev hanımı olduğundan (onun evine ayak basan herkes ev hanımlığını över) bu durum ayrıca zor gelmiyordu George Eliot’a. Ne var ki, kültür açısından taşra yaşantısının cansızlığı; çevresinde onun düzeyinde, onun düşüncelerini paylaşabilecek hiçbir kimsenin bulunmayışı, büyük bir sıkıntıydı George Eliot için. Bir şeyler öğrenmek, bir şeyler yapmak istiyordu. Ama onu anlayabilecek, ona destek olabilecek hiç kimse yoktu. Çok daha sonraları açıkladığı gibi, bu yüzden de çaresiz bir mutsuzluk, korkunç bir umutsuzluk içindeydi. Hatta bazı yakın dostlarının söylediklerine bakılacak olursa, ömrü boyu süren baş ağrılarının asıl nedeni buydu.</p>
      <p>İyi ki, George Eliot yirmi bir yaşındayken bir değişiklik oldu yaşamında: Babasıyla birlikte kırsal bölgeden uzaklaşıp Coventry kentine yerleştiler. Orada Bray ailesiyle dostluk kuran genç kız, bu aile sayesinde aydın bir çevreye girdi. Charles Bray, insansever amaçlar güden, sosyalizme biraz eğilimi olduğu için <span epub:type="pagebreak" id="page1188" title="1188"/>işçi sınıfının yaşam koşullarını düzeltmek isteyen, hali vakti yerinde bir iş adamıydı. George Eliot, Bray’in Robert Owen, Harriet Martineau, Amerikalı yazar Ralph Waldo Emerson gibi ünlü dostlarıyla tanışmak, konuşmak olanağını buldu. Emerson için, “he is the first man I have seen” (Ömrümde gördüğüm ilk insan) dedi. Genç kız, Bray’lerle birlikte yolculuklara çıktı; Gal’i, Göller Bölgesi’ni, Londra’yı görerek ufkunu genişletti. Babasının 1849’da ölümünden sonra da, eline geçen az miktarda paradan yararlanıp, gene Bray’lerle birlikte Avrupa’ya gitti; Fransa’yı İtalya’yı İsviçre’yi gezdi. Yolculuk arkadaşları geri dönerken, sekiz dokuz ay Cenevre’de kaldı. Orada, bir yandan tembelliğinden yakınırken, bir yandan da deneysel fizik derslerini bile izledi. Mektuplarından birinde açıkladığı gibi, “beynimin iyice yumuşamasını engellemek için bir matematik dozu aldım her gün” (“I take a doze of mathematics every day to prevent my brain form becoming quite soft”). </p>
      <p>George Eliot’ın sıradan bir adam olan ağabeyi Isaac, bir genç kızın tek amacının kendine uygun bir eş bulmak olduğu bir çağda, kız kardeşinin evliliği hiç düşünmeden, birtakım aydın kişilerle dostluk kurmasına çok üzülüyordu. Gerçi George Eliot kendine koca aramıyordu, ama ömrünün sonuna değin sevebileceği, tüm yaşamını adayacağı bir insan istiyordu kendini bildi bileli. Bu yazar üzerine çok ilginç bir kitap yazan Joan Bennett’in belirttiği gibi, kafa yapısı açısından tam bir erkek olan George Eliot, özverili bir sevgi yaşama isteği açısından tam bir kadındı. Bray’lerin çevresinden çok bilgili bir hekim olan Dr. Brabant ile tanışınca, bu sevgiyi bulduğunu sandı. Kendisi yirmi dört, Dr. Brabant da altmış üç yaşındaydı o sırada. George Eliot, hayran olduğu, birlikte Eski Yunanca çalıştığı bu adamın önünde diz çökmüş, tüm yaşamını ona adayacağına söz vermişti bir söylentiye göre. İyi ki, Dr. Brabant’ın yaşlı eşi ve tüm ailesi, kıyametleri koparıp, bundan böyle genç kızın evlerine ayak basmasını yasaklamışlardı. Eğer bu yaşlı bilgin bekâr olsaydı, belki de George Eliot çok daha sonraları yazdığı <em>Middlemarch’</em>daki Dorothea Brooke’un yanılgısına düşecek, onun çektiği düşkırıklığını çekecekti. Çünkü Dr. Brabant da, tıpkı <em>Middiemarch’</em>daki Dr. Casaubon gibi, düşünce alanında yeni ufuklar açacak büyük bir ya<span epub:type="pagebreak" id="page1189" title="1189"/>pıt üzerinde çalışıyordu. Ama tüm dinsel batıl inançları ve dinsel dogmatizmi temelli olarak yeryüzünden kaldıracak olan bu büyük yapıtın gene tıpkı Casaubon gibi, ancak önsözünü yazmak ve lafını etmekle kalıyor, kitabı bir türlü kaleme alamıyordu. </p>
      <p>George Eliot, Bray’lerin çevresinde tanıdığı aydınlar sayesinde ilk gençlik yıllarının dinsel bağnazlığından kurtuldu; Hıristiyanlığın körü körüne inandığı öğretilerini sorgu sual etmeye başladı. Oysa yirmi bir yaşına değin bu öğretilere çok dar kafalı diye niteleyebileceğimiz bir biçimde öylesine bağlıydı ki, hem insana fazlasıyla haz verir, hem de duyguları ve heyecanları kışkırtır korkusuyla, roman ve öykü okumayı, tiyatroya gitmeyi ya da müzik dinlemeyi bile (piyano çalan George Eliot müziğe ayrıca düşkündü) günah sayıyordu. Ne var ki, Bray’lerin çevresine girmese de, zamanla bu dinsel bağnazlığından sıyrılacaktı bize kalırsa. Çünkü gerçeğe susamış bir insan olarak, başlıca tutkusu yanılgılardan kurtulmaktı. Daha yirmi iki yaşındayken, bu dinsel inançları ona aşılamakta önemli bir rol oynayan öğretmeni Miss Lewis’e yazdığı mektupta “my only desire is to know the truth, my only fear is to cling to error” (Tek isteğim gerçeği bilmektir, tek korkum yanılgıya bağlı kalmaktır) demişti. George Eliot, düşüne düşüne, okuya okuya dinsel bağnazlığından kurtulup, ateist olmamakla birlikte, agnostic yani “bilinemezci” bir tutum benimserken, “yaşamın öğrettiği en büyük dersin dinsel hoşgörü” (“the great lesson of life is tolerance”) olduğunu da anladı. Aklın ve bilginin egemenliğine tam anlamıyla inanan George Eliot gibi bir insanın din konusuna hoşgörülü bir rasyonalizmle yaşlaşması kadar doğal bir şey olamazdı zaten. </p>
      <p>George Eliot Hıristiyanlığa inancı yok olunca, bir insanın ahlâk açısından kusursuzluğa erişebilmesi için dinsel inançlara bağlı kalmasının hiç de gerekli olmadığını anladı. Bu yüzden de ahlâk kurallarına bağlılığı büsbütün güçlendi, yani dinden koptuğu oranda ahlâka bağlandı. 1853’te Charles Bray ile eşine yazdığı mektuptan anlaşıldığı gibi, eskiden Tanrı’dan medet umuluyordu. Şimdiyse tek kurtuluş çaresi, insanların birbirlerine destek olmaları, birbirlerine karşı görevlerini yerine getirmeleriydi. 1873’te Cambridge’e gittiği sırada, o günlerde genç bir öğ<span epub:type="pagebreak" id="page1190" title="1190"/>retim üyesi olan F. W. Myers ile yağmurlu bir Mayıs akşamı yürürlerken, George Eliot, insanlığa egemen olan üç düşünceden söz etmişti. Bunlardan birincisi Tanrı, ikincisi ruhun ölümsüzlüğü, üçüncüsü de görev duygusudur. George Eliot, Tanrı’yı “unconceivable” yani akılla kavranılması olanaksız sayıyordu; ruhun ölümsüzlüğünü “unbelievable” yani inanılmaz buluyordu; ama görev “peremptory” yani kesinlikle yerine getirilmesi gereken bir buyruktu onun gözünde. Demek ki, George Eliot için Tanrı’nın yerini insanlık almıştı; dinsel inancın yerini de insanlara sevgi ve yakınlık göstermek zorunluluğu. </p>
			<figure class="left">
				<img src="image/p1190.jpg"/>
				<figcaption>Asıl adı Mary Ann Evans olan, yakınlarının Marian dedikleri George Eliot özellikle, orta İngiltere’nin orta bölgesindeki kırsal kesimi anlatır</figcaption>
			</figure>
      <p>Victoria Çağı’nda, yalnız kadınlar arasında değil, erkekler arasında da George Eliot kadar bilgili çok az sayıda insan vardı. Onun yazdığı makaleleri okuyanlar, yaradılıştan çekingen olduğu için hiç kendini göstermeye çalışmadan söylediklerini dinleyenler, George Eliot’ın John Milton’dan sonra İngiliz edebiyatının en bilgili yazarı olduğuna inanırlardı. George Eliot, Latince, Yunanca, İbranice, Fransızca, Almanca, İtalyanca, İspanyolca okuduklarını anlardı. Çoğu romancı gibi sadece edebiyata merak duymakla kalmayıp, din bilimi, tarih ve felsefeyle uğraşır; matematiğe, fiziğe, kimyaya, biyolojiye ilgi duyar; bilimsel gelişmeleri yakından izlerdi. Alman Protestan akımdan tutun da Romantik çağın müziğine kadar, en değişik konular üzerine çok bilgili makaleler yazmıştı. Gençliğinde David Strauss’un Hazreti İsa’yı tanrısal bir varlık olarak değil de, tarihsel bir kişi olarak ele alan yaşamöyküsünü ve Ludwig Feurbach’ın Hıristiyanlığı akılcı bir yaklaşımla ele alan Hıristiyanlığın özü üzerine kitabını İngilizceye çevirmiş; birini imzasız olarak, ötekini de kendi asıl <span epub:type="pagebreak" id="page1191" title="1191"/>adı, yani Mary Ann Evans adıyla yayımlamıştı. Böyle bir uğraşın kafasını dinlendirdiğini söyleyerek, Spinoza’yı Latince aslından çevirmeye başlamış, ama bu çeviriyi tamamlayamadığı için yayımlamamıştı. İşin asıl ilginç yanı, George Eliot’ın çağın aydın erkekleri gibi üniversitelerde okumadan, bütün bu bilgiyi tek başına elde etmesi, yani bir otodidakt olmasıydı. Okula –o sırada kültür düzeyi herhalde pek yüksek olmayan kız okullarına– ancak on altı yaşına kadar gitmiş, annesinin ölümü üzerine ev işlerine ve babasına bakmak için okuldan ayrılmıştı. Taşra kasabalarının kültürel yoksunluğu içinde ele geçirebildiği bütün kitapları okuyor, garip bir yöntem uygulayarak, okuduğu kitabı iyice özümsemek için yeniden yazıyordu. </p>
      <p>O çağın kadın romancıları, evlerinin bir köşesine sığınıp roman yazarlardı. Ancak kırkına doğru roman yazmaya başlayan George Eliot ise, erkekler gibi bir dergide çalışarak, yazarlığı meslek edinmiş ender kadınlardan biriydi. Babasının ölümünden sonra Londra’ya yerleşti ve 1851’de yani otuz iki yaşındayken, <em>Westminster Review’un</em> yönetmeni John Chapman’ın önerisi üzerine, çağın en ağırbaşlı düşün dergilerinden birinin yardımcı yönetmeni oldu. Yoğun bir çalışmayla büyük sorumluluklar gerektiren ve 1853’e değin iki yıl boyunca sürdürdüğü bu iş, George Eliot’a XIX. yüzyılının ikinci yarısının en ünlü düşünür ve aydınlarıyla yakından tanışmak olanağı verdi. George Eliot, eşi ve sözde çocuklarının mürebbiyesi olan metresiyle birlikte oturan John Chapman’ın evinde kiracıydı. Bu ev ise, her akşam bir yığın çok ilginç ve çok kültürlü kişiyle dolup taşardı. Bir erkeğe bağlanmak isteğiyle yanıp tutuşan George Eliot, bir ara Chapman’a sevdalanır gibi oldu. Chapman da onu haremine almaya hazırdı herhalde. Ama adamın eşinin de metresinin de fena halde içerlemeleri üzerine, George Eliot bu sevdadan vazgeçti.</p>
      <p>George Eliot güzel bir kadın değildi. Hatta portrelerinden ve onu tanıyanların söylediklerinden anlaşılacağı gibi, düpedüz çirkin sayılabilirdi. Kendi de çok iyi biliyordu bunu. Bir gençlik mektubunda, kendisine önerilen yeni bir saç modelini uyguladıktan sonra, “I seem uglier than ever- if possible” (her zamankinden daha çirkin görünüyorum – eğer bu mümkünse) diye yazmıştı. Kendilerini hiç de çirkin bulmayan bazı çirkin kadın<span epub:type="pagebreak" id="page1192" title="1192"/>lardan farklı olarak, tümüyle bilincinde olduğu bu durumun onda aşağılık duygusu yaratıp yaratmadığını bilemeyiz. Ancak romanlarında, <em>Adam Bede’</em>deki Hetty ya da <em>Middlemarch</em>’daki Rosamund gibi bazı güzel kızların eksik ve kusurlu yanları üstünde ayrıca durduğu yadsınmaz bir gerçektir. Gelgelelim George Eliot, onunla tanışır tanışmaz çirkinliği ortadan yok olan, hatta zekâsının üstünlüğü ve kişiliğinin çekiciliği sayesinde güzel izlenimini veren ender insanlardan biriydi. George Eliot’da, erkek ve kadın, ona yaklaşan herkesi büyüleyen, herkesin ona tutkuyla bağlanmasına neden olan inanılmaz bir karizma vardı. Bu karizmaya kapılmamak pek olası değildi. Örneğin, George Eliot ellisini geçmişken onunla karşılaşan bir delikanlı, o gülümseyince, ayrıca güzel olan sesiyle konuşmaya başlayınca, çirkinliğinin ortadan yok olduğunu söyler. Victoria Çağı’nın en tanınmış tarihçilerinden Lord Acton, bu güzel insanı hiç kimsenin tahmin edemeyeceği kadar çok sevdiğini, George Eliot ölünce bütün dünyanın sanki karardığını anlatır. George Eliot’ın yaşamöyküsünü yazan Oscar Browning, George Eliot başını ağır ağır eğip insana bakınca, çirkinliğinin dakikasında unutulduğunu; onun kişiliğinin yazdığı romanlardan çok daha üstün olduğunu; onun sadece dünyanın en zeki kadını değil, en iyi kadını olduğunu söyler. George Eliot’ın karşı konmaz karizmasının en ilginç tanıklarından biri, o sıralarda ancak yirmi beş yaşında olan ünlü romancı Henry James’dir. Henry James, George Eliot’ın yüzünün sakilliğini ayrıntılı olarak anlattıktan sonra şöyle der:</p>
      <blockquote>
        <p>“She is magnificently ugly, deliciously hideous... In this vast ugliness resides a most powerful beauty which, in a very few minutes steals forth and charms the mind, so that you end as I ended, in falling in love with her. Yes, behold me literally in love with this great horsefaced blue stocking. I don’t know in what the charm lies, but it is thoroughly potent.”</p>
      </blockquote>
      <blockquote>
        <p>Görkemli biçimde çirkin, nefis bir biçimde sakildir o... Bu uçsuz bucaksız çirkinliğin içinde, son derece etkileyici bir güzellik var. Bu güzellik birkaç dakika içinde ortaya çıkıp, insanın kafasını büyülüyor. O kadar ki, sonunda benim olduğum gibi, herkes âşık <span epub:type="pagebreak" id="page1193" title="1193"/>oluyor ona. Evet, bakın resmen âşık oldum bu kocaman at suratlı çok bilmiş kadına. Çekiciliğinin nereden kaynaklandığını bilemem; ama son derece güçlü bir çekicilik onunkisi.</p>
      </blockquote>
      <p>İngiltere’nin en ünlü düşünürlerinden Herbert Spencer da George Eliot’ın çekiciliğine kapıldı bir ara. Dost evlerinde her gün buluşup, birlikte tiyatrolara, operalara, konserlere gittiler. Herbert Spencer 1852’de yazdığı bir mektubunda, George Eliot’ın kafa açısından dünyada en çok hayranlık duyduğu kadın olduğunu; bir felsefe sorununu onunla tartışabildiği gibi pek az sayıda erkekle tartışabildiğini; “kadınsı nitelikleri ve davranışlarıyla birleşen aklının yüceliği” (“the greatness of her intellect conjoined with her womanly qualities and manners”) yüzünden, akşamları buluştukları zaman onun yanından ayrılamadığını söyler. Spencer özyaşamöyküsünde, George Eliot’da iyi bir roman yazarının tüm yeteneklerini gördüğü için ona roman yazmasını önerdiğini, ama George Eliot’ın kendine güveni olmadığından, buna yanaşmadığını da anlatır. George Eliot da, aynı tarihlerde yazdığı bir mektupta Herbert Spencer’ın nefis bir insan olduğunu, her gün görüştüklerini, ama birbirlerine âşık olmadıkları konusunda bir karara vardıkları için aralarında sadece rahat bir dostluk olduğunu söyler.</p>
      <p>Böylece George Eliot ile Herbert Spencer’ın dostluğu bir aşk ilişkisine dönüşmedi hiçbir zaman. Oysa Spencer’ın ona 1851’de tanıttığı George Henry Lewes ile, hem bir aşk ilişkisi kuruldu, hem de bu aşk ilişkisi Lewes’in ölümüne değin, neredeyse otuz yıl sürdü. Çağının en tanınmış aydınlarından biri olan George Henry Lewes, çok renkli bir kişiliği olan, çok yanlı bir adamdı. Gazetecilikten tutun da felsefeye kadar el atmadığı konu kalmamıştı. Yazdığı iki roman ve bir tragedya hiç de iyi olmamakla birlikte, Lewes, yalnız İngiliz edebiyatını değil, Avrupa edebiyatını da çok yakından bilen ve metinleri özgün dillerinde okuyabildiği için ayrıca değerli sayılabilecek bir eleştirmendi. Makaleleri dışında, birçok çeviri yapmış, birçok kitap yazmıştı. </p>
      <p>Tiyatrocu bir aileden gelen Lewes, ufak tefek, çok çirkin bir adamdı. Lewes’e ayrıca düşkün olan Carlyle, ona “the ape” yani “maymun” adını takmıştı. Ne var ki, çirkin olduğu oranda da se<span epub:type="pagebreak" id="page1194" title="1194"/>vimliydi bu adam. George Eliot gibi içe dönük değil de, dışa dönük olduğundan, şakalarıyla, nükteleriyle, taklitleriyle herkesi neşeye boğardı. Victoria Çağı’nın kibar centilmen kavramına hiç uymayan, çok belirgin bir bohem yanı vardı. İleri geri laflar etmekten hiç çekinmez, saçlarını uzun bırakır, kılık kıyafetiyle bile çevresine meydan okurdu. Bir yandan felsefe tarihi üzerine çok ağırbaşlı konferanslar verirken, bir yandan da sahneye çıkıp <em>Venedik Taciri’</em>nde Shylock rolünü oynaması, birçokları tarafından pek ayıplanmıştı. Bu yüzden de, darkafalı bir burjuva çevresinde, Püriten ahlâk kurallarına boyun eğerek yetişen George Eliot, Lewes’i bir süre adam yerine koymak istememişti. Ama o güne değin gördüğü erkeklerin hiçbirine benzemeyen, bu pırıl pırıl adam, herkesi büyülediği gibi, George Eliot’ı da büyülemişti sonunda. </p>
      <p>Gelgelelim, Lewes ile George Eliot arasındaki bağın kurulması ve sürdürülmesi hiç de kolay olmadı: Lewes evliydi, üç de oğlu vardı. O çağın yasalarına göre, boşanmak için büyük bir servet harcayarak, Parlamento’dan karar çıkarılması gerektiğinden, Lewes’in boşanıp sevdiği kadınla evlenmesi olanaksızdı. Lewes’in başka bir kadına bağlanması doğaldı; çünkü eşi Agnes, kocasının yakın arkadaşı olan başka bir adamla ilişki kurmuş, bu adamdan iki çocuk doğurmuştu. Lewes iki yıldır eşinden ayrı yaşamaktaydı. Ama Agnes ile resmen nikâhlı olduğundan, eşini ve özellikle hiçbir suçu olmayan bu iki bebeği güç durumda bırakmak istemediğinden, hayranlık uyandırması gereken bir hoşgörüyle, çocukların her ikisini de nüfusuna geçirmişti. Daha sonraları da George Eliot’ın desteğiyle, Agnes’i her zaman korudu, ona düzenli para yardımında bulundu.</p>
      <p>Victoria Çağı’nda bir kadınla bir erkeğin resmen nikâhlanmadan beraber oturmaları –hele kadın açısından– aklın alamayacağı kadar büyük bir yiğitlik gerektiren bir durumdu. Hatta günümüzde bile, birçok ülkede açıkça nikâhdışı bir beraberlik kurmak, aynı evde birlikte oturmak, her babayiğidin harcı değildir. O sırada otuz beş yaşında olan George Eliot ile kendisinden iki yaş büyük olan Lewes, bu cesareti göstererek, 1854’te birlikte Almanya’ya gittiler. Orada ve daha sonraları Londra’da herkesin gözü önünde beraber yaşadılar.</p>
      <p><span epub:type="pagebreak" id="page1195" title="1195"/>George Eliot, yaşamında bir dönüm noktası olan bu kararı verirken, kendini suçlu hissetmiyordu. Zaten hem insan hem de romancı olarak, ancak doğru bildiği davranışları benimseme ilkesi George Eliot’ın gözünde her şeyden daha önemli olduğu için, Lewes ile birlikteliğini bir suç saysa, bağrına taş basar, böyle bir ilişkiye girmezdi. Ama George Eliot, bu adamla ilişkisinin ömrünün sonuna değin sürecek son derece ciddi bir bağ olduğunun bilincindeydi. Mektuplarından birinde, şimdiye değin hiçbir şeyi böylesine derinliğine irdeleyerek, bu kadar çok düşünüp taşınarak yapmadığını yazmıştı. Üstelik Lewes’i gerçekten evli de saymıyordu. XVII. yüzyılda boşanma hakkı üzerine bir kitap yazan büyük şair John Milton gibi, George Eliot da, hiçbir açıdan anlaşamayan, birbirlerini sevmeyen çiftlerin boşanamayıp birlikte yaşamak zorunda kalmalarının büyük bir ahlâksızlık olduğunu savunuyordu. Bu yüzden de, aklı başında ve dürüst herhangi bir insanın, Lewes ile yaşamasını ahlâka aykırı bulacağına inanmıyordu. Daha Lewes’i tanımadan önce 1848’de <em>Jane Eyre</em>’i okuduktan sonra, boşanma yasağını “a diabolical law which chains a man body and soul to a putrefying carcass” (bir insanın bedenini ve ruhunu, kokuşmuş bir cesede zincirleyen şeytanca bir yasa) diye nitelemişti. George Eliot, kendini en doğru anlamda evli bildiği için, “Mrs. Lewes” adını kullanmaktan hiç çekinmiyor, Lewes’den “eşim” diye söz ediyordu. Hatta <em>Romola</em>’yı Lewes’e resmen ithaf ederken “kocama” diye yazmıştı kitabın başına. Lewes’in Agnes’den doğan üç oğluna da bir ana sevgisiyle bakıyor, onları kendi öz çocukları sayıyordu. </p>
      <p>Bu durumun en ilginç yanı, Victoria Çağı toplumunca benimsenen kaskatı ve bağnaz ahlâk kurallarına böylesine meydan okuyan George Eliot’ın hiç de feminist olmamasıdır. Gerçi George Eliot, erkeklerin egemenliklerini sürdürdükleri bir toplumda kadınların ezildiklerini bilir. O sıralarda da, bugünkü kadar güçlü olmamakla birlikte, feminist bir akım vardı ve George Eliot’ın büyük kültür birikimi ve üstün zekâsıyla bunu bilmemesinin yolu yoktu. Örneğin, <em>Felix Holt</em>’da Esther Lyon “a woman must choose mean things, because only mean things are offered to her” (her kadın sıradan şeyler seçmek zorundadır; çünkü ancak sıradan şeyler verilir ona) diye yakınır. <span epub:type="pagebreak" id="page1196" title="1196"/>Romola, güçlü kişiliğine karşın, bir erkeğin yapabileceklerini yapmak hakkından yoksun bırakıldığını söyler. <em>Daniel Deronda’</em>da, kadınların ezilmişliği daha da açık seçik bir biçimde dile getirilir:</p>
      <blockquote>
        <p>“You can never imagine what it is to have a man’s force of genius, and yet to suffer the slavery of being a girl. To have a pattern cut out: This is what you must be; this is what you are wanted for; a woman’s heart must be of such a size and no larger, else it must be pressed small, like Chinese feet.”</p>
      </blockquote>
      <blockquote>
        <p>Bir erkeğin deha gücüyle, kadın olmanın köleliğini çekmenin ne olduğunu asla hayal edemezsiniz. Size bir kalıp biçerler: İşte sen böyle olmalısın, böyle olmanı istiyoruz. Bir kadının yüreği şu boyda olmalı, daha büyük olamaz. Eğer daha büyük olursa, Çinli kadınların ayakları gibi, ezilip küçültülmeli.</p>
      </blockquote>
      <p>Ne var ki, George Eliot, bunları bilmesine karşın, kadın-erkek eşitsizliğine başkaldırmıyor; kadınların gerçek görevlerinin eşlik ve analık olduğunu düşünüyordu. Çünkü çok belirgin tutucu bir yanı vardı onun. Ancak kadınların daha iyi eğitilmelerini her zaman savunmuş, kızlar için açılan ilk yüksek okul olan Girton Koleji’ne para yardımında bulunmuştu. </p>
      <p>Gerçi George Eliot feminist akıma ters düşüyordu, ama sevdiği erkekle hiç çekinmeden beraber oturarak, feminist geçinen birçok kadından daha gözüpek olduğunu kanıtlamıştı. Bu yüzden çok ayıplanacağının, çevresi tarafından dışlanacağının da bilincindeydi. 1854’te Weimar’dan Charles Bray’e yazdığı bir mektupta şöyle der:</p>
      <blockquote>
        <p>“I am quite prepared to accept the consequences of a step which I have deliberately taken and to accept them without irritation or bitterness. The most painful consequence will, I know, be the loss of friends.”</p>
      </blockquote>
      <blockquote>
        <p>Düşüne taşına verdiğim bir kararın sonuçlarına katlanmaya, hem de öfkelenmeden ve burukluk duymadan katlanmaya tamamıyla <span epub:type="pagebreak" id="page1197" title="1197"/>hazırım. Bu sonuçların en acısının dostları yitirmek olacağını da biliyorum.</p>
      </blockquote>
      <p>Nitekim öyle de oldu. Yalnız ablası ve çok sevdiği ağabeyi değil, aydın ve ileri görüşlü olmakla övünen dostlarının hepsi, bu nikâhsız evliliği kınayarak, sırt çevirdiler George Eliot’a. George Eliot cesaretini yitirmiyor, hatta “it is a rare and blessed lot to know ourselves guiltless before a condemning crowd” (Bizi suçlayan bir kalabalığın karşısında suçsuz olduğumuzu bilmek, ender görülen mutlu bir alınyazısıdır) diyordu. Ne var ki, bu yüzden çok acı çektiği de besbelliydi. Gelgelelim, George Eliot ile Lewes’in beraberliğinde öyle erdemli bir hava vardı, karşılıklı sevgi üzerine kurulu böyle bir ilişkiyi ahlâka aykırı saymak o kadar güçtü ki, çevreleri bu çifti ayıplamaktan vazgeçti zamanla. George Eliot’ın kitaplarını basan John Blackwood, on yıl sonra, onu kendi yasal eşiyle tanıştırmak lûtfunda bulundu. Aradan yirmi yıl geçtikten sonra da, Kraliçe Victoria’nın kızı Prenses Louise, bu ünlü romancıyla tanışmak isteyerek, onu yemeğe davet etti. George Eliot ile Lewes’in beraberliği, gerçek bir nimet olmuştu her ikisi için de. Hem eski bohem ve dağınık yaşantısından; hem de mutsuz bir evlilikten kurtulan Lewes, geçmiş günlerini yaşamının boşuna harcanmış bir dönemi sayıyor ve onu George Eliot ile tanıştıran Herbert Spencer’a büyük bir gönül borcu duyuyordu. </p>
      <blockquote>
        <p>“It was through him that I learned to know Marian. To know her was to love her. And since then my life has been a new birth.”</p>
      </blockquote>
      <blockquote>
        <p>Onun sayesinde Marian’ı tanımayı öğrendim. Onu tanımak onu sevmek demekti. O günden beri yaşamım yeni bir doğuş oldu. </p>
      </blockquote>
      <p>Yine de, bu beraberlikten asıl kazançlı çıkan George Eliot oldu. Daha önce de değindiğimiz gibi, ömrü boyunca sevebileceği, bütün benliğiyle kendini adayabileceği bir erkeği çocukluğundan beri aramış durmuş, mektuplarından birinde şöyle demişti:</p>
      <blockquote>
				<span epub:type="pagebreak" id="page1198" title="1198"/>
        <p>“The only ardent hope I have for my future life is to have some woman’s duty, some possibility of devoting myself where I may see a daily result of pure calm blessedness in the life of another.”</p>
      </blockquote>
      <blockquote>
        <p>Geleceğim için tek ateşli umudum, bana bir kadın görevi, kendimi başkasına adama olanağının verilmesi; başkasının yaşamında, temiz ve huzurlu bir mutluluğun sonuçlarını her gün görebilmek umudu.</p>
      </blockquote>
      <p>George Eliot, otuzunu geçmişken, bu isteğini yerine getirebildi. Ama Lewes ile tanışmasının en önemli yanı, kişisel mutluluğa kavuşması değil, ona hayran olan Lewes’in ısrarı ve verdiği güven sayesinde roman yazmaya başlamasıydı. Herbert Spencer de George Eliot’da bir romancıya özgü tüm yeteneklerin bulunduğunu düşünmüş, ama genç kadını kandıramamıştı. Oysa Lewes, Spencer’ın başaramadığını yaptı, sadece bir çevirmen ve düşünür kalıp, çoktan unutulacak olan George Eliot’ın kırkına yakınken, XIX. yüzyılın en büyük romancılarından biri olmasını sağladı. Lewes’in ilk adı George olduğuna göre, onun sayesinde yaratıcı bir yazara dönüşen kadının bütün romanlarını George Eliot diye imzalamasından daha doğal bir şey olamazdı. </p>
      <p>Biraz önce belirttiğimiz gibi, George Eliot’ın Lewes ile birlikte yaşaması, çağdaşlarını şaşkına çevirmiş, hatta şok etkisi yapmıştı. Oysa bu durum bizi bugün ancak sevindirir. Bizi asıl şaşırtan, George Eliot’ın, Lewes’in Kasım 1878’de ölümünden on altı ay sonra, altmış bir yaşındayken, kendinden yirmi yaştan daha küçük olan John Walter Cross adlı bir işadamıyla evlenmesidir. George Eilot, nikâh kıyılacağı sıralarda, bir arkadaşına yazdığı mektupta, “I am going to do what not very long ago I should have pronounced impossible for me” (Kısa bir süre önce benim için olanaksız saydığım bir şey yapacağım şimdi) demişti. On yıldır tanıdığı Cross’un, Lewes’in ayrıca sevdiği ve güvendiği bir dost olduğunu; kendisi artık yalnız kaldığına göre, yaşamını onun mutluluğuna adamak istediğini de açıkladıktan sonra, bu evliliğin herkese anlaşılmaz geleceğini de belirtmişti. Gerçekten de anlayamayız bu evliliği. Bunca yıl, çok güzel, ama nikâhdışı bir ilişkiyi yaşadıktan sonra, George Eliot, bilinçli ya da <span epub:type="pagebreak" id="page1199" title="1199"/>bilinçsiz olarak, toplumun gözünde nikâhlı, dolayısıyla saygın bir kadın olma hevesine mi kapıldı acaba diye kuşkulanırız. George Eliot’ın, genç kocasıyla birlikte yaşamayı büyük bir mutluluk sayması, sevinçten uçuyormuş izlenimini veren sözler söylemesi, şaşkınlığımızı büsbütün arttırır:</p>
      <blockquote>
        <p>“This is a wonderful blessing falling to me beyond my share after I had thought that life was ended and that so to speak, my coffin was ready for me in the next room. Deep down below there is a river of sadness, but this must always be so with those who have lived long. And I am able to enjoy my newly reopened life. I shall be a better, more loving creature than I could have been in solitude.”</p>
      </blockquote>
      <blockquote>
        <p>Yaşamımın bittiğini, tabutumun bitişik odada beni beklediğini sandığım sırada, payıma düşeceğini hiç sanmadığım olağanüstü bir nimet bu benim için. Tâ derinlerde bir keder ırmağı var. Ama uzun yaşayanlar için böyledir her zaman ve yeniden dünyaya açılan yaşamımın keyfini sürüyorum. Yalnızken olabildiğimden daha iyi, daha sevgi dolu bir insan olabileceğim şimdi.</p>
      </blockquote>
      <p>Ne var ki, George Eliot’ın mutluluğu pek uzun sürmedi; çünkü evlendikten yedi sekiz ay sonra ölüverdi ve Highgate mezarlığında Lewes’in yanına gömüldü.</p>
      <p>Çoğu romancı gencecikken yazmaya başlar. Oysa George Eliot, <em>Scenes of Clerical Life</em>’ı (Din Adamları Yaşamından Sahneler) 1857’de yayımladığı zaman otuz sekiz yaşındaydı. <em>Blackwood’s Magazine’</em>de tefrika edilen <em>Scenes of Clerical Life </em>üç uzun öyküden oluşur: “The Sad Fortunes of the Reverent Amos Barton” (Muhterem Amos Barton’un Hazin Kaderi) “Mr. Gilfil’s Love Story” (Mr. Gilfil’in Aşk Öyküsü) ve “Janet’s Repertance” (Janet’in Pişmanlığı). Bu üçünün ortak noktası, anlatılan olayların kırsal bölgede geçmesi, başkişilerin din adamı olmaları ve bu öykülerde ayrıca hüzünlü bir hava esmesidir. Bu üç öykü yayımlanınca, Thackeray ve Carlyle dahil, herkes George Eliot adını kullanan kişinin erkek olduğunu sandı. Ancak <em>Scenes of Clerical Life</em>’a hayran olan Charles Dickens, yazarın erkek değil, kadın olduğunu hemen anladı.</p>
      <p><span epub:type="pagebreak" id="page1200" title="1200"/>Birinci öyküde, bilgisi de, güçlü ve etkileyici bir kişiliği de olmadığı için cemaat tarafından sevilmeyen sıradan ve yoksul din adamı Amos Barton’un başına gelenler ve eşi Milly’nin ölümünden sonra köy halkı tarafından nasıl benimsendiği anlatılır. İkinci öyküde, gene bir din adamı olan Gilfil’in, İtalyan kökenli Tina’ya nasıl âşık olduğu; kötü bir adamın Tina’yı nasıl baştan çıkarıp mahvettiği; Gilfil ile evlendikten sonra biraz toparlanan genç kadının nikâhtan birkaç ay sonra nasıl öldüğü hikâye edilir. Bu üç öykünün en ilginci, alkolizm gibi güncelliğini her zaman koruyan bir sorunu ele alan “Janet’s Repentance”dır bize kalırsa. Ahlâksız, ayyaş ve kadınların dövülmesinden yana, hayvansı bir avukatın eşi olan Janet, kendini içkiye vererek avunmak, yaşama gücü bulmak ister. Melek huylu bir din adamı olan Edgar Tryan, onu kurtarmaya, kocası gibi delirium tremens’den ölmesini önlemeye çalışır. Bu arada, Tryan’ın veremden ölmesi, Janet’e ağır bir darbe olur, ama sonunda doğru yolu bulmasını engelleyemez. </p>
      <p><em>Scenes of Clerical Life</em>’ın, Dickens’da hayranlık uyandırmasına karşın, büyük bir romancıyı müjdelediğini söylemeyiz. Bu üç öykünün anlatımı, beceriksiz denilecek kadar yapaydır. Kimi dramatik sahneler ne pahasına olursa olsun, acıklı izlenimini vermek için fazlasıyla zorlanmış, bu yüzden de neredeyse gülünç bir hale gelmiştir. Birçok eleştirmen, bu kitabın kişilerini, ilgimizi çekemeyecek kadar sıradan ve renksiz olmakla suçlar. Ne var ki, bunu bir kusur saymamız doğru olmaz. Çünkü George Eliot, bu sıradan insanların ahlâksal açıdan yüceliğe erişebileceklerine ya da kimselerin sezemediği derin acılar çekebileceklerine inandığı için, bilinçli olarak seçmiştir bu tür kişileri:</p>
      <blockquote>
        <p>“Depend upon it, you would gain unspeakably, if you would learn with me to see some of the poetry and the pathos, the tragedy and comedy lying in the experience of o human soul that looks out through dull grey eyes and that speaks in a voice of quite ordinary tones.”</p>
      </blockquote>
      <blockquote>
        <p>Donuk, kül rengi gözlerle bakan, hiçbir özelliği olmayan bir sesle konuşan bir insan ruhunun yaşantısındaki şiirselliği ve acıları, <span epub:type="pagebreak" id="page1201" title="1201"/>tragedyaları ve komedyaları, benimle birlikte görmeyi öğrenirseniz, inanın bana, anlatamayacağım kadar çok şey kazanmış olursunuz.</p>
      </blockquote>
      <p>George Eliot, ilk önemli romanı saydığımız <em>Adam Bede</em>’in on yedinci bölümünde de, biraz önce alıntıladığımız düşünceyi yineleyerek, bir yazarın sadece olağanüstü kişilere değil, en sıradan kişilere de ilgi duymasını ister. Dünya böyleleriyle dolu olduğuna göre, çalışmaktan yıpranmış elleriyle havuç soyan yaşlı kadınların, pis bir meyhanede oyalanan kabasaba köylülerin, en çetin işleri gören, kamburu çıkmış adamların sevilmeleri gerektiğini; ahmak izlenimini veren yüzlerine karşın, edebiyat dünyasından kovulmamaları gerektiğini ileri sürer. Gerçekten de 1589’da, George Eliot tam kırk yaşındayken yayımlanan <em>Adam Bede, </em>bu tür insanları ön plana alan, İngiltere’nin kırsal bölgesinin herhangi bir köyünde geçebilecek bir öyküdür. George Eliot üzerine değerli bir inceleme yazan Gerome Thale, <em>Adam Bede</em>’in, Wordsworth’ün şiirlerine benzer bir öykü olduğunu söyler haklı olarak. Tümüyle doğrudur bu. Çünkü Wordsworth gibi George Eliot da, doğayla içiçe yaşayan kendi halinde insanları ele alarak, onları yüceltmenin yolunu bulur. Böylece onlara saygınlık verir, ruhsal açıdan anlamlı bir yaşam sağlar onlara. George Eliot’dan sonra bunu yapabilen tek romancı da Thomas Hardy’dir. </p>
      <p><em>Adam Bede</em>’de marangoz Adam ile sözlü olan güzel köylü kızı Hetty Sorrel’in genç toprak sahibi Arthur Donnithorne’a nasıl âşık olduğu; dünyaya getirdiği çocuğu ıssız kırlara bırakıp nasıl ölüme terk ettiği; yakalanıp asılacakken, son dakikada bağışlanıp, uzak bir sömürgeye nasıl sürgün edildiği anlatılır. Bu roman, amcasının eşi olan yengesi Elizabeth’in George Eliot’a aktardığı gerçek bir öyküden kaynaklanır: Elizabeth Evans, İngiliz Kilisesi’nin din adamlarının edilginliğine tepki gösterip, ülkede en iyi anlamda Hıristiyanlığı yaymak isteyen Methadist mezhebine bağlıydı. Tıpkı <em>Adam Bede’</em>deki Methodist Dinah Morris gibi, Elizabeth de, Hetty’nin suçunu işleyerek bebeğini öldüren ve asılmak üzere olan bir kızın itirafını dinlemişti. </p>
      <p>Romana adını veren Adam Bede, bir dürüstlük örneği olarak <span epub:type="pagebreak" id="page1202" title="1202"/>sunulur bize. Kimi eleştirmenler, onu, George Eliot’ın babasının bir portresi sanırlar. Ama yazara bakılacak olursa, ne Adam Bede kendi babasının tam bir portresidir, ne de Dinah Morris yengesinin tam bir portresi. Ancak bazı ayrıntılar açısından esinlenmiştir ailesindeki bu iki kişiden. </p>
      <p>Adam o kadar erdemlidir ki, okuyucuların neredeyse sinirine dokunur. Üstelik fazlasıyla bilincindedir kendi erdeminin. Herkese ahlâk dersi vermekten kendini alamaz. Özellikle romanın başlangıcında, erdemini korumak için onu bir zırh gibi kullanan kaskatı bir adamdır. Ne var ki, sevdiği kızın başına gelen felâket onu yumuşatır, daha insanca bir kişilik verir ona. Ormanda Arthur Donnithorne ile karşılaşınca, sözlüsünü baştan çıkaran delikanlıya şöyle der:</p>
      <blockquote>
        <p>“It’s true what you say, Sir. I’m hard, it’s my nature... I’ve been a bit hard to everybody but her. I felt as if nobody pitied her enough – her suffering cut into me so; and when I thought the folks at the farm were too hard on her, I said I’d never be hard to anybody myself again.”</p>
      </blockquote>
      <blockquote>
        <p>Söylediğiniz doğru, efendim. Ben katıyım; yaradılışım öyle. Ondan başka herkese katı davrandım. Ama sonra, ona hiç kimse yeterince acımıyor duygusuna kapıldım. Onun çektiği acı içimi parçalıyordu. Çiftliktekilerin ona fazla sert olduklarını düşününce, bundan böyle hiç kimseye sert olmayacağımı söyledim kendi kendime.</p>
      </blockquote>
      <p>Aslında bir barışma sahnesi olan bu karşılaşmada, sevdiği kıza istemeyerek de olsa bunca kötülük eden gence “efendim” demesi de Adam’ın tipik bir özelliğini gösterir. Ona “efendim” der, çünkü Arthur Donnithorne bir toprak sahibidir. Adam’ın ise, kendinden daha yüksek konumda olanlara içgüdüsel bir saygısı vardır. Çünkü dünyanın düzenini değiştirmeye kalkanlardan değildir o. Tek amacı, Tanrı’nın ona verdiği görevi yerine getirmek, hiç kimseye kötülük etmemektir. Ne var ki, Adam, iyilik de etmez hiç kimseye, örneğin, kırlarda aç biilaç kalan evsiz barksızlar, bu erdemli adama değil, onun yumuşak huylu küçük <span epub:type="pagebreak" id="page1203" title="1203"/>kardeşi Seth’e başvururlar yardım isteyince. Çevresindekiler Adam’a güvenir, ona saygı gösterirler; ama onlar da, bizler gibi, Adam’a yakınlık duymazlar. </p>
      <p><em>Adam Bede</em>’in ikinci erdemli kişisi, romanın sonunda Adam ile evlenecek olan Dinah Morris, ahlâk açısından tam anlamıyla kusursuz olmasına karşın, insan olarak daha yakın gelir bizlere. Bunu da George Eliot’ın bir başarısı saymamız gerekir. Çünkü Dostoyevski’nin Alyoşa’sı ve Perens Mişkin’i dışında, ister romanlarda, ister tiyatro oyunlarında olsun, gerçekten kusursuz, ermiş sayılabilecek kadar erdemli kişileri inandırıcı, hatta sevimli yapmak her yiğidin harcı değildir. Dinah’nın kendisinden daha iyi, daha az bencil, daha az kibirli bir insan olduğunu Adam da bilir. </p>
      <p><em>Adam Bede</em>’i yazdığı sırada kalıplaşmış ve yozlaşmış Hıristiyanlık ilkelerinden büsbütün kopan, ama buna karşılık çok yüksek ahlâk değerlerini benimseyen George Eliot, Dinah’yı, gerçek anlamda Hıristiyanca davranışlarla en yüce ahlâk kavramlarını kendi kişiliğinde birleştiren örnek bir insan olarak görür. Romanın en ilginç sahnelerinden biri, ikinci bölümde Dinah’nın, Methodist’lere özgü bir yöntem uygulayarak, kırlarda köylülere vaaz vermesidir. (Methodist’lere göre, dinsel konuşmaların ille kiliselerde ve dinadamları tarafından yapılmaları şart değildir.) Hayslope’da yaşayan köylüler, Hıristiyan olmasına Hıristiyandırlar. Her Pazar mutlaka kiliseye giderler. Orada hep birlikte ilâhiler söylerler. Ama onlar için Hıristiyanlık bir gelenek, bir yaşam biçimidir ancak. Dinah’nın dile getirdiği yoğun dinsel duygulara ve heyecanlara tümüyle yabancıdırlar. Bu yüzden de, yanına fazla sokulmadan, Dinah’yı uzaktan dinleyip, onu acayip bulurlar, pek beğenmezler. Böyle kırlarda vaazlar vereceğine, “like a Christian” (bir Hıristiyan gibi) yani herkes gibi, evlenip kuzu kuzu köşesinde oturmasını isterler. Dinah’nın Hayslope köylülerinden ne denli farklı olduğu, kendi doğurduğu çocuğu öldüren Hetty’ye davranışında da görülür. Dinah, Hetty’ye anlayışla, merhametle ve her şeyden fazla sevgiyle yaklaşabilen tek insandır. Hetty, çektiği acıları paylaşan biriyle karşılaşınca, hemen çözülür, o güne değin yadsıdığı suçunu itiraf eder.</p>
      <p>George Eliot’ın günlüğünde anlattığına göre, Lewes, Di<span epub:type="pagebreak" id="page1204" title="1204"/>nah’nın kişiliğini o kadar çok beğenmiş, okuyucuların tüm ilgisinin odak noktası olacağına öyle inanmış ki, romanın baş kadın kişisinin Dinah olmasını istemiş. George Eliot da, eşi saydığı adamın düşüncesine uymuş, bunu göz önünde tutarak yazmış <em>Adam Bede</em>’i. Gelgelelim bu romanda ilgimizin asıl odak noktası, ermiş kadın Dinah değil, günahkâr kadın Hetty’dir. Üstelik Victoria Çağı’nın ahlâk kurallarına göre, Hetty, günahların en bağışlanmazını, yani cinsel tutkudan kaynaklanan bir günahı işlemiş, sonra kendi çocuğunun katili olmuştur. Gene de <em>Adam Bede</em>’in büyük bir roman sayılmasının asıl nedeni, Hetty’nin başkişisi olduğu tragedyadır. Gerçi George Eliot, çağının yasaklarına uyarak, Hetty ile Arthur’un nasıl seviştiklerini, Hetty’nin nasıl doğurduğunu, çocuğunu nasıl ölüme terk ettiğini anlatmaz. Ama onun askere giden sevgilisinin peşinden günlerce koşması; ormanlarda beş gün yürüdükten sonra, Arthur’un İrlanda’ya gittiğini öğrenmesi; beş gün daha bitkin bir halde kırlarda dolanıp, kendini bir gölete atmayı düşünüp bunu yapamaması, romanın bizi en çok etkileyen parçalarıdır. Oysa Hetty, güzelliğiyle herkesi büyüleyen; ama aslında hiçbir değerli yanı olmayan, akılsız, iradesiz, bencil, çocuk kalmış bir kızcağızdır. Ne ilginçtir ki, George Eliot (kimilerine göre, bilinçaltında güzellere karşı duyduğu içgüdüsel tepki yüzünden) onun olumsuz yanları üstünde ayrıca durmuş; Hetty’nin kişiliği konusunda okuyucuların kendi karara varmalarına meydan vermeden, kitabın çeşitli yerlerinden seçtiğimiz bu alıntılardan anlaşılacağı gibi, onu sürekli kınamış, kimi zaman da acı acı alaya almıştır:</p>
      <blockquote>
        <p>“Ah what o prize the man gets who wins a sweet bride like Hetty!... The dear, young, soft, flexible thing!... Her heart must be just as soft... Her little vanities are so bewitching... Those kitten-like glances and movements... How she will dote on her children... Her poor narrow thoughts... Seeing nothing in this wide word but the history o her own pleasures and pains... The narrow heart and narrow thoughts, no room in them for any sorrows but her own.. A hard unloving, despairing soul... A little trivial soul like Hetty’s struggling amidst the serious, sad destinies of a human being...”</p>
      </blockquote>
      <blockquote>
				<span epub:type="pagebreak" id="page1205" title="1205"/>
        <p>Hetty gibi tatlı bir gelini elde eden erkek, ne kıymetli bir ödül kazanacaktır!... O sevgili, gencecik, yumuşak, esnek yaratık!... Yüreği de bedeni gibi yumuşacık olmalı... Onun o küçük özentileri insanı öyle büyüler ki... O kedi yavrusu bakışları ve devinimleri... Çocuklarını da kim bilir nasıl çılgınca sevecektir... [Hetty çocuğunu öldürdüğü için, bu son tümcedeki acımasız istihza ayrıca tatsız gelir okuyuculara.] Onun o zavallı, kısıtlı düşünceleri... Bu koskocaman dünyada, kendi hazlarının ve üzüntülerinin küçük öyküsünden başka hiçbir şey göremez... Yüreği daracık, düşünceleri daracıktır. Kendi kederlerinden başka hiçbir kedere yer yoktur yüreğinde ve düşüncelerinde... Katı, sevgisiz, umutlarını yitirmiş bir ruh... İnsanlara özgü ağırbaşlı ve dertli kaderler içinde çırpınan Hetty’nin o entipüften küçük ruhu...</p>
      </blockquote>
      <p>Bu alıntılardan da anlaşılacağı gibi, George Eliot, Hetty’yi her zaman, kendi daracık dünyasının içine kapanmış, doğaya da çevresindeki yaratıklara da açılamayan, acınası bir kızcağız olarak görür. Teyzesi Mrs. Poyser’a göre Hetty kabuğundan yeni çıkan, sapsarı, küçük civcivlere soğuk gözlerle bakar. (Bunu okuyunca, D. H. Lawrence’ın romanında Lady Chatterley’nin, çocuk doğurmaya susamış kadınlığından gelen bir duyguyla, civcivleri görünce, yere çömelip, neredeyse kendinden geçerek, bu küçücük yaratıkları coşkulu bir sevgiyle nasıl seyrettiğini anımsarız.) Hetty ise, civcivlere soğuk gözlerle baktığı gibi, ona analık eden Mrs. Poyser’a de soğuk gözlerle bakar. George Eiot, onun bu sevgisizliği üstünde ayrıca durarak, orta yaşlı insanların da hoş olabileceğine, Hetty’nin hiç aklı ermediğini söyler. Oysa Mrs. Poyser, George Eliot’ın romanlarında çizdiği insanların en sevimlisidir belki de. Hiçbir şeyi kolay kolay beğenemeyen F. R. Leavis bile, George Eliot’da pek ender görülen bir yaklaşımla, gülmece açısından işlenen bu yaman kadının eleştirmenlerce çok övüldüğünü ve bu övgüleri de tümüyle hak ettiğini söyler. George Eliot üzerine bir kitap yazan Virginia Woolf’un babası Sir Leslie Stephen, keskin zekâlı ve sağduyulu Mrs. Poyser’ı, bize kalırsa biraz abartarak, Dickens’ın <em>Pickwick Papers</em>’ındaki  Sam Weller ayarında bir gülmece kişisi sayar. Mrs. Poyser, şaşılacak kadar ince ve hoşgörülü bir kadındır aynı zamanda. Gü<span epub:type="pagebreak" id="page1206" title="1206"/>nahkâr Hetty’yi herkes yerin dibine batırırken, bir o anlayış ve merhamet gösterir yeğenine.</p>
      <p>Hetty’yi baştan çıkaran Arthur Donnithorne’u serinkanlı ve duygusuz bir çapkın sanmak çok yanlış olur. Arthur, iyi niyetli, iyi yürekli ve Hetty kadar bencil olmayan bir gençtir. Köylülere iyi davranmak, onlar tarafından sevilmek ister. Hasat zamanında, emrindeki köylülerle birlikte çalışmasından ve bundan büyük bir haz almasından anlaşılacağı gibi, kendi küçük dünyası içinde kapalı değildir. Hetty’ye karşı sadece cinsel istek değil, romantik bir aşk da duyar. Ama güçlü bir kişiliği ve iradesi olmadığı için, onun başını belaya sokar. </p>
      <p>Romanın sonunda, Hetty’yi tutkuyla seven Adam, kardeşi Seth’in gizlice âşık olduğu Dinah ile evlenir. George Eliot’ın eşi saydığı Lewes’in hiç de parlak olmayan bir fikriydi bu. Ne yazık ki, George Eliot da, romanı mutlu bir sona varsın da, okuyucularca beğenilsin diye bu fikre uydu. Ne var ki, bu mutlu son, ne eleştirmenlerin hoşuna gitti, ne de aklı başında okuyucuların.</p>
      <p>1860’ta yayımlanıp, Lewes’e sunulan <em>The Mill on the Floss’</em>un (Floss Irmağındaki Değirmen) ilk bölümleri otobiyografik bir nitelik taşır. George Eliot’ın, romanın başkişisi Maggie Tulliver’in çocukluk günlerini anlatırken, kendi çocukluğundan esinlendiği besbellidir. Ama yazar burada çocukluğunun dış olaylarına değil, ancak kendi iç dünyasına, yani duygularına, düşüncelerine, izlenimlerine, çevresini algılamalarına değinir. Bunu pek az sayıda yazarın başarabileceği bir ustalıkla yaptığı için de, yedi kısımdan oluşan bu çok uzun kitabın, çocukluk dünyasını yoğun bir şiirsellikle canlandırabilen ilk iki kısmı ayrıca güzeldir ve okuyuculara pek bir dokunur. Hatta o kadar dokunur ki, George Eliot’a büyük bir hayranlık duyan Marcel Proust, bu romanın ilk iki sayfasını okur okumaz ağlamaya başladığını söylemişti. </p>
      <p>Floss ırmağındaki değirmenin sahibi Tulliver’in kızı Maggie, hem düşünce hem de duygu açısından, çevresindeki insanlardan kat kat üstün, zeki, duyarlı, soylu bir çocuktur. Doğruluğa ve güzelliğe yönelen tutkulu bir özlem içindedir. George Eliot, ondan söz ederken, “her eyes were full of unsatisfied intelligence and unsatisfied beseeching affection” (Gözleri, doyumsuz kalmış bir zekâyla doyumsuz kalmış yalvaran bir sevecenlikle do<span epub:type="pagebreak" id="page1207" title="1207"/>luydu) der. Tıpkı George Eliot’ın kendisi gibi, Maggie, bir yandan uğruna özverilerde bulunabileceği, kendini bütünüyle adayabileceği bir insan ararken, bir yandan da eline geçirebildiği her kitabı okur; bilgisini arttırmak, kafasını geliştirmek, yaşamda bir şeyler başarabilmek ister. </p>
      <p>George Eliot bir kişiyi canlandırırken, o kişinin çevresi üstünde de özenle durur. Çünkü toplumun genel yaşamının, herkesin özel yaşamını belirlediğine inanır: (“there is no private life which has not been determined by a wider public life.”) Maggie Tulliver’in taşralı küçük burjuva çevresi ise, onu duygusal açıdan da, kafa açısından da hoşnut etmeye, uyumlu bir biçimde gelişmesini sağlamaya elverişli değildir. Ailesi ve toplum, Maggie’yi kendi darkafalı ve yasakçı dünyalarına hapsetmek için, genç kızın etrafında çelikten bir ağ örerler sanki. Maggie’nin bu ağı parçalaması, özlediği türden bir insan olabilmesi özlediği yaşamı sürmesi hiç de olası değildir. Gerçi küçükken, içinden gelenleri biraz yapabilir. Örneğin, teyzeleri onun kapkara bakımsız saçlarıyla alay edince, hemen tavanarasına koşup, saçlarını dibinden kesebilir ya da düzgün sarı bukleli kardeş çocuğu Lucy’yi çamurlu bir su birikintisine itip, sonra da fena halde pişman olabilir. Ama büyüdükçe, tepkilerini denetim altına almak, çevresinin benimsediği kurallara uymak zorunda kalır. </p>
      <p>Tıpkı George Eliot’ın kendi ağabeyi Isaac’a aşırı düşkün olduğu gibi, Maggie de ağabeyi Tom’a aşırı düşkündür. Daha küçükken, Ton’un tavşanlarını iyi beslemediği için hayvancıklar ölüp de ağabeyi ona kızınca, Maggie perişan olur. Kendisi Tom’u nasıl tutkuyla seviyorsa, Tom’un da onu aynı tutkuyla sevmesini ister. Oysa Tom, kız kardeşine hiç benzemeyen, sevgi yeteneği çok sınırlı, basit, biraz kaba, çok darkafalı, ancak pratik işlere aklı eren bir oğlandır. Çevresince benimsenen katı ahlâk kurallarına körü körüne bağlı kaldığı için, görevlerini her zaman yerine getirmeye özen gösterir. Örneğin, kendisi daha on altı yaşındayken babası iflas edince, Tom bir işe girerek onun borçlarını öder. Bunu başarabilmesi ise, onu büsbütün katılaştırır.</p>
      <p>Maggie ile Tom’un mizaçlarının çatışması, Maggie’nin babası Tulliver’e, Tom’un da annesinin ailesi Dodson’lara çekmesinden kaynaklanır. Gerçi Tulliver’de, Maggie’nin bilgiye susamışlığı <span epub:type="pagebreak" id="page1208" title="1208"/>yoktur. Ama o da, çok düşkün olduğu kızı gibi, sıcakkanlı, tutkulu ve heyecanlıdır. Bir çocuk gibi duygularına kıpılır. Oğlu Tom’dan farklı olarak, mantıklı davranmaya, gerçekleri olduğu gibi görmeye katlanamaz. İflas edince, anlayamadığı yasaların işleyişini, kendine karşı düzenlenmiş bir haksızlık sayar; kabahatin kendisinde değil, yasalarda olduğunu söyler. Bu yasaları uygulamaya koyan avukat Wakem’i haince davranmakla suçlar; Wakem’den öcünü alacağı konusunda, oğluna Kutsal Kitap üzerinde yemin ettirir. Ama Tulliver, eşinin ailesi Dodson’lar gibi sevimsiz değildir gene de. Kusurlarına karşın, canayakın bir insandır. Gerome Thale’in belirttiği gibi, Tulliver deyince, aklımıza doğa, atlar, rüzgârlar, Floss’un gürül gürül akan suları gelir. Oysa Dodson deyince, kilitli odalar, keten örtülerle dolu kilitli dolaplar, noterlerde özenle kaleme alınmış vasiyetnameler gelir aklımıza. Victoria Çağı burjuvazisi açısından her şeyin temeli mal mülk olduğu için, evlenmeden önce Dodson soyadını taşıyan Bayan Tulliver, eşi iflas edince, felç olan adamcağızın bundan böyle nasıl yaşayacağını değil, eve konan hacizden sonra ülkenin şurasına burasına dağılan keten örtüleriyle porselen takımlarının ne olduklarını düşünür.</p>
      <p>Bayan Tulliver’in kız kardeşleri ve Maggie’nin teyzeleri, Bayan Glegg ile Bayan Pullet, kocalarıyla birlikte özenle ve yavaş yavaş para biriktirmişlerdir. Onların ailelerinde, iflaslar, mahkemelere başvurmalar, vasiyetname yapmadan ansızın ölmeler gibi yakışıksız olaylar yoktur. Onlar küçük burjuva saygınlığının kurallarına uyarak , reçel kaynatmaktan tutun da cenaze kaldırmaya kadar, her şeyi düzenle yaparlar. Eğer aileden biri hastalanır ya da başı belaya girerse, ailenin bütün öteki bireyleri, genellikle aynı anda onu görmeye giderler. Eğer bu kişinin hastalanması ya da başının derde girmesi kendi kabahatiyse, onun önünde, “doğru dürüst bir aile duygusunun öngördüğü biçimde, en tatsız gerçekleri dile getirmekten çekinmezler” (“did not shrink from uttering the most disagreable truths that correct family feeling dictated”) .</p>
      <p>Dodson’lar gibi insanlar arasında yaşamak zorunda kalan Maggie’nin, onlardan bambaşka, kültürlü ve duyarlı, kendine benzeyen genç Philip Wakem’e ilgi duymasından daha doğal bir <span epub:type="pagebreak" id="page1209" title="1209"/>şey olamaz. Ama Tom’un sınıf arkadaşı, bacağı sakat Philip, Tulluver’in iflas etmesinin nedeni sayılan avukatın oğlu olduğu için, onunla Maggie’nin dostluk kurmaları hiç de kolay değildir. Maggie’nin ağabeyi Tom, kız kardeşinin düşman bildiği bir kişiyle gizlice buluşmalarına kıyametleri koparmakla kalmaz; sakatlığına değinerek, Philip’e ağır hakaretlerde bulunur. Durumu babalarına bildirmekle de tehdit eder Maggie’yi. Genç kız ise, ağabeyine ilk kez başkaldırır gibi olur. “Beni cezalandırmaktan her zaman haz aldın” (“you have always enjoyed punishing me”) diyerek, Tom’u acımasız olmakla suçlar. Ama ne gariptir ki, ona gene de boyun eğer, Philip ile artık görüşmeyeceğini söyler.</p>
      <p>Ne var ki, Maggie, yaşamının özellikle bunalımlı bir döneminde, Philip ile yeniden karşılaşır. Haksızlığa uğradığı saplantısıyla yaşama küsen babası, aile borçlarını ödemek ve geleceğini sağlama bağlamak amacıyla para kazanmaktan başka hiçbir şey düşünmeyen ağabeyi, akılsız annesi ve teyzeleri arasında büsbütün yalnız kalmıştır. Thomas A. Kempis’in yazdıklarını okuyunca da, kendini dünya nimetlerinden yoksun bırakmaya, benliğinin tüm isteklerinden sıyrılmaya, kendine haz veren her şeyden uzaklaşarak, kusursuz bir erdeme varmaya karar vermiştir. Örneğin Philip, çok beğendiği bir kitabı onun da okumasını isteyince, Maggie, bu kitap “Beni yeniden dünyaya âşık eder... Dopdolu yaşama özlemini uyandırır bende” (“it would make me in love with the world again... It would make me long for a full life”) diyerek, o güzel kitabı okumayı istemez. Philip, bilginin, sanatın, şiirin, insana ancak yararı dokunan kutsal şeyler olduğunu söyleyince de Maggie “Benim için değil... Sonra fazlasını isterim” (“not for me.. I should want too much”) der. Philip, ne denli akıllı olduğunu kanıtlayan bir olgunlukla onu uyarır:</p>
      <blockquote>
        <p>“You are shutting yourself up in o narrow self-delusive fanaticism which is only o way of escaping pain by starving into dullness all the highest powers of your nature... You will be thrown into the world some day, and then every rational satisfaction that you deny now, will assault you like a savage appetite.”</p>
      </blockquote>
      <blockquote>
				<span epub:type="pagebreak" id="page1210" title="1210"/>
        <p>Kendi kendini aldatan, darkafalı bir bağnazlığın içine kapanıyorsun. Yaradılışının en büyük yeteneklerini aç bırakıp yozlaştırarak, acı çekmekten kurtulmanın yolunu arıyorsun sadece... Günün birinde yaşama atılacaksın ve şimdi yadsıdığın bütün o olumlu hazlar, yabansı hırslara dönüşüp üstüne saldıracaklar o zaman.</p>
      </blockquote>
      <p>Philip, Maggie’ye âşıktır. Maggie ise, ona hiç de âşık olmamakla birlikte, bu sakat gence acımayla karışık bir sevecenlik duyar. Onun “Bir kadının yüzü gibi yalvaran, çekingen bir sevgiyle dolu solgun yüzünü öper” (kiss the pale face that was full of pleading, timid love like a woman’s”) ileride onunla evleneceğine söz verir. Ne var ki, Maggie, Philip’den uzaklaşacak; gerçek bir aşk olmasa bile, aşka yakın bir tutku duyacaktır başka bir delikanlıya. Kardeş çocuğu Lucy Deane’in evinde konuk olmak üzere St. Ogg’s’a gidince, orada karşılaştığı Stephen Guest’dir bu delikanlı. Kendisi Philip ile neredeyse sözlü olduğu gibi, Stephen de Lucy ile sözlüdür neredeyse. </p>
      <p>Maggie’nin, kendi dengi sayılabilecek Philip’e ilgi duymasını çok iyi anlarız da, o yakışıklı ama kendini beğenmiş, züppe delikanlıya kapılmasını hiç anlayamayız. George Eliot, kasabanın en büyük fabrikasının sahibi Stephen Guest’i –belki de bu adam cinsel açıdan Maggie’yi çektiği için– ayrıca olumsuz bir yaklaşımla ele alır. Onun elmas yüzüğüyle, çevresine saçtığı gülyağı kokularıyla, süslü kılık kıyafetiyle alay eder. Bu yüzden de Maggie’yi anlamamız büsbütün güçleşir. Maggie’nin üstün zekâsına, duyarlı kişiliğine, ağırbaşlılığına ters düşen bu durum birçokları tarafından eleştirilince, George Eliot, <em>Blackwood’s Magazine’</em>e yazdığı bir mektupta kendini savunmuş, Maggie gibi çok soylu insanların büyük yanılgılara düşebileceğini söylemişti. Ne var ki, <em>The Mill on the Floss</em>’un son iki kısmı romanın en zayıf yerleridir. George Eliot, Maggie-Stephen ilişkisini ustalıkla işleyemediği için amacına ulaşamaz, bu ilişkinin anlamını aktaramaz okuyuculara. Gerçi Stephen Guest, Lucy’den tamamıyla uzaklaşır, Maggie’ye âşıkmış gibi davranır. Ama tutkular, özellikle cinsellikten kaynaklanabilecek tutkular, yasak konular olduğu ve George Eliot, Stephen’ın Maggie’ye nasıl tutulduğuna değinmeye <span epub:type="pagebreak" id="page1211" title="1211"/>yaklaşmadığı için, aralarındaki yakınlığın niteliği konusunda kesin bir karara varamayız. Stephen’ın duygusal durumunu saptamak güçtür, ama Maggie’ninkini saptamak daha da güçtür. Stephen ıssız bir köşede onu bileğinden yakalayıp kolunu öpünce, allak bullak olan genç kız, bunu hem yoğun bir mutluluk hem de bir günah sayar. Lucy’ye karşı, Philip’e karşı, kendi ruhunun özüne karşı bir günahtır bu. Ne var ki, Maggie, aklını başına toplayıp hemen evine geri döneceğine, günah saydığı bu ilişkiyi sürdürür. Her insan gibi, bu genç kızın da böyle çelişkilere düşmesinden daha doğal bir şey olamaz aslında. Ama demin dediğimiz gibi, cinsellikten kaynaklanan bir duyguyu irdelemekten çekinen yazar, romanın bu kısmını aceleye getirir, gereğince işleyemez. Bunun bilince olduğu için, <em>The Mill on the Floss</em>’un bir tragedyaya dönüştüğü son kısımlarını istediği gibi kaleme alamadığını kendi de itiraf eder. </p>
      <p>Romanın sonunda rastlantılar Maggie ile Stephen’ı öyle bir çıkmaza sürükler ki, bundan böyle ya kesinlikle birleşmeleri ya da kesinlikle ayrılmaları gerekir: Gençler, St. Ogg’s’dan geçen bir nehirde sandal gezisine çıkacaklardır. Lucy, Stephen’ın o geziye katılmayacağını sanıp gelmez. Philip ise, hasta olduğu için gelemez. Böylece Maggie ile Stephen başbaşa kalırlar. Bindikleri sandal onları tâ uzaklara sürükleyince, geceyi sandalda geçirirler. Gerçi aralarında bir şey olmaz. Ama Victoria Çağı’nda, bir kızla bir delikanlının bütün bir geceyi başbaşa bir sandalda geçirmeleri, ancak nikâhın –tam olarak değil de, az buçuk– temizleyebileceği görülmedik bir skandaldır. Stephen, en yakın kasabaya kürek çekmelerini; oradan, nikâhlarının fazla formaliteye başvurmadan kıyıldığı İskoçya’ya geçip, hemen evlenmelerini önerir. Maggie bu öneriyi reddeder. Stephen’a kapılmakla, “Ruhu ihanete uğramış, aldatılmış, tuzağa düşürülmüştür” (“her soul was betrayed, beguiled, ensnared”). Lucy ile Philip’e kötülük etmeye, kendisi “bir sevinç ırmağında rahatça kayarken” (“easily floating on a stream of joy”) onlara acı çektirmeye, razı değildir. Onun için, kendini feda edip, Stephen’den ayrılmaya karar verir. Stephen’ın yalvarıp yakarmaları, eğer evlenmezlerse öleceğini söylemesi, Maggie’yi bu kararından caydıramaz. Stephen’ın mektuplarını da yanıtsız bırakır.</p>
      <p><span epub:type="pagebreak" id="page1212" title="1212"/>Maggie oturduğu kasabaya geri döndükten sonra, ailesi ona sırt çevirir. Ne gariptir ki, ancak Philip ile Lucy, yani ona en düşman olması gereken iki kişi, Maggie’ye anlayış gösterirler. Ağabeyinin gözünde lekelenmiş bir kızdır artık. Çocukluğundan beri tanıdığı Bob Jakin’in evine sığınır bir ara. <em>The Mill on the Floss’</em>da geri plandaki kişiler arasına giren bu seyyar satıcı, Tom’un para sıkıntısı çektiğini görünce, ona biriktirdiği tek servet olan on sterlini veren; Maggie’nin küçükken bilgiye susamışlığını anlayıp, ona şuradan buradan topladığı bir çuval dolusu kitabı armağan eden, son derece canayakın, melek huylu bir adamdır. Ne var ki, Maggie’nin ömrünün sonuna değin Bob Jakin’in yanında kalması olanaksızdır. George Eliot, başkişisini öyle bir çıkmaza sokmuştur ki, onu bir an önce öldürmekten başka çaresi yoktur. Böylece, Joan Bennett’in dediği gibi, yazar “Çözemediği düğümü keser” (“she has cut the knot she was unable to unravel”) . Üstelik de bir hayli beceriksizce keser, bize kalırsa: Kasabada bir sel felâketi olur, değirmeni sular basar. Maggie hemen değirmene koşup ağabeyi Tom’u oradan çıkarır. Ama bindikleri sandal devrilir, ikisi de sulara kapılıp boğulurlar. Stephen ile bir gece geçirdiği öteki nehrin aşk akıntılarından farklı olarak, ölüm akıntılarıdır Floss’un suları. Tom, tam ölmeden önce, Maggie’nin özverisini de, suçsuzluğunu da anlar. İki kardeş birbirlerine sarılıp, barışık olarak can verirler.</p>
      <p>George Eliot’un en önemli romanı <em>Middlemarch </em>olduğuna göre, <em>Silas Marner, </em>onun en önemli değil, ama en kusursuz kitabı sayılır. Walter Allen, “küçük” sıfatını romanı küçümsemek için değil, kısalığını göz önünde tutarak kullanıp, <em>Silas</em> <em>Marner’ı</em> “a small miracle” (küçük bir mucize) diye niteler. Öteden beri tüm eleştirmenler <em>Silas Marner</em>’ı övüp dururlar. Bu roman, çocuklara değil, yetişkinlere yönelen bir kitaptır aslında. Ne var ki, metnin kısalığı, yazarın burada –ne yazık ki, öteki romanlarında hiç kullanmadığı– yalın bir dil kullanması, kitabın verdiği ahlâksal mesajın açık seçikliği göz önünde tutularak, İngiliz okullarında da, İngilizce eğitim yapan bazı Türk okullarında da <em>Silas Marner</em> ders kitabı olarak okutulur. Bu yüzden ders kitaplarından hoşlanmayan çocuklar, büyüyünce bu romanı gereğince değerlendiremezler. </p>
      <p><span epub:type="pagebreak" id="page1213" title="1213"/><em>Silas Marner</em>’da anlatılan olaylar, romanın yazıldığı tarihten elli ya da altmış yıl önce kırsal bir bölgede geçer. Kendi açıkladığına göre, George Eliot’un esin kaynağı, sırtında torbası ıssız bir yolda tek başına yürüyen bir dokumacıyı çocukluğunda görmesi ve her nedense bu görüntüden pek bir etkilenmesidir. George Eliot, <em>Blackwood</em>’<em>s Magazine</em>’e yazdığı bir mektupta, o dokumacıyı gördükten yıllarca sonra düşgücünde oluşan öykünün, “Wordsworth öldüğüne göre” (“since Wordsworth is dead”) kendinden başka hiç kimseyi belki ilgilendirmeyeceğini söyler. Wordsworth, bildiğimiz gibi, doğayla içiçe yaşayan basit insanların şiirini yazdığı için <em>Silas Marner</em> ona gerçekten uygun bir konuydu. George Eliot, bu şairin havasına daha çok yaklaşabilmek umuduyla, dokumacı Silas’ın öyküsünü koşuklu uyaklı yazmayı düşünmüştü bir ara. İyi ki, bu niyetinden vazgeçti; çünkü George Eliot’ın ne denli kötü bir şair olduğu, yayımladığı iki ciltlik şiir kitabını açar açmaz dakikasında anlaşılır. Çok güzel bir düzyazı metnin berbat bir şiir olmasına ramak kalmıştı. </p>
      <p>Kısalığına karşın, <em>Silas Marner</em>’da bir tek öykü değil, ayrılmaz bir bütün oluşturacak biçimde birbirine ustaca örülmüş iki ayrı öykü anlatılır: Yoksul dokumacı Silas Marner’ın öyküsü ve varlıklı bir toprak sahibinin oğlu olan Godfrey Cass’ın öyküsü. Silas Marner’ın öyküsünde biraz masalımsı bir hava eserken, Godfrey Cass’ın öyüsünde gerçekler –hatta biraz çirkin diyebileceğimiz gerçekler– ağır basar. </p>
      <p>Silas Marner gençliğinde, son derece darkafalı ve bağnaz bir Hıristiyan mezhebinin üyesidir. Günün birinde kilisedeki kasadan para çalınır. Mezhep üyeleri, Tanrı’nın suçluyu hemen göstereceğine inandıkları için aralarında kura çekerler. Kura Silas’a isabet eder. Oysa asıl suçlu, Silas’ın nişanlısına göz koyan en yakın arkadaşlarından biridir. Böyle bir haksızlığa uğrayınca, Silas, insanlara da, “Suçsuzlara karşı tanıklık eden bir yalanlar Tanrı’sına da” (“a God of lies that bears witness against the innocent”) küserek, doğup büyüdüğü Lantern Yard’dan ayrılır. George Eliot’ın çocukluğunda gördüğü dokumacı gibi, ıssız yollarda yürüye yürüye Raveloe köyüne varır sonunda. Orada bir kulübeye kapanıp, sabahtan akşama değin keten dokur. Bu işi büyük bir ustalıkla yaptığı için de çok para kazanır. Kazandığı parayı <span epub:type="pagebreak" id="page1214" title="1214"/>nasıl harcayacağını bilemediğinden, altın biriktirir. Geceleri kapıyı kilitleyip, uzun uzun altınlarını seyreder. Silas’ın yaşamı, içgüdüleriyle ağını ören bir örümceğinki ya da toprakta açtığı küçük deliklere sürekli bir şeyler taşıyan bir karıncanınki kadar anlamsızdır. O artık bir insan değildir, bir böceğe dönüşmüştür. On beş yıldır Raveloe’da yaşadığı halde, köy ahalisiyle hiç ilişkisi yok gibidir. Ancak çocukluğunda annesinden öğrendiği bir yöntemle bazı bitkileri kaynatarak, hastaları iyileştirdiği olur ara sıra. Silas konusunda hiçbir şey bilmedikleri için, onun bu hüneri köylüleri büsbütün ürkütür, bir büyücü sanılmasına neden olur.</p>
      <p>Günün birinde, Silas Marner’ın alınyazısı değişiverir: Bir keten siparişini teslim ettikten sonra evine dönünce, altınlarının çalındığını görür. Bu ağır bir darbedir Silas’a. Ne var ki, bu hırsızlık olayından hemen sonra, mucizeyi andıran bir durum olur. Yılbaşı gecesi karınlıkta evine girince, ocağın önünde ışıl ışıl bir parıltı görür. Hırsızın altınları geri getirdiğini sanır ilkin. Ama parlayan altınlar değil, iki yaşlarında bir kız çocuğunun altın sarısı saçlarıdır. </p>
      <p><em>Silas Marner</em>’da iki ayrı konu işlendiğini söylemiştik. İşte romanın iki konusu bu noktada birleşir; çünkü toprak sahibi Cass’ın oğlu Godfrey, altın saçlı küçük kızın babasıdır. Godfrey, hiç kötü olmamakla birlikte, sık sık yanılgılara düşen, irade gücünden yoksun bir delikanlıdır. Yanılgılarından biri de, meyhanede çalışan, içki ve afyona düşkün Molly ile gizlice evlenmesi, dünyaya bir çocuk getirmesi ve bu arada kendi varlıklı çevresinden Nancy’e âşık olmasıdır. Godfrey’nin kardeşi Dunstan Cass ise, sadece ağabeyi gibi iradesiz değil, ahlâksızdır. Kumar borçlarını ödeyebilmek için, birçok çareye başvurduktan sonra, Silas’dan borç almayı düşünür. Silas’ı evde bulamayınca da, altınlarını çalar. Ama bu hırsızlığı yaparken sarhoş olduğundan, taş ocağının bir çukurunda biriken suyun içine düşüp boğulur. Cesedi ancak on altı yıl sonra bulunacağı için, Silas Marner’ın altınlarını kimin çaldığı bilinmez ve herkes Dunstan’ın ülkeden kaçtığını sanır. Altın saçlı bebeğin Silas’ın evinde bulunmasının nedeni de şudur: Yüzüne bakmayan kocasına öfkelenen Molly bebeğini alıp, Coss’ların evinde verilen yılbaşı toplantısına giderek, <span epub:type="pagebreak" id="page1215" title="1215"/>her şeyi açıklamaya karar verir. Ama fazla afyon yuttuğu için karda düşüp sızar, bir süre sonra da donarak ölür. Hırsızlık olayını köylülere bildirmek isteyen Silas, kapıyı açık bıraktığından, evdeki ocağın ışıltısını gören bebek, emekleyerek oraya gider, ocak başında uyur. Hem çocuğu, hem anneyi bulan Silas, bebeği yanına alıp, karda yatan ve öldüğünü henüz bilmediği kadına bir doktor bulabilmek için Cass’ların evine gider. Godfrey, kendi çocuğunu Silas’ın kucağında görünce, bir şok geçirir. Ama durumu açıklarsa sevdiği Nancy’nin gözünden düşeceği, Molly’nin ölümünden sonra bile onunla evlenemeyeceği korkusuyla, alçakça davranıp susar. </p>
      <p>Silas, altın saçlı bebeğe, küçükken ölen kız kardeşi Eppie’nin adını verir; kendi öz çocuğuymuş gibi, ona büyük bir sevgiyle bağlanır. Bu sevgi sayesinde on beş yıldır sürdüğü böceğimsi yaşantıdan kurtulur; kırk yaşından sonra yeniden yaşamaya başlar. Altın biriktirmenin hiçbir anlamı kalmamıştır Silas için; çünkü gerçek hazinesi Eppie’yi bulmuştur. Ancak Eppie’ye daha iyi bakabilmek için para kazanmak ister artık. Silas çocuğu büyütürken, köyün akıllı kadınlarıyla, özellikle ona çok dostça davranan ve çok iyi bir insan olan Dolly Winthrop’a sık sık danıştığı için, onunla Raveloe’da oturanlar arasında sıcak ilişkiler kurulur. Silas, köylülerin hoşlanmadıkları, hatta biraz korktukları acayip bir yabancı olmaktan çıkar, herkesin sevdiği bir kişi olur. Eppie’yi ona göndermek mucizesini yarattığına göre, Tanrı’ya da yeniden inanır; kendi kendisiyle ve insanlarla barışır, mutluluğun ne olduğunu anlar:</p>
      <blockquote>
        <p>“In old days there were angels who came and took men by the hand and led them away from destruction. We see no white–winged angels now. But yet men are led away from threatening destruction. A hand is put into theirs which leads them forth gently towards a calm and bright land... and the hand may be a little child’s”</p>
      </blockquote>
      <blockquote>
        <p>Gelip insanların elinden tutan, onları yıkımdan kurtaran melekler varmış eski günlerde. O ak kanatlı melekleri görmüyoruz bugün. Ama insanlar, onları tehdit eden yıkımdan kurtarılıyor gene <span epub:type="pagebreak" id="page1216" title="1216"/>de. Bir el, onları elinden tutuyor, huzurlu ve aydınlık bir ülkeye götürüyor yavaşça... Küçük bir çocuğun eli olabilir bu.</p>
      </blockquote>
      <p>Aradan on altı yıl daha geçer. On sekiz yaşında güzel bir genç kız olan Eppie, Dolly Winthrop’un oğlu Aaron ile nişanlanmak üzeredir. Tam o sırada, Silas’dan çaldığı altınlarla birlikte, Dunstan Cass’ın iskeleti bulunur. Kardeşinin hırsız olduğunu öğrenmenin şoku, Godfrey Cass’ı yola getirir. Godfrey, sevdiği Nancy ile evlenmiş, ama Tanrı onu cezalandırmak istercesine, çocuk vermemiştir ona. Godfrey, Eppie’yi evlat edinmek istediğini söyler karısına. Bu vesileyle, Nancy gibi çok erdemli kimi Hıristiyanların ne denli çarpık mantıklara saplandıklarını görürüz: Nancy, babaların en iyisi gibi bu kızı büyüten Silas’ın ondan ayrılırsa ne denli acı çekeceğini hiç düşünmez. Başka bir kaygısı vardır onun. Başkalarının çocuğunu evlat edinmek, sizden çocuk esirgeyen Tanrı’nın buyruğuna karşı çıkıp, alınyazınızı kendiniz çizmeniz anlamına gelir. Bu yüzden de, dine ve ahlâka aykırıdır ona bakılacak olursa. Nancy, kocası ancak Eppie’nin öz babası olduğunu itiraf edince, Eppie’yi evlerine almaya razı olur. </p>
      <p>Karı koca, Silas ile Eppie’ye gidip, durumu olduğu gibi açıklarlar. Romanın o sırada ortaya koyduğu sorun çok ilginçtir: Eppie’nin asıl babası kimdir? O dünyaya geldikten sonra ona hiç sahip çıkmayan Godfrey Cass mı? Yoksa onu alıp sevgiyle büyüten Silas Marner mi? Görüldüğü gibi durum, aynen Bertold Brecht’in <em>Kafkas Tebeşir Dairesi</em>’ndeki durumdur. Ve her şey Eppie’nin vereceği karara bağlıdır. Eppie hiç duraksamadan, doğru kararı verir: Salt kan bağıyla babası olan Godfrey Cass’ın servetini de, toplumsal konumunu da hiç önemsemeden, gerçek babası saydığı yoksul dokumacı Silas Marner’ın yanında kalır. Aaron ile evlendikten sonra bile, Silas’dan ayrılmaz. Üçü birlikte gönül huzuru ve mutluluk içinde yaşarlar. </p>
      <p>Çoğu eleştirmen, George Eliot’ın sekiz romanını iki ayrı döneme ayrırlar: <em>Scenes of Clerical Life</em>’ın, <em>Adam Bede</em>’in, <em>The Mill on the Floss</em>’un ve <em>Silas Marner</em>’ın yazıldığı birinci dönem, taşra yaşantısını ele alarak, olaylar örgüsünü az çok ön plana koyar. <em>Romola</em>’nın, <em>Felix Holt The Radical</em>’ın, <em>Middlemarch</em>’ın ve son kitabı <em>Daniel Deronda</em>’nın yazıldığı ikinci dönem ise, <em>Middlemarch</em> bir <span epub:type="pagebreak" id="page1217" title="1217"/>yana, taşra yaşantısının sınırları dışına çıkar. Bu dört romanda, psikolojik incelemelerle derinliğine irdelenen düşünceler, anlatılan öyküden daha ağır basar genellikle.</p>
      <p>Gerçekten de ikinci dönemin ilk ürünü, 1862 ile 1863 yılları arasında <em>Cornhill Magazine</em>’de tefrika edilen <em>Romola</em>, birinci dönemin son ürünü <em>Silas Marner</em>’dan o denli değişiktir ki, bu iki kitabı aynı romancının yazmasına şaşarız neredeyse. XV. yüzyılın sonunda Floransa’da geçen <em>Romola,</em> kentin ilginç bir dönemini ele alır. Medici’lerin kovulduğu, Medici’lerden yana olanlarla halktan yana olanlar arasında çatışmaların çıktığı, Fransa Kralı VIII. Charles’ın Floransa’ya karşı saldırıya geçtiği, Savonarola’nın ateşli vaazları yüzünden Katolik Kilise’sinin içinde bölünmelerin meydana geldiği çok karışık bir dönemdir bu. 1860’ta G. H. Lewes ile birlikte İtalya’da üç ay geçiren George Eliot, Floransa’da kaldığı sırada bu kentle ilgili tarihsel bir roman yazmayı düşündü. Romanının sahnesi olacak yeri daha yakından tanımak için, 1861’in ilk baharında Floransa’ya bir kez daha gitti. İki yıl süreyle İtalyan tarihi, Kilise tarihi, sanat tarihi, Rönesans dönemi ve Floransa üzerine kitaplar okudu; bir bilimadamı gibi, derinliğine araştırmalar yaptı; o çağın giysilerini bile inceledi; her konuda ayrıntılı notlar tuttu. O kadar çok çalıştı ki, Rönesans Floransa’sının bir uzmanı sayılabilecek duruma geldi neredeyse. <em>Romola</em>’yı yazmaya başladıktan sonra bile, ara sıra romanı bir kenara bırakır, aklına takılan bir sorunu daha özenle incelemek amacıyla bir yığın yeni kitap daha okurdu. George Eliot, bütün bu hazırlıklara karşın, belki de bu hazırlıklar yüzünden, <em>Romola</em>’yı büyük zorluk çekerek yazdı. Günlüğünde itiraf ettiği gibi, bunalımlara düştü, birçok kez romanı bırakacak duruma geldi. İki yılda, kırk dört yaşındayken tamamlayabildiği <em>Romola</em> için “genç bir kadın olarak yazmaya başladım, yaşlı bir kadın olarak bitirdim” (“I began it as a young woman and I finished it as an old woman”) dedi. </p>
      <p>Floransa’da bilgisiyle ünlü bir hümanist olan Bardo’nun kızı Romola, neredeyse babası kadar bilgilidir. Çünkü Bardo kördür ve bütün çalışmalarını ancak kızının yardımıyla yapabilir. Romola, <em>The Mill on the Floss</em>’daki Maggie’yi ya da <em>Middlemarch</em>’daki Dorothea’yı andıran, yani George Eliot’un kendisine benze<span epub:type="pagebreak" id="page1218" title="1218"/>yen, üstün zekâlı, bilgiye susamış bir kadındır. Tıpkı onlar gibi, bütün benliğiyle sevmek, kendini başka bir insana adamak isteğiyle yanıp tutuşur. Erkek olmamanın ezikliği içinde, babasına şöyle der:</p>
      <blockquote>
        <p>“I will study diligently... I will try and be as useful to you as if I had been a boy; and then perhaps some great scholar will want to marry me... And he will be to you in place of my brother... And you will not be sorry that I was a daughter.”</p>
      </blockquote>
      <blockquote>
        <p>Canla başla çalışacağım... Sana bir erkek çocuk kadar yararlı olmak için elimden geleni yapacağım. Belki büyük bir bilimadamı benimle evlenmek ister o zaman... O adam, bir erkek evlat gibi olur sana... Sen de benim kız olmamama üzülmezsin.</p>
      </blockquote>
      <p>Tito’nun o büyük bilimadamı olduğunu sanmak, Tito’ya âşık olup onunla evlenmek, Romola’nın mutsuzluğuna neden olan korkunç bir yanılgıdır. Tito Melema, zeki, yakışıklı, çevresinde herkesi baştan çıkaran bir delikanlıdır. Baldassare adında bilgili bir adam tarafından yetiştirildiği için iyi eğitilmiştir. Ne var ki, Tito, bencil ve çıkarcıdır. Romola gittikçe daha dürüst, daha özverili olurken, ters bir orantıyla, Tito gittikçe daha kurnaz, daha ahlâksız olur. Romola’ya söz verdiği gibi, Bardo’ya yardım edip bilimle uğraşacağına, küçük politika entrikalarına verir kendini. Ona özveriyle babalık eden Baldassare korsanların elinde tutsaktır. Tito, onu kurtarmak için gereken fidyeyi ödememekle yetinmez, Baldassare’nin mülküne el de koyar. Romola’nın babasının kitaplığını bir hile yaparak satar. Sahte bir nikâh töreni düzenleyerek, saf bir genç kız olan Tessa ile sözde evlenir. Kızcağız, ancak iş işten geçtikten sonra anlar bunun gerçek bir nikâh olmadığını. Tito’nun sonu kötü olur. Korsanların elinden kurtulan Baldassare, ondan öcünü almaya kararlıdır. Günün birinde Floransa’ya gelir ve öz oğluymuş gibi sevgiyle büyüttüğü Tito’yu kendi eliyle öldürür.</p>
      <p>George Eliot, Tito’yu öyle çekici bir erkek yapmıştır ki, Romola’nın ona tutulması doğal gelir bizlere. Ne var ki, zamanla kocasının ahlâksızlığını anlayınca, ondan uzaklaşır. “Evlilik ya<span epub:type="pagebreak" id="page1219" title="1219"/>sası kutsaldır... Ama bu yasaya başkaldırmak da kutsal olabilir” (“the law is sacred... but rebellion also may be sacred”) diye düşünür; Tito’dan ayrılmak ister. Ama Savonarola bunu engeller. Etkisi altına aldığı Romola’nın Hıristiyanca bir özveri göstermesini, bir eş olarak görevlerini yerine getirerek, kocasının yanına geri dönmesini sağlar. Romola, ancak onun ölümünden sonra kurtulabilir Tito’dan.</p>
      <p><em>Romola</em> tarihsel bir roman olduğuna göre, kitapta Romola’nın kendisi, babası Bardo, kocası Tito gibi hayal ürünü kişiler bulunduğu gibi, VIII. Charles ve Machiavelli gibi gerçekten yaşamış tarihsel kişiler de vardır. Bunların arasında Savonarola, Romola’nın öyküsünde ayrıca önemli bir rol oynar. Bilindiği gibi, 1452 ile 1498 yılları arasında yaşayan Giralamo Savorarola, Dominican mezhebinden bir din adamıydı. İtalyan Rönesansı’nın ahlâksal açıdan düşkünlüğüne ve dinsel yasalara hiç aldırmadan, putlara taparcasına güzelliğe tapmasına karşı heyecanlı vaazlar vererek, Katolikliğin bağnaz bir savunucusu olmuştu. Savonarola siyasete de karışmış; Medici’ler Floransa’dan sürüldükten sonra, Fransa Kralı VIII. Charles’ı tutmuştu. Kürsüye çıkınca halkı tamamiyle etkisi altına alabildiği, onlara her istediğini yaptırabildiği için Papa VI. Alxandre’ı öfkelendirmiş; sonunda aforoz edilip ölüm cezasına çarptırılmıştı. (<em>Romola</em>’nın yazarını yakından tanıyan birçok kişinin belirttiği gibi, Savonarola’nın portrelerinde görülen yüzün çarpıcı biçimde George Eliot’un yüzüne benzemesi ise, çok ilginç bir rastlantıdır.) Bilime inanmış hümanist bir babanın yetiştirdiği Romola, doğal olarak dine ilkin hiç önem vermezken, Savonarola’nın etkisine kapılınca, Hıristiyanlığa coşkuyla bağlanır. Böylece Romola’nın gelişimi, neredeyse bağnaz diyebileceğimiz bir Hıristiyanlıktan akılcılığa geçen George Eliot’un gelişiminin tam karşıtıdır. Ne var ki, Tito, Romola’yı düşkırıklığına uğrattığı gibi, dinsel ve ahlâksal konulardan çok siyasal konularla ilgilenmeye başlayan Savonarola da, çok geçmeden onu düşkırıklığına uğratır; zamanla Hıristiyanlıktan uzaklaşmasına neden olur.</p>
      <p>Neye ve kime inanacağını bilemeyen, büyük bir bunalıma düşen genç kadın, günün birinde ölmek isteğiyle, küçük bir sandala binip denize açılır. Virginia Woolf’un babası Leslie Stephen, <span epub:type="pagebreak" id="page1220" title="1220"/>George Eliot üzerine yazdığı kitapta, biraz buruk bir alaycılıkla, <em>The Mill on the Floss</em>’daki Maggie gibi, Romola’nın da boğulmasının gerçeklere daha uygun olacağını belirtir. Ama Romola boğulmaz. Dalgalar onu ölüme değil, kıyıda küçük bir köye sürükler. O köyde vebaya tutulmuş, can çekişen insanlarla karşılaşır. Onları, özellikle küçük çocukları iyileştirmek için uğraşırken, yeniden yaşama döner. Asıl görevinin insanları sevmek, kendini onlara adamak olduğunu ve bunu başarabilmesi için Hıristiyan dinine bağlılığın hiç gerekmediğini anlar. Böylece bağnaz bir Hıristiyanlıktan vazgeçip akılcı bir tutum benimseyen George Eliot’dan farklı olarak, akılcılıktan dine geçtikten sonra, sonunda George Eliot’ın vardığı noktaya varır. Kendi benliğinden çok daha önemli saydığı insanlık davasına özveriyle bağlanarak, içine girdiği çıkmazdan kurtulur. Floransa’ya geri dönünce, gittikçe yücelen Romola, bütün hastaları ve yoksulları, bu arada kocası Tito’nun aldatarak metres olarak kullandığı Tessa ile çocuklarını sevgiyle bağrına basar. </p>
      <p>Victoria Çağı yazarlarından Anthony Trollope, <em>Romola</em>’yı George Eliot’ın en güzel romanı sayar, öve öve göklere çıkarır. Gelgelim Trollope bir yana, o çağda da, daha sonraları da neredeyse herkes <em>Romola</em>’yı yerer, bu romanın kusurları üstünde durur: Başkişi, inandırıcılığını yitirecek kadar idealize edilmiştir. Romola, bir kadın olmaktan çıkmış, erdemi temsil eden mermerden bir heykele dönüşmüştür. Yazar, anlattığı öyküyle okuyucuların arasına girerek, bizlere sürekli ahlâk dersleri verir. George Eliot’da çoğu zaman sezinlenen didaktik eğilim, okuyucuları tedirgin edecek boyutlara varır burada. İkide birde romanına eklediği ve öykünün doğal akışını sekteye uğratan, neredeyse birer deneme uzunluğunda psikolojik incelemeler de aynı tedirginliği uyandırır okuyucularda. </p>
      <p>Bu bir paradoks izlenimini verecek ama, <em>Romola</em>’nın en büyük kusuru, yazarın fazlasıyla bilgili olmasından ve romanını yazmadan önce, bilgisini daha da arttırmak için yoğun çabalar harcamasından kaynaklanır. Joan Bennett’e ve birçok başka eleştirmene bakılacak olursa, George Eliot, Floransa tarihini ve kentin yaşamını daha az bilseydi, daha iyi bir tarihsel roman yazacaktı belki de. Tarih bilgisi ve tarihsel gerçeklere ille de uymak <span epub:type="pagebreak" id="page1221" title="1221"/>kaygısı, onu köstekledi; düşgücünden yararlanmasını engelledi. Örneğin, Savonarola’nın işkenceye uğradıktan sonra geçirdiği bunalımı ele alırken, sadece onun yazdıklarına bağlı kalmak istediği için, bir romancının değil de, bir tarihçinin tutumunu benimsedi; düşgücümüzle Savonarola’nın iç dünyasına girmemiz, onun çektiği acıları paylaşmamızı engelledi. Floransa betimlemelerinde, <em>Romola </em>bir roman olmaktan çıktı, Gerome Thale’in biraz hınzırca belirttiği gibi, bilgisine güvenilir bir turist rehberinin kitabına dönüştü. Joan Bennett’e göre, George Eliot’un başarısızlığı doğaldı. Çünkü onun asıl alanı İngiltere’de kırsal kesimin ve taşranın yaşantısıydı. George Eliot bu alanın dışına çıkınca, yaratıcı gücünü yitiriyor, kişilerini nasıl konuşturacağını, nasıl canlandıracağını bilemiyordu. Bu yüzden de <em>Romola</em>, yazarın gözlemlerinin değil, bilimsel araştırmalarının bir ürünü oldu. George Eliot ne de olsa büyük bir romancı olduğu için R<em>omola’</em>nın yer yer güzel sayılabileceği yadsınamaz. Ama George Eliot, amaçladığı hedefe varamadı; <em>Romola</em>’yı, hem derinliği olan, hem de okuyuculara geniş ufuklar açan, düşüncenin ağır bastığı büyük bir tarihsel roman yapmayı başaramadı. </p>
      <p>George Eliot, 1866’da yayımladığı <em>Felix Holt The Radical</em>’ı yazmadan önce, <em>Romola</em> için yaptığı çalışmalar kadar yoğun olmamakla birlikte, ülkesinin toplumsal ve ekonomik durumu üzerine bir yığın kitap okudu. Ele aldığı olaylar, romanın yazıldığı tarihten otuz yıl kadar önce geçtiğine göre, British Museum’a gidip <em>Times </em>gazetesinin 1832-1833 yıllarında çıkan bütün nüshalarını gözden geçirdi. Ne var ki, Rönesans döneminde Floransa, George Eliot’un içinde yaşadığı bir dünya olmadığı gibi, kendisi on üç yaşında bir çocukken İngiltere’de gündeme gelen 1832 Reform Tasarısı (Reform Bill) dönemi de, onun bilmediği, görmediği, kişisel olarak yaşamadığı, ancak belgelerden öğrendiği bir dönemdi. Bu yüzden de <em>Felix Holt The Radical </em>yeterince canlı ve inandırıcı olamadı kimine göre,</p>
      <p>Yazar, <em>Felix Holt The Radical’</em>in giriş bölümünde, 1832 Reform Tasarısı yasallaştıktan hemen sonra İngiltere’nin durumunu anlatır: Sanayileştikleri için nüfusları büyük çapta artan Birmingham gibi kasabalar, Parlamento’da henüz temsil edilmemektedir. Maden ocakları, İngiltere’nin yeşil topraklarında kara <span epub:type="pagebreak" id="page1222" title="1222"/>lekelerdir. Yoksulluk korkunç boyutlara varmıştır. Fabrikalarda, madenlerde çalışan erkeklerin, kadınların, çocukların bedenleri çarpılmış, yüzleri solmuştur. Ağır hastalara benzer hepsi. Evler görülmedik bir sefalet içindedir. Bir yandan kiliseler, bir yandan da meyhaneler, yaşama gücünü kimi dinde, kimi içkide arayan mutsuz insanlarla dolup taşar. Gündüzleri fabrika dumanları her bir yanı kasvete boğar. Geceleri ise, fabrika bacalarından çıkan kıvılcımlar yüzünden kızıl bir karanlık sarar her bir yanı. Sanayileşen kasabalardaki huzursuzluk, kırsal bölgeye de bulaşmaya başlamıştır artık. </p>
      <p>İşte böyle bir ortamda, romanın başkişisi Felix Holt, insanların adaletin egemen olacağı toplumsal ve siyasal bir düzende yaşayarak, mutluluğa erişmelerini amaç edinen, son derece erdemli bir idealisttir. Yazar, Felix Holt’a, köktenci, yani her şeyi kökten değiştirmek isteyenler için kullanılan “radical” sıfatını uygun bulur. Webster’in sözlüğüne göre de “radical” ile “very leftist” (çok solcu) eşanlamlıdır. Oysa George Eliot’ın yanlış bir sıfat kullandığını, Felix Holt’un bir devrimciden çok bir reformcu olduğunu anlarız romanı okuyunca. </p>
      <p>Tıp eğitimi gören Felix’in sınıf atlaması, hekimlik mesleğini benimseyerek orta sınıfın saygın bir üyesi konumuna gelmesi çok kolaydır. Ama bir dokumacının oğlu olan bu delikanlı, emekçi kitlelerden ayrılmamak için saat tamirciliği yapmayı yeğ tutar. Çünkü ona bakılacak olursa, aşağı sınıftan yetenekli ya da iyi eğitilmiş kişilerin rahatça orta sınıfa geçmeleri yüzünden yoksullar büsbütün cahil, büsbütün çaresiz kalmışlardır. Felix’in babasının uydurduğu kapış kapış satılan ve sözde mucizeler yaratan bazı ilaçlar vardır. Felix çocukken, annesiyle kendisi bu ilaçların getirdiği parayla geçinmişlerdir. Ama büyüyüp de bunların yararsız, hatta belki de yararlı olduğunu anlar anlamaz, bu ilaçların gelirinden yararlanmayı bir ayıp sayar, satılmasını hemen engeller. Annesinin geçimini dürüstçe çalışarak kazandığı parayla sağlar. İdealist geçinen kimilerinden farklı olarak, Felix Holt’un yaşama biçimiyle düşünceleri arasında bir tutarsızlık yoktur. Alçakgönüllü olduğundan, ülkesini yoksulluktan ve cahillikten kurtaracağı konusunda büyük laflar da hiç etmez. İnsan kardeşlerine her zaman elinden geldiğince iyilik etmekle, <span epub:type="pagebreak" id="page1223" title="1223"/>onları daha bilinçli yapmak için çaba harcamakla, çocuklara ücret almadan ders vermekle yetinir. Eline fırsat geçer geçmez, sefaletlerin, ahlâksızlıkların ve çirkinliklerin ayrıca yoğunlaştığı büyük bir kente göçmek niyetindedir. Oradaki yoksullara hiç dalkavukluk etmeden, halkın kimi zaman akılsız ve körmüş gibi davrandığını söylemekten hiç çekinmeden, emekçi kitleleri eğitmeye adayacaktır kendini. </p>
      <p>George Eliot, <em>Adam Bede</em>’deki Dinah gibi, <em>The Mill on the Floss</em>’daki Maggie gibi, Romola gibi idealist kadınlar yaratmıştı daha önce. Bu romanda ise, idealist bir erkek yarattı. Felix Holt’un özlemleri, kendi kişiliğinin kusursuz bir biçimde gelişmesine değil de, toplumun kusursuz bir biçimde gelişmesine yöneldiği için, onun ideali bu kadınlarınkinden çok daha yücedir aslında. Ama o kadınlar George Eliot’ın kendi kişiliğinin bir yansıması olduğu gibi, Felix Hold’da George Eliot’ın toplumsal ve siyasal düşüncelerinin bir sözcüsüdür. George Eliot, kendisiyle Felix Holt’u öyle özdeşleştirmiştir ki, bu roman yayımlandıktan bir yıl sonra, <em>Blackwood’s Magazine</em>’de “Felix Holt’s Address to the Workingmen” (Felix Holt’un İşçilere Söylevi) adlı bir makale yazdı; romanda ileri sürdüğü görüşleri özetleyerek bir kez daha yineledi bu makalede.</p>
      <p>George Eliot’ın bir hayli belirgin bir tutucu yanı olduğuna, bu delikanlıyı da kendi sözcüsü olarak kullandığına göre, Felix Holt, İngiltere’de ihtilâl rüzgârlarının estiği bir dönemde, çevresinde gördüğü yürek sızlatan yoksulluklara, korkunç haksızlıklara, işçi çocukların bile acımasızca sömürülmesine başkaldırmaz; bunları önlemenin akıllı uslu yollarını arar sadece. Leslie Stephen’in belirttiği gibi, Felix, okuyucuların sinirlerini bozacak kadar serinkanlı ve mantıklıdır. George Eliot, onu bizlere çok bilge ve çok erdemli bir delikanlı olarak sunmak isterken, romanına verdiği ada ters düşer; sınıf çatışmalarına, sermaye-emek karşıtlığına hiç mi hiç değinmeyen Felix Holt’u radikal bir eylem adamı olmaktan çıkarır; onun radikalliğine neredeyse inanmayacak hale getirir bizleri. </p>
      <p>O sıralarda emekçi kitlelerin öncüleri, herkese oy hakkı verilmesi için büyük bir savaşım içindeydiler. Oysa Felix Holt’a bakılacak olursa, herkesin oy hakkı kazanması, özgür iradesiyle <span epub:type="pagebreak" id="page1224" title="1224"/>Parlamento’da temsil edilmesi, ülkenin sorunlarını çözümleyemez. Çünkü ancak eğitim görmüş, bilinçli kişilerin –dolayısıyla orta sınıfların– oyları bir işe yarar. Ancak bilgili kişiler, Parlamento’da kendilerini kimlerin temsil edeceği konusunda isabetli bir karar verebilirler. Üstelik, George Eliot’ın sözcüsü olarak Felix Holt’a göre, asıl önemli olan, emekçi kitlelerin belirli siyasal hakları elde etmeleri değil; eğitim sayesinde bilinçlenerek, ahlâk açısından doğru yola yönelmeleri; daha dürüst, daha onurlu insanlara dönüşmeleriydi. George Eliot’ın bu tutumu karşısında, <em>Felix Holt the Radical</em>’ın aslında siyasal bir roman sayılamayacağını savunan Joan Bennett’e hak vermemek elimizde değil. Gerçekten de George Eliot, bütün romanlarında olduğu gibi burada da, siyasal sorunlardan çok ahlâksal sorunların üstünde durur. Ne var ki, insanların ahlâksal ve kişisel sorunlarını, içinde yaşadıkları toplumsal ve siyasal ortamdan soyutlamanın yolu olmadığını da bilir:</p>
      <blockquote>
        <p>“Social changes in Treby are public matters and this history is concerned with the private lot of a few men and women; but there is no private life which has not been determined by a wider public life.”</p>
      </blockquote>
      <blockquote>
        <p>Treby’deki toplumsal değişimler, genel sorunlardır. Bu öykü ise, birkaç erkekle birkaç kadının özel yazgısıyla ilgilidir. Ama çevresindeki genel yaşamın belirlemediği bir tek özel yaşam da yoktur.</p>
      </blockquote>
      <p>İdealist radikal Felix Holt’un her açıdan tam bir karşıtı sayılabilecek başka bir radikal de vardır bu romanda: Harold Transome, yüksek sınıfın varlıklı bir ailesinden gelir. İngiliz elçiliğinin bir memuru olarak İstanbul’a gitmiş, ama para kazanmayı diplomatlığa yeğ tutmuş; İzmir’e yerleşip on beş yıl ticaret yaparak, servetini arttırmıştır. Bir Rum kadınıyla evlenip dul kaldıktan sonra da, İngiltere’ye geri dönmüştür. Kendine güvenen, acımasız ve haris bir adam olan Harold Transome’ın yaşam felsefesi, sözde benimsediği ilerici tutuma tümüyle ters düşer. Örneğin, kadınların, eşlerinin yaşamında söz sahibi olmaya kalkmalarını ya da siyasal ve toplumsal konularda görüş belirtmelerini <span epub:type="pagebreak" id="page1225" title="1225"/>gülünç bulur. Ancak bir süs eşyası olarak kullanılabilecek, güzel ama akılsız kadınlardan hoşlanır. Şimdilik Avam Kamarası’na girmeyi amaçlar, ama ileride lord unvanını elde edebilirse, Lordlar Kamarası’na geçmeyi sakıncalı bulmaz vb. George Eliot’ın uydurma bir adla Treby dediği kasabada yapılan seçimde Felix Holt aday olmazken, böyle bir adamın Radikal grubun adayı olarak seçime katılmasının tek nedeni fırsatçılığıdır. O sıralarda İngiltere’de esen devrimci havadan yararlanarak, kendine yüksek bir mevki sağlama isteğidir. Gelgelelim, Harold Transome hem seçimi kazanamaz, hem de nikâhdışı bir çocuk olduğunu, gerçek babasının nefret ettiği avukat Jermyn olduğunu öğrenmenin acısını yaşar.</p>
      <p><em>Felix Holt the Radical</em>’da en iyi çizilmiş kişilerden biri olan Harold’un annesi bayan Transome, yüksek sınıftan gelmenin bilinci içinde, aşırı gururlu bir kadındır. Çevresindeki bütün insanlara tepeden bakar. Ata bindiği zaman, ona bir şey söylemek için yanına yaklaşan çiftçileri, ellerinde şapkaları, uzun süre ayakta bekletmekten haz duyar. Dünyayla ilişkisini kesmiş, raflar dolusu ölü böcek koleksiyonları arasında yaşayan zavallı ihtiyar kocasını acımasızca ezer. Oğlunun, Radikal gruptan adaylığını koymasını, kendi yüksek sınıfına yöneltilen bir hakaret sayar. Oğlunun İzmir’de oturduğu sırada Müslüman olduğunu duysa bile, bu denli sarsılmayacağını düşünür. Ne var ki, bu katı ve kibirli kadın, onu yıllardır için için kemiren bir günah işlemiş; çok bayağı, sonradan görme bir adam olan Jermyn ile gençliğinde kurduğu gizli ilişki sonucu Harold’u dünyaya getirmiştir.</p>
      <p><em>Felix Holt The Radical’</em>ın baş kadın kişisi Esther’e hem Felix, hem de Harold Transome taliptir. George Eliot’ın öteki kadın kişileri gibi ilginç olmayan Esther, çok canayakın ve çok ilerici bir din adamı olan Lyon’un kızı bilir kendini. Çoktan ölen asıl babasının yüksek sınıftan varlıklı bir kişi olduğunu sonradan öğrenir. Esther, yoksulca bir çevrede büyümüş, bir ara Fransa’da mürebbiyelik etmiş, sonra da özel dersler vermiştir. Bu yoksul çevrede bir prensesi andıran Esther, daha ince, daha kibar bir yaşamın, evlerin yemek kokmadığı, herkesin zarif ve görgülü olduğu bir yaşamın özlemi içindedir. Ne var ki, kimin kızı olduğu anlaşılıp da, Transome’ların malikânesi Transome Court’da bir <span epub:type="pagebreak" id="page1226" title="1226"/>süre oturduktan sonra, çok kibar ve ince bildiği bu insanlar, bencillikleri ve koflukları yüzünden onu düşkırıklığına uğratır. Derken Harold Tronsome ile Felix Holt arasında bir seçim yapmak zamanı gelir. Harold Transome, Esther ile evlenmekte çıkarı olduğu için genç kıza sürekli iltifat etmektedir. Felix Holt ise, kibar bilinen kişilerin genellikle sürdükleri yaşamın anlamsızlığını açıklayarak, daha yüce amaçlar edinmesini isteyerek, onu sürekli azarlamaktadır. Ne gariptir ki, Felix Holt, başkalarıyla konuşurken hiçbir zaman göstermediği devrimcilere özgü heyecan ve öfkeyi, ancak âşık olduğu bu genç kızla konuşurken açığa vurmaktadır. Ama Esther, bu azarlamalara karşın, Transome Court’un hanımı ve varlıklı Harold’un eşi olmaz. Şimdiye değin gördüğü erkeklerin en soylusu saydığı Felix Holt ile evlenerek, yoksul ve erdemli bir yaşam seçer sonunda. </p>
      <p><em>Felix Holt the Radical</em>’ın başlıca olayı, George Eliot’ın Treby adını verdiği kasabada yapılan seçimdir: Liberaller, Muhafazakârlar ve Radikaller arasında kıyasıya bir savaşım olur. Ateşli söylevler verilir. Harold Transome, Radikallerin adayı olduğu halde, tıpkı Muhafazakâr adaylar gibi, seçmenlerden oy koparabilmek için onlara canlarının istediği kadar bedava içki sunar. Bu yüzden de, kendisi aday olmayan, ama bu seçimi izleyen Felix Holt’un öfkelenmesine neden olur. Yarı sarhoş seçmenlerin kargaşa çıkaracağı kaygısına kapılan Muhafazakârlar, askerleri çağırmak tehdidinde bulununca, büsbütün heyecanlanan halk, polis müdürünü taşa tutar, sağa sola saldırmaya, dükkânları yağma etmeye başlar. Daha kötü taşkınlıklar yapmalarını engellemek için onların başına geçen Felix Holt, üstüne bir kılıçla gelen polisle dövüşmek zorunda kalıp, onu yere serer. Adam düşerken belkemiğini kırdığı için ölür. Bu yüzden de Felix, polisin ölümüne neden olmak ve halkı isyana sevk etmekle suçlanıp, omzunda yaralı olarak hapse atılır.</p>
      <p>Tutucuların, hattâ kimi ilericilerin onu mahvetmek için gösterdikleri yoğun çabalara karşın, Felix Holt dışarıdayken ne denli erdemliyse, hapisteyken de o denli erdemli kalır; insanlara doğru yolu göstermek amacından zerre kadar sapmaz. Polisle askerler halka haksızca davranırsa onlara karşı çıkacağını açıkça söylemekten de çekinmez. Harold Transome, mahkemede ta<span epub:type="pagebreak" id="page1227" title="1227"/>nıklık ederken, rakibi Felix’i savunarak, okuyucuların gözüne girer. Felix, ilkin dört yıla mahkûm olur. Ama bir süre sonra kasaba halkının verdiği bir dilekçeyle hapisten kurtulur. Esther ile evlendikten sonra da, savaşımını sürdürmek için büyük bir kente yerleşir.</p>
      <p><em>Felix Holt the Radical</em>’ın George Eliot’un önemli yapıtlarından biri sayılmamasının nedeni, daha önce de değindiğimiz gibi, yazarın işlediği malzemeye tam anlamıyla egemen değilmiş izlenimini vermesi ve başkişinin çoğu okuyucuların gözünde inandırıcı olmamasıdır. Romanın bir başka kusuru da, özellikle kitabın ikinci yarısında ele alınan sözde gizemli ve tümüyle yapay olaylar örgüsüdür: Örneğin, Esther Lyon da, Harold Transome da, asıl babalarının kimler olduklarını sonradan öğrenirler; uzun süre saklanmış belgeler ve vasiyetnameler, çapraşık miras sorunları ortaya çıkar; dalavereci avukat Jermyn, güç izlenebilen entrikalar çevirir; Transome’ların gerçek soyadlarının Transome olmadığı ve görkemli malikânelerinde haksız yere oturdukları meydana çıkar vb. İşte bu yüzden Gerome Thale, <em>Felix Holt the Radical</em>’ı “büyük bir roman değil, ama büyük bir yazarın çok iyi bir romanı” (“not a great novel, but a very good novel by a great writer”) diye değerlendirir.</p>
      <p><em>Felix Holt the Radical</em>’dan beş yıl sonra, 1871 ile 1872 yılları arasında tefrika edilen <em>Middlemarch</em>’ın ise George Eliot’ın en büyük romanı olduğu XX. yüzyılın bütün eleştirmenlerince kabul edilir. Hattâ sadece George Eliot’ın en büyük romanı değil, İngiltere’de yazılan en büyük romandır kimine göre. <em>Middlemarch </em>üzerine önemli bir inceleme yayınlayan Barbara Hardy’ye bakılacak olursa, en büyük İngiliz romanı hangisidir diye bir seçim yapılsa, tüm öteki romanlardan fazla oy alır <em>Middlemarch. </em>Walter Allen, bu romanın hiçbir zayıf ya da kusurlu yanı bulunmadığını, başından sonuna değin mükemmel olduğunu söyler. Çağımızda neredeyse herkesin bu görüşü paylaşmasında, F.R. Leavis gibi etkisi yadsınmaz bir eleştirmenin <em>Middlemarch</em>’ı öve öve göklere çıkarmasının büyük bir rolü olmuştur kuşkusuz. Virginia Woolf, kitabı kusursuz bulmamakla birlikte, övgüler korosuna katılarak, <em>Middlemarch</em>’dan <em>The Common Reader</em>’de “görkemli bir kitap; bütün kusurlarına karşın, yetişkin okuyucular <span epub:type="pagebreak" id="page1228" title="1228"/>için yazılmış ender İngiliz romanlarından biri” (“the magnificient book which, with all its imperfections, is one of the few English novels written for grown-up people”) diye söz eder. Virginia Woolf’un bu romanın yetişkinler için yazıldığını vurgulaması ayrıca anlamlıdır bize kalırsa. Çünkü Dickens’ın romanları ya da Emily Brontë’nin <em>Wuthering Heights</em>’ından farklı olarak, <em>Middlemarch</em>’da yazarın duygularından çok zekâsı ağır basar. Okuyucuları coşturup heyecanlandıran bir kitap değil, serinkanlı düşündüren bir kitaptır <em>Middlemarch.</em></p>
      <p>George Eliot, <em>Middlemarch</em>’ı yayınladığı sırada, bu romanın ötekilerden çok daha fazla beğenildiğini yazmıştı günlüğünde. Ama bunu yazarken kendi kendini aldatmaktaydı bize kalırsa. Çünkü değil ilk çıktığı sırada, XX. yüzyılın başlangıcında bile <em>Middlemarch</em> George Eliot’ın önemsiz yapıtlarından biri sayılırdı. 1905’de herkes W.J. Dawson gibi düşünürdü: George Eliot’ın ancak ilk dört romanı güzeldi; bu yazar zamanla yaratıcı gücünü yitirmiş, <em>Middlemarch </em>gibi değersiz ve de cansıkıcı kitaplar yazmıştı. Virginia Woolf, <em>Middlemarch’</em>ı överken, onun babası Sir Leslie Stephen 1902’de yayınladığı George Eliot üzerine ilk önemli incelemede, bu kitabın kendi öz değerinden ötürü değil, yazarın ününden ötürü okunduğunu; George Eliot’ın ilk romanlarının güzelliğinin bu romanda hiç görülmediğini söyler. O sıralarda Henry James bile, George Eliot’a hayranlık duymakla birlikte, <em>Middlemarch</em>’ı ayrıca beğenmez; kitabın ayrıntı açısından bir hazine, ama bir bütün olarak sıradan olduğunu söyler.</p>
      <p>George Eliot’ın yazdığı kitapların en uzunu olan bu romanın tam adının <em>Middlemarch: A Study of Provincial Life </em>(Middlemarch:Taşra Yaşantısı Üzerine Bir İnceleme) olması, ayrıca önemlidir bize kalırsa. Çünkü yazar burada, öteki romanlarında olduğu gibi bir tek kişinin öyküsünü anlatmaz; Middlemarch adını verdiği bir kasabayı ve orada oturan çeşitli kişileri ele alır. Bu insanların yaşadıkları dönem, <em>Felix Holt the Radical</em>’da olduğu gibi romanın yazıldığı tarihten elli yıl öncesi, yani 1830’lu yıllardır. Ama Middlemarch henüz sanayileşmediği için, Reform Tasarısı’nın kargaşasını ve toplumsal çatışmalarını yaşamayan, dingin bir taşra kasabasıdır. George Eliot, bu kasabanın toplumsal yapısını oluşturan her sınıftan insanın üstünde durur: Sir Ja<span epub:type="pagebreak" id="page1229" title="1229"/>mes Chettam ve ailesi gibi büyük toprak sahibi taşralı aristokratlar; Vincy’ler gibi yüksek orta sınıfın temsilcileri; varlıklı Bulstrode gibi bankerler; Garth’lar gibi aşağı orta sınıftan aileler; kimi zengin, kimi yoksulca beş ayrı din adamı; aralarından biri romanda çok önemli bir rol oynayan altı hekim; çeşitli hukukçular; küçük toprak sahibi çiftçiler vb. George Eliot, yalnızca emekçilere yer vermemiştir bu geniş tabloda. Yoksul halk adamları yakından tanımadığı bir sınıf olduğu için isabetli de davranmıştır bir bakıma. </p>
      <p><em>Middlemarch</em> hem çok geniş kapsamlı, hem de çok ayrıntılı olduğundan, sekanstan sekansa geçerek, kimi zaman zoom yapıp yüzleri yakından göstererek, birkaç kamerayla birden çekilmiş bir filmi andırır neredeyse. Üstelik, bize gösterilen bu insan kalabalığının sadece ön planda olanları değil, romanda önemsiz roller oynayanları bile çok net bir biçimde canlanır gözümüzün önünde. Bir taşra toplumunu yakından görmekle kalmayız; Middlemarch bir mikrokozm olduğu için, 1830’lu yıllarda tüm İngiltere’yi yakından görmüş gibi oluruz böylece. George Eliot’ın asıl amacı sadece o dönem İngiltere’sinin bir tablosunu çizmek değil, toplumla bireyler arasındaki ilişkileri gözler önüne sererek, toplum yaşantısının bireylerin yaşamını nasıl etkilediğini; toplumla bireylerin birbirlerinden ayrılması olanaksız bir bütün oluşturduklarını göstermektir. Bu amacını gerçekleştirmek için de bireylerin üstünde durduğu kadar, o bireylerin içinde yaşadıkları ortamın da üstünde durur. Romanına kendi uydurduğu <em>Middlemarch </em>adını vermesinin nedeni de budur zaten. </p>
      <p><em>Middlemarch</em>’da bir tek konu değil, dört ayrı konu işlenir: Bunlardan birincisi Dorothea Brooke’un öyküsü, ikincisi Dr. Tertius Lydgate’in öyküsü; üçüncüsü banker Bulstrode’un öyküsü; dördüncüsü de Mary Garth’ın öyküsüdür. Romana ilk başladığı sırada, George Eliot’un niyeti sadece Dr. Lydgate konusunu ele almaktı; bu amaçla da tıp tarihi üzerine kitaplar okumaya başlamıştı. Ama daha sonraları, <em>Middlemarch</em>’ın kapsamını genişletti ve bu arada Dorothea’nın öyküsü, Dr. Lydgate’inkinden daha ağır basarak ön plana geçti. George Eliot’ın en büyük başarısı, bu değişik konuları şaşılacak bir ustalıkla birbirine dokuyup, yadsınmaz bir bütün oluşturmasıdır. Roman tekniği açısından <span epub:type="pagebreak" id="page1230" title="1230"/>bir yenilik olan bu yöntemi, daha sonraları başkaları da –örneğin <em>Point Counter Point’de </em>(Ses Sese Karşı) Aldous Huxley de– denedi.</p>
      <p><em>Middlemarch</em>’da anlatılan dört konu arasında, okuyucuların ilgisini en çok Dorothea Brooke’un öyküsü çeker bize kalırsa. Dorothea, <em>The Mile on the Floss</em>’daki Maggie ya da Romola gibi, yüce özlemler duyan bir genç kızdır. George Eliot, XVI. yüzyılda kadınlar için manastırlar kuran St. Theresa’ya benzetir onu. Ama Dorothea, bu ermiş kadın gibi dinsel bir amaç gütmez, uygarlık ve bilim yoluyla insanların yücelmesini ister ancak. Çevresindeki toplumsal eşitsizliklere ve adaletsizliklere aşırı duyarlıdır. Herkese yardım etmeyi, servetinden yararlanarak, yoksulların daha güzel ve daha sağlıklı evlerde oturmalarını sağlamayı düşünür. Bu iyilik yapmak isteği Dorothea’da öyle yoğundur ki, Middlemarch ülkenin bazı sanayi bölgeleri gibi sefalet içinde kıvranmadığına göre, kendisinin durumu düzeltmek için fazla çaba harcamak zorunda kalmayışına üzülür neredeyse. Ama XIX. yüzyılın ilk yarışında İngiltere’de yaşayan bir kadın olarak, eli kolu bağlıdır. O sıralarda Middlemarch gibi taşra kasabalarında egemen olan zihniyet, bir kadının sadece bu türde girişimlerde bulunmasını değil, kafa açısından gelişme çabasını göstermesini bile engeller. Dorothea, annesiyle babasını küçük yaşta yitirdiği için, onu ve kız kardeşi Celia’yı büyüten amcası Bay Brooke, çok yumuşak huylu bir adam olmakla birlikte, kadınların fazla eğitilmelerini, matematik öğrenmelerini ya da Yunanca ve Latince eski metinleri okumalarını hiç doğru bulmaz. Ona bakılacak olursa, kadınların beyinleri bu türden güç konuları kavrayabilecek nitelikte değildir nasıl olsa. </p>
      <p>Dorothea büyük özlemler içindedir. Yüce bildiği bir inanç ya da bir insan uğruna kendini kurban etmeye hazırdır. Kendi benliğinden sıyrılarak, başkalarına hizmet etmek, böylece kötü güçlere karşı savaşmak ister. Bu isteğinde en küçük bir yapmacık payı da yoktur. Gelgelelim bu özlemleriyle yaşadığı ortam arasındaki uyumsuzluk yüzünden Dorothea’nın yenilgiye mahkûm olacağı daha romanın başlangıcında besbellidir. Romanın son paragrafında da George Eliot, Dorothea’nın hazin alınyazısının “kusurlu bir toplumun koşullarına karşı savaşan genç ve soylu <span epub:type="pagebreak" id="page1231" title="1231"/>içgüdülerin bir sonucu” (“the result of young and noble impulse struggling amidst the conditions of an imperfect social state”) olduğunu söyler.</p>
      <p>Dorothea, böyle bir toplumsal düzende bir kadın olarak tek başına hiçbir şey başaramayacağını bildiği için, kendisininkinden çok daha üstün bir kişiliği olan, kendisinden çok daha bilgili bir erkeğe yaşamını bağlarsa, yücelme özlemlerini gerçekleştirebileceğini sanır. Bu yüzden de, onunla evlenmek isteyen (reddedilince de kız kardeşi Celia’yı alan) Sir James Chettam’a hiç duraksamadan sırt çevirir. Çünkü söylediği her sözü onaylayan bu varlıklı, genç ve yakışıklı adamdan Dorothea’nın, yücelmesine yardım edecek, bilgisini arttırabilecek herhangi bir şey öğrenmesinin yolu yoktur. Dorothea, heyecanlı ve ateşli mizacına karşın, kadın olarak şaşılacak bir bilinçsizlik içinde görünür. Aşkı da, cinselliği de bütünüyle yadsımaktadır. XVII. yüzyılda yaşasaydı, John Milton gibi bir adamla –ama tam bir özveride bulunabilmek için, o büyük ve çok bilgili şair ancak kör olduktan sonra– evlenebileceğini düşünür. Kendisine bir koca değil, bir hoca aramaktadır aslında:</p>
      <blockquote>
        <p>“The really delightful marriage must be that where your husband was a sort of father and could teach you even Hebrew if you wished it.”</p>
      </blockquote>
      <blockquote>
        <p>Kocanızın bir çeşit baba olduğu; canınız isterse size İbranice bile öğretebildiği bir evlilik, gerçekten nefis olmalıdır.</p>
      </blockquote>
      <p>Dorothea’nın korkunç yanılgısı, hem bir baba yerine geçebilecek, hem de ona canı isterse İbranice öğretebilecek çok yüce ruhlu ve çok bilgili kocanın Bay Casaubon olduğunu sanmaktır. George Eliot’ın, Dorothea’nın kendine eş seçtiği adama, 1559 ile 1614 yılları arasında yaşayan büyük Fransız bilgini Isaac Casaubon’un soyadını vermesinde gizli bir alay vardır. Çünkü yaşlı başlı Bay Casaubon, gerçek bilgin değil, bilgiçlik taslayan, fosilleşmiş bir ukaladan başka bir şey değildir. Kendini bildi bileli, “A key to all Mythologies” (Bütün Mitolojilerin Bir Anahtarı) adında, sözde son derece önemli bir kitap üzerinde çalışmakta<span epub:type="pagebreak" id="page1232" title="1232"/>dır. Aradan yıllar geçtikten sonra bu kitabın sadece önsözünü yazabildiği halde, kendi kendini aldatmakta, büyük adam pozları takınmaktadır. Dorothea kendine bir koca değil, bir hoca aradığı gibi; Casaubon da, sağlığı bozuk olduğundan, kendine bir eş değil, hem bir hastabakıcı, hem de bir sekreter aramaktadır aslında. Artık kullanılmayan harflerle yazılmış eski metinleri okuya okuya yorulan gözlerinin korunması gerektiğini bahane ederek; üstelik çok ince beğenileri olduğundan, ayrıca uyumlu bulmadığı bir sesi dinlemeye katlanamayacağını ileri sürerek, kendine kitap okuyacak birini ister. Dorothea’ya evlilik önerdiği mektup bile öylesine resmi ve yapay, duyarlıktan öylesine yoksundur ki, Dorthea’nın bu adamın ne olduğunu hemen anlaması, onu dakikasında reddetmesi gerekirdi. Ama Casaubon kendini aldattığı gibi, Dorothea da kendini aldatır. “Bundan böyle derin bir saygı duyabileceği bir aklın aydınlığı içinde sürekli yaşamasına izin verildiğini” (“now she would be allowed to live continually in the light of a mind that she could reverence”) sanır; Casaubon’un çirkin yüzünde “yüce bir ruh” (“a great soul”) görür.</p>
      <p>Dorothea, Casaubon’un metelik etmediğini çok geçmeden anladığı halde, onu sürekli tersleyen bu huysuz ihtiyara kendini tam bir özveriyle adar. Casaubon’un sağlık durumunu düzeltmek için elinden geleni yapar, ona kitap okur, onun bütün isteklerini yerine getirir. Dorothea iyi bir insan olduğundan, ilkin duyduğu derin hayranlığın yerini merhamet almıştır artık. Çünkü Casaubon, gerçekten acınılası bir insandır. Cross’un “yitirilen ideallerin tragedyası” (“a tragedy of lost ideals”) diye tanımladığı <em>Middlemarch’</em>daki başlıca iki kişinin, yani Dorothea ile Dr. Lydgate’in yüce özlemleri mahvolup gittiği gibi, Casaubon’un da büyük bir bilgin olmak, bilim tarihine önemli bir yapıtla katkıda bulunmak özlemleri mahvolup gider. Üstelik Casaubon, genç eşinin onu gizlice yargıladığını, ona acıdığını sezmektedir. Bu yüzden de büsbütün olumsuz olur; beden ve ruh açısından hasta, yakında ölmeye mahkûm bir adama dönüşür.</p>
      <p>Casaubon’un Will Ladislaw adında genç bir akrabası vardır. Kocasının, bu delikanlıya duyduğu ilgiyi kıskanabileceğini aklından bile geçirmeyen Dorothea, Casaubon’un vasiyetnamesin<span epub:type="pagebreak" id="page1233" title="1233"/>de Ladislaw’ya bir miktar para bırakmasını ister. Oysa Casaubon, bu genci kıskanmakta, hem de öyle fena kıskanmaktadır ki, ona para bırakmak şöyle dursun, özel bir madde ekler vasiyetnamesine: Eğer ölümünden sonra dul eşi, Ladislaw ile evlenirse, mirasından yoksun kalacaktır. Casaubon’un ölümünden sonra yürürlüğe gerecek bu yasağa karşın, Dorothea ile Ladislaw evlenirler sonunda.</p>
      <p>Ne var ki, bu evlilik, <em>Middlemarch</em>’ın okuyucularını tedirgin etmiştir öteden beri. Gerome Thale ve daha birçokları, Dorothea ile Ladislaw’nun birleşmesini, romanın tek ciddi kusuru sayarlar. Bunun nedeni de, Will Ladislaw’nun çok ilginç ve renkli olması gereken kişiliğini George Eliot’un inandırıcı bir biçimde canlandıramamasıdır. Ladislaw, Middlemarch kasabasının tamamiyle yabancısıdır. Onu, Dorthea gibi bir kadının sevebileceği bir genç olarak görebilmemiz için, Ladislaw, taşra yaşantısının katı kalıplarına uymayan, sanatı ve edebiyatı her şeyden fazla önemseyen, elinden geldiğince yaşamdan haz alan, erkek olarak çok çekici, bir özgürlük simgesi olmalıydı. Ama ne yazık ki, George Eliot, bunu istediği halde, böyle bir imaj yaratamadı. Bizim gördüğümüz Will Ladislaw, bir hayli sığ ve anlamsız bir delikanlıdır. Boş vakitlerinde amatör olarak resim yapar. Dorothea’nın amcası Bay Brooke, onunla ilk tanıştığında, reform konusunda söylediklerinden ötürü onu bir çeşit Shelley’ye benzetir. Ama Ladislaw’nun ressamlığı amatörce olduğu gibi, toplumsal ve siyasal alanda reformculuğu da amatörcedir. Derken, gazetecilik yapar ve siyasete atılır. Sonunda seçimde kazanıp Parlamento üyesi olduğunu öğrenince, Ladislaw’yu ciddiye almak bir hayli güç olduğu için bu duruma biraz şaşarız. Dorothea’nın, birinci eşine kendini özveriyle adadığı gibi, ikinci eşine de aynı özveriyle hizmet ettiğini; onun yazılarını temize çektiğini, ona her bakımdan destek olduğunu öğreniriz bu arada. Ama birinci evliliği bir yanılgı olduğu gibi, ikinci evliliğinin de bir yanılgı olduğunu düşünürüz gene de. George Eliot’ın,<em> Middlemarch</em>’ı yayımlayan John Balackwood’a 1873’te yazdığı bir mektuptan anlaşıldığı gibi, sadece bizler değil, yazarın çağdaşları da olumsuz bir tepki içindeydiler Ladislaw’ya karşı:</p>
      <blockquote>
				<span epub:type="pagebreak" id="page1234" title="1234"/>
        <p>“When I was at Oxford in May, two ladies came up to me after dinner. One said ‘how could you let Dorothea Mary that Casaubon?’ the other said ‘oh I understand that, but why did you let her marry the other fellow whom I cannot bear?’”</p>
      </blockquote>
      <blockquote>
        <p>Mayısta Oxford’dayken, yemekten sonra iki bayan yanıma geldi. Biri, “Dorothea’nın o Casaubon ile evlenmesine nasıl izin verdiniz?” dedi. Ötekisi, “Dorothea’nın bunu yapmasını anlıyorum ama, onun asıl öteki adamla –tahammül edemediğim öteki adamla– evlenmesine nasıl izin verdiniz?” dedi.</p>
      </blockquote>
      <p>Ladislaw’nun kişiliğinin bizlere çekici gelmemesi bir yana, onunla Dorothea’nın ilişkisinin okuyuculara inandırıcı görünmemesinin başlıca nedeni, yazarın bu iki genç arasındaki aşktan pek söz etmemesidir. Dorothea’nın birinci kocasıyla cinselliği yaşamadığını, zaten yaşamaya niyeti de olmadığı besbellidir. Yazar, Victoria Çağı’nın bu konudaki yasaklarını fazla çiğnemeden, onun şimdi Will Ladislaw sayesinde kadınlığının bilincine vardığını, âşık olduğunu bize duyumsatabilirdi. O zaman akar sular durur; üstün bir kişiliği olan Dorothea’nın, kendisinin pek dengi sayılmayacak bu genç adamla neden evlendiğini anlardık.</p>
      <p><em>Middlemarch</em>’da Dorothea’nın dengi sayılabilecek tek erkek, romanda ele alınan ikinci öykünün başkişisi Dr. Lydgate’dir. Ama Dorothea, Lydgate’in dostu olduğu, hatta güç durumda kaldığı zaman ona para yardımında bulunduğu halde, ikisinin arasında hiçbir duygusal ilişki yoktur. Olmaması da çok yazıktır bize kalırsa. Çünkü Lydgate, sadece üstün kişiliği açısından değil, benimsediği büyük idealler açısından da Dorothea’ya tam anlamıyla uygun bir adamdır. Bu genç hekim, hem tıp alanında bilimsel araştırmalar yapmayı, hem de İngiltere’nin sağlık teşkilatında tam bir reform gerçekleştirmeyi amaçlar. Eğitim gördüğü Paris’ten geri dönünce, rakip hekimlerin birbirlerine karşı çeşitli entrikalar çevirdikleri Londra gibi büyük bir kente değil de, huzur içinde çalışabileceği bir taşra kasabasına yerleşmeyi doğru bulur. Lydgate’in niyeti, “Middlemarch için küçük iyi işler, bütün dünya için büyük iyi işler yapmaktır” (“To do good small work for Middlemarch, and great good work for the world”). </p>
      <p><span epub:type="pagebreak" id="page1235" title="1235"/>Ne var ki, Dorothea, Casaubon gibi bir adamı kendine eş seçme yanılgısına düştüğü gibi; Dr. Lydgate de, çoluk çocuk sorunlarıyla kösteklenmemek için bekâr kalmaya, evlense bile çok geç evlenmeye karar verdiği halde, Rosamund Vincy’yi kendine eş seçme yanılgısına düşer. George Eliot’ın, cinsel açıdan erkeklere çekici gelen güzel kızlara pek yakınlık duymadığına daha önce de değinmiştik. Rosamund da bu türden, çok güzel, ama akılsız bir kızdır. Hiç de kötü yürekli ya da ahlâksız olmamakla birlikte, Lydgate’in neler amaçladığını anlaması, onun ideallerini paylaşması olası değildir. Rosamund’un tek isteği, kocasının bir çeşit sosyete doktoru olması, çok para kazanması; onun başarıları sayesinde de kendi toplumsal konumunun yükselmesidir. Bencil ve şımarık Rosamund, romanın ancak bir tek sahnesinde doğru dürüst davranır: Dr. Lydgate, yeni bir hastane kurabilmek için varlıklı Bulstrode’dan para yardımı almıştır. Ama bankerin geçmişte işlediği suç meydana çıkınca, bütün kasaba, rüşvete karşılık kötü bir adamı korumakla suçlar doktoru. Ancak Dorothea, Lydgate’in dürüstlüğüne inanır ve ona yardım etmek için Lydgate’lerin evine gider. Orada, evleneceği Will Ladislaw’yu Rosamund ile başbaşa bulunca, aralarında bir aşk ilişkisi olduğunu sanarak, büyük bir üzüntü duyar. Ama Rosamund, kendi gururunu ayaklar altına alıp, Dorothea’ya gerçek durumu açıklar: Ladislaw’da gözü olduğu halde, delikanlıdan karşılık görmemiştir. Ladislaw, başka bir kadını sevdiğini, Rosamund’a hiçbir zaman âşık olmayacağını anlatmak için onu görmeye gelmiştir. Ne var ki, Rosamund’un başka birine dürüstlük göstermesinin tek örneğidir bu. Bundan hemen sonra da, eskiden nasıl davranıyorsa yeniden öyle davranmaya devam eder.</p>
      <p>Dr. Lydgate’in ideallerinin gerçekleşmemesinin tek nedeni, kötü bir evlilik yapması ya da Bulstrode ile ilişkisi değildir elbette. Onu kıskanan, kuyusunu kazmak için ellerinden geleni yapan meslektaşlarının çabaları bir yana, kendi kusurları da rol oynar bu yıkılışta. Yazarın belirttiği gibi, üstün aklına karşın, yer yer “spots of commonness” (bayağılık lekeleri) vardır kişiliğinde. Kadın ya da mobilya seçerken yanılgıya düşebilir. Sıradan bir kadını ya da bayağı bir ev eşyasını seçebilir kolayca. Bekârken, Dorthea gibi bir kadına değil de, boş saatlerini oyalayacak bir <span epub:type="pagebreak" id="page1236" title="1236"/>süs eşyası saydığı Rosamund’a ilgi duyar. Dorothea ile ilk tanıştığı sırada, onun gibi akıllı kadınların fazlasıyla düşünüp her şeyi tartışmak istediklerini; bu yüzden de bütün gün çalıştıktan sonra dinlenmek isteyen erkekleri tedirgin ettiklerini söyler. George Eiot’ın dediği gibi, “Lydgate has a long and hard road to travel before he appreciates the value of such a woman as Dorothea.” (Dorothea gibi bir kadının değerini anlayabilmeden önce, Lydgate, uzun ve yorucu bir yolculuk yapmalıydı.) Bu uzun ve yorucu yolculuğu yaparken, sorumluluğunu bilen iyi bir insan olduğu için, onu düşkırıklığına uğratan karısını da ağır bir yük gibi taşımak zorundadır:</p>
      <blockquote>
        <p>“He had chosen this fragile creature and had taken the burthen o her life upon his arms. He must walk now as he could, carrying that burthen pitifully.”</p>
      </blockquote>
      <blockquote>
        <p>Bu çubuk kırılır yaratığı seçmiş; onun yaşamının yükünü kollarına almıştı. Bu yükü merhametle taşıyarak, yürüyebildiği kadar yürümeliydi şimdi.</p>
      </blockquote>
      <p>Eskiden pırıl pırıl olan bu genç hekimin, görünüşte başarılı, ama içinden yıkılmış, tüm umutlarını yitirmiş bir insana dönüşmesini engellemenin yolu yoktur. Romanın sonunda, Lydgate difteriden ölünce, Rosamund’un kendine hemen başka bir koca bulduğunu öğrenmemiz, Lydgate’in tragedyasına eklenen alaycı bir dipnot gibidir.</p>
      <p><em>Middlemarch</em>’da ele alınan dört öykünün üçüncüsü, Bulstrade’un öyküsüdür. Bulstrade, Dr. Lydgate’in eşi Rosamund’un eniştesi ve kasabanın hem en varlıklı, hem de en dindar adamıdır. Kendini sürekli aldatarak, servetini kişisel yararı için değil, salt Tanrı’nın ona verdiği görevleri yerine getirmek, Hıristiyan kardeşlerine yardım etmek için kazandığına Tanrı’nın inayetiyle zenginleştiğine inanmak ister. Middlemarch’lılar, ona hayrandırlar. Ne var ki, Bulstrode, vicdan azabı ve korkular içinde yaşar. Çünkü geçmişi karanlıktır, serveti dolandırıcılık üzerine kuruludur. Günün birinde Raffles adlı şantajcı onu tehdit etmeye başlayınca, Bulstrode, bu adamı öldürecek hale gelir. Onu kendi <span epub:type="pagebreak" id="page1237" title="1237"/>eliyle öldürmez ama, Raffles’ın hayatını kurtarabilecekken onu ölüme terk etmekle bir cinayet işler gene de. Ne var ki, bu cinayet, Bulstrode’un karanlık geçmişinin ortaya çıkmasını engelleyemez. Eleştirmenlerin çoğu, Bulstrode’u dindarlık ve iyilikseverlik taslayan ikiyüzlü bir adam olarak tanımlarken yanılmaktadırlar bize kalırsa. Çünkü onun kişiliği, bu basit tanımlamaya uymayacak kadar karmaşıktır: Gerçi Bulstrode, eşi dahil, sırlarını herkesten gizlediği için iki yüzlü davranmak zorundadır. Ama onun Hıristiyanlığının da, çevresine yardım etmek istediğinin de yadsınmaz bir içtenliği vardır. Onun öyküsüne trajik boyutlar veren büyük günahı, her şeyi açıklayıp, bundan böyle dürüst bir insan olarak yaşayacağını söylemek cesaretini gösterememesidir. Bulstrode’un çelişkili kişiliğinde erdemli eğilimlerin bulunması, onu da <em>Middlemarch</em>’daki ideallerini yitirenlerin arasına sokar bir bakıma. </p>
      <p><em>Middlemarch</em>’da ele alınan dördüncü öykü, Caleb Garth<em>’</em>ın kızı Mary’nin öyküsüdür. İlk iki öykü kadar önem taşımamakla birlikte, huzurlu bir hava içinde geçen, trajik boyutlara varmayan tek öyküdür bu. Garth’ların da sıkıntıları olur, ama <em>Middlemarch</em>’daki öteki aileler gibi bunalımlı değildir onlar. Bunun nedeni de, Dorothea ya da Dr. Lydgate gibi, büyük idealler, yüce özlemler peşinden koşmamalarıdır. Görevlerini her zaman dürüstçe yerine getirmeyi, alınyazılarına bilgece katlanmayı, çevreleri ve kendi kendileriyle uyum içinde yaşamayı bilirler. Mary Garth, bir kâhyanın kızı olduğu için aşağı orta sınıftandır. Ona âşık olan Fred Vincy ise, Rosamund Lydgate’in kardeşidir ve yüksek orta sınıftan gelir. Ama idealist Dorothea’dan ya da haris Rosamund’dan farklı olarak, gerçeklerden hiçbir zaman kopmayan, ayakları her zaman yere sağlam basan Mary, onunla evlenmek isteyen gencin sınıfına geçmeyi, böylece toplumsal düzende bir kat daha yukarı tırmanmayı aklının ucundan geçirmez. Bunun tam tersini yaparak, Fred Vincy’ye sınıf değiştirtir. Böylece hali vakti yerinde bir aileden geldiği için kendi ekmek parasını kendi alnının teriyle kazanmanın ne olduğunu hiç bilmeyen, üniversite mezunu bu şımarık genç, Mary’nin babası Caleb Garth’ın yanında çalışmaya başlayarak adam olur. Üstelik, <em>Middlemarch</em>’da tek doğru dürüst evlilik, onunla Mary’nin evliliğidir.</p>
      <p><span epub:type="pagebreak" id="page1238" title="1238"/>Quentin Anderson, George Eliot’ın 1876’da tefrika edilen son kitabı <em>Daniel Deronda</em>’yı, İngiliz romanı tarihinin “the most splendid failure” (en görkemli başarısızlığı) diye tanımlar. Romanı okuyunca, bu acayip tanımlamanın çok doğru bir yanı olduğunu anlarız. Çünkü <em>Daniel Deronda, </em>bir bakıma görkemli bir romandır, bir bakıma da başarısızdır. Bunun nedeni de, F.R. Leavis’in <em>The Great Tradition</em>’da belirttiği gibi, <em>Daniel Deronda</em>’nın içinde, biri çok güzel, biri de çok kötü iki ayrı roman bulunmasıdır: Gwendolen Harleth ile ilgili kısım çok güzel, romana adını veren kişiyle ilgili kısım da çok kötüdür. Bu iki roman arasında pek inandırıcı olmayan tek bağlantı da, kitabın sonlarına doğru, Gwendolen’in Daniel’e âşık olmasıdır. F. R. Leavis, iki ayrı roman konusundaki savını öyle kesinlikle savunur ki, Gwendolen’in öyküsünü <em>Daniel Deronda</em>’nın içinden çekip çıkararak, “Gwendolen Harleth” adı altında ayrı bir roman olarak yayımlamaya kalkmaktan bile çekinmez. Çağımızın çoğu eleştirmenleri, Leavis’in görüşüne katılmaktadırlar. Onlara bakılacak olursa, Gwendolen ile ilgili kısımlardaki olaylarla kişiler gerçeklere tam uygun olarak çizilirken, Daniel Deronda ile ilgili kısımlardaki olaylarla kişiler gerçeklerden kopuktur, hiç de inandırıcı değildir. Roman ilk yayımlandığı sırada da bu türden eleştiriler olmuştu anlaşılan. Çünkü George Eliot, mektuplarından birinde, okuyucularının Daniel Deronda’dan çok Gwendolen Harleth ile ilgilenmelerine sinirlenir. Herkesin sadece Gwendolen’den söz ettiğini; oysa kendisinin romanda her kişiyi ve her olayı birbirine bağlamayı amaçladığını söyler. Ne var ki, <em>Middlemarch</em>’ın çeşitli kısımlarını iç içe dokuyup yadsınmaz bir bütün oluştururken, aynı şeyi başaramamıştır burada. </p>
      <p>George Eliot’ın ikinci dönem romanlarında, özellikle <em>Romola ve Felix Holt the Radical</em>’da, düşüncenin ağır bastığını söylemiştik. Yazar bu son romanında, önemli bir mesaj vermek istedi okuyucularına. Bunu yapabilmesi için büyük bir davayı gözler önüne sermesi gerekiyordu. Bu davanın yaşadığı çağın toplumsal ve siyasal sorunlarıyla doğrudan doğruya ilgili ve fazla güncel olmasını da istemiyordu. Bu yüzden Siyonizm davasını seçti. Benjamin Disraeli, 1847’de çıkan ve George Eliot’ın gençliğinde okuyup haklı olarak pek tutmadığı <em>Tancred</em> adlı romanında aynı <span epub:type="pagebreak" id="page1239" title="1239"/>konuya değinmişti. Disraeli, Musevi kökenliydi. Oysa George Eliot, ne Museviydi, ne de Museviler vardı yakın çevresinde. Gelgelelim George Eliot gerçekten erdemli bir insandı ve Museviler konusundaki önyargılara, onların hor görülmelerine dayanamıyordu. <em>Daniel Deronda</em>’nın yayımladığı yıl, <em>Uncle Tom’s Cabin</em>’in yazarı Amerikalı Harriet Beecher Stowe’a yazdığı bir mektupta, bu haksızlıktan uzun uzun söz eder: Museviler söz konusu olunca, Hıristiyanlar “dine aykırı, ahmakça” (“impious, stupid”) bir tutum benimserler öteden beri. Bu yüzden de son romanına yoğun bir tepkide bulunmalarını beklemiştir. İngiltere’de genellikle Doğululara, özellikle Musevilere karşı küstahça bir zorbalık gözler önüne serildiği için, kendisi onlara elinden geldiğince anlayış ve sevgiyle yaklaşmak istemiştir. Üstelik Hıristiyanlar Musevilere ne denli borçlu olduklarını, Hazreti İsa’nın aslında Musevi olduğunu unutmaktadırlar. Musevileri küçümseyen tutum, İngiliz kültürünü lekeleyen darkafalılığın ve budalalığın en belirgin kanıtlarından biridir vb.</p>
      <p>George Eliot’ın <em>Daniel Deronda</em>’da, ezilen bir soyu savunarak, antisemitizme karşı savaş açmasının, onun en içten ve en soylu inançlarından ve düşüncelerinden kaynaklandığı hiç kuşku götürmez. Gelgelelim bu konuda çok kitap karıştırmasına karşın, <em>Romola</em>’da yabancısı olduğu bir dünyayı ele almak yanılgısına düştüğü gibi, burada da aynı yanılgıya düşer. Bu yüzden de Musevilerin bir tek ulus olarak birleşmeleri önerisi havada kalır, bu önerinin gerçekleşebilmesi için elle tutulur bir çözüm yolu gösterilmez. <em>Daniel Deronda</em>’nın yayımından yıllarca sonra, XX. yüzyılın başında Siyonist akımın başlaması, Filistinlilerle İsrailliler arasında çatışmaların hâlâ sürmesi, George Eliot’ın aklının ucundan bile geçmeyen olasılıklardı. </p>
      <p>Bu romana adını veren Daniel Deronda, annesinin kim olduğunu bilmez. Sir Hugo Mallinger tarafından büyütüldüğü için, kendisini bu İngiliz soylusunun nikâhdışı oğlu sanır. Daniel, en küçük bir kusuru bulunmayan, “melek yüzlü” (“seraphic face”), melek huylu, bir Buda kadar bilge bir delikanlıdır. Ne var ki, daha önce de söylediğimiz gibi, bu türden melekleri inandırıcı yapabilmek, hiç de kolayca başarılabilecek bir iş değildir. Ancak Dostoyevski başarabilmiştir bunu. </p>
      <p><span epub:type="pagebreak" id="page1240" title="1240"/>George Eliot’ın öteki romanlarındaki baş kadın kişilere bir hayli benzeyen Daniel, insanları kurtarmak, onları mutluluğa kavuşturmak isteğiyle yanıp tutuşmakta, kendini adayacak büyük bir dava aramaktadır. Bu dava, Felix Holt’unki gibi, İngiltere’de toplumsal ve siyasal adaletsizliği yok etmek ya da savaşlara karşı çıkıp, yeryüzünde tam bir barışın kurulmasını sağlamak olabilirdi. Ama rastlantılar Daniel’i, Siyonizmin savunucusu haline getirir: Kendini öldürmek için suya atlayan bir genç kızın yaşamını kurtarır günün birinde. Adı Mirah olan bu genç kız, Musevi olduğunu hemen açıklar ve delikanlının onu bu yüzden hor göreceğini, belki de kötü bir insan sanacağını söyler. Mirah, hem Musevi olduğu için itilip kakılmanın acısını çeker, hem de Museviliğini yadsımayı günahların en büyüğü sayar. </p>
      <p>Eleştirmenlerin Daniel Deronda’da, biri değerli, biri değersiz iki ayrı roman gördüklerini söylemiştik. Kitabın Gwendolen Harleth ile ilgili değerli kısmında olaylar örgüsü ne denli yalın ve gerçeklere uygun ise, Daniel Deronda ve Siyonizmle ilgili değersiz kısmında da o denli çapraşık ve gerçeklerden kopuktur. Örneğin, Daniel’in Mirah’nın intiharını önlemek için tam gereken dakikada gereken yerde bulunması bir yana, delikanlı mantıkla açıklanması olanaksız rastlantılar sayesinde, Mirah’nın çocukluğunda yitirdiği ağabeyi Mordecai’yı bulup, iki kardeşi birbirine kavuşturur. Musevilerin durumuyla ilgilenmeye başlar başlamaz da, kendi annesinin Musevi olduğunu öğrenir: Daniel’in annesinin babası, çok bilgili bir hahammış meğer. Daniel’in çok ünlü ve çok güzel bir opera şarkıcısı olan annesi ise, oğlu bir Musevi olarak dünyaya gelmenin sıkıntılarını çekmesin diye, onun bir Hıristiyan centilmeni olarak yetiştirilmesini istemiş vb.</p>
      <p>Siyonizm davası konusunda Daniel’e yoğun propaganda yapan kişi, Mirah’nın ağabeyi Mordecai’dir. XIX. yüzyılda İngiltere’de yaşayan bir halk adamından çok, doğruca Tevrat’tan çıkmış bir peygamberi andıran Mordecai, ağır hasta olduğu için yerine getiremeyeceği misyonunu devredebileceği, tıpkı Daniel’e benzeyen bir idealist aramaktadır. Ne var ki, dünyanın dört bir yanına dağılmış Musevileri bir tek ulus haline getirecek olan kişinin (o kişinin bunu nasıl yapacağı konusunda hiç bilgi verilmez) kendinin de Musevi olması şarttır. Ve Mordecai, doğaüstü <span epub:type="pagebreak" id="page1241" title="1241"/>bir seziyle, Daniel’in daha bundan haberi yokken, onun Musevi olduğunu sezmiştir bile. Mordecai’in Siyonizm konusunda uzun söylevleri, aynı konu üzerine “the Philosophers” denilen grubun toplantılarında uzayıp giden tartışmalar, ne yazık ki, düpedüz can sıkıcıdır. Üstelik, Mirah’nın, özellikle de Mordecai’nin, gerçekten yaşamış insanlar olduklarına inanmak çok zordur. Siyonizmin birer simgesidir onlar sadece.</p>
      <p>Leavis’in <em>Daniel Deronda</em>’dan ayırıp, “Gwendolen Harleth” diye adlandırdığı kısımdaki kişiler ise tam anlamışla inandırıcıdırlar. George Eliot’ın, Maggie’yi, Romola’yı, Dorothea’yı canlandırırken, her zaman yücelme özlemi duyan aynı kadın tipini çizdiğini ve bu kadın tipinin de aslında kendisine benzediğini söylemiştik. Gwendolen Harleth’in bu kadın tipiyle hiçbir ilgisi bulunmaması; hatta bencilliği, katılığı ve hırsıyla bu kadın tipinin tam bir karşıtı olması; George Eliot’ın kendisiyle canlandırdığı kişiler arasındaki göbekbağını iyice kestiğini, bireyselliğin sınırlarını aşıp, romancı olarak tam bir olgunluğa vardığını kanıtlar. </p>
      <p>George Eliot, <em>Daniel Deronda</em>’yı yazmadan üç dört yıl önce Hamburg’da bir kumarhanede gördüğü bir genç kızdan söz eder mektuplarından birinde. İnsanda dehşet ve tiksinti uyandıran bu cehennemsi ortamda gözlerini manyakçasına kumar masasına dikmiş, donuk ve çirkin yüzlü kadınlı erkekli kalabalık arasında, o genç kızın taptaze güzel yüzünü görünce, ağlamaya başladığını söyler. Daniel Deronda da, Gwendolen’i yabancı bir ülkede kumar oynarken görür ilkin. Gwendolen’in kumara devam edebilmek için rehin ettiği kolyeyi parasını ödeyerek rehinciden geri alır, kızı da fena halde azarlar. </p>
      <p>Gwendolen, sevgi nedir bilmez o sıralarda. Akrabası Rex’e cilveler yapar, ama delikanlı ona âşık olunca, öfkeden başka bir şey duymaz. Cinsellikten iğrenir, birisinin kendisine dokunmasına bile tahammül edemez. Ona aşkla yaklaşanlara “bir çeşit bedensel tiksintiyle” (“with a sort of physical repulsion”) karşı koyar. Bütün erkeklerin kötü olduklarına inanır; herkese karşı garip bir kin içindedir. “I shall never love anybody. I can’t love people. I hate them” (hiçbir zaman hiç kimseyi sevmeyeceğim. İnsanları sevemiyorum ben. Onlardan nefret ediyorum) der. Ama bu nefret ettiği insanlardan, özellikle erkeklerden uzak da dura<span epub:type="pagebreak" id="page1242" title="1242"/>maz. Onları etkisi altına almak, onlara egemen olmak ister. George Eliot’ın çağdaşı romancı Anthony Trollope, mektuplarından birinde, Gwendolen Harleth’in “insanı tiksindirdiğini” (she disgusts) söyler. Oysa Gwendolen, tiksindirici değil, çekicidir aslında. Ama onun çok belirgin bir sağlıksız yanı vardır. Örneğin yalnız kalmaktan korkar, her an ölebileceği korkusu içinde yaşar. Bir cesedin resmini görünce, baygınlık geçirir. Hatta kötü bir yanı olduğu bile yadsınamaz: Çocukluğunda kendi şarkı söylerken, kız kardeşinin kanaryası şakımaya başlayınca, sonra pişman olmak pahasına, kuşu boğazlayıverir. Gwendolen’in güzelliği bile “salt yeşil ve gümüş renkli bir yılanın” (a serpent all green and silver) güzelliğini andırır. Bir çeşit “yılan-kadın güzelliğidir” (a sort of lamia beauty) onunkisi.</p>
      <p>Kendini sürgünde bir prenses bilen Gwendolen, ailesi servetini yitirdikten sonra mürebbiyelik etmeye katlanamaz. Opera şarkıcısı olup ün ve servet elde edeceğini sanır. Ama romanın en iyi çizilmiş kişilerinden biri olan Alman müzisyen Kleismer, Gwendolen’in yeterince yetenekli olmadığını; olsa bile, başarıya ulaşabilmek için ne sıkıntılar çekmesi, ne kadar çok çalışması gerektiğini ona anlatır. Bunun üzerine Gwendolen varlıklı biriyle evlenmeye karar verir. Eş olarak kendine Henleigh Grandecourt’u seçmesi, onun acımasız bencilliğinin bir kanıtıdır. Çünkü Grandecourt’un dokuz yıldır başka bir kadınla yaşadığını; bu kadından nikâhdışı iki çocuğu olduğunu; onunla evlenmeye söz verdiğini; bu yüzden de kendisiyle değil, asıl o kadınla evlenmesi gerektiğini biliyordur. </p>
      <p>Gwendolen’in, kendisini ve annesini yoksulluktan kurtarmak için Grandecourt ile evlenmesi, korkunç bir yanılgıdır. Gwendolen’in kötü bir yanı olduğunu söylemiştik. Ama asıl kötü olan, insanı ürpertecek kadar kötü olan Gwendolen değil, Grandecourt’dur. Gwendolen’i yeşil ve gümüş renkli bir yılana benzeten yazar, Grandecourt’u bir boa yılanına benzetir. Bu benzetme ayrıca yerindedir. Çünkü bir boa yılanı, kendine kurban seçtiği yaratığın bedenine dolanıp, onu nasıl yavaş yavaş ezerse, Grondeourt da öyle ezer Gwendolen’i. Grandecourt’un ahlâksızlığının dışa vuran, gözle görülen, kabasaba bir ahlâksızlık olmaması; onun görünüşte kibar ve ince bir aristokrat izlenimini vermesi, <span epub:type="pagebreak" id="page1243" title="1243"/>bu ahlâksızlığı büsbütün yoğunlaştırır, dayanılmaz bir hale getirir.</p>
      <p>Gwendolen ile Grandecourt, bir bakıma birbirlerine benzerler. İkisi de sevgiden yoksundur, ikisi de aşırı kibirlidir, ikisi de çevrelerindeki insanlara tümüyle egemen olma amacını güderler. Zaten Grandecourt, Gwendolen’in ne tür bir kadın olduğunu sezdiği için onu elde etmek ister: Bu meteliksiz kızla evlenmeyi ilk önerdiği sırada, büyük bir şarkıcı olma umudunu henüz yitirmeyen Gwendolen’in duraksaması, hemen evet dememesi, Grandecourt’u kışkırtır; onu mutlaka alıp, acımasızca ezme isteğini uyandırır içinde:</p>
      <blockquote>
        <p>“She would have to submit; and he enjoyed thinking of her as his future wife, whose pride and spirit were enough to command every man but himself... He meant to be master of a woman who would have liked to master him, and who perhaps would have been capable of mastering another man.”</p>
      </blockquote>
      <blockquote>
        <p>Kendisine boyun eğmek zorunda kalacaktı. Gururu ve gözüpekliği sayesinde, kendisinden başka herkese egemen olabilecek bir kadının kendi eşi olacağını düşünmekten haz duyuyordu... Onun efendisi olmak isteyen, belki de başka bir erkeğin efendisi olabilecek kadar güçlü bir kadının efendisi olmalıydı.</p>
      </blockquote>
      <p>Gwendolen gibi dokunulmaya bile tahammül edemeyen bir kızın, evliyken Grandecourt gibi bir ahlâksızla yaşadıkları, özellikle cinsel açıdan, bir cehennem olsa gerek. Ne var ki, George Eliot, çağının tabularına uyarak, bu konuya hiç değinmez. Ancak Gwendolen’in kocasını öldürecek hale geldiği; Grandecourt’u öldürmediği, ama onu öldürmüşçesine kendini suçlu hissettiği, genç kadının korkunç vicdan azabı çekerek, Daniel Deronda’ya yaptığı açıklamadan anlaşılır: Gwendolen ile Grandecourt, İtalya’da bir gölde yelkenli bir tekneyle gezinirlerken, ansızın ters bir yel esmiş, yelken Grandecourt’a çarparak, onu denize fırlatmış, boğulmasına neden olmuştur:</p>
      <blockquote>
				<span epub:type="pagebreak" id="page1244" title="1244"/>
        <p>“I know nothing – I only know that I saw my wish outside me.. I was leaping from my crime... And my heart said ‘die!’ and he sank... And there it was the dead face. Dead, dead. It can never be altered. That was what happened. That was what I did. You know it all. It can never be altered... I am wicked, I am lost... and I had the rope in my hand...”</p>
      </blockquote>
      <blockquote>
        <p>Hiçbir şey bilmiyorum – bildiğim tek şey isteğimin [yani kocasını öldürme isteğinin], benim benliğimin dışında kaldığını görmem... Cinayetimden kaçıyordum... ama yüreğim “öl!” diyordu... Sulara gömüldü... Ölü yüz oradaydı... Ölü, ölü. Bu değişemez asla! Olan buydu işte. Yaptığım buydu. Hepsini biliyorsunuz. Bu değişmez asla. Ben kötüyüm, ben mahvoldum... Ve ip benim elimdeydi...</p>
      </blockquote>
      <p>Daniel Deronda’ya bunları söyleyen Gwendolen, delikanlıya öyle büyük bir hayranlık duyar, onu öyle yüce sayar ki, ona âşık olduğunu kendi kendine itiraf etmekten bile çekinir. Gwendolen’in aşkı tek yanlıdır. Daniel, herkesin yardımına koştuğu gibi, Gwendolen’i doğru yola getirmek için elinden geleni yapar. Çektiği acıların onu mahvetmesi değil, güçlendirmesi gerektiğini; günün birinde kusurlarından arınıp, huzura kavuşacağını söyler. Ne var ki, Daniel Deronda’nın yaşamında kişisel bağlara yer yoktur. Bu yüzden de Gwendolen ile değil, inandığı davanın bölünmez bir parçası saydığı Mirah ile evlenir. </p>
      <p>Yaşadığı sırada Victoria Çağı romancılarının en büyüğü bilinen George Eliot, çağının öteki romancıları gibi, XX. yüzyılın başlangıcında gözden düştü bir süre. Onun kırsal bölgede geçen ilk romanları biraz beğenilmekle birlikte, ikinci dönem romanları –ve bu arada bugün başyapıtı sayılan <em>Middlemarch–</em> fena halde küçümsendi. George Eliot’ın romanlarının, felsefeci Hume’un hortlağı tarafından çirkin bir kadına dikte edildiği; ya da George Eliot’un “artı bilim, eksi cinsellik” bir George Sand olduğu söylenerek, tatsız şakalar yapıldı. </p>
      <p>1930’a doğru durum yeniden değişti. David Cecil, George Eliot’ın Victoria Çağı’nın ilk modern romancısı, bizlere en yakın romancı olduğunu ileri sürdü . D. H. Lawrence, eski romancılar gibi, olaylar örgüsüne dayanan öyküler anlatmaktan çok, Geor<span epub:type="pagebreak" id="page1245" title="1245"/>ge Eliot’ın bir insanın iç dünyasında olup bitenlerle ilgilenmesine değinerek “it was really George Eliot who started it all. It was she who started putting all the action inside” (aslında her şeyin başında o vardı. Bütün olayları içe koymaya başlayan oydu) dedi. Hele F. R. Leavis –bize kalırsa biraz abartarak– George Eliot’u göklere çıkardı.</p>
      <p>George Eliot’ın önemi yadsınamaz elbette. Ama onun eksik ya da kusurlu yanlarını da göz önünde tutmak gerek. Bu eksik ya da kusurlu yanların bir kısmı, kendine özgü değil, çağına özgü kusurlardır. Örneğin cinselliğe bakışı, daha doğrusu hiç bakmayışı; böyle bir şey yokmuş gibi yazması. Ama bize kalırsa, George Eilot’ın cinselliği yadsımasından daha da önemli olan asıl kusuru, yalnız cinsel tutkuya değil, bütün tutkulara sırt çevirmesi; akılla açıklanamayacak karmaşık duygulara, insanoğlunun benliğindeki acayip çelişkilere hiç değinmemesidir. V. S. Pritchett “there is no real madness in George Eliot” (George Eliot’da gerçek çılgınlık yoktur.) der. Oysa Dickens de cinselliği ele almaz; ama George Eliot’da eksik olan çılgınlık onda bol bol bulunduğu için, insanoğlunun tutkularını, çelişkilerini gözler önüne sermekten hiç çekinmez. </p>
      <p>George Eliot’ın başka bir kusuru, okuyuculara ahlâk dersi vermek amacıyla, özellikle ilk romanlarına, sürekli olarak kişisel yorumlar eklemesidir. Bu yorumlar iyice uzatılarak, didaktik birer deneye dönüşür kimi zaman. Örneğin, <em>Adam Bede</em>’de Arthur Donnithorne’u ele alırken, psikolojik incelemelere fazlasıyla düşkün olduğundan, soyut kavramlarla dolu, ağır bir dille yazılmış bir deneme sıkıştırır araya. Gene aynı romanda, öyküsünü bir süre keseceğini haber verip, romancı olarak gerçeği yansıtmayı amaçladığını; bunu yapmanın da ne denli güç olduğunu açıklayan başka bir deneme yazar. George Eliot’ın görüşleri ilginç olmasına ilginçtir, ama yazar bize bu gereksiz açıklamaları yapmadan, kişilerin davranışları ve olayların gelişmesiyle kendimizin anlamasını sağlasaydı daha iyi olurdu. İyi ki, George Eliot son romanlarında, özellikle <em>Middlemarch</em>’da, okuyucuların karşısına, David Cecil’in deyimiyle, elinde kızılcık sopası, bir öğretmen gibi çıkıp, onlara ahlâk dersi vermek kusurundan bir hayli arındı. </p>
      <p><span epub:type="pagebreak" id="page1246" title="1246"/>George Eliot’ın, kusur demeyeceğiz de başka bir eksik yanı, Dickens ya da Thackeray gibi çağdaşı romancılardan farklı olarak, onun gülmece yeteneğinden de, taşlama yeteneğinden de yoksun oluşudur. Özellikle ilk romanlarında, halktan kişileri güldürücü bir biçimde konuşturmak istemiş, ama bunu pek başaramamıştı. Çünkü birlikte oturduğu Lewes’in hemen anladığı gibi, onun ağırbaşlı kişiliği, güldürüden fazla tragedyaya yatkındı. George Eliot, kötümser değildi aslında; iyimser de değildi. Ancak “meliorist” olduğunu, yani her şeyi düzeltmek, daha iyi yapmak isteğini söylerdi. Ama yaşamı bir komedyadan fazla bir tragedya olarak gördüğü de besbellidir. </p>
      <p>George Eliot’ın en büyük kusuru, anlatımının hantallığı ve renksizliğidir bize kalırsa. Bu büyük romancının kendine özgü bir anlatımı olduğu bile söylenemez aslında. İyi eğitim görmüş, düşüncelerini açık seçik dile getirmesini bilen çağdaşları nasıl yazıyorsa, George Eliot da öyle yazar. Onun söyledikleri ilgimizi ne denli çekerse çeksin, söyleyiş biçimi asla haz vermez okuyuculara. Gerçi romanlarındaki diyaloglar, yani kişileri konuşturması bir hayli canlı ve doğaldır, ama genel anlatımında, bir metni renklendiren imgeler hep sıradan kalır onun yazdıklarında. Üstelik şiirsellikten yoksun “resmi” diye niteleyebileceğimiz bu üslupta, kimi zaman soyut sözcüklerle yazılan tümceler, fazlasıyla uzun ve çetrefildir. (George Eliot’ın romanlarının Türkçeye çevrilmemesinin ya da başarıyla çevrilmemesinin başlıca nedenlerinden biri de budur.) George Eliot uzmanı sayılabilecek eleştirmenlerin neredeyse tümü, onun üslubunu beğenmezler: Walter Allen, onda üslup diye bir şey olmadığını söyler. Gerome Thale, onun üslubunun savunulacak hiçbir yanı bulunmadığını ileri sürer. Sir Leslie Stephen’e göre, George Eliot, tam yerinde olan doğru sözcüğü bulmak çabasını göstereceğine, tümcelerini uzatıp durur. W. C. Brownell, “she has no style...She was the slave of the meaning” (onun üslubu yoktur... anlamın kölesidir o) diyerek, George Eliot’ın güzel söylemeyi değil, sadece söylediklerinin anlaşılmasını istediği görüşünü savunur. </p>
      <p>Bir edebiyat türü olarak yeterince ciddiye alınmadığından, romanlar Londra Kitaplığı’na giremezdi o sıralarda. Ama Herbert Spencer, bu kuralı George Eliot lehine bozup, onun roman<span epub:type="pagebreak" id="page1247" title="1247"/>larını bu kitaplıkta yer alabilecek kadar ağırbaşlı saydı. Çağının bütün romancılarından farklı olarak, kırkına doğru felsefeden romana geçen George Eliot’ın romanları gerçekten de ağırbaşlıdır ve özellikle ikinci döneminde düşünceyle yüklüdür. Bu romanlar, Wilkie Collins’in ünlü formülüne, yani “make them laugh, make them cry, make them wait” (onları –yani okuyucuları– güldürün, onları ağlatın, onları bekletin) formülüne pek uymuyordu. George Eliot, okuyucularını güldürmüyor; gereksiz duygusallıklardan kaçındığı için, onları ağlatmıyor; gerilimli bir olaylar örgüsü kurarak, onları heyecandan heyecana sürükleyip bekletmiyordu. Virginia Woolf’un belirttiği gibi, çoğu erkek okuyucuların kadın romancılardan bekledikleri kadınsı –dolayısıyla, erkeklere göre, çocuksu– sevimlilik ve çekicilikten de yoksundu. İşte bu yüzden, çağdaşı Anthony Trollope, kendi özyaşamöyküsünde, George Eliot’ın kafa yapısı açısından, bir romancıdan çok bir felsefeciyi andırdığını yazmıştı. George Eliot, bilgi ve düşünce dolu kafası sayesinde, o güne değin romanlarda pek ele alınmayan, ahlâkla, dinle, tarihle ilgili sorunları irdeledi. Genellikle okuyuculara hoş vakit geçirtmek için, aşk öyküleri ya da serüvenler anlatan roman türünün hem sınırlarını genişletti, hem de bu edebiyat türüne saygınlık kazandırdı böylece.</p>
    </section>
  </body>
</html>