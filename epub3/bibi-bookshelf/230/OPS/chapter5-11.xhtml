<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title/>
    <link href="css/chapter.css" rel="stylesheet" type="text/css"/>
  </head>
  <body class="chapter" epub:type="chapter">
    <section>
      <span epub:type="pagebreak" id="page1717" title="1717"/>
      <header>
        <h1 class="bolum">On Birinci Bölüm</h1>
        <h2>Estetik Akım ve Oscar Wilde</h2>
      </header>
      <p>Kraliçe Victoria, XX. yüzyılın hemen başında 1901’de öldü; ama adını verdiği çağa tepki, o ölmeden aşağı yukarı yirmi yıl önce başlamıştı bile. 1880’li yıllarda gelişen Aesthetic Movement (Estetik Akım) Victoria Çağı’nın ahlâksal ve dinsel baskılarına karşı yoğun bir tepkiden başka bir şey değildir. Bu akım, “art for art’s sake” yani “sanat uğruna sanat” ya da “sanat sanat içindir” eğilimiyle el ele gidiyordu. Bir slogana dönüşen bu deyişi, “l’art pour l’art” diyerek, yarım yüzyıl önce, 1835’te Théophile Gautier, ilkin <em>Mademoiselle de Maupin </em>adlı romanının önsözünde kullanmıştı. Estetik Akım’da ana düşünce, sanatın, siyasal, toplumsal, dinsel, ahlâksal bir amaç gütmemesi gerekliliğiydi. Estetik amaç dışında, yani güzellik yaratmak amacı dışında, sanatın bir amacı olmamalıydı. Sanatçı ve yazar, ancak güzelliğin yaratılmasına yönelmeliydi. Victoria Çağı’nın Philistinism’ine ve o çağın insanlarının içinde yaşadıkları çevrenin çirkinliğine tepki çoktan başlamıştı zaten. Örneğin, John Ruskin, ahlâk ve toplumla ilgili konulara çok önem vermesine karşın, sanata ve güzelliğe taptığı için, Estetik Akım’ın öncülerinden biri sayılır. Düşgüçleriyle süsledikleri bir Ortaçağ’ın havasına dönmek isteyen ve ahlâksal ya da toplumsal konuları hiç önemsemeyen Pre-Raphalelite’ler de bu akımı hazırlayanlar arasındadır. Ne var ki, Estetik Akım’ın gerçek temsilcileri, aralarında bir kuşak farkı olan Walter Pater (1839-1894) ile Oscar Wilde’dır (1854-1900). Oscar Wilde, <em>The Picture of Dorian Gray</em>’in (Dorian Gray’in Resmi) önsözünde, Estetik Akım’ı bir iki sözcükle özetler:</p>
      <blockquote>
        <span epub:type="pagebreak" id="page1718" title="1718"/>
        <p>“The artist is the creator of beautiful things”</p>
      </blockquote>
      <blockquote>
        <p>Sanatçı güzel şeylerin yaratıcısıdır</p>
      </blockquote>
      <blockquote>
        <p>“There is no such a thing as a moral or immoral book. Books are well written or badly written. That is all.”</p>
      </blockquote>
      <blockquote>
        <p>Ahlâka uygun bir kitap ya da ahlâka aykırı bir kitap diye bir şey yoktur. Kitaplar ya güzel yazılmıştır ya da kötü yazılmıştır. İşte bu kadar.</p>
      </blockquote>
      <p>Oscar Wilde’ı derinden etkileyen Walter Pater, tragedyaya dönüşmüş patırtılı gürültülü bir yaşam süren çömezine kişilik açısından hiç benzemezdi. Gerçi o çağın edebiyat alanındaki baş dedikoducusu Frank Harris’e bakılacak olursa, Pater, günün birinde garip bir şey anlatmıştı ona: “Had I so-and-so’s courage I’d...” (Eğer bende de şunun şunun cesareti olsaydı, ben...) diye söze başlamış; sonra, gözlerindeki ışık sönmüş, başı öne düşmüş ve acayip bir gülümsemeyle “I might have been a criminal” (suçlar işleyen bir adam olabilirdim) demiş. Ne var ki, Oscar Wilde gibi onun da sağlıksız bir yanı olduğu belli belirsiz sezildiği halde, toplumun gözünde suç sayılabilecek herhangi bir davranışa yönelebileceğini gösteren hiçbir şey görülmez Pater’in yaşamında. Zaten, neredeyse her davranışı, her sözü kaydedilen Oscar Wilde’ın tam tersine, Pater’in yaşamı üzerine fazla bilgimiz de yoktur. Uzun yıllar Oxford’un Brasenose Koleji’nde “don” olarak, yani öğretim üyesi olarak çalıştı. Öğrencileri, bu hocalarına coşkulu bir hayranlık duyuyorlardı. Wilde, Pater’in kitaplarının “the holy writ of beauty” (güzelliğin kutsal yazısı) olduğunu söylüyordu. Pater’in bu görülmedik prestijini fena halde kıskanan Oxford’lu meslektaşları, onu, bilimsel sayılmayacak yapıtlar kaleme almakla suçlamışlardı. Ama bilgisini de yadsıyamadıklarından, “the cultured devil of Brasenose” (Brasenose’un kültürlü şeytanı) adını takmışlardı Pater’e. Onun şeytan sayılmasının bir nedeni de, Cambridge’de de, Oxford’da da her şeyden fazla önemsenen dinsel konulara hiç aldırmaması; güzelliği dinden çok daha değerli saydığı için, kilise törenlerinin manevi anlamı <span epub:type="pagebreak" id="page1719" title="1719"/>üzerinde değil, ancak estetik yanları üzerinde durmasıydı. Ömrü boyunca bekâr kalan Pater, önce Oxford’da, sonra da Londra’da, hiç evlenmeyen iki kız kardeşiyle birlikte oturdu.</p>
      <p>Walter Pater, elli beş yaşına kadar yaşadığı halde, Victoria Çağı’nın çoğu yazarlarından farklı olarak, boyuna kitap yayımlamadı. Ününün temel taşı, Oscar Wilde’ın <em>De Profundis</em>’de (Derinliklerden) “that book which had such a strange influence over my life” (yaşamım üzerine o kadar garip bir etkisi olan o kitap) diye sözünü ettiği <em>The Renaissance</em>’dır. Yüzyılımızın en büyük şairlerinden W.B.Yeats’in <em>Autobiographies</em>’de (Özyaşamöyküleri) anlattığına göre, Oscar Wilde, bir konuşma sırasında, <em>The Renaissance </em>için şunu da söylemişti:</p>
      <blockquote>
        <p>“It is my golden book; I never travel anywhere without it; but it is the very flower of decadence; the last trumpet should have sounded the moment it was written.”</p>
      </blockquote>
      <blockquote>
        <p>Benim altın kitabımdır o. Nereye gitsem yanıma alırım. Ama dekadansın tam anlamıyla bir çiçeğidir bu kitap. Kıyamet günün borusu ötmeliydi o yazılır yazılmaz.</p>
      </blockquote>
      <p>Walter Pater, güzellik kavramının en kusursuz örneklerini, Pre-Raphaelite’ler gibi Ortaçağ’da değil, Rönesans’ta bulurdu. Kitabın sonuç bölümünde sözünü ettiği “the desire of beauty, the love of art for art’s sake” (güzelliğe karşı duyulan istek, sanatı sanat uğruna sevmek) ancak Rönesans’ta vardı ona kalırsa. Pater, ömrünün sonuna kadar, sanatın “bir elmas kadar sert aleviyle yanmak isterdi” (“to burn always with this hard gem-like flame”).</p>
      <p>Kısaca <em>The Renaissance </em>diye anılan, ama asıl adı <em>Studies in the Art of the Renaissance </em>(Rönesans Sanatıyla İlgili İncelemeler) olan bu kitap, çeşitli denemelerden oluşur. Pater, bu denemelerde, Eski Yunan yontu sanatını ilk inceleyen Johan Winckelmann (1717-1768) gibi bir Alman sanat tarihçisini, Joachim Du Bellay gibi bir Fransız Rönesansı şairini ve o sıralarda değeri henüz pek bilinmeyen Botticelli gibi İtalyan ressamlarını inceler. Leonardo Da Vinci üzerine denemesi, özellikle Gioconda, yani Mona Lisa <span epub:type="pagebreak" id="page1720" title="1720"/>tablosu üstüne yazdıkları ayrıca çarpıcıdır. Dünyanın belki en ünlü tablosu olan bu portredeki kadının gizemli gülümseyişi “The Gioconda Smile” (Gioconda Gülümseyişi) diye anılmış; sanat ve edebiyatın bohem çevrelerinde dolanan şuh hatunlar, yazarlara ve ressamlara daha çekici görünebilmek amacıyla, bu gizemli gülümsemeye öykünmeye başlamışlardır. Gioconda “fatal woman” (meşûm kadın) kavramının bir simgesi haline gelmişti. 1920’lerde “meşûm kadın” modası geçince, Aldous Huxley “The Gioconda Smile” adlı öyküsünde, bu gizemli gülümseyişi alaya almıştı. Pater, bu portredeki kadının yalnız güzel ve çekici yanlarına değil, denizlerin derinlikleri kadar karanlık ve ürkütücü yanlarına, ölümle özdeşleşmesine de değinir:</p>
      <blockquote>
        <p>“In that cirque of fantastic rocks, as in some faint light under the sea... The unfathomable smile always with a touch of something sinister in it... This beauty into which the soul with all its maladies have passed... She is older than the rocks among which she sits... She has been dead many times and learned the secrets of the grave; and has been a diver in deep seas and keeps their fallen day about her.”</p>
      </blockquote>
      <blockquote>
        <p>Fantastik kayalardan oluşan o yarım daire içinde, denizin dibindeki hafif ışığın altında gibi... Gizi çözülmez gülümseyişte uğursuz bir şeyler var her zaman... Ruhu, bütün hastalıklarıyla birlikte gösteren bu güzellik... Arasında oturduğu kayalardan çok daha yaşlıdır o... Birçok kez ölüp, mezarın gizlerini öğrendi; derin denizlere daldı ve o denizlerin yitik ışığı var benliğinde.</p>
      </blockquote>
      <p>Walter Pater’in ikinci önemli kitabı, 1885’te yayımlanan <em>Marius the Epicurean</em>’dır (Epiküroscu Marius). Bu kitap, Hazreti İsa’dan sonra II. yüzyılda Marcus Aurelius’un imparatorluğu sırasında yaşayan bir gencin düşüncelerini ve duygularını anlatan bir yaşamöyküsüdür. Pater’in düşgücünün bir ürünü olan ve bir bakıma kendisiyle özdeşleştirdiği Marius, beylik anlamda hiç de Epiküros’dan yana değildir; yani yaşamdan salt haz almayı amaç edinmemiştir kendine. Tam tersine, Yunan şairlerini ve felsefecilerini sürekli inceleyen, her konuda, özellikle din konusunda uzun uzun düşü<span epub:type="pagebreak" id="page1721" title="1721"/>nen, çok ağırbaşlı bir delikanlıdır. Gerçi yaşamdan haz alır; ama bu hazzın başlıca kaynağı, sanat ve edebiyat yapıtlarının, yani güzelliğin ona verdiği hazdır. Eski Yunanlıların putlara tapan diniyle Hıristiyanlığın karşılaştırıldığı bu kitabın başkişisi, Hıristiyanların arenalarda vahşi hayvanlara yem olarak verildiğini görünce, insanlığından utanır ve öylesine erdemlidir ki, kendi Hıristiyanlığı benimsemediği halde bir Hıristiyan dostunu ölümden kurtarmak için, genç yaşta ölmeye katlanır. Pater’in 1887’de yayımladığı <em>Imaginary Portraits</em>’de (Hayali Portreler) gerçekte yaşamamış, yazarın düşgücünün ürünleri olan sekiz kişi ele alınır. Sekizi de ayrıca yetenekli insanlardır; ama vaat ettiklerini yerine getirmeden, Marius gibi genç ölürler. 1889’da çıkan <em>Appreciations, with an Essay on Style </em>(Olumlu Değerlendirmeler ve Üslup Üzerine Bir Deneme), Coleridge, Wordsworth, Charles Lamb, D. G. Rossetti, Sir Thomas Browne üstüne çok ilginç denemelerden oluşur. Aynı yıl yayımladığı <em>Plato and Platonism</em>, Oxford’da verdiği derslerden yararlanarak hazırlanmıştır. Tamamlayamadığı ve ölümünden iki yıl sonra 1896’da yayımlanan <em>Gaston de Lataour</em>’da, Fransa’da IX. Charles saltanatı sırasında yaşayan Montaigne ve Ronsard gibi yazarlardan söz edilir.</p>
      <p>Estetik Akım’ın önderi olarak Walter Pater’in edebiyat tarihinde önemli bir yeri vardır. Ama bize kalırsa, onun asıl değeri, bir düzyazı ustası olmasından kaynaklanır. Edebiyat türü olarak şiir her zaman ön planda olduğundan, pek önemsenmeyen düzyazı, Pater için “the special art of the modern world” (modern dünyanın özel sanatıdır). Düzyazı, güzel kullanılırsa, şiir kadar büyüleyici ve müzikal olabilir. İşte bu yüzden, şairler dizelerini özenle işledikleri gibi, Pater de her satırı özenle ince ince işledi. Ustası bildiği Gustave Flaubert gibi, o da “le mot juste” (doğru sözcüğü) aradı. Sözcüklerinin yalnız doğru ve tam yerine oturmuş değil, aynı zamanda uyumla dizilmelerini istedi. Pater, “all arts constantly aspire towards the condition of music” (bütün sanatlar, müziğin niteliğine varmaya sürekli özlem duyarlar) demişti. Kendi düzyazısında bu özlemi yerine getirip, sözcüklerle müzik yaratmanın yolunu buldu. İşte bu yüzden Oscar Wilde onu “the most perfect master of English prose now existing amongst us” (İngiliz düzyazısının şu sırada aramızda yaşayan en kusursuz ustası) bilir.</p>
      <p><span epub:type="pagebreak" id="page1722" title="1722"/>Oscar Wilde, André Gide’e “j’ai mis mon génie dans ma vie; je n’ai mis que mon talent dans mes oevres” (Ben dehamı yaşamıma koydum; ancak yeteneğimi yapıtlarıma koydum) demişti. Onu yakından tanıyan Frank Harris’e göre de, Oscar Wilde’ın en büyük tiyatro oyunu kendi yaşamıydı. Bir Yunan tragedyasını andıran bu oyunun en heyecanlı seyircisi de Wilde’ın kendisiydi. Yaşamöyküsü, biyografi yazarları açısından biçilmiş kaftan olduğundan, yapıtlarını inceleyen çok az sayıda kitap yazılmışken, otuza yakın yaşamöyküsü vardır. Wilde’ı uzaktan yakından tanıyanlar, ölümünden sonra kaleme sarılmışlardır hemen. Ama bu yaşamöykülerine ne kadar güvenebileceğimiz bir tartışma konusudur. Onu tanıyanların özyaşamöykülerinde, anılarında, mektuplarında ondan sürekli söz etmeleri yetmiyormuş gibi; o renkli kişiliğinin başlıca özelliklerinden biri olan “exhibitionism” ile Oscar Wilde da sürekli söz eder kendinden. Başkalarının ve kendinin anlattıkları dışında, yığınla fotoğrafı da vardır. Bunlardan bir kısmı, Wilde’ın kılığı kıyafeti açısından şok etkisi yapar insana. Örneğin, onu, göğsü çok dekolte, karnı açık, çok sayıda ve çok şatafatlı takılarla süslenmiş bir durumda Salomé kılığında gösteren fotoğraf gibi.</p>
			<figure class="left">
				<img src="image/p1722.jpg"/>
				<figcaption>Oscar Wilde</figcaption>
			</figure>
      <p>Tam adı Oscar Fingall O’Flahertie Wills Wilde olan, ama hayranları arasında sadece Oscar diye anılan yazar, 1854’te Dublin’de doğdu, 1900’da kırk altı yaşında Paris’te öldü. Babası, “sir” unvanını elde edecek kadar değerli bir kulak-boğaz-burun cerrahıydı. Wilde’ı babasından daha fazla etkileyen annesinin çok renkli bir <span epub:type="pagebreak" id="page1723" title="1723"/>kişiliği vardı. Ufak tefek Sir William Wilde’ın tam karşıtı, uzun boylu, iri yarı, belalı bir hatun olan Lady Jane Wilde, “Speranza” adıyla ateşli oldukları kadar kötü şiirler yazar, İrlanda’nın bağımsızlık davasını heyecanla desteklerdi. Tıpkı oğlu gibi, o da paradoksal laflar etmeye meraklıydı. Bir hayli yaşlıyken, yaşamın en değerli yanının günah işlemek olduğunu, insanların ancak günah işlemek uğruna yaşamaları gerektiğini söylemişti.</p>
      <p>Hiçbir zaman iyi geçinemediği kendinden iki yaş büyük bir ağabeyi ve dokuz yaşındayken ölen bir kız kardeşi olan Oscar Wilde, kültürlü ve varlıklı bir aile çevresinde, Fransız mürebbiyelerden dil öğrenerek yetişti. Dublin’in Trinity okulundaki başarısı sayesinde, Oxford’un en seçkin kolejlerinden Magdalen’de bir burs kazanıp, yirmi yaşında İngiltere’ye gitti. Öteki öğrencilere hiç mi hiç benzemediğini ortaya koyacak davranışlarda bulundu hemen. Herkes gibi spor yapacağına, Çin porselenleri ya da tavuskuşu tüyü koleksiyonları yaptı; herkesinkinden farklı çok çarpıcı kılıklarda etrafta dolandı durdu; ancak güzellikten haz almak amacıyla yaşadığını söyleyerek, derslerini sözde hiç umursamadı. Ne var ki, bu bir pozdu aslında; çünkü seçtiği konu olan Eski Yunan ve Latin edebiyatlarında, Wilde, çok çalışkan, ama gizlice çalışkan bir öğrenciydi. John Ruskin’in derslerini de izledi. Hatta şişmanlığa meyli olan o iri yarı bedenini yormaktan, sabahları erken kalkmaktan nefret ettiği halde, Ruskin’in önerisi üzerine yapılan köy yolunda, öteki öğrencilerle birlikte sabahları kazma kürek salladı. 1874 ile 1878 yılları arasında geçen Oxford dönemini yaşamının “en çiçeğimsi zamanı” (“the most flower-like time”) bilen Wilde, tatillerden yararlanarak, Fransa’ya, İtalya’ya, Yunanistan’a gitti. İyi bir dereceyle diplomasını aldıktan sonra, bir “fellowship” yani bir burs alarak Oxford’da kalmak istedi. Ama adaylığı kabul edilmedi; oysa “Ravenna” adlı şiiriyle, Oxford’un ünlü Newdigate şiir ödülünü kazanmıştı.</p>
      <p>Oxford’da kalamayacağına göre, İrlanda’ya geri dönmesi gereken Oscar Wilde, Londra’ya yerleşti. İki yıl önce ölen babasından miras yemişti. Gerçi büyük bir servet değildi bu. Ama biraz idareli olsa, rahat geçinebilirdi. Gelgelelim, Wilde, büyük bir lüks içinde yaşamak, en pahalı lokantalarda yemek içmek, en seçkin otellerde oturmak isteyen, terzilerine servetler kazandıran, aklın alamayacağı kadar müsrif bir adamdı. Daha sonraları <span epub:type="pagebreak" id="page1724" title="1724"/>çok para kazandı ve babasından kalan mirası dakikasında çarçur ettiği gibi, o paraları da dakikasında yiyip bitirdi.</p>
      <p>Oscar Wilde, öğrenciyken “I’ll be famous, and if not famous, I’ll be notorious” (ünlü olacağım; ünlü olmazsam da, kötü anlamda ünlü olurum) demişti. İstediği de oldu. İyi anlamda da, kötü anlamda da, gerçekten ünlü oldu. Daha Londra’ya ayak basar basmaz, o kendini çok beğenmiş, çok kibirli İngiliz yüksek sosyetesinin kapıları, adı sanı bilinmeyen bu İrlandalı’ya ardına kadar açıldı. Wilde kapışılıyor, davetten davete koşuyordu. Salonlarda da, aydın çevrelerde de onu tanımayan yoktu. Oysa Oscar Wilde, böyle bir ünü hak edecek hiçbir şey yapmamıştı henüz. Tanınmış Polonyalı bir tiyatro sanatçısı Helen Modjeska 1880’de Londra’ya gelince, herkesin Oscar Wilde’dan söz etmesine çok şaşmıştı: Bu delikanlı ne yapmıştı da insan her yerde onunla karşılaşıyordu? Evet, güzel konuşuyordu, ama ne yapmıştı? Hiçbir şey yazmamıştı, şarkı söylemiyordu, resim yapmıyordu, tiyatrolarda oynamamıştı, ancak konuşuyordu. Polonyalı tiyatro sanatçısının bunu anlayabilmesi güçtü elbette. Ama gerçek şuydu ki, yaşadığı sürece, Oscar Wilde’ın ünü, yapıtlarından değil, kişiliğinin olağanüstü çekiciliğinden kaynaklanıyordu. Üstelik Richard Ellmann’ın deyişiyle, Wilde, “the art of self-advertisement”ı (benliğini reklam etmek sanatını) büyük bir ustalıkla geliştirdiğinden, kişiliğinin çekiciliğine kapılmamanın yolu yoktu.</p>
      <p>Bu çekiciliğin başlıca nedeni, Wilde’ın herkeste hayranlık uyandıracak kadar güzel konuşmasıydı. Lord Alfred Douglas’ın babası, Wilde’ı daha sonraları hapislere düşüren Marquess of Quennsberry bile, onu bir tek kez dinledikten sonra, karizmasına kapılmış, oğlunun bu adama böylesine bağlanmasına artık şaşmadığını söylemişti. Yazan bir sanatçıdan çok, konuşan bir sanatçı olan Oscar Wilde, çarpıcı olduğu kadar komik şeyler söylerdi. Örneğin, gelecekte sınırda iki ordu çarpışacağına, iki bilim adamının, ellerinde öldürücü kimyasal maddeyle dolu iki şişe tutarak, sınırın iki tarafından birbirlerine yaklaşmakla yetineceklerini söyleyerek, gelecekteki savaşların komik bir tablosunu çizmişti dakikasında. Sofra sohbetlerinde ya da geceleri dostlarıyla yolda yürürken, dinleyicilerin akıllarına takılıp kalan o <span epub:type="pagebreak" id="page1725" title="1725"/>özdeyişleri, o parlak nükteleri, o şaşırtıcı paradoksları yapmakla kalmaz; doğaçlama yöntemiyle öyküler ve masallar da uydururmuş. Zahmet edip çoğunu yazmadığı bu öyküleri öyle güzel anlatırmış ki, onu dinleyenler, ileride aynı öykünün yazılı metnini okuyunca, düşkırıklığına uğrar, bunları pek beğenmezlermiş. Yirmi üç yaşındayken Wilde’ı tanıyan W. B. Yeats onu ilk dinlediğinde, afallayıp kalmış. Çünkü Wilde, söylediklerinin hepsini önceden yazmış ve düzeltmişçesine, kusursuz tümcelerle konuşurmuş. Üstelik onu dinleyenlerde hayranlık uyandıracak güzellikte bir sesi varmış. Dostlarından bir tiyatro oyuncusunun “pure cello” yani tam bir violonsel diye nitelediği bu sesi, bir müzik aleti kullanırcasına ustaca kullanırmış. Ne var ki, Sherlock Holmes’un yaratıcısı Sir Conan Doyle’un söylediklerinden anlaşıldığı gibi, Wilde, bu güzel konuşma yeteneğinin olumsuz bir yanı olduğunu seziyor, bu yüzden gerçeklerden koptuğunu, “kendisiyle yaşam arasında sözcüklerden oluşan bir sisin her zaman girdiğini” (“between me and life there is a mist of words always”) biliyordu.</p>
      <p>Yeats’e “a man should make his own myth” (bir insan kendi mitosunu yapmalı) diyen Wilde, kişisel mitosunu kurgulamakta olağanüstü bir başarı gösterdi. Yadsınmaz bir showman yanı vardı. Bu showmanliğini gözler önüne sererken, soytarılığa kaçmaktan bile çekinmezdi. Bu yüzden de İrlandalı James Joyce, onu “court jester to the English” (İngilizlerin saray soytarısı) diye aşağılamıştı.</p>
      <p>Wilde’ın ünü arttıkça, bir çocuk gibi şımarıyordu. Örneğin, gazeteciler, tiyatro eleştirmenini nasıl tanımladığını ona sorunca; çok ağırbaşlı haller takınıp, tiyatro eleştirmenini, kendi oyunlarını öve öve göklere çıkaran adam diye tanımlamıştı. <em>Lady Winderemere’s Fan</em>’ın (Lady Winderemere’in Yelpazesi) ilk temsilinde, seyirciler yazarı isteyince, en akıllara sığmaz kılıklarından biriyle, elinde bir sigara sahneye çıkmış, oyununu kendi beğendiği kadar görenlerin de beğenmesinden memnun kaldığını söylemişti. Başka bir oyununun temsilinde sahneye çağrılınca, oturduğu locada ayağa kalkmış, Bay Wilde’ın ne yazık ki aralarında bulunmadığını beyan etmişti. Bunu söyleyenin Oscar Wilde olduğunu herkes bildiği için de, gene coşkuyla alkışlanmıştı.</p>
      <p><span epub:type="pagebreak" id="page1726" title="1726"/>Her şeyi alaya alan Wilde, kendisinin de gazetelerde, gülmece dergilerinde alaya alınmasına hiç içerlemezdi. Bu sayede ününün yaygınlaştığını da bilirdi zaten. Tanınmış ressam Whistler, Wilde’ın kilo almasından yararlanıp, onun sevimsiz bir domuz biçiminde karikatürünü yapmasına bile kızmamıştı. (Hiç de Wilde’ın dengi sayılmamakla birlikte çok esprili bir adam olan Whistler’in anlattığına göre, Wilde, onun nüktelerini aşırıp, kendi nükteleriymiş gibi yuttururmuş herkese. Günün birinde Whistler’in ayrıca parlak bir sözünü duyan Wilde, “ah keşke bunu ben söyleseydim” deyince, Whister, “you will, Oscar, you will”, yani söyleyeceksin, Oscar, söyleyeceksin demiş.) 1881’de ünlü operet yazarları W. S. Gilbert ve A. Sullivan, <em>Patience </em>(Sabır) adlı oyunlarında, Estetik Akım’ın temsilcilerinin, özellikle Wilde’ın parodilerini yaparak, onu, “Ortaçağ’lı elinde bir afyon çiçeği ya da bir zambak tutarak Picadilly’de yürürken” gösterince (“walk down Picadilly with a poppy or a lily in your medieval hand”) ününe ün katıldı diye, Wilde çok keyiflenmişti büyük bir olasılıkla.</p>
      <p>Oscar Wilde, söyledikleri ve yaptıklarından çok, kılığı kıyafetinden ötürü bir alay konusuydu belki de. <em>The Picture of Dorian Gray</em>’de yazarın sözcüsü olan Lord Henry Wotton, XIX. yüzyılın erkek kostümlerinin, nefret edilecek kadar çirkin ve kasvetli olduğunu söyler. Wilde ise, güzel giyinmek isterdi. Ama acayip kılıklarda ortaya çıkmasının asıl nedeni aşırı bireyciliğini gözler önüne sermek, herkese benzemediğini kanıtlamaktı. Örneğin, normal pantolon yerine, XVIII. yüzyılda olduğu gibi dize kadar gelen külotlar, ipek çoraplar giyer, çok enli rengârenk kravatlar takar, başına geniş kenarlı şapkalar geçirirdi. Yakasında her zaman, çok pahalı kocaman bir çiçek bulunurdu. Arkadan bakınca violonsel biçiminde görünen, kimi ışıkta bronz rengi, kimi ışıkta kırmızı bir ceketi vardı. Gülerek anlattığına göre, bu ceketi uyurken düşünde görmüş, uyanır uyanmaz hemen çizmiş, terzisine koşmuştu. Wilde, ancak doğumgünlerinde, herkesinki gibi geleneksel biçimde koyu bir kostüm giyerdi. Gençliğinden bir yıl daha yitirdiği için yas tuttuğunun bir belirtisiydi bu. Ne var ki, süsüne gülünç denecek kadar düşkün olan bu adamın, moda denen şey konusunda söylenebilecek sözlerin en doğrusunu söylediğini de unutmamalı:</p>
      <blockquote>
				<span epub:type="pagebreak" id="page1727" title="1727"/>
        <p>“Fashion is a mode of ugliness so unbearable that we are compelled to alter it every six months.”</p>
      </blockquote>
      <blockquote>
        <p>Moda, öyle tahammül edilmez bir çirkinliktir ki, bu çirkinlik biçimini her altı ayda bir değiştirmek zorundayız.</p>
      </blockquote>
      <p>Oscar Wilde’ın kılık kıyafet açısından tam bir züppe olduğu hiç kuşku götürmez. Ama görünüşü açısından züppe olan bu adamın insan olarak bir snob olup olmadığı tartışma konusudur. Yeats, Wilde’ın aslında snob olmadığını, İngiliz soylularını incelemeyi ilginç bulduğu için onlarla düşüp kalktığını söyler. Üstelik unutmamalı ki, sınıf açısından değilse bile, yaradılış açısından, Wilde tam bir aristokrat olduğu için, güzel evlerden, güzel eşyalardan, güzel sofralardan hoşlanırdı. Orta ve aşağı sınıflarda genellikle göremediği davranış inceliklerini soylu sınıfta bulurdu. Bulamayınca da, ağzına geleni söylerdi. Örneğin, çok yüksek unvanlı bir kişi, onun gittikçe daha çok şişmanladığını bildirince, Wilde bu saygıdeğer adamın da gittikçe daha terbiyesiz olduğunu yüzüne karşı söylemişti. Gerçi Wilde’ın bütün komedyalarında ve tek romanında neredeyse herkes lord ya da ladydir. Ama ileride göreceğimiz gibi, Wilde, bu lordlarla ladylerin ipini pazara çıkarmaktan hiç çekinmez.</p>
      <p>İngiliz aristokrasisine karşı çelişkili tutumu, tek çelişkisi değildi Oscar Wilde’ın. Bir çelişkiler yumağıydı o. George Woodcock, <em>The Paradox of Oscar Wilde</em>’da (Oscar Wilde Paradoksu) bu çelişkilerin üstünde durur. Norbert Kohl’un kitabı ise, <em>A Conformist Rebel </em>(Geleneklere Uyan Bir İsyankâr) adını taşır. Gerçekten de, kişiliğini ve yapıtlarını inceledikçe anlayacağımız gibi, Oscar Wilde, hem toplumun benimsediği geleneklere uyar, hem de topluma başkaldırır; hem putlara tapanları, hem Hıristiyanları yüceltir; hem bireyciliği, hem de sosyalizmi savunur; hem soytarılıklar yapan bir play-boy’dur, hem de yetenekli bir yazardır; hem eşcinseldir, hem de onu sapık olmakla suçlayan Queensberry Markizi’ne karşı hakaret davası açar. Bir insan, ancak benliğindeki çelişkileri çözümleyip bunların arasında bir uyum sağlayınca olgunlaşır. Oysa Hesketh Pearson’a göre, Oscar Wilde çocuk kalmıştır. Daha doğrusu, kafası gelişmiş, hem de çok gelişmiş, ama ruhsal yapısı açısından on beş yaşlarında kalmıştır. Bu yüzden <span epub:type="pagebreak" id="page1728" title="1728"/>de, kılığı kıyafetiyle, söyledikleri sözlerle, hem yetişkinleri şaşırtmak, şoke etmek huyundan vazgeçmiyor; hem de yetişkinler tarafından sevilmek istiyordu. “I like to be liked” (benden hoşlanmalarından hoşlanırım) diyerek, bunu kendi de itiraf etmişti. Çocuk kalmanın olumlu yanları da vardı onda. Çocuklara özgü bir yaşama sevinci içindeydi ve bu sevincini en güç durumlarda olanlara bile aşılayabilirdi. Bernand Shaw’un anlattığına göre, Wilde onu görmeye gelince, yavaş yavaş ölmekte olan William Morris, hemen canlanır, yaşamı toz pembe görmeye başlarmış. Wilde’ın iyi yürekliliğini, elinin açıklığını ise, onu tanıyanların hepsi anlata anlata bitiremezler. Hiç kimseye, ona kötülük yapanlara bile kin beslemez, herkesin yardımına koşarmış. Onu rezil eden bir gazeteci para sıkıntısına düşünce, hemen şahane bir çek göndermiş adama. Paris’te tanıştıkları sırada “kılıksız” bulup pek yüz vermediği Paul Verlaine, Arthur Rimbaud’ya üç kez ateş edip, onu bileğinden hafif yaraladığı için mahkûm olduktan sonra hapisten çıkınca, Wilde, Fransız şairini kalabalık bir toplantıya beraberinde götürmüş, Verlaine’in bir şiir okuyup alkışlanmasını sağlamış. Kendi hapisteyken bile, cömertçe davranışlarını sürdürür; iflas etmiş durumda olduğu halde, mahpus çocukların kefalet parasını öder, hapisten çıkmak üzere olan yoksullara biraz para göndermenin yolunu bulurmuş. Oscar Wilde’ın o pırıl pırıl zekâsına, konuşurken dinleyicileri büyüleme yeteneğine, bir de iyi yürekliliği ve açıkelliliği katıldığı için, kişiliğinin çekiciliğine karşı koymak gerçekten güçleşiyordu. Yalnız Londra yüksek sosyetesinde değil, çok daha sofistike olan Paris’in aydın çevrelerinde Wilde’ı beğenmeyen yoktu. Özellikle kadınlar ona bayılıyorlardı. “No man has any success in this world, unless he has got women to back him” (Onu destekleyen kadınlar olmazsa, hiçbir erkek bu dünyada başarı elde edemez) diyen Wilde da, aşk ilişkisine girmediği bu kadınların hayranlığından ayrıca keyif alıyordu.</p>
      <p>O güne kadar ancak konuşarak ve kişiliği sayesinde ün kazanan Oscar Wilde, 1881’de, yani yirmi yedi yaşındayken <em>Poems </em>adıyla şiirlerini yayımladı. Hemen şunu söyleyelim ki, hapisten çıktıktan sonra yazdığı ve bu bölümün sonunda ele alacağımız son şiiri <em>The Ballad of Reading Gaol </em>(Reading Hapishanesi’nin Bal<span epub:type="pagebreak" id="page1729" title="1729"/>lad’ı) bir yana, Oscar Wilde büyük bir şair sayılamaz. Düzyazıyla kaleme aldığı masallar, bu şiirlerden kat kat daha şiirseldir. Gerçi ara sıra güzel dizeleri vardır. Örneğin, Ellen Terry’yi Ophelia rolünde anlatan dizeler gibi:</p>
      <blockquote>
        <p>“She stands with eyes marred by the mist of pain,</p>
        <p>Like some wan lily overdrenched with rain.”</p>
      </blockquote>
      <blockquote>
        <p>Gözleri acıların sisine bulanmış, duruyor orada,</p>
        <p>Yağmurdan sırılsıklam bir zambak gibi.</p>
      </blockquote>
      <p>Gelgelelim, ne biçimleri, ne anlatımları ya da anlamları açısından, bu yetmiş küsur şiirin yeni sayılabilecek özgün bir yanı yoktur genellikle. Oscar Wilde, yaşadığı çağın ve geçmişin çeşitli şairlerine öykünerek, Victoria Çağı’nda egemen olan geleneği, yani Romantizm’i, içine büyük dozda Estetik Akım’ın ögelerini de katarak, sürdürmekle yetinir. Swinburne’ün etkisi özellikle belirgin olduğundan, gülmece dergisi <em>Punch</em>, “Swinburne and water” yani “sulandırılmış Swinburne” diye tanımladı onun şiirlerini. “ Wild” sözcüğünün “vahşi” anlamına gelmesinden de yararlanıp, “The poet is Wilde, but his poetry is tame” (şair vahşidir, ama şiiri evcildir) diye bir şaka da yaptı. Ama Oscar Wilde’ın şiirlerine asıl büyük hakaret, bu gülmece dergisinden değil, kendi üniversitesine bağlı Oxford Union’dan geldi: Wilde kitabını bu kuruma gönderince, o dönemin ünlü edebiyat tarihçisi Oliver Elton, bu şairin, elli altmış kadar başka şairin şiirlerini kopya ettiğini; ellerinde bu şairlerin tam ve kusursuz baskıları nasıl olsa bulunduğuna göre, Oscar Wilde’ın armağan ettiği kitabı almaya gerek olmadığını söyledi. Elton’ın önerisi oylamaya konup kabul edildi.</p>
      <p>Ne var ki, Wilde kimi şiirlerinde çağdaşlarını şoke edecek konuları ele aldığı için, Oxford Union’un insafsızlığı, yazınsal bir yargılamadan çok, ahlâksal bir yargılamaydı belki de. Örneğin, “Charmides” adlı şiirde, bir delikanlı, bilgelik tanrıçası Athena’nın heykeline sarılır, onunla sevişmek ister. “The Harlot’s House”da (Fahişenin Evi) Wilde’ın, çağdaşlarınca hoş karşılanmayacak bir konuyu işlediği şiirin adından bile anlaşılır. “The <span epub:type="pagebreak" id="page1730" title="1730"/>Sphinx”de, bu efsanevi yaratığın, insanlarla, hayvanlarla, tanrılarla, ejderhalarla yaşadığı cinsel serüvenler anlatılır. Bu şiirin sonunda, böylesine azgın bir kösnüllükten kurtulmak isteyen şair, gözlerini Hazreti İsa’yı haça gerilmiş olarak gösteren haça diker. Zaten Oscar Wilde, geleneksel anlamda hiç de Hıristiyan sayılmamakla birlikte, başı derde girince, <em>De Profundis </em>ve <em>The Ballad of Reading Gaol</em>’da da görüldüğü gibi, Hazreti İsa’dan söz ederdi. “E Tenebris” (Karanlıktan) adlı sonesinde de bunu görürüz:</p>
      <blockquote>
        <p>“Come down, O Christ, and help me reach thy hand,</p>
        <p>For I am drowning in stormier sea</p>
        <p>Than Simon in the lake of Galilee.</p>
        <p>The wine of life is spilt upon the sand,</p>
        <p>My heart is as some famine-murdered land.”</p>
      </blockquote>
      <blockquote>
        <p>Aşağı in, ey İsa, yardım et bana da eline ulaşayım,</p>
        <p>Çünkü içinde boğulduğum deniz,</p>
        <p>Simon’un Galile gölünden de daha fırtınalı.</p>
        <p>Yaşamın şarabı kumlara döküldü;</p>
        <p>Kuraklığın öldürdüğü bir ülke gibi yüreğim.</p>
      </blockquote>
        <p>Oscar Wilde’ın, bu ve buna benzer tek tük iyi şiiri vardır. Fransızca bir ad taşıyan “Hélas” (Heyhat) sonesi güzeldir. Bu sonede, ruhunu, açık havada asılı, rüzgârların etkisiyle tınlayan telli bir müzik aletine benzetir. Tanrı’nın kulaklarına varabilecek uyumlu bir ses çıkaramadan, yaşamın falsolu notaları arasında yitip gittiğine hayıflanır. “Requiescat” (Huzur İçinde Yatsın) Matthew Arnold’un aynı adı taşıyan –etkisinde de kaldığı besbelli– ağıtı kadar güzel olmamakla birlikte, iyice bir şiirdir. Ne var ki, “Requiescat” geleneksel şiir kalıplarına tümüyle uygundur. Bize kalırsa Wilde’ın en özgün sayılabilecek şiirleri, Fransız Empresyonist ressamların tablolarını anımsatan birkaç parçadır. Wilde bunlara “Les Silhouettes” (Siluetler), “Fantaisies Décoratives” (Dekoratif Fanteziler), “Impressions du Matin” (Sabah İzlenimleri) gibi Fransızca adlar verir. Onun bu tür şiirleri, tablolara benzeyen betimlemelerdir. Örneğin, “Les Silhouettes”in ilk dört dizesi:</p>
			<blockquote>
				<span epub:type="pagebreak" id="page1731" title="1731"/>
        <p>“The sea is flecked with bars of gray,</p>
        <p>The dull dead wind is out of tune,</p>
        <p>And like a withered leaf the moon</p>
        <p>Is blown across the stormy bay.”</p>
      </blockquote>
      <blockquote>
        <p>Deniz kurşuni çizgilerle çizgili,</p>
        <p>Can sıkıcı ölü rüzgârın akordu bozuk,</p>
        <p>Ve kurumuş bir yaprak gibi ay,</p>
        <p>Savruluyor fırtınalı körfezde.</p>
      </blockquote>
      <p>“Impressions du Matin” şafak sökerken Thames Nehri’ndeki renk değişikliğini, kırmızımtırak saman yığınlarıyla yüklü mavnaları, sarı bir sisin çevreye yayılmasını anlattıktan sonra; bir sokak fenerinin ölgün ışığında tek başına duran, solgun yüzlü, “alev gibi kırmızı dudaklı ve taş yürekli” (“lips of flame and heart of stone”) bir fahişeye kısaca değinir.</p>
      <p>Oscar Wilde’ın şiirlerinin yayımlanması, ona ne para kazandırmış, ne de ününü arttırmıştı. İşte bu yüzden Amerika’da konferanslar vermek önerisini hiç duraksamadan kabul etti. Sırtında en acayip kılıklarından biriyle Ocak 1882’de New York’a ayak bastı. Yaygın söylentiye göre, gümrükte deklare edilecek bir şeyi olup olmadığı sorulunca, “I have nothing to declare except my genius” (Dehamdan başka deklare edecek hiçbir şeyim yok) dedi. Bu da doğruydu; çünkü bu yirmi sekiz yaşında delikanlı hiçbir şey üretmemişti henüz, ama dehası herkesçe kabul ediliyordu.</p>
      <p>Ne gariptir ki, sofralarda, salonlarda konuşurken herkesi büyüleyen Oscar Wilde, eşsiz bir sohbet adamı, ama kötü bir konuşmacıydı. Kürsüye çıkınca, içinden geldiği gibi doğaçlama konuşamaz, hatta kendi söylediklerini can sıkıcı bulduğunu belli ederdi. Wilde bu konferanslarında hiç kimseyi güldürmeye kalkmaz, tam tersine, son derece ağırbaşlı bir biçimde söylerdi söyleyeceklerini. Bir yıl içinde Amerika Birleşik Devletleri’nin, California’dakiler dahil, bütün önemli kentlerinde yüz otuz yakın konuşma yaptı. Ama aslında ancak üç konuyu işledi: “İngiliz Rönesansı” adını verdiği Estetik Akım, dekoratif sanatlar ve “The House Beautiful” dediği güzel ev kavramı. Konuşmalarında <span epub:type="pagebreak" id="page1732" title="1732"/>kendi özgün düşüncelerinden değil, Walter Pater’in, John Ruskin’in, William Morris’in görüşlerinden yararlanıyordu. Ele aldığı ana tema, her alanda güzelliğe değil, ancak pratikliğe yönelen Amerikalıların ayrıca yararlanabilecekleri bir konuydu, yani sanat sayesinde insanın günlük yaşamının nasıl güzelleşeceği konusu.</p>
      <p>Ne var ki, çoğu Amerikalının ilgisini çeken, Oscar Wilde’ın neler söylediği değil, nasıl davrandığı ve özellikle neler giydiğiydi. Wilde bir konferans dizisi vermiyor, bir show turnesi yapıyordu sanki. Amerikalılar, o sırada ülkelerinde büyük bir başarıyla temsil edilen <em>Patience </em>operetindeki garip adamı (Wilde da oradayken o temsillerden birine gitmişti) kendi gözleriyle görmenin heyecanını yaşıyorlardı. Üstelik bu adam, <em>Patience</em>’da gösterildiğinden bile daha acayipti gerçek yaşamda. Daha önce de söylediğimiz gibi zaten bir showman yanı olan Wilde, Amerikalıları şaşkına çevirmek için elinden geleni yaptı. Ama Harvard öğrencileri de ona bir oyun oynadılar: Boston’da vereceği konferansta, ön sıralar son dakikaya kadar boş kalmıştı. Wilde konuşmaya başlamak üzereyken, altmış öğrenci salona girip bu boş yerlere oturdular. Hepsi Wilde stilinde, aşırı süslü giyinmişlerdi; ellerinde de kocaman bir çiçek tutuyorlardı. Ne var ki, kendine oynanılacak oyundan haberi olan Wilde, herkesinkine benzeyen koyu renk çok sade bir kostüm giymişti o gün. Bir espri yaparak “God save me from my disciples” (Tanrı beni çömezlerimden korusun) diye konferansına başlayınca, müthiş alkışlandı. Zaten Wilde Amerika’dayken, espri yapmak fırsatını hiç kaçırmazdı. Örneğin, “we have really everthing in common with America except, of course, language” (gerçekten her şeyimiz müşterek Amerika ile, dilimiz dışında elbette) derdi; ya da bizlerin boyalı basın dediğimiz, Amerika’da “yellow press” (sarı basın) denen gazetelere değinerek, bir insanı sarı humma bile kolay kolay öldüremezken sarı basının elinden canlı kurtulmanın yolu olmadığını söylerdi. Gelgelelim, sarı basının onu rezil etmek için harcadığı yoğun çabalara karşın, Wilde aklın alamayacağı kadar ünlendi Amerika’da. Bu görülmedik ününden yararlanmak isteyenlerden son derece garip öneriler alıyordu bu arada. Örneğin, sirkler kralı P. T. Barnum, elinde bir ay çiçeği ya da bir zambak <span epub:type="pagebreak" id="page1733" title="1733"/>tutarak, Jumbo adlı fili sokaklarda gezdirirse, ona haftada iki yüz sterling vermeye hazır olduğunu bildiriyordu.</p>
      <p>Amerika’yı uygar yapmakla (“I have civilized America”) gururlanan Oscar Wilde, bir yıl süren turnesi sırasında dünya kadar para kazandı. Ama oradan Paris’e gelince, har vurup harman savurarak, bu paraları üç ayda yedi. İngiltere’ye meteliksiz geri dönünce de, geçinebilmek için konferanslarını sürdürdü. Büyük Britanya’nın her bir yanına, İskoçya’ya, İrlanda’ya gitti; Estetik Akım’dan tutun da kadın korseleri ya da yüksek topuklara kadar her konuda konuştu. Türk kadınlarının şalvarlarını çok beğendiğini de söyledi bu arada.</p>
      <p>İleride göreceğimiz gibi, otuz beş yaşlarında eşcinselliğe kesinlikle yönelmeden önce, Wilde’ın yalnız erkeklerle değil, kadınlarla da ilişkisi vardı. 1884’te otuz yaşında evlenmesi ise, kimilerinin sandığı gibi, bu eşcinsel yanını maskelemek için değil, ekonomik durumunu düzeltmek içindi. Annesi de dostları da, ancak varlıklı bir kız bulabilirse belini biraz doğrultabileceğini söylüyorlardı ona. Bunun üzerine Wilde kendine eş aramaya başladı. Adaylardan biri onu reddedince, ikiyüzlülükten ne denli uzak olduğunu kanıtlayan bir pusula yazdı kıza: “Charlotte, I am sorry about your decision. With your money and my brain, we could have got so far!” (Charlotte, kararına üzüldüm. Senin paran ve benim beynimle öyle uzaklara ulaşabilirdik ki!) Hayranları arasında çok daha varlıklıları bulunduğu halde, Wilde, ayrıca zengin sayılmayacak Constance Lloyd’u seçti sonunda. Çiftin, biri 1885’te, öteki bir yıl sonra dünyaya gelen iki oğlu oldu. Cyril, Birinci Dünya Savaşı’nda öldü. Her nedense bir kadın adı verilen Vivian ise yaşayıp babası üzerine kitaplar yazdı.</p>
      <p>Wilde, bir kadınla ve iki erkekle, üç kez evlendiğini söylemişti. Bu evliliklerin üçü de yürümedi. Constance ile evliliği bozulmayabilirdi, çünkü bu genç kadın, eşine âşık, dürüst bir insandı. Wilde eşcinsellik suçundan mahkûm olunca, kolayca boşanabilirdi. Wilde da bunu hemen önerdi. Ama Constance boşanmadı. Soyadını Holland yapmakla yetindi. Eşine kendi gelirinden yılda yüz elli sterlin verilmesini sağladıktan sonra, Wilde’dan ayrı yaşadı ve ondan iki yıl önce öldü.</p>
      <p>Oscar Wilde, Oxford’da öğrenciyken, Walter Pater, ona ne<span epub:type="pagebreak" id="page1734" title="1734"/>den hep şiir yazdığını sormuş; düzyazının şiirden çok daha güç olduğunu söylemişti. Wilde, hocasının öğüdüne kulak verip, bu güç işi başardı. Yazar olarak en güzel ürünleri, 1888’de yayımladığı <em>The Happy Prince and other Tales </em>(Mutlu Prens ve Başka Masallar) ile 1891’de yayımladığı <em>A House of Pomegranates</em>’deki (Bir Nar Evi) düzyazıyla yazılmış masallardır bize kalırsa. Daha önce de belirttiğimiz gibi, şiirlerinden kat kat daha şiirseldir bu masallar. Üstelik bu şiirsellik, hem çok yalın, hem de çok özgündür. Wilde, masallarını anlatırken, yapay süslemelerden kaçınır, şiirlerinde olduğu gibi, başka şairlerin de etkisinde kalmaz. İngiliz edebiyatında peri masalı geleneği bulunmadığından, öykünecek başka yazar da yoktur zaten. Wilde’ın masallarında kullandığı dil, öylesine doğal ve sadedir ki, bunlar hazırlık sınıflarında İngilizceye yeni başlayan öğrencilere okutulurdu eskiden. Oscar Wilde’ın birçok yabancı ülkede İngiltere’de olduğundan daha ünlü olmasının başlıca nedeni de bu olsa gerek.</p>
      <p>Wilde, mektuplarından birinde, masallarını, hem kendi çocukları ve bütün çocuklar için; hem de çocuklara özgü düşgücünü yitirmeyen yetişkinler için yazdığını söyler. Hesketh Pearson’a göre, kendi de çocuk kalan Wilde’ın masaldan hoşlanması doğaldı. Sohbetlerinde bunları sürekli ürettiğini; kimisini yazıp, kimisini yazmaya zahmet etmediğini daha önce de söylemiştik. Üstelik masal türü, Wilde’ın edebiyat üzerine görüşlerine de tümüyle uygundur. Çünkü denemelerini ele alırken göreceğimiz gibi, Wilde gerçekliğe karşıydı. Bir yazar düşgücünden özgürce yararlanmayı kendine amaç edinmeliydi: “The telling of beautiful untrue things... Dealing with what is unreal and non-existent” (Gerçeklere uymayan güzel şeyler söylemek... Gerçekdışı olanı, varolmayanı ele almak) isterdi.</p>
      <p>Wilde’ın masalları, hoş vakit geçirmek için yazılmış peri masalları değildirler. Bunları, birer “parable” yani öğretici bir yanı olan, hatta ahlâk dersi veren öyküler saymak daha yerinde olur. Bu durum ise, öğretici sanata kesinlikle karşı çıkan; bir edebiyat yapıtının ahlâklı ya da ahlâksız olarak değil, ancak güzel ya da çirkin olarak değerlendirilmesi gerektiğini savunan Oscar Wilde’ın içine düştüğü çelişkilerin en çarpıcılarından biridir.</p>
      <p>“The Happy Prince”de bir Kırlangıç, kentin en yüksek tepe<span epub:type="pagebreak" id="page1735" title="1735"/>sinde, uzun bir sütun üstüne dikilen Mutlu Prens’in heykelinin dibine konar geceleyin. Gökte bir tek bulut olmadığı halde, üstüne su damlalarının düşmesine şaşar. Bir de bakar ki, heykel ağlamakta. Neden ağladığını sorunca Prens, sarayının yüksek duvarlarla çevrili güzel bahçelerinde, dünyadan habersiz, büyük bir mutluluk içinde yaşadığını; ama öldükten sonra heykeli bu yüksek tepeye dikilip de, saltanat sürdüğü kentin ne denli yoksul, ne denli dertli olduğunu görünce, ağlamaktan kendini alamadığını anlatır. Her şeyi görüyordur artık: Bir fakir evinde, vaktinden önce yaşlanmış bir kadıncağız, sarayın genç kızlarından birine ipek bir giysi dikmektedir. Yanında yatan küçük oğlu açtır, hastadır. Prens, Kırlangıç’ın, kılıcının kabzasındaki yakutu yerinden çıkarıp, o kadına götürmesini ister. Kendisine böyle bir görev verilmesi, Kırlangıç’ın hiç işine gelmez; çünkü bu soğuk ülkede donuyor, bir an önce Mısır’a varmak istiyordur. Ama Prens’e acır, istediğini yapar. Ertesi gece Prens, safirden yapılmış gözlerinden birini yoksul bir delikanlıya gönderir. Üçüncü gece, öteki gözü hiç parası kalmayan küçük bir kıza götürülür. Mutlu Prens kör olunca, Kırlangıç’ın gönlü, onu yalnız bırakmaya razı olamaz; Mısır’a gitmekten vazgeçer. Prens Kırlangıç’a son bir görev verir: Kentin üstünde uçacak, sıkıntıda olanları saptayacaktır. Sonra da, Prens’in heykelini kaplayan altın tabakayı parça parça koparıp, altın parçalarını yoksullara götürecektir. Kırlangıç, Prensin bu isteğini de yerine getirir; ama artık dayanacak hali kalmadığından, soğuktan donup ölür. O zaman garip bir çatırtı duyulur: Mutlu Prens’in yüreği merhametten çatlamıştır. Kentin büyükleri, heykelin mücevhersiz, altınsız halini görünce, bu anıtı bir prensinkinden çok bir dilencinin heykeline benzetirler. Üniversitedeki sanat tarihi profesörünün, bu sanat ürününün artık güzel olmadığına göre, yararlı da sayılmayacağını bildirmesi üzerine, heykel kaidesinden kaldırılıp eritilir. Ama çatlamış yürek bir türlü erimez. Bu yüreği, çöplüğe, ölü kuşun yanına atarlar. Masalın sonunda, Tanrı, meleklerinden birine o kentteki en kıymetli iki şeyi getirmesini emreder. Melek de, ölü kuşla Mutlu Prens’in çatlamış yüreğini götürür Tanrı’ya.</p>
      <p>“The Happy Prince”de yoksullara acıma duygusu üstünde <span epub:type="pagebreak" id="page1736" title="1736"/>durulduğu gibi, “The Selfish Giant”da da (Bencil Dev) bencilliğin kötülüğü üstünde durulur. Uzun bir yolculuğa çıkan Bencil Dev’in güzel bahçesinde, çocuklar keyif içinde oynamaktadırlar. Ama Bencil Dev yolculuktan geri dönünce, çocukların hepsini kovar. Bunun üzerine doğa, sanki küser Bencil Dev’in bahçesine. İlkbahar gelir, her şey yeşillenir, çiçekler açar, kuşlar öter; ama Bencil Dev’in bahçesinde, sürekli bir kış vardır. Bu durum yazın sürer, sonbaharda da. Ama bir ilkbahar sabahı, Bencil Dev, bir kuşun tatlı tatlı cıvıldadığını duyar. Bir de bakar ki, çocuklar, duvardaki bir delikten usulcacık bahçeye girmişler, ağaçlara tırmanmışlardır. Buna sevinen meyva ağaçları hemen tomurcuklanmış, çiçek vermiş, kuşlar da geri dönmüştür. Bunun üzerine Bencil Dev, duvarları yıkar, çocukları bahçeye alır; onlarla birlikte oynayarak mutlu olur. Bu masal, yalnız ahlâk dersi vermekle kalmaz; dinsellik de görülür sonunda. Çünkü Bencil Dev bahçesine ilk girdiği sırada, ondan korkup kaçan bir küçük çocuk, yıllar sonra geri döner. Ellerinde ve ayaklarında, çarmıha gerilen Hazreti İsa’nın çivi izlerini taşımaktadır. Bu çocuğun İsa olduğunu anlayan Dev, onun önünde diz çöker. Çocuk da, bahçesinde oynamasına izin veren Dev’i, artık kendi bahçesine, yani cennete götüreceğini söyler. Aynı gün çocuklar oynamaya gelince, Bencil Dev’i bir ağacın altında, her bir yanı beyaz çiçeklerle örtülü, ölü bulurlar.</p>
      <p>Şimdi ele alacağımız masalda, Bülbül, kendi ölümüyle sonuçlanan bir özveri gösterdiğine göre, bizce Wilde’ın masallarının belki de en güzeli olan “The Nightingale and the Rose”un da (Bülbül ile Gül) ahlâksal bir yanı vardır. Sarayda bir balo verileceği ve sevdiği kız, ancak kırmızı bir gül getirirse onunla dans edeceğini söylediği için, bir delikanlı güç durumdadır. Çünkü ortada bir tek kırmızı gül yoktur. Bülbül, delikanlıya yardım etmek ister. Onun penceresinin hemen altında kurumuş kırmızı bir gül ağacı bulur. Ama bu ağaç, ancak bir tek şartla gül vermeye razıdır: Bülbül, göğsünü ağacın dikenine dayayıp bütün gece şarkı söyleyecek; diken, Bülbül’ün yüreğini delip, can damarının kanı ağaca geçince, kırmızı bir gül açacaktır. Bülbül, bunu yapar; göğsünü dikene dayar, ayışığında sabaha kadar en güzel aşk şarkılarını söyledikten sonra, gün doğarken ölür. Delikanlı, kır<span epub:type="pagebreak" id="page1737" title="1737"/>mızı gülü koparır, sevgilisine götürür. Ama kız, bu gülün giysisine uymadığını söyler; başka bir gencin ona mücevherler gönderdiğini, onları takacağını bildirerek, gülü istemez. Delikanlı da, aşkın saçma sapan bir duygu olduğu sonucuna vararak, gülü sokağa atar. Çiçek, bir arabanın tekerleği altında ezilir. Boşuna ölmüştür aşka inanan Bülbül.</p>
      <p>“The Fisherman and His Soul” (Balıkçı ve Ruhu) yoğun bir şiirsellikle başlar. Ama ne yazık ki, Wilde bu şiir havasını sonuna dek sürdüremez. Keats’in “La Belle Dame Sans Merci”si (Merhametsiz Güzel Kadın) ve Matthew Arnold’ın “The Forsaken Merman”inde (Terkedilen Denizerkeği) olduğu gibi, doğaüstü bir yaratıkla ölümlü bir insanın aşkı anlatılır burada: Günün birinde genç bir Balıkçı, derin bir uykuya dalmış küçük bir denizkızı bulur ağlarında. Bu dünyalar güzeli yaratığa sevdalanan Balıkçı, onu çağırdığı zaman sahile yaklaşıp şarkılar söylemesi şartıyla, denizkızını özgür bırakır. Denizkızı verdiği sözü tutar. Ama Balıkçı, bu kadarıyla yetinemez. Denizkızı’na dokunabilmek, onun tarafından sevilmek ister. Denizkızı ise, ancak ruhundan kurtulursa, onu sevebileceğini söyler. Delikanlı, bir büyücünün yardımıyla ruhundan ayrılır; denize dalar, sevgilisine kavuşur. Ruhu, her yıl bir kez, kıyıya gelip ona seslenir; başından geçen serüvenleri anlatır. Ama bu serüvenler, Balıkçı’nın ilgisini çekmez. Denizlerin dibinde yaşadığı aşkın her şeyden daha güzel olduğunu söyler. Ne var ki, ruh, üçüncü kez gelişinde, çıplak ayakları iki küçük beyaz güvercine benzeyen bir dansçı kızdan söz eder. O zaman sevdiği Denizkızı’nın ayakları olmadığını düşünen Balıkçı, denizden çıkar, ruhuyla birlikte, beyaz güvercin ayaklı kızın peşine düşer. Ama onu bir türlü bulamaz. Üstelik, ruhunun bedeninden ayrılınca kötü bir ruha dönüştüğünü, ona hep günah işletmek istediğini anlar. Gene sahile dönüp, Denizkızı’nı bekler. Bir yıl bekledikten sonra, Denizkızı’nın ölüsü sahile vurur. Terk ettiği sevgilisine sarılan Balıkçı da o sırada çıkan fırtınada ölür.</p>
      <p>“The Young King”de (Genç Kral) tıpkı “The Happy Prince”de olduğu gibi, yoksullara merhamet konusu işlenir: Genç Kral, ertesi sabah yapılacak görkemli bir törenle taç giyecektir. O gece düşünde, pis bir tavanarasında, yoksul ve aç dokumacılar görür. <span epub:type="pagebreak" id="page1738" title="1738"/>Bu zavallıların kendi taç giyme giysisini dokuduklarının farkına varınca, büyük bir tedirginlik içinde uyanır. Yeniden uykuya dalınca, ikinci bir düş görür: Birbirlerine zincirlenmiş kölelerin kürek çektikleri bir kalyondadır. Bu kölelerin en genci sürekli denize dalmaya zorlanır. Suyun yüzüne her çıkışında inciler vardır elinde. İncilerin en büyüğünü, en derin sulardan çıkardıktan sonra, ağzından burnundan kanlar gelerek ölür. Ölüsü denize atılır. Genç Kral, o güzel incinin âsasını süsleyeceğini anlayınca, çığlıklar atarak uyanır. Üçüncü düşünde, hasta ve aç insanlar, toprağı kazarak yakut aramaktadırlar. Bu yakutların tacı için arandığını öğrenen Genç Kral, gene acılar içinde uyanır.</p>
      <p>Ertesi sabah, taç giyme töreni büyük katedralde başlamak üzereyken Genç Kral, o giysiyi de, o âsayı da, o tacı da istemez. Çünkü giysi kederin tezgâhında dokunmuştur, yakutlar kana bulanmıştır, inci bir ölüm pahasına elde edilmiştir. Genç Kral, eski bir çoban giysisi giyer, eline bir değnek alır, başına yapraktan bir taç yapar. Ama piskopos da, soylular da, onun bu dilenci kılığıyla taç giymeye hakkı olmadığını söylerler. Genç Kral, mihraba gider, Hazreti İsa’nın haçı önünde diz çöker. O zaman, renkli camlardan sızan ışık, istemediği o giysiden bile daha güzel bir giysi gibi sarar bedenini; elindeki kuru değnek, o inciden bile daha ak zambaklar açar; başındaki yapraklar kızarır, yakutlardan daha çok ışıldar. Bir tansığı andıran bu gizemli görüntü karşısında, piskopos kendinden daha yüce bir varlığın ona taç giydirdiğini söyler ve bütün soylular saygıyla eğilirler Genç Kral’ın önünde.</p>
      <p>“The Young King” kadar güzel olmayan “The Star-Child”da (Yıldız Çocuk) gene ahlâksal bir amaç güdülür; kendini beğenmişliğin ve katı yürekliliğin nasıl cezalandırıldığı anlatılır: Köylüler, kimliğini ancak masalın sonunda anlayacağımız Yıldız-Çocuğu, geceleyin bir yıldızın düştüğü ormanda bulurlar. Yoksulluklarına karşın ona büyük bir sevgiyle bakarlar. Yıldız-Çocuk büyüyünce, çok güzel, ama bencil, kibirli, acımasız bir genç olur. Günün birinde, bir dilenci kadın çıkagelir, onun annesi olduğunu söyler. Ama bir yıldızdan doğduğunu böbürlene böbürlene anlatan Yıldız-Çocuk, kadıncağızı taşlayarak yanından kovar. Biraz sonra, güzelliğini seyretmek için bir derenin sularına <span epub:type="pagebreak" id="page1739" title="1739"/>eğilince, bir kurbağa yavrusu kadar çirkin olduğunu görür. Annesine sırt çevirdiği için bu hale geldiğini anlar. Üç yıl boyunca o dilenci kadını arar. Acı çeke çeke, bencilliğinden arınır zamanla. İyi bir insan olunca da eski güzelliğine kavuşur. Sonunda annesi dilenci kadının bir kraliçe olduğu anlaşılır.</p>
      <p>Babasından satın alınıp, Küçük Prenses’in doğumgününde çocukları eğlendirmek için saraya getirilen genç cücenin öyküsünü anlatan “The Birthday of the Infant”da (İspanyol Prensesi’nin Doğumgünü) yoğun bir hüzün vardır. Küçük cüce öyle çirkin ve komiktir ki, onu gören çocuklar katıla katıla gülerler. Ayna bulunmayan bir köy evinden geldiği için, kendi halini bilmeyen cüce de onlarla birlikte güler. Küçük Prenses, saçından çıkardığı beyaz gülü ona atınca, cüce sevinçten deli olur. Ama sonra kendini sarayın aynalarında görür. İlkin anlayamaz bu iğrenç küçük canavarın kim olduğunu; anlayınca da kederinden ölür.</p>
      <p>Oscar Wilde, bu masallar dışında, “Lord Arthur Saville’s Crime” (Lord Arthur Saville’nin Cinayeti), “The Canterville Ghost” (Canterville Hortlağı), “The Sphinx Without a Secret” (Gizi Olmayan Sfenks) ve “The Model Millionaire” (Örnek Milyoner) adlı dört öykü yazdı. Bunların son ikisi, ilk ikisinden çok daha kısadır. “The Sphinx Without Secret”da, yaşamında büyük bir giz varmış gibi davranan; Da Vinci’nin ünlü Gioconda portresindeki kadına öykünerek, gizemli gizemli gülümseyen, her zaman esrarengiz haller takınan, sözde hiç kimsenin görmemesi gereken mektupları alan; hatta birisiyle gizlice buluşuyormuş gibi, evinin dışında bir oda kiralayan; ama aslında gizleyecek hiçbir yanı olmayan bir kadın anlatılır.</p>
      <p>“The Model Millionaire” çağdaş bir peri masalı sayılabilir ve Wilde’ın çoğu masalları gibi bir ahlâk dersi vererek; eliaçık bir delikanlının nasıl ödüllendirildiğini anlatır: Hughie, meteliksiz olduğundan, sevdiği kızla evlenebilecek durumda değildir. Günün birinde, bir arkadaşının atölyesinde, ressama poz veren, paçavralar içinde yaşlı bir dilenci görür. Bu yoksul ihtiyara acır. Cebindeki tek altını ona verir. Ama o dilenci bir milyonermiş meğer; bu kılıkta poz vermesi de bir kaprisiymiş onun. Örnek milyoner, bir tek altına karşılık on bin altın gönderir yufka yü<span epub:type="pagebreak" id="page1740" title="1740"/>rekli delikanlıya. O da sevdiği kızla evlenebilir bu sayede. Bu öykü gerçek bir olaydan kaynaklanmış belki de. Çünkü yaşamöyküsünde anlatıldığına göre, Baron Mayer de Rothschild, ünlü Fransız ressamı Delacroix’ya dilenci kılığında poz vermiş. O sırada atölyeye gelen bir delikanlı da bir frank sıkıştırmış sahte dilencinin eline. Ertesi gün Rothschild, on bin franklık bir çeki armağan olarak göndermiş o delikanlıya.</p>
      <p>“Lord Arthur Saville’s Crime” buruk bir alaycılıkla kaleme alınmış bir kara gülmece örneğidir: Her şeyi önceden bildiği söylenen bir erkek falcı, bir toplantıda, genç Lord Arthur Saville’in el falına bakar. Heyecandan renkten renge girerek, Lord Arthur’ün günün birinde bir cinayet işleyeceğini söyler. Delikanlı ise evlenmek üzeredir. Sevdiği kızın yaşamını mahvetmemek için, bu cinayeti evlenmeden önce işlemeye karar verir. Yazarın, acımasız bir ironiyle belirttiğine göre, bu kararın tek nedeni, çok aklı başında bir genç olarak nitelediği Lord Arthur Saville’in sorumluluk duygusudur. Bu sözümona sağduyulu ve özverili genç, doğru çıkıp çıkmayacağını bile bilmediği bir falı gerçekleştirip, suçsuz bir insanı hemen öldürerek, sevdiği kadının ileride mutsuz olmasını önlemek ister. Şeker biçiminde zehirli kapsüller hazırlayarak, bunları yaşlı bir kadın akrabasına gönderir. Ama bu sevimli ihtiyar, şekerlere el sürmeden, kendiliğinden ölür. Üstelik, evini çok sevdiği Lord Arthur’a bıraktığı anlaşılır vasiyetnamesinden. Düğününü erteleyen Lord Arthur, bu kez bir din adamı olan bir erkek akrabasını, içinde bomba bulunan bir duvar saatiyle havaya uçurmaya kalkar. Çok bilgili bir teröriste yaptırdığı bombalı saat, ancak biraz duman çıkarmakla kalır. Lord Arthur, bir gece geç vakit, şimdi kimi öldüreceğini düşünerek, Thames kıyılarında gezerken, el falına bakan adamı bir köprüde suya bakarken görür. Hemen arkasından gelip, onu suya atar ve öldürür. Böylece, falcının kendi falına kurban gitmesiyle bu öyküdeki ironi doruğa varır. Üstelik Lord Arthur cinayet işlediği için hiç acı çekmez; evlenip çoluğu çocuğuyla mutlu bir yaşam sürer.</p>
      <p>“Lord Arthur Saville’s Crime”ın buruk alaycılığından tümüyle yoksun “The Canterville Ghost”, gülmece türünün küçük bir başyapıtıdır. Hortlak hikâyelerinin nefis bir parodisi de sayabi<span epub:type="pagebreak" id="page1741" title="1741"/>leceğimiz bu öyküde, Amerikalı bir din adamı, Hiram B.Otis, Canterville’lerin mâlikânesini satın alır. Lord Canterville, bu eve üç yüz yıldır musallat olan bir hortlağın, ev halkına büyük korkular verdiğini bildirir. 1584 yılında, eşini öldüren ve o günden beri ailenin başına bela olan Sir Simon Cantarville’in hortlağıdır bu. Ne var ki, Amerikalı din adamı, yeryüzünde hortlak diye bir şeyin olacağına hiç inanmaz; eğer olsaydı, Amerikalıların onu hemen satın alıp bir müzeye koyacaklarını söyler. Bu hortlak öyküsünü, İngiliz aristokrasisinin mantıkdışı bir fantezisi sayar. Gelgelelim, Bay Otis, eşi ve dört çocuğu yeni şatolarına yerleştikleri gece, Hortlak bütün marifetlerini gösterir. İnsanın kanını donduracak korkunç iniltiler çıkararak, uğursuz yeşil ışıklar saçarak, zincirlerini şakırdatarak, olanca dehşetiyle görünür aileye. Üstelik, büyük bir fırtına da çıkmıştır o sırada. “The Canterville Ghost”un asıl güldürücü yanı, Amerikalıların –belki de korku duymak için gereken düşgücünden yoksun olduklarından– bu tüyler ürpertici Hortlak’tan hiç mi hiç korkmamalarıdır. Hortlak ne yaparsa yapsın, ne denli ürkütücü sesler çıkarırsa çıkarsın, hangi kılığa girerse girsin, Otis ailesinin kılını kıpırdatamaz. Pratik Amerikalılar, Hortlağın salonun halısının üstünde her gece yenilediği kan lekesini en son moda deterjanlarla silerler; bedenini zincirler incitmesin diye ona kremler armağan ederler. Hatta Otislerin yaramaz iki oğlu Hortlak’tan korkmak şöyle dursun, ona çeşitli oyunlar oynarlar, Hortlağın ödünü koparmanın yolunu bulurlar. Aşağılık kompleksine kapılan Hortlak, bir alay konusu olmaya dayanamaz, derin bir bunalıma kapılır sonunda. Erkek kardeşlerinden farklı olarak, bu zavallı Hortlağa hiç eziyet etmeyen on beş yaşındaki Virginia, bir gün Hortlağı, bir koltuğa çökmüş, hazin hazin düşünürken görür. Hortlak, melek huylu Virginia’ya içini döker: Üç yüz yıldır, mezarında rahat uyumak istiyordur. Ama bu özleminin gerçekleşmesi için, Virginia gibi erdemli bir insanın, Sir Simon’un günahlarının bağışlanması için ağlaması, ruhunun selameti için dua etmesi gerekmektedir. Genç kız, Hortlağa öyle acır ki, istediğini yapar. Gerçekten ölmeden önce Hortlak, bir minnet armağanı olarak Virginia’ya bir kutu dolusu mücevher verir. Amerikalı din adamı bu kutuyu, atasının görkemli cenaze törenine gelen Lord Canterville’e teslim <span epub:type="pagebreak" id="page1742" title="1742"/>etmek ister. Ama Lord Hazretleri, Sir Simon’un öfkelenip yeniden hortlayacağı korkusuyla, mücevherlerin Virginia’nın çeyizi olarak Otislerde kalması için direnir.</p>
      <p>Oscar Wilde’ın şakalarından biri, Shakespeare üzerine bir inceleme yazacağını, Hamlet’in kişiliğini yorumlayan eleştirmenlerin gerçekten deli mi olduklarını yoksa Hamlet’in kendisi gibi sadece deli rolü mü oynadıklarını tartışacağını söylemekti. Böyle bir inceleme yazmadı; ama Shakespeare ile ilgili en çetin bilmecelerden biri olan “Bay W. H.” sorununu ele aldı. “The Portrait of Mr. W. H.” Wilde’ın denemeleri arasında yer alır genellikle. Oysa bu metnin bir öykü sayılması daha yerindedir bize kalırsa. Shakespere, sonelerini, Bay W. H. dediği birine adamıştı. <em>Shakespeare ve Hamlet </em>adlı kitabımızda yazdığımız gibi, “Bay W. H.’in kimliği sorunu, bir mürekkep selinin binlerce sayfa üstüne akmasına ve bazıları son derece saçma ve mantıksız varsayımların ortaya atılmasına neden olmuştur.”<a class="dipnot" epub:type="noteref" href="#f18">*</a></p>
      <p>Oscar Wilde, Bay W. H.’in kadın rollerine çıkan genç bir oyuncu olduğu tezini savunur. Bu tez özgün değildir. Tâ XVIII. yüzyılda, aynı görüşü ileri sürenler vardır. Ama Oscar Wilde’ın anlattığı öykü çok ilginçtir: Cyril Graham, eski okul arkadaşı Erskine’e XVI. yüzyılın ikinci yarısında yapıldığını söylediği bir portre gösterir. On altı ya da on yedi yaşlarında, elini Shakespeare’in soneler kitabı üstüne koymuş, son derece güzel, ama kadınımsı bir delikanlının resmidir bu. Cyril’e göre, Shakespeare’in sevdiği, uğruna o ölümsüz soneleri yazdığı, Bay W. H. yani Willie Hughes’dur bu genç. Ama Cyril, yalan söylemiştir. Bu sözümona eski portreyi bir sandıkta bulmamış, usta bir ressama yaptırmıştır. Bir rastlantı sonucu bunu öğrenen Erskine, arkadaşının sahtekârlığını yüzüne vurunca, Cyril kendini öldürür. Onun öyküsünü Erskine’den duyan anlatıcı, Cyril’in intiharına neden olan varsayımı ilkin kesinlikle reddetmişken, zamanla bunun doğruluğuna inanmaya başlar. Shakespeare’in sonelerini yeniden okuyunca, bu inancı büsbütün güçlenir. Haftalarca kitap karıştırıp, düşünüp taşındıktan sonra, Cyril’in tezini savunan uzun bir mektup yazar Erskine’e. Ne var ki, bu mektubu ya<span epub:type="pagebreak" id="page1743" title="1743"/>zar yazmaz, üstüne bir bezginlik gelir; doğruluğunu kanıtlamak için bunca emek harcadığı teze kendi inanmaz olur. Öykünün en ilginç yanı, Bay W. H.’in kimliği konusunda intihar eden arkadaşının görüşlerini hiç paylaşmayan Erskine’in, bu tezin savunucusu haline gelmesi, yaşamını bunun doğruluğunu kanıtlamaya adamasıdır.</p>
      <p>“The Critic as Artist” (Sanatçı olarak Eleştirmen) Oscar Wilde’ın <em>Intentions </em>adlı kitabında topladığı denemelerden biridir ve eleştirmenin sanatçı kadar yaratıcı, hatta sanatçıdan daha yaratıcı sayılması gerektiği paradoksu üstüne kurulmuştur. Wilde iki bölümden oluşan ve küçük bir kitap kadar uzun olan bu denemeyi, daha canlı yapabilmek için, bir diyalog biçiminde verir okuyuculara. Gilbert ile Ernest adlı iki genç, Wilde’ın oyunlarını çağrıştıran bir hava içinde, bir evin kitaplığında sohbet etmektedirler. Bu sohbete, Wilde’a özgü özdeyişler ve nükteler de bol bol serpiştirilmiştir. Ernest, herkesçe benimsenen görüşleri savunur; Gilbert ise, Wilde’ın sözcüsü durumundadır. Ernest, eleştirinin hiçbir işe yaramadığını; kendileri yaratma gücünden yoksun kişilerin bir sanat yapıtını yargılamaya hakları olmadığını söyleyince, Gilbert, bu görüşe karşı çıkar: İyi bir eleştirmen, yaratıcı bir sanatçıdan çok daha değerlidir. Bir kitabı sonuna kadar okumak zorunda da değildir. Birkaç sayfa okusa, hemen anlar o kitabı. Tıpkı şaraptan anlayan birinin birkaç damlayla yetinip bütün fıçıyı içmeden o şarabın iyi olup olmadığını anladığı gibi. Eleştirmen, nesnel olmak zorunda da değildir. Tam tersine, öznel olmak, kendi kişisel izlenimlerini aktarmaktır onun asıl görevi. Matthew Arnold, eleştirmenin amacının “to see the object as in itself it really is” (nesneyi gerçekte olduğu gibi görmek olduğunu) söylemişti. Oscar Wilde ise, bunun tam karşıtını savunarak, eleştirmenin amacının “to see the object as in itself it really is not” (nesneyi olmadığı gibi görmek) olduğunu söyler. Yetenekli bir eleştirmen, en sıradan bir sanat ya da edebiyat ürününü ele alırken bile bir başyapıt yaratabilir.</p>
      <p>Ernest ile Gilbert, bir ara konuşmalarını keserler; şampanyalı güzel bir yemek yedikten sonra, Gilbert, Wilde’ın ilginç bir görüşünü dile getirir. Sanat yapıtının, gerçek yaşamdan kat kat daha güzel olduğu görüşüdür bu: Edebiyatın yarattığı tragedyalar<span epub:type="pagebreak" id="page1744" title="1744"/>dan ve komedyalardan farklı olarak, gerçek yaşamın tragedyalarıyla komedyalarının kurgusu biçimsizdir, zamanlamaları bozuktur; bu yüzden de sanat yapıtları kadar güzel değildirler. (Wilde, bundan sonraki denemesinde, bu düşünceye daha da paradoksal bir nitelik verip, sanatın yaşama değil, yaşamın sanata öykündüğü görüşünü geliştirecektir.) “The Critic as Artist”in sonunda, şafak sökerken, Gilbert, Oscar Wilde’a tam uygun bir tavır takınarak, düşünceden bıktığını, Covent Garden’daki pazara gidip, oraya yeni getirilen gülleri görmek istediğini söyler.</p>
      <p>“The Decay of Lying” (Yalan Söylemenin İşlerliğini Yitirmesi) gene bir diyalog biçimindedir ve gene yazarın komedyalarını anımsatan bir hava içinde geçer. Wilde, bir evin kitaplığında konuşan iki gence, kendi küçük oğulları Cyril ile Vivian adlarını verir. Vivian, babasının bir sözcüsü durumundadır. Cyril ise, geleneksel görüşleri dile getirir. “The Critic as Artist” gibi, bu deneme de bir paradoks üzerine kuruludur: Edebiyatın temelini oluşturan öğe, gerçeklere bağlılık değil, ne yazık ki, artık unutulan yalan uydurma sanatıdır. Wilde bu denemesinde, edebiyatta neredeyse iki yüzyıldır egemen olan gerçekçilik akımına karşı şiddetli bir protestoda bulunur. Zaten Vivian’nın yazıp Cyril’e okuduğu makalenin adı “The Decay of Lying: A Protest”dir. Vivian’a kalırsa, edebiyatın son zamanlarda yozlaşmasının başlıca nedeni, düşgücüyle özdeşleştirdiği yalan söyleme yeteneğinin ortadan kalkması, yazarların ille de gerçekleri dile getirmek illetine kapılmalarıdır. Oysa sanatın asıl amacı, “doğru olmayan güzel şeyler söylemektir” (“the telling of beautiful untrue things”).</p>
      <p>Düşgücünü henüz yitirmeyen çocuklarda, yalan söylemeye doğal bir eğilim vardır. Ama bunun yerine “doğruyu söylemek gibi marazi ve sağlıksız bir alışkanlık” (“a morbid and unhealthy habit of truth-telling”) zorla aşılanır onlara. Vivian, özellikle roman türü üzerinde durarak, görüşlerini destekleyecek örnekler verir. Zola’yı hiç tutmazken, Balzac’ı çok beğenir. Çünkü çağının çoğu romancılarında “unimaginative realism” yani düşgücünden yoksun bir gerçeklik varken, Balzac’da “imaginative reality” yani düşgücünden kaynaklanan bir gerçeklik vardır. Balzac, yaşamı kopya etmez, yeniden yaratır (“he created life, he did not copy it.”) Vivian daha da ileri giderek, sanatın doğaya değil, doğanın <span epub:type="pagebreak" id="page1745" title="1745"/>sanata öykündüğünü söyler. Örneğin, Fransız Empresyonist ressamların tablolarını gördükten sonra, doğaya başka gözlerle bakar, değişik bir görüntü görürüz. Bunun nedeni besbellidir:</p>
      <blockquote>
        <p>“Things are because we see them and what we see and how we see it, depends on the arts that have influenced us. To look at a thing is very different from seeing a thing.”</p>
      </blockquote>
      <blockquote>
        <p>Biz onları gördüğümüz için nesneler varolur. Ne gördüğümüz ve nasıl gördüğümüz, bizi etkileyen sanatlara bağlıdır. Bir şeye bakmak, bir şeyi görmekten çok farklıdır.</p>
      </blockquote>
      <p>“The Truth of Masks, A Note On Illusion” (Maskelerin Doğruluğu, Yanılsama Üstüne Bir Not) biraz önce ele aldığımız deneme kadar ilginç değildir; hatta hiç ilginç değildir. Wilde 1891’de yazdığı bir mektupta, bu denemesini artık hiç beğenmediğini, Fransızcaya çevrilmesini istemediğini söyledi.</p>
      <p>Oscar Wilde, “Pen, Pencil and Poison”da (Kalem, Kâğıt ve Zehir) 1794 ile 1850 yılları arasında gerçekten yaşayan, Charles Lamb’ın, William Hazlitt’in ve Thomas de Quincey’nin dostu olan Thomas Griffiths Wainewright’ı ele alır. Hem sanatçı, hem de katil olduğu için, Wilde’ın ilgisini çekecek renkli bir kişidir bu Wainewright. Wilde, denemesinde, çok ince ve keskin bir ironiyle, onun kısa bir yaşamöyküsünü yazar: Kültürlü bir ailede yetişen, Wordsworth’ün şiirlerini okurken fena halde duygulanıp şakır şakır ağlayan bu sanatçı ruhlu genç, büyür büyümez bir yandan ilginç sanat eleştirisi yazıları yazıp resim yaparken, bir yandan da onun güzel evine yerleşmek istediği için dayısını zehirler. Bu ilk cinayeti başkaları izler. De Quincey’e kalırsa, bunların hepsi meydana çıkmamıştır. Kayınvalidesini, baldızını (bir söylentiye göre bu yirmi yaşındaki kızcağızın bilekleri fazla kalın olduğu için) zehirler. Paris’te de bir adamı zehirleyip öldürdüğü söylenir. Ama Wainewright, bu cinayetlerden ötürü değil, Paris’teyken kalpazanlık yaptığı, bankaları ve sigorta şirketlerini dolandırdığı için yakayı ele verip hapse düştü. Wilde’ın bir deneme sayılamayacak bu yazısını okurken, biraz düşkırıklığına uğrarız. Çünkü yazının sonunda, Wilde’ın, paradokslarla dolu çok parlak bir so<span epub:type="pagebreak" id="page1746" title="1746"/>nuca varacağını; örneğin, sanatçı yeteneğiyle ahlâkın hiçbir ilişkisi bulunmadığını savunacağını sanırız. Oysa Wilde, bu beklentimizi karşılamaz, adamın kişiliğini anlatmakla yetinir.</p>
      <p>1891’de yayımlanan “The Soul of Man Under Socialism” (Sosyalizmin Egemenliği Altında İnsan Ruhu) Wilde’ın denemelerinin en ilgincidir kuşkusuz. Ne var ki, gerçek bir sosyalist olan George Bernard Shaw’un bir konuşmasını dinledikten sonra yazdığı bu denemenin adı yanıltıcıdır. Çünkü Wilde burada, sosyalizmi değil, bireyciliği savunur aslında. Bu uzun deneme, gene bir pardoksla başlar: Bizleri “altruism”den, yani kendimizden çok başkalarını düşünmek illetinden kurtarmanın tek çaresi sosyalizmdir. Çevremizde, bunca “iğrenç yoksulluk, iğrenç çirkinlik, iğrenç açlık” (“hideous poverty, hideous ugliness, hideous starvation”) varken, bir insanın huzur içinde yaşamasının yolu yoktur. Üstelik bu düzen, yalnız parasızları değil, paralıları da olumsuz etkilemektedir; çünkü güzel yaşamak yerine gittikçe daha çok para kazanmak hırsı verir varlıklılara. Böylesine bozuk bir düzeni, hayırseverlik ya da küçük reformlar düzeltemez. Özel mülkiyetin açtığı yaralar, gene özel mülkiyetin parasal yardımıyla iyileştirilemez. Ancak radikal bir çare, yani sosyalizm, toplumsal adaletsizliğin üstesinden gelebilir.</p>
      <p>Sosyalizm sayesinde adaletsizlikler ortadan kalkınca, ülkenin serveti bütün yurttaşlar arasında eşitçe bölüşülünce, insanlar iç huzuruna kavuşarak, kendi kişiliklerini özgürce geliştirebilirler. Sosyalizmin sonucu bireycilik olur böylece. Bugüne kadar ancak bazı varlıklılar birey olarak gelişebiliyor, kültürün ve sanatın nimetlerinden yararlanabiliyorlardı. Ama sosyalizm egemen olunca, herkes yararlanabilecektir bunlardan. Ne var ki, bu sosyalist rejim, insanlara karşı asla otorite kullanmamalı. Eğer kullanırsa, durum şimdi olduğundan da beter olur; yalnız aşağı sınıflar değil, yüksek ve orta sınıflar da insanlığını yitirir. Wilde, baskının, baskı yapanı da, baskıya boyun eğeni de küçük düşürdüğünü bilirdi. Başka bir yazısında, “to make men Socialists is nothing, but to make Socialism human is a great thing” (İnsanları sosyalist yapmak bir hiçtir; ama sosyalizmi insanlaştırmak büyük bir şeydir) demişti. Otoriter bir devletin sanatçıya karışması, sanatın ölümü demekti ona göre.</p>
      <p><span epub:type="pagebreak" id="page1747" title="1747"/>Oscar Wilde bu denemesinde, sosyalizmin birçok yararlı yanına değinir. Örneğin, para çıkarlarını kollamak zorunluluğundan kurtulan kadın-erkek ilişkileri, sosyalizm sayesinde güzelleşecektir. Gelir dağılımında eşitsizlik olmadığına göre, çoğu salt yoksulluktan kaynaklanan suçlar ortadan kalkacaktır. Böyle adaletli bir düzende ancak ruh hastaları suç işleyecekleri için, başkalarına kötülük edenler hapishanelere atılmayacak, hastanelere yatırılıp şefkatle tedavi edileceklerdir. Devletin esas görevi, insanları yönetmek değil, gerekli malların yapımını ve dağıtılmasını sağlamak olacaktır. “The state is to make what is useful, the individual to make what is beautiful” (Devlet yararlı olanı, birey güzel olanı üretecektir). İnsanlar, kendilerini küçük düşüren, sevmedikleri işlerde değil, ancak hoşlandıkları işlerde seve seve çalışacaklardır. Tatsız, yorucu ya da pis işleri makinalar yapacaktır vb. Wilde, böyle bir düzenin bir ütopya sayılıp kınanacağını bilir; ama ütopyalara inanmayanların uygarlığa da inanmadıklarını söyler; çünkü “progress is the realisation of Utopias” (ilerleme, ütopyaların gerçekleşmesidir). Wilde, sosyalizmin yararlarına böylece değindikten sonra, asıl konusu olan bireyciliğe geçer. Ne ilginçtir ki, sosyalizm üzerine bu denemede “individualism” (bireycilik) sözcüğü aşağı yukarı elli kez geçer. Hatta Wilde, denemesinin bir yerinde kalemi çürümüşçesine “sosyalizmin egemenliği altında” diyeceğine, “under individualism” (bireyciliğin egemenliği altında) der. Bu da doğaldır; çünkü amacı sanatı yüceltmek, sanatın ancak bireycilikten kaynaklanabileceği tezini savunmaktır.</p>
      <p>Hesketh Pearson, kendi sınıfının, yani yüksek sınıfın, bu denemeden hiç hoşlanmadığını; hatta Wilde eşcinsellik suçundan mahkemeye verilince, sosyalizmi övmüş olmasının da hesaba katıldığını söyler. Wilde’ın çevresine ters düşen bir iki başka davranışı da olmuştu. Örneğin, Chicago anarşistlerinin bağışlanması için imza veren ender İngiliz aydınlarından biriydi; Bernard Shaw bu yüzden ona ömrünün sonun kadar saygı duyduğunu söyler. Wilde, Avam Kamarası’nda havaya birkaç el silah atan anarşist şair John Barlas’ı hapisten kurtarmak için kefillik de etmişti. Gelgelelim, varlıklıların telaşlanmaları için hiçbir neden yoktu aslında. Çünkü Wilde, herhangi bir rejim <span epub:type="pagebreak" id="page1748" title="1748"/>değişikliğinden yana değil, ancak kendi aşırı bireyciliğinden yanaydı her zaman. Bu yüzden de “The Soul of Man Under Socialism”de, aklına esince, sosyalizme de, demokrasiye de çok ters düşen espriler yapmaktan hiç çekinmez. Örneğin, Amerikalı Theodore Parker’in ünlü demokrasi tanımlamasını “a government of all the people, by al the people, for al the people” (bütün halkın, bütün halk tarafından, bütün halk uğruna yönetilmesi) tersyüz ederek, yeni bir demokrasi tanımlanması yapmakta sakınca görmez:</p>
      <blockquote>
        <p>“Democracy means simply the bludgeoning of the people, by the people, for the people.”</p>
      </blockquote>
      <blockquote>
        <p>Demokrasi, bütün halkın, halk tarafından, halk uğruna sopa yemesi demektir sadece.</p>
      </blockquote>
      <p>Oscar Wilde’ın “Sonnet to Liberty”sini (Özgürlüğe Sone) okuduğumuzda, siyasal kavramlar söz konusu olunca, kafasının ne denli karıştığını hemen anlarız. Bu on dört dizeye, özgürlük uğruna savaşanları sevmediğini söylemekle başlar:</p>
      <blockquote>
        <p>“Not that I love thy children whose dull eyes</p>
        <p>See nothing save their own unlovely woe,</p>
        <p>Whose minds know nothing, nothing care to know.”</p>
      </blockquote>
      <blockquote>
				<span epub:type="pagebreak" id="page1749" title="1749"/>
        <p>Senin çocuklarını sevdiğimden değil; onların donuk gözleri</p>
        <p>Kendi sevimsiz kederlerinden başka hiçbir şey görmez;</p>
        <p>Dimağları hiçbir şey bilmez, bilmek de istemez.</p>
      </blockquote>
      <p>Ne var ki, Wilde, özgürlük uğruna verilen savaşımın meydana getirdiği siyasal kargaşaları, kendi benliğindeki tutkuların kargaşasına benzettiğinden, bunlardan hoşlanır:</p>
      <blockquote>
        <p>“the roar of thy democracies,</p>
        <p>Thy reigns of terror, thy great anarchies</p>
        <p>Mirror my wildest passions.”</p>
      </blockquote>
      <blockquote>
        <p>Senin demokrasilerinin gürleyişi,</p>
        <p>Terör dönemlerin, büyük anarşilerin</p>
        <p>Benim en azgın tutkularımı yansıtıyor.</p>
      </blockquote>
      <p>Sonenin sonunda ise, tam bir çelişkiye düşer; ilk iki dizede söylediğinin tam karşıtını söyler:</p>
      <blockquote>
        <p>“And yet, and yet,</p>
        <p>These Christs that die upon the barricades,</p>
        <p>God knows that I am with them in some things.”</p>
      </blockquote>
      <blockquote>
        <p>Ama gene de, gene de,</p>
        <p>Barikatlarda ölen o İsa’lar var ya,</p>
        <p>Tanrı bilir ki, onlardan yanayım bazı şeylerde.</p>
      </blockquote>
      <p>Oscar Wilde’ın kafası, siyaset konusunda ne denli karışıksa, din konusunda da o denli karışıktı. İrlandalı olduğu halde, Katolik değil, Protestan bir ailedendi. Ama Oxford’da okurken, Katolik Kilisesi’ne girmeye niyetlendi bir ara. Kendi de açıkladığı gibi, bunun nedeni dinsel değil, estetikti; çünkü Katolik Kilisesi’nin âyinleri ona çok güzel görünüyordu. Ancak, bu hevesinden vazgeçti bir süre sonra. Tek romanının başkişisi Dorian Gray için söyledikleri, onun için de geçerliydi: “He never fell into the error of arresting his intellectual development by any formal acceptance of creed or system” (Bir inancı ya da bir sistemi resmen benimseyerek, kafasının gelişmesini durdurmak yanılgısına asla düşmedi). Dindar değildi zaten. Yaşamının en acılarla dolu döneminde yazılan <em>De Profundis’</em>de, “religion does not help me” (din bana yardımcı olmuyor) demişti. Hesketh Pearson’a göre, “doğuştan bir putatapandı” (“a born pagan”). Gelgelelim bu puta tapan, öteki Hıristiyanlar gibi, onu Tanrı’nın oğlu saymamakla birlikte, Hazreti İsa’nın kişiliğine büyük bir hayranlık ve sevgi duyardı. İsa’yı, bireyciliğin baş temsilcisi ve sanatçıların en yücesi, büyük bir şair olarak överdi. İsa’nın, “yoğun ve alevimsi düşgücüyle” (“intense and flame-like imagination”) kendi yaşamını Eski Yunan tragedyalarından bile üstün bir tragedyaya, dünyanın en güzel şiirine dönüştürdüğünü söylerdi.</p>
      <p><span epub:type="pagebreak" id="page1750" title="1750"/>Oscar Wilde’ın tek romanı <em>The Picture of Dorian Gray</em>, 1890’da Amerika’da <em>Lippincott</em> dergisinde tefrika edildikten bir yıl sonra, bazı küçük değişikliklerle İngiltere’de yayımlandı: Lord Henry Wotton, arkadaşı ressam Basil Hallward’ın atölyesinde, yirmi yaşında, çok güzel bir delikanlının portresini görür. “Fildişinden ve gül yapraklarından yapılmış” (“made out of ivory and rose leaves”) izlenimini veren Dorian Gray’i tanımak ister. Ama Lord Henry’nin Dorian üstüne kötü bir etkisi olacağından korkan ressam, buna razı değildir. Çünkü modeline, sevginin sınırlarını aşan derin bir tutkuyla bağlıdır. İleride göreceğimiz gibi, Oscar Wilde mahkemelere düşünce, bir erkeğin başka bir erkeğe böyle bir tutku duymasının normal olup olmadığı sorulmuştu ona. Oysa Basil Hallward, erdemli bir insandır; tutkusunda hiçbir sapıklık yoktur. Dorian Gray’in kişiliğinde güzellik kavramına tapar aslında.</p>
      <p>Basil Hallward’ın korktuğu olur. Dorian, Lord Henry Wooton ile tanışır tanışmaz, kendinden on yaş büyük, çok pırıltılı bir kişiliği olan, ağzından çıkan neredeyse her sözü nükteler ve çarpıcı özdeyişlerle süsleyen bu adamın hemen etkisine kapılır. Lord Henry, delikanlıyı ressamın sevdiği gibi sevmez; çünkü başkalarına bağlanan bir adam değil, yaşamı uzaktan seyreden, insanlar üzerine deneyler yapmaktan hoşlanan biridir. Henüz tertemiz ve saf olan Dorian’ın bilinçaltını kurcalar. Onun kendi kendisinden bile gizlediği tutkularını, düşüncelerini; anımsanması bile yüzünü utançla kızartan düşlerini ortaya çıkarmak ister. Lord Henry, gençliğin ve güzelliğin geçiciliği üstünde durarak, Dorian’ı zehirler. Aşırı bireyciliği savunan bu adama göre, kişiliğinin tüm olasılıklarından tam anlamıyla yararlanmak, insanın başlıca amacı olmalıdır. Doyasıya yaşamak için, Dorian’ın önünde ancak birkaç yıl vardır. İnsanlardan da, Tanrı’dan da hiç çekinmeden, yaşamdan elinden geldiğince haz almalıdır. Lord Henry, eşsiz güzelliği sayesinde, her isteğini gerçekleştirebileceği inancını da aşılar Dorian’a. Portresine bakınca, zamanla yaşlanacağını, çirkinleşeceğini; bu resmin ise her zaman genç ve güzel kalacağını düşünen delikanlı, bunun tam tersinin olmasını, portrenin yaşlanıp çirkinleşmesini, kendisinin genç ve güzel kalmasını is<span epub:type="pagebreak" id="page1751" title="1751"/>ter. Böyle bir tansığın gerçekleşmesi uğruna, ruhunun cehennemlik olmasına bile razıdır.</p>
      <p>Lord Henry Wotton, Dorian Gray’i zehirlemesine zehirlemiş; ama kendinden başka hiç kimseyi sevmemeyi ona öğretmemiştir henüz. Delikanlı, üçüncü sınıf bir tiyatroda Shakespeare’in baş kadın kişilerini oynayan, olağanüstü yetenekli gencecik Sibyl Vane’e âşık olur. Mutluluktan uçan Sibyl, Dorian Gray ile evleneceği haberini ailesine verir. Ağabey gemici Jim Vane, yüksek sınıftan bu yakışıklı genç, kız kardeşine kötülük ederse, onu öldüreceğini söyler. Ne var ki, Dorian, bu genç kıza değil, ancak tiyatro sanatçısı Sibyl Vane’e âşıktır. Ona sarılınca, Rosalind’e sarıldığını sanır, onu öpünce Juliet’i öper.</p>
      <p>Lord Henry, bu tiyatro oyuncusunun ne zaman Sibyl Vane olduğunu sorar Dorian’a. Dorian da, onun hiçbir zaman Sibyl Vane olmadığını, her gece Shakespeare’in yarattığı değişik bir kadın olduğunu söyler. Gelgelelim, Dorian, bu harika sanatçıyı seyretmeleri için Basil Hallward ile Lord Henry’yi tiyatroya götürünce, bundan böyle Sibyl Vane’in kimi gece Ophelia, kimi gece Imogen, kimi gece Desdemona olmayıp, ancak Sibyl Vane olacağını ve her zaman Sibyl Vane kalacağını anlar. Çünkü genç kız, kendi açıkladığı gibi, gerçek aşkın ne olduğunu bildiğinden beri, aşk taklidi yapamıyordur ve artık hiçbir zaman yapamayacaktır. Sesinin bütün tınıları, bütün el kol devinimleri yapay olan berbat bir oyuncuya dönüşmüştür. O kadar ki, bu kenar mahallenin cahil seyircileri bile onu yuhalarlar. Dorian’ın gözünde Sibyl, bir hiç olmuştur. Aptalca yanılıp onu bir dâhi sandığını kızın yüzüne karşı söyleyince, Sibyl, hemen o gece zehir içerek, tiyatronun kulisinde kendini öldürür.</p>
      <p>Dorian, bu olaydan sonra, portresinde bir değişiklik görür. Dudaklarında acımasız kıvrımlar belirmiştir sanki. Dileğini anımsayan delikanlıya bu bir uyarı olur. Bu resim onun vicdanıdır. Yaptığı kötülük resme yansımıştır. Dorian, portresinin yüzündeki ifade görülmesin diye, önüne bir paravan çektikten sonra, iyi bir insan olmaya, Sibyl’den özür dilemeye, onunla hemen evlenmeye, Lord Henry’yi de artık görmemeye karar verir. Ama gelip geçici bir pişmanlıktır bu. Sibyl’in intiharını sabah gazetelerinden öğrenip, onu görmeye gelen Lord Henry’ye, “I have <span epub:type="pagebreak" id="page1752" title="1752"/>murdered Sibyl Vane” (Sibyl Vane’i öldürdüm) demekle yetinir. Zaten Lord Henry’ye kalırsa, gerçekten yaşayanlar, Cordelia’lar, Desdemona’lar ve Shakespeare’in öteki kadınlarıdır. Sibyl Vane gerçekten yaşamadığına göre, öldürülmüş de sayılamaz. Bu sözlere kanıp, genç kızı hemen unutan Dorian’ın bencilliği ve yaşamdan haz alma hırsı büsbütün artar. Ölüm haberini gazetelerden öğrenen Basil Hallward da o gün, büyük bir üzüntü içinde Dorian’a gelir. Onun vurdumduymazlığı karşısında şok geçirir. Yaptığı portreyi Paris’te sergilemeye niyetlendiği için, pravanı çekip kendi tablosuna bakmak isteyince, Dorian bunu öfkeyle engeller. Ressamı öldürmek düşüncesi, ilkin o zaman aklına gelir belki de.</p>
      <p>Lord Henry’nin, bunu mutlaka okuması gerektiğini söyleyerek, Dorian’a bir roman vermesi, delikanlının sapıklığını büsbütün azgınlaştırır. Wilde, bu Fransızca romanın adını vermez; ama bu kitabın Huysmans’ın <em>A Rebours</em>’u (Tersine) olduğunu içeriğinden anlarız. Dorian, “a poisonous book” (zehirli bir kitap) dediği o romanın etkisinden yıllarca kurtulamaz. Büyük servetinden yararlanarak, ince hazlara verir kendini. Kokular, mücevherler, müzik aletleri, duvar halıları koleksiyonları yapar. Ama bütün hazları böyle zararsız değildir. Geceleri kılık değiştirerek sürdürdüğü gizli bir yaşamı vardır. Çekiciliğine kapılan nice genç kadını ve erkeği mahveder. Bir yandan yüksek sosyetenin maskeli balolarında tam 560 inciyle süslenmiş bir giysiyle boy gösterirken; bir yandan da Londra’nın en sefil mahallelerinde, esrarkeşler ve katillerle düşüp kalktığı söylenir. Evinin tavanarasında sakladığı portreye her baktığında, korkunç değişiklikler görür. Artık otuz sekiz yaşına bastığı halde, kendisi gencecik, olağanüstü güzel ve bir çocuk gibi saf görünürken; asıl benliğini yansıtan portredeki yüz, yalnız yaşlanmakla kalmamış, gittikçe daha çirkin, daha hayvansı bir ifade almıştır.</p>
      <p>Lord Henry Wotton kötü meleği olmasına karşılık, Dorian’ın iyi meleği olan Basil Hallward, bir gece onu görmeye gelir. Korkunç söylentiler duymuş; bu söylentilere inanmadan önce, arkadaşının ruhunu görmek gerektiğini düşünmüştür. Dorian, ona ruhunu göstereceğini söyleyerek, ressamı zorla tavanarasına sürükler ve gözlerine inanamayan Basil’e portreyi gösterir. Modeli<span epub:type="pagebreak" id="page1753" title="1753"/>ne hâlâ büyük sevgi duyan ressam, birlikte diz çöküp, Dorian’ın ruhunu kurtarmak için dua etmelerini ister. Ama Dorian, o uğursuz portreyi yapana ansızın öyle yoğun bir kin duyar ki, onu hemen orada bıçaklayıp öldürür. Sonra, kimyasal deneyleriyle ünlü eski dostlarından bir bilim adamına şantaj yaprak, cesedin bir sıvıya dönüşüp yok edilmesini sağlar. Bu işi yaptıktan kısa bir süre sonra, bu bilim adamı, Dorian Gray’in suç ortağı durumuna düşmenin acısına dayanamayarak, kendini öldürür. Dorian, portresine bakınca, tablonun elinde iğrenç bir kan lekesi görür.</p>
      <p>Bir gece kentin en sefil mahallelerinde afyon arayan Dorian, Sibyl’in gemici ağabeyi Jim Vane ile karşılaşır. Jim, on sekiz yıl önce kardeşinin ölümüne neden olan adamı öldürmek üzereyken, Dorian onu bir sokak fenerinin ışığı altına çeker; ancak yirmi yaşında gösteren o güzel yüzünü adama göstererek onu kandırır. Ama biraz sonra, gemicinin yanına gelen bir kadın, Dorian’ın ruhunu şeytana sattığı için hep genç kaldığını anlatır ona. Dorian’ın peşine düşüp, kırsal bölgede konuk olduğu şatoya kadar gelen Jim, bir av sırasında kaza kurşunuyla vurulup ölür.</p>
      <p>Dorian Gray’in artık kendini tam güvende hissetmesi gerekmektedir. Ressamın cesedi ortadan yok olmuş, bu işi yapan ölmüş, Jim vurulmuştur. Dorian, bundan böyle hiç kötülük yapmamaya karar verir. Hatta yaptığı ilk iyiliği, Lord Henry’ye övüne övüne anlatır: Sibyl’e çok benzeyen, onun gibi saf ve yoksul olan bir genç kız kendisine âşık olmuştur. Ama Dorian onu baştan çıkarmamıştır. Ne var ki, Lord Henry, Dorian’ın bunu iyiliğinden değil, salt kendini beğenmek amacıyla yaptığını söyler. Bu arada Lord Henry garip bir hüzün içindedir. Çünkü karısı onu terk etmiş, piyanoda çok iyi Chopin çalan bir gence kaçmıştır. Gerçi Lord Henry karısını sevmiyordur ama, yaşlandığı, terk edildiği için bir eziklik duymaktadır.</p>
      <p>O eziklik, o yenilgi duygusu, Dorian’da çok daha yoğun olur: İyiliğe yönelmesi sayesinde portrede bir değişiklik göreceği, o tablodaki yüzün eskisi kadar iğrenç olmayacağı umuduyla, bir gece tavanarasına çıkar. Bir de bakar ki, yüz eskisi kadar iğrenç; hatta sinsi bir ifade aldığı için, eskisinden bile daha iğrençtir. Dorian, ressamı öldürdüğü bıçağı kapıp, tabloyu parçalamaya <span epub:type="pagebreak" id="page1754" title="1754"/>koşar. Hiçbir bıçak izi taşımayan portre, ilk yapıldığı gün gibi, genç ve güzel bir delikanlıyı göstermektedir. Yerde ölü yatan çirkin adamın yüzü ise kırış kırıştır. Evin adamları, ancak elindeki yüzüklere bakınca bu iğrenç ölünün efendileri Dorian Gray olduğunu anlarlar.</p>
      <p>Oscar Wilde, <em>The Picture of Dorian Gray</em>’i tefrika ettikten sonra kitap halinde yayımlarken, ilk sayfaya bir çeşit önsöz olarak yirmi kadar özdeyiş ekledi. Bu özdeyişler, Wilde’ın savunduğu Estetik Akım’ın ilkelerine uygundur; ama romanında yazdıklarına genellikle ters düşer. Örneğin, ahlâklı ya da ahlâksız kitap diye bir şey olmadığını, kitapların ya iyi ya da kötü yazıldıklarını söyler. Ama Lord Henry’nin Dorian’a verdiği Fransız romanı iyi yazıldığı halde, onu zehirli bir kitap diye niteler. Edebiyatın ahlâksal bir amaç gütmesini bağışlanmaz bir yanılgı sayar. Ama romanında kendi de bu yanılgıya düşerek bir ahlâk dersi verir.</p>
      <p>Oysa ilk yayımlandığı sırada <em>The Picture of Dorian Gray</em>, akıllara sığmayacak kadar ahlâksız bulundu. Eşcinsellik davasında yazara karşı bir kanıt olarak kullanıldı. Roman, yalnız ahlâka aykırı bulunmazdı. “Stupid and vulgar” (aptal ve bayağı), “dull and nasty” (can sıkıcı ve pis), “disgusting” (tiksindirici) ve bunlara benzer başka sıfatlarla yerildi. Stuart Mason, 1907’de yazdığı<em> Oscar Wilde, Art and Morality, a Record of The Discussion which Followed The Publication of Dorian Gray </em>(Oscar Wilde, Sanat ve Ahlâk, Dorian Gray’in Yayımlanmasından Sonra Çıkan Tartışmanın Bir Belgeseli) adlı kitabında, o sıralarda gazetelerde çıkan yazıların bir derlemesini verir. Wilde, St. James Gazette’e gönderdiği bir mektupta, kendini savunmak zahmetine bile girmeden bu saldırılara karşı parlak bir paradoksla karşı çıkar: Ne yazık ki, der, <em>The Picture of Dorian Gray</em>’de “korkunç bir ahlâk dersi vardır” (“there is a terrible moral in the book”). Dorian Gray, kendini hazza adayarak yaşadıktan sonra, vicdanını öldürmeye kalkar; ama o sırada kendini öldürür. Bedensel güzelliğe fazlasıyla tapan Basil Hallward, taptığı kişi tarafından öldürülür. Lord Henry Wotton, yaşamda seyirci kalmak ister; ama yaşam onu da derinden yaralar. Zaten romanın tek kusuru bu ahlâk dersleridir (“the only eror in the book”). Wilde’ın hocası konumunda olan Walter Pater de <em>The Picture of Dorian Gray</em> üstüne bir yazısında, <span epub:type="pagebreak" id="page1755" title="1755"/>ruhsal çirkinliğin bedensel çirkinliğe neden olmasıyla, bu kitapta çok açık seçik bir ahlâk dersi verildiğini söyler.</p>
      <p>Bu ahlâk dersi öyle açık seçiktir ki, <em>The Picture of Dorian Gray </em>bir romandan çok, Wilde’ın kimi masalları gibi, bir “parable” yani ahlâksal anlamı olan bir öykü sayılabilir. Bu öykünün yazınsal açıdan değerlendirilmesi, ilginç aşamalardan geçmiştir. Yüzyılımızın başlangıcında fazlasıyla beğenilmiş, son zamanlarda fazlasıyla küçümsenmiştir. İnsanın gençken çok hayranlık duyduğu, yaşlanınca biraz daha az hayran olduğu <em>The Picture of Dorian Gray</em>, kimilerinin eskiden sandıkları gibi büyük bir roman değildir; ama <em>The Oxford Companion to English Literature</em>’ın son baskısında değinildiği gibi, bir “Gothic melodrama” da sayılamaz. Çok ilginç yanları olan ve her zaman hazla okunan bir kitaptır.</p>
      <p>Oscar Wilde, bu romanın başına eklediği özdeyişlerin birinde, tıpkı T. S. Eliot gibi düşünerek, <em>to reveal art and conceal the artist is art’s aim</em> (sanatı ortaya çıkarıp, sanatçıyı gizlemek sanatın amacıdır) demişti. Ne var ki, Wilde bu ilkesine de ters düşerek, kendi kişiliğini ortaya koyar bu romanda. Norbert Kohl, <em>The Picture of Dorian Gray</em>’de Wilde’ın o çok karmaşık kişiliğinin üç ayrı temsilcisini görür: Basil Hallward, Wilde’ın ahlâksal yanıdır; Dorian Gray, bilinçaltı içgüdülerini temsil eder; Lord Henry Wooton da, başkalarının karşısına çıkarken taktığı maskedir. Wilde bir mektubunda, bu eleştirmenden çok daha önce, aynı düşünceyi dile getirmiştir zaten:</p>
      <blockquote>
        <p>“It contains much of me in it. Basil Hallward is what I think I am; Lord Henry what the world thinks me; Dorian, what I would like to be.”</p>
      </blockquote>
      <blockquote>
        <p>Benden çok şey var burada. Kendimi Basil Hallward sanıyorum; dünya beni Lord Henry sanıyor; Dorian da olmak istediğim kişi.</p>
      </blockquote>
      <p>Oscar Wilde, romancı olarak değil, oyun yazarı olarak büyük ün kazandı. Gelgelelim, 1881’de yazdığı ilk oyunu <em>Vera, or The Nihilists </em>(Vera ya da Nihilistler) öyle kötüdür ki, insan şaşar Wilde gibi bir yazarın böylesine aptalca bir şey kaleme almasına. O <span epub:type="pagebreak" id="page1756" title="1756"/>sıralarda Çar II. Alexander öldürüldüğü için, oyunun Londra’da sahnelenmesi pek uygun görülmedi; New York’da sahneye konması kararlaştırıldı. Wilde 1883’te ikinci kez Amerika’ya gitti. Ne var ki, yazarın bu ülkedeki büyük ünü, hatta Prens Paul rolünü kendi oynayacağı söylentisi bile, durumu kurtarmadı. Ancak bir hafta kadar oynanan <em>Vera</em> tam bir fiyasko oldu. “Very” ile “Vera” arasında, ucuz, ama güldürücü bir sözcük oyunu yapılarak, oyunun “Vera bad” olduğu söylendi. Oysa Wilde, bir mektubundan anlaşıldığı gibi, hiç de trajik sayılmayacak bu tragedyanın yeri yerinden oynatacağını ummuştu.</p>
      <p><em>Vera, or The Nihilists</em>, hem değersiz bir metindir, hem de siyasal açıdan Wilde’ın kafasının ne denli karışık olduğunu bir kez daha gözler önüne serer. Yazar gerçek bir olaydan esinlenir; çünkü 1878’de Vera adında çok genç bir Rus kızı, polis müdürünü öldürmeye kalkmıştı. Wilde’ın Vera’sı da çarı öldürmeyi amaçlayan Nihilist bir gruba bağlıdır. Latincede “hiç” anlamına gelen “nihil”den üretilen Nihilist sözcüğü ilk kez 1861’de Turgeniev’in <em>Babalar ve Oğullar</em>’ında kullanılmıştı. Oysa Wilde’ın oyunu 1800’de geçer, yani Nihilist sözcüğü henüz bilinmediği bir sırada. Bu anakronizm bile, Wilde’ın ciddiyetten ne denli uzak olduğunu kanıtlamaya yeter. Wilde, <em>Vera</em>’da, palavra izlenimini veren bir yığın laf ederek, sosyalizmi, demokrasiyi, terörizmi birbirine karıştırır. Rus halkının özgürlük özlemini dile getirmeyi amaçladığını iddia eder. Bunun hemen arkasından da, oyunun siyasal bir tragedya değil, bir aşk tragedyası olduğunu söyler. Aslında ne biridir, ne de ötekisi. <em>Vera</em>’da siyasal ülkülerle aşkın bir çatışması vardır sözümona. Çareviç, yani veliaht, devrimci eğilimleri olduğundan, Vera’nın Nihilistler grubuna takma bir adla katılır. İki genç birbirlerine âşık olurlar. Babası ölüp de tahta geçince, yeni çar çok olumlu reformlar yapmaya başlar. Ama Vera’nın onu gene de öldürmesi gerekmektedir her nedense. Kız, bunu yapamadığı için kendini bıçaklar; Rusya’yı kurtardığı konusunda büyük laflar ederek ölür.</p>
      <p>Vera da, sevgilisi Çareviç de, Nihilistler de, hiç mi hiç inandırıcı değildirler. Oyunda biraz ilgi uyandıran tek kişi, başbakan Prens Paul’dur. Hiçbir ahlâksal kaygısı ya da siyasal ilkesi olmayan bu adamı ilginç saymamızın tek nedeni, öteki kişiler gibi ap<span epub:type="pagebreak" id="page1757" title="1757"/>talca konuşmaması, Wilde’ın komedyalarındaki parlak lordlar gibi nükteler yapması; örneğin, bir ülkenin yemekleriyle kültürünün birbirinden soyutlanamayacağını, yemekler ne denli lezzetliyse, kültürün de o denli yüksek düzeyde olduğunu söylemesidir.</p>
      <p><em>Vera, or The Nihilists</em>’in fiyaskosuna karşın, Oscar Wilde’ın gene oyun yazmayı sürdürmesi doğaldı. Çünkü hem tiyatroya köklü bir tutkusu vardı, hem de üne ve paraya kavuşmanın en kestirme yolu tiyatroydu. Üç yıl içinde, yani 1892 ile 1895 arasında, peşpeşe dört komedya yazdı. Bunların birincisi <em>Lady Windermere’s Fan</em> (Lady Windermere’in Yelpazesi) <em>Vera</em>’nın tam tersine büyük bir başarı elde etti. G. B. Shaw bile çok beğendi bu oyunu.</p>
      <p><em>Lady Windermere’s Fan</em>, oyuna adını veren genç kadının yirmi bir yaşına bastığı günü, yani bir tek günü ele alır ve yazarın öteki komedyaları gibi dört perdedir. Doğumgünü dolayısıyla, Lord Windermere, karısına güzel bir yelpaze armağan eder. Ancak iki yıldır evli olan Lady Windermere, oyunun kadın kişilerinden birinin dediği gibi, eşine bağlılık hiç de moda olmadığı, hatta aptalca bir şey sayıldığı halde, eşine çok bağlıdır. Bu ağırbaşlı ve erdemli genç kadın, kendisine âşık olan Lord Darlington’a hiç yüz vermez. Oysa Lord Windermere’in, Bayan Erlynne adlı, geçmişi karanlık, kendinden çok daha yaşlı serüvenci bir kadınla ilişki kurduğu dedikodusu almış yürümüştür yüksek sosyete çevrelerinde. Dedikoducular, bunu hemen yetiştirirler genç kadına. Banka defterlerine bakan Lady Windermere, kocasının bu kadına çok para verdiğini anlayınca, aldatıldığını sanıp büyük bir üzüntüye kapılır. Bu acıya dayanamayan Lady Windermere, evini ve altı aylık çocuğunu bırakır, Lord Darlington’un evine gider. Ama bu arada anlaşılır ki, Bayan Erlynne, Lord Windermere’in metresi değil, Lady Windermere’in hiçbir zaman tanımadığı, çoktan öldüğünü sandığı annesidir. Bayan Erlynne, kızının şimdi yapmak üzere olduğu yanılgıya yirmi yıl önce düşmüş, eşini ve bebeğini bırakmış, sevdiği adama kaçmıştır. İkinci evliliği yürümediğinden, çeşitli serüvenler yaşamış, sonunda damadından para sızdırmaya başlamıştır. Ama kötü bir kadın olmadığından, Lady Windermere’e gerçek kişiliğini açık<span epub:type="pagebreak" id="page1758" title="1758"/>lamadan, kendi işlediği günahı kızının da işlemesini engellemenin yolunu bulur. Kocası durumun farkına varmadan, Lady Windermere’in evine dönmesini sağlar. Bayan Erlynne’e bir gönül borcu duyan Lady Windermere, kim olduğunu bilmediği, kendisinden küçük oğluyla birlikte bir fotoğrafını isteyen bu kadının, herkesin söylediği gibi kötü olmadığını anlar ve yelpazesini on armağan eder.</p>
      <p>Oscar Wilde 1893’te <em>A Woman of No Importance</em> (Önemsiz Bir Kadın) ve <em>An Ideal Husband</em> (İdeal Bir Koca) adlı iki oyun birden yazdı. Bunlar, Wilde’ın öteki komedyaları gibi bir tek günde geçer. <em>Lady Windermere’s Fan</em>’de gerçek annesinin kim olduğunu bilmeyen bir genç kadın bulunduğu gibi, <em>A Woman of No Importance</em>’da, gerçek babasının kim olduğunu bilmeyen bir delikanlı vardır. Gerald Arbuthnot adlı bu delikanlı, annesi Bayan Arbuthnot’un, ikisi de çok gençken, Lord Illingworth ile gizli ilişkisi sonucu dünyaya gelmiştir. Gerald’ın annesiyle bu lord, yıllar sonra bir dost evinde karşılaşırlar. Lord Illingworth, Bayan Arbuthnot’u “A woman of no importance” diye küçümser. Hükümette yüksek bir mevkisi olan lord, kimliğini ona açıklamadan, nikâhdışı oğlunu sekreter olarak yanına almak, onu korumak, yükselmesi için elinden geleni yapmak ister. Bayan Arbuthnot ise, buna şiddetle karşı koyar: Oğlunu, bütün sorumluluğu yüklenerek, para sıkıntıları çekerek, tek başına büyütmüştür. Doğduğundan beri onu bir tek kez bile görmeyen Lord Illingworth’ün, şimdi ortaya çıkıp, oğlu üzerine hak iddia edemeyeceğini söyler. Üstelik, durumu oğluna açıklarsa, her ikisi de Gerald’ın gözünden düşeceklerdir. Çünkü:</p>
      <blockquote>
        <p>“Children begin by loving their parents. After a time they judge them. Rarely, if ever, do they forgive them.”</p>
      </blockquote>
      <blockquote>
        <p>Çocuklar ilkin annelerini babalarını severler. Bir süre sonra onları yargılarlar. Ya hiç bağışlamazlar ya da çok ender bağışlarlar onları.</p>
      </blockquote>
      <p>Lord’lar ve lady’lerle dolu bu oyunda, bir de Hester Worslye adlı bir Amerikalı kız vardır. Bu yapmacık insanlar arasında “pa<span epub:type="pagebreak" id="page1759" title="1759"/>infully natural” (insanı üzecek kadar doğal) diye kınanan bu kız, İngiliz yüksek sosyetesinin züppeliğine çok şaşar. Sürekli parlak laflar eden Lord Illingworth, ahlâk diye bir şey tanımadığından, Hester’ı öpeceği konusunda lady’lerden biriyle bahse girer. Hester’ın böyle bir niyeti olmadığını anlayınca da, kızı zorla öpmeye kalkar. Lord’u suçüstü yakalayan ve Hester’a karşılık gören bir ilgi duyan Gerald, öfkeden delirip, lord’un üstüne saldırır. Onu durdurmak isteyen annesi, gerçeği açıklamak zorunda kalır. Nikâhdışı doğmuş olmaya katlanmayan Gerald, böyle bir şeyi hiç istemeyen annesini Lord Illingworth ile evlendirmeyi aklına koyar. Lord da, oğluna sahip çıkabilmek için nikâhlanmaya razıdır. Ama Bayan Arbuthnot eskiden kendisini böyle bir durumda terkeden adamla evlenmeyi kesinlikle reddeder. O sırada Hester, Gerald ile evlenip onu Amerika’ya götüreceğini söyleyerek, durumu kurtarır. Oyun, Bayan Arbuthnot’un kendisini “önemsiz bir kadın” diye küçümseyen Lord Illingworth’ü, “a man of no importance” (önemsiz bir erkek) diye hor görmesiyle biter.</p>
      <p><em>A Woman of No Importance</em>’daki kadın kişilerden biri, evlilik kurumu kökünden bozuk olduğundan, ideal bir koca bulunamayacağını söyler. <em>An Ideal Husband</em>’a ise, öyle sanılan, ama öyle olmadığı anlaşılan bir koca vardır. Gerçi Sir Robert Chiltern, çok sevdiği eşine karşı hiçbir suç işlememiştir. Ama onun parlak diplomatik kariyeri bir suç üzerine kuruludur. Sir Robert, dışişleri bakanlığındaki prestijinden yararlanarak, Suez Kanalı projesini savunmuş, böylece hisse satışlarından büyük bir servet edinmiştir. Tam bir serüvenci, üstelik de ahlâksız bir kadın olan Bayan Cheveley, bütün parasını bu projeye yatırdığı için, şimdi de Sir Robert Chiltern’in Arjantin Kanalı projesini desteklemesini ister. Bu projenin dolandırıcılıktan başka bir şey olmadığını çok iyi bilen Sir Robert, desteğini kesinlikle reddedince, Bayan Cheveley, rüşvet olarak önce kendini sunar Sir Robert’a. Adam, bu çok güzel kadını da reddedince, Bayan Cheveley şantaja başvurur; çünkü Sir Robert’ın suçunu kanıtlayan bir mektup vardır elinde. Sir Robert, bu şantaja boyun eğmek zorunda kalır. Durumu öğrenen eşi ise büyük bir düşkırıklığına uğrar; çünkü Sir Robert’ı yalnız sevmemiş, o güne kadar büyük bir saygı da duy<span epub:type="pagebreak" id="page1760" title="1760"/>muştur ona. Perişan olan genç kadın, aile dostları Lord Goring’e güvendiğini, onun evine geleceğini bildiren, fazlasıyla heyecanlı bir pusula gönderir. Lady Chiltern ile Lord Goring arasında hiçbir şey olmadığı halde, bir aşk mektubu izlenimini veren bu pusulayı da ele geçiren Bayan Cheveley, şantaj yapmak için ikinci bir fırsat bulur böylece. Eğer Lord Goring kendisiyle evlenmezse, bunu Sir Robert’e göstereceğini; Sir Robert’ın de, en yakın arkadaşıyla eşi arasında bir şey olduğunu sanacağını söyler. Gelgelelim, Lord Goring de bu entrikacı kadına şantaj yapabilecek durumdadır; çünkü onun vaktiyle bir elmas yüzük çaldığını kanıtlayabilir. Polise haber vereceği tehdidiyle, Sir Robert’ı mahvedecek mektubu ele geçirip yakar. Sonunda bu karışık olaylar tatlıya bağlanır. Lady Chiltern, kocasının eskiden işlediği suçu bağışlar. Sir Robert’ın kız kardeşine âşık olan Lord Goring bu genç kızla evlenir; ahlâksız Bayan Cheveley de yenilgiye uğramış olur.</p>
      <p><em>An Ideal Husband</em>’da bir yandan bu şantajların yarattığı gerilim havası; bir yandan da, yüksek sosyeteden yapay ve yapmacık kişilerin, bol bol nükteler savurdukları, parlak olmayı amaçlayan, ama her zaman parlak olmayan çok sofistike sözler söyledikleri bir gevezelik ortamı vardır. Oysa Oscar Wilde’ın son komedyası <em>The Importance of Being Earnest</em>’da, diyalog gerçekten pırıl pırıldır. Bu yüzden de eleştirmenlerin çoğu bu oyunu onun en iyi komedyası sayarlar. Hâlâ çok beğenilen, sık sık oynanan, filmleri bile yapılan bu oyunun ilk temsili bir zafer oldu Oscar Wilde için. Ancak George Bernard Shaw, <em>The Importance of Being Earnest</em>’ı seyrederken, elbette ki çok eğlendiğini, ama yalnız eğlenmenin ona yetmediğini; bir yandan gülerken, bir yandan da bir şeyler öğrenmezse, zamanını boşuna harcadığı duygusuna kapıldığını söyler. Çağın en önemli tiyatro eleştirmeni, Ibsen’i İngilizlere tanıtan William Archer ise, bu oyun için “represents nothing, means nothing, is nothing” (hiçbir şeyi temsil etmez, hiçbir anlamı yoktur, bir hiçtir) diyerek kesip atar. Oscar Wilde ise oyunu bir komedya değil, bir fars sayıyor, hiç beğenmediğini söylüyordu:</p>
      <blockquote>
        <p>“There are two ways of disliking my plays. One is to dislike them. The other is to like The Importance of Being Earnest.”</p>
			</blockquote>
			<blockquote>
				<span epub:type="pagebreak" id="page1761" title="1761"/>
        <p>Benim oyunlarımdan hoşlanmamanın iki biçimi vardır. Biri onlardan hoşlanmamaktır. İkincisi The Importance of Being Earnest’den hoşlanmaktır.</p>
			</blockquote>	
        <p>Oscar Wilde bunu söylerken, gene poz yapmaktadır belki de. Gelgelelim, bu oyunu ciddiye almamakta da haklıdır. Çünkü <em>The Importance of Being Earnest</em>, şampanya köpüğü kadar ışıltılıdır, ama bir o kadar da çabuk söner. Seyrederken, hatta okurken, bol bol güleriz; sonra da hiçbir şey kalmaz aklımızda. Bu komedyanın adı bir kelime oyunu üzerine kuruludur. Ernest bir erkek adıdır; aynı biçimde telaffuz edilen “earnest” ise, ağırbaşlı ya da içten anlamına gelen bir sıfattır. (Bu edebiyat tarihinin dördüncü cildinde ele aldığımız Samuel Butler’ın Victoria Çağı’nda aile kavramını kıyasıya yeren <em>The Way of All Flesh</em>’deki aile reisinin yaşamı ciddiye alan erdemli bir adam olması umuduyla oğluna Ernest adını verdiğini anımsayacaksınızdır.) Oysa Wilde’ın “a trival comedy for serious people” (ciddi kişiler için ıvır zıvır bir komedya) diye tanımladığı bu oyunda, hiç kimse “earnest” yani ağırbaşlı değildir. Yüksek sosyeteden iki genç vardır burada. Biri Algy denen Algernon Moncrieff, öteki de Jack denilen John Worthing. Algy, Jack’ın vasilik ettiği Cecily’ye; Jack da, Algy’nin kardeş çocuğu Gwendolen’e âşıktır. Kendi yaşamlarını kolaylaştırabilmek için, delikanlıların ikisi de, aslında varolmayan iki kişi uydurmuşlardır. Jack’ın Ernest adlı, ikide birde başı belaya giren, çok yaramaz ve çapkın bir kardeşi vardır sözde. Jack, bu uydurma kardeşin kişiliğinden yararlanarak, canının istediğini yapar. Algy’nin de sözde Bunbury adında, ikide birde hastalanan yakın bir dostu vardır. Ortadan kaybolmak işine gelince, bu Bunbury’nin sağlık durumunu bahane eder. Âşık olduğu kız, Ernest’a merak duyduğu, Ernest adına bayıldığı, ancak bu adı taşıyan bir erkekle evlenebileceğini söylediği için, Algy bir ara varolmayan Ernest’ın kişiliğine bürünür. Bu yalanlardan kaynaklanan birçok karışıklıktan sonra, Jack ile Algy’nin kardeş oldukları ve Jack’ın gerçek adının sahiden Ernest olduğu anlaşılır. Meğer mürebbiye Miss Prism, bir elinde kendi yazdığı üç ciltlik bir roman, ötekisinde bebek Ernest ile Victoria tren istasyonuna gelmiş. Bir dalgınlık <span epub:type="pagebreak" id="page1762" title="1762"/>anında, romanının üç cildini çocuk arabasına koymuş, bebek Ernest’ı da istasyonda unutuvermiş. Başka bir aile, çocuğu alıp büyütmüş. Bu komedya, tüm geleneklere uygun bir biçimde, üç düğünle biter. Yalnız iki delikanlı sevdikleri kızlarla değil, unutkan mürebbiye de bir din adamıyla evlenir. Son sözü, artık Ernest adını alan Jack söyler:</p>
        <blockquote>
          <p>“I’ve now realized for the first time in my life the vital importance of being earnest.”</p>
        </blockquote>
				<blockquote>
        <p>Ağırbaşlı olmanın yaşamsal önemini, ömrümde ilk kez anlamış bulunuyorum.</p>
				</blockquote>
        <p>Oscar Wilde’ın dört komedyasının ilk üçünde, ağırbaşlı sayılabilecek konular işlendiğinden, ancak mutlu bir sona vardıklarını göz önünde tutarak komedya diyebiliriz bunlara. Dördüncüsü ise, seyirciyi başından sonuna kadar eğlendiren gerçek bir güldürüdür. bu dört oyunun ortak özellikleri vardır. Dördü de “salon komedyası” diye nitelenebilir. Çünkü kişiler, birbirlerinin salonlarında bir araya gelen yüksek sınıftan kişilerdir her zaman. Wilde, bundan başka bir çevre tanımadığından, bunu normal karşılamak gerekir. Ne var ki, Wilde fırsat buldukça, kendi çevresinden bu insanları kıyasıya yermekten hiç çekinmez. Örneğin, <em>A Woman of No Importance</em>’da yaşlı Lord Cavendish “a lot of damned nobodies who talk about nothing” (hiç üstüne laf eden bir yığın kahrolası hiçler) der yüksek sınıftan söz ederken. Aynı oyunda Amerikalı genç Hester, İngiliz zenginlerini ağır bir dille suçlar:</p>
        <blockquote>
          <p>“You rich people in England, you don’t know how you are living. How could you know? You shut out from your society the gentle and the good. You laugh at the simple and the pure... You sneer at self-sacrifice, and if you throw bread to the poor, it is merely to keep them quiet for a season. With all your pomp and art, you don’t know how to live... your English society seems to me shallow, selfish, foolish... It is all wrong, all wrong.”</p>
        </blockquote>
				<blockquote>
					<span epub:type="pagebreak" id="page1763" title="1763"/>
        <p>Sizler, İngiliz zenginleri, nasıl yaşayacağınızı bilmiyorsunuz. Nereden bileceksiniz ki? İyi yüreklileri, erdemlileri çevrenize almazsınız. Sade ve saf insanlara gülersiniz... Özveri bir alay konusudur izin için. Eğer yoksullara bir parça ekmek atarsanız, ancak bir süre susmaları için yaparsınız bunu. Bütün o tantananıza ve sanatınıza karşın, nasıl yaşayacağınızı bilmiyorsunuz. Şu sizin İngiliz toplumunuz yüzeysel, bencil, ahmak bence... Bunlar yanlış, tümüyle yanlış.</p>
      </blockquote>
      <p>Bu yüksek sosyetenin başlıca özelliği, ikide birde nükteler ve paradokslar yaparak ya da güldürücü sözler söyleyerek, bundan önce Restorasyon dönemi oyunlarında ya da Sheridan komedyalarında olduğu gibi, parlak bir biçimde konuşmaktır. Bunun birçok örneğini verebiliriz. <em>A Woman of No Importance</em>’da Lord Illingworth, “one should never trust a woman who would tell one her real age. A woman who would tell one that, would tell one anything” (Gerçek yaşını söyleyen bir kadına asla güvenmemeli. Bunu söyleyen bir kadın, insana her şeyi söyleyebilir) der. <em>An Ideal Husband</em>’da Lord Goring “to love oneself is the begining of a life long romnce” (kendi kendine âşık olmak, ömür boyunca sürecek bir sevdanın başlangıcıdır) der. <em>Lady Windermere’s Fan</em>’deki kişilerden biri, Londra’nın sisler ve ağırbaşlı kişilerle fazlasıyla dolu olduğunu; ama ağırbaşlı kişilerin mi sisleri meydana getirdiğini yoksa sislerin mi ağırbaşlı kişileri ürettiğini bilemediğini söyler. Dul kalınca saçını sarıya boyayan bir kadın için, “I hear her hair has grown quite gold from grief” (kederden saçının tamamıyla altına döndüğünü duydum) denir, vb.</p>
      <p>Oscar Wilde’ın oyun yazarı olarak en büyük kusuru, kişilerine, onları birbirinden ayırabilecek belirli özellikler vermemesi; ister kadın, ister erkek olsunlar, onları aynı biçimde konuşturmasıdır. Komedyalarının belli başlı kişilerini üç gruba ayırabiliriz: Lady Windermere ya da Lady Chiltern gibi, erdemli genç kadınlar; Bayan Erlynne ya da Bayan Cheveley gibi karanlık geçmişi olan orta yaşlı kadınlar ve tıpkı Oscar Wilde’ın kendisi gibi konuşan parlak erkekler. Oyunlarında kişiler, küçük farklarla, birbirlerine benzedikleri gibi, işlenen konular da birbirlerine benzerler: Komedyaların dördünde de, kişilerden birinin yaşa<span epub:type="pagebreak" id="page1764" title="1764"/>mında başkalarından sakladığı bir giz vardır. Bayan Erlynne, Lady Windermere’in annesi olduğunu gizler; Sir Robert Chiltern, kariyerinin bir suç üzerine kurulu olduğunu gizler; Jack, Ernest adında bir kardeşi olmadığını gizler. Gizlenen suç ortaya çıkınca, ilkin karışıklıklar olur; kimi zaman şantaja başvurulur. Sonra da bir çözüm yolu bulunur ve oyun mutlu sona varır.</p>
      <p>Oscar Wilde’ın oyunlarına, İngiliz tiyatrosunun gerçekten büyük yapıtları arasında yer veremeyiz. Onların XIX. yüzyılın sonunda, yani İngiliz tiyatrosunun tümüyle ölü olduğu bir dönemde yazıldıkları için bu kadar ilgi çektiklerini söylersek, Wilde’a haksızlık etmiş olmayız. Zaten Wilde bunun farkındaydı. André Gide’e “mes pièces ne sont pas du tout bonnes; et je n’y tiens pas du tout” (oyunlarım hiç iyi değil, onları hiç de tutmuyorum) demişti.</p>
      <p>Oscar Wilde, oyunlarını beğenmemesine karşın, tiyatroyla çok uğraşıyor, yalnız komedyalar değil, tragedyalar da yazmak istiyordu. Yazıyordu da. 1891’de New York’da sahneye konan <em>The Duchess of Padua, Vera </em>kadar kötüdür. Wilde gibi üstün zekâlı bir insanın böylesine metelik etmeyen bir şeyi nasıl yazdığına insan gene şaşar. XVI. yüzyılın sonunda İtalya’da geçen <em>The Duchess of Padua</em>, “facia” türünün en basmakalıp öğelerini gözler önüne serer: Babasının gerçek kimliğini ve Padua Dükü tarafından öldürüldüğünü öğrenen Guido, öc almak için Padua’ya gelir. Orada düşmanının eşine âşık olur hemen. Elbette ki, düşes de ona hemen âşık olur. Padua Dükü, halka eziyet eden felâket bir zorbadır. Ne gariptir ki, Wilde’ın “sosyalist” diye niteleyebileceğimiz yanı burada da ortaya çıkar. Çünkü düşes, bütün parasını yoksullara dağıtmakla kalmaz; sokaklara çıkar, eşinin askerlerinin açlıktan bağırıp çağıran halkın üstüne ateş etmelerini engeller. Ne var ki, bu insansever genç kadın, bir öfke anında, zalim dükü bıçaklayıverir. Guido ise, tam anlamıyla saçma bir tepki gösterip, böyle bir cinayet işlediği yani kendi öldürmeyi tasarladığı adamı ortadan kaldırdığı için sevgilisine fena halde kızar, onun yüzünü bir daha görmek istemez. Bunun üzerine sözde melek huylu düşes, bütün saray halkının önünde yalan söyleyerek, Guido’yu dükün katili olmakla suçlar. Sonunda düşes zehir içip kendi canına kıyar, Guido kendini bıçaklar. Okuyucu <span epub:type="pagebreak" id="page1765" title="1765"/>da bu facia bitti diye rahat bir nefes alır. Wilde, Biri <em>A Florentine Tragedy </em>(Bir Floransa Tragedyası), öteki de <em>La Sinte Courtisane</em> (Ermiş Fahişe) adlı iki tragedya daha yazmayı tasarlıyordu. İyi ki, bunlardan ancak birkaç sayfa geçti elimize.</p>
      <p>Gelgelelim, Wilde’ın tragedya yazmak merakının çok ilginç bir ürünü de oldu. 1893’te Fransızca olarak kaleme aldığı tek perdelik <em>Salomé</em>’dir bu. Wilde’ın bu oyunda, neden kendi ana dilini değil de Fransızca kullandığını bilemeyiz. Bir dostuna, çocukluğundan beri bildiği bu yabancı dilde kendini sınamak istediğini söylemişti. Belki de Fransızcasını gözler önüne sermek hevesine kapılmıştı. Bu oyunu mutlaka Sarah Bernhardt’ın oynamasını istediği için Fransızca yazmıştı belki de. <em>Salomé</em>’yi neden kendi İngilizceye çevirmeyip, bu işi sevgilisi Lord Alfred Douglas’a verdiğini de bilemeyiz.</p>
      <p>Wilde, <em>Salomé</em>’nin konusunu <em>İncil</em>’den (Matthew XIV) aldı; St. John The Baptist bir peygamber sayıldığı için, Kral Herold, onu öldürmekten çekinir; bir sarnıcın dibine kapatmakla yetinir. Herold’ın karısı kraliçe Herodas ise, bu ermişin yok edilmesini ister. Çünkü Ermiş John, eski eşi Philip’in öldürülmesine göz yumarak Philip’in kardeşi Herold ile evlendiği için, kraliçeyi suçlamaktadır. <em>İncil</em>’de adı verilmeyen, sadece Herodias’ın kızı diye anılan Salomé ise, Herold’ın üvey kızıdır. Salomé, Herold’ın doğumgününde dans ederek üvey babasının o kadar hoşuna gider ki, Herold ona ne dilerse vereceğine yemin eder. Annesinin sözünü dinleyen Salomé de, Ermiş John’un başının kesilip kendisine sunulmasını ister. Herold, söz verdiği için, bunu yapmak zorunda kalır.</p>
      <p>Oscar Wilde, iki değişiklik yapar <em>İncil</em>’de anlatılan öyküde. Birincisi, Herold’ın üvey kızına duyduğu şehvetle yanıp tutuşması, ikincisi de Salomé’nin Ermiş John’a daha da yoğun bir şehvet duymasıdır. Salomé, annesinin isteği üzerine değil, o ermişin kendisi gibi dünyalar güzeli bir kız oğlan kızdan tiksindiği, ona el sürmeye bile tenezzül etmediği için Ermiş John’un kafasının kesilmesini ister. Salomé’nin öyküsü, öteden beri yazarların ve sanatçıların ilgisini çekmiştir. Flaubert, Stephane Mallarmé, Heine, bu konuyu işledi. Da Vinci ve Rubens, Salomé’nin tablolarını yaptılar; Richard Strauss bu konuda bir opera besteledi.</p>
      <p><span epub:type="pagebreak" id="page1766" title="1766"/><em>Salomé</em>’de Herold’ın sarayında verilen şölen sırasında, sarnıcın dibinden, Wilde’ın Flaubert gibi eski adını kullanarak Jokanaan dediği Ermiş John’un, Herold ve Heroidas’ı lanetleyen sesi duyulur. Geceleyin bir tek saat içinde geçen bu kısa tragedyada, ay, hem ölümü, hem de ölümle el ele giden şehveti simgeler. Sarnıcın başında bekleyen askerlerden biri, bulutlar arasındaki ayı, kendini kefeniyle örtmek isteyen bir ölü kadına benzetir. Salomé’ye âşık olan genç Suriyeli subay ise, dans ederken ayakları kumruları andıran küçük bir prensese benzetir. Solemé saraydan çıkınca, genç subay, “she is like narcissus trembling in the wind, she is like silver flower” (rüzgârda titreyen bir nergise benziyor, gümüşten bir çiçeğe benziyor) der. Bir tiyatro oyunundan çok şiirsel bir metni andıran <em>Solemé</em>’de bu benzetmeleri sürekli görürüz. Bu oyunda diyalog hiç yok gibidir. Kişiler birbirleriyle konuşmazlar; tek başına şiirsel sözler söylerler sanki. Wilde, <em>Salomé</em>’yi yazarken, üslup açısından<em> Kutsal Kitap’</em>ın “Song of Songs” bölümünün etkisinde kaldı. Dünyanın en güzel aşk şiirlerinden biri olan “Song of Songs” ya da diğer adıyla “Songs of Solomon”un benzetmeleriyle <em>Salomé</em>’nin benzetmeleri arasında, neredeyse kopya diyebileceğimiz çarpıcı benzerlikler vardır.</p>
      <p>Salomé, sarnıcın dibinden sesi duyulan Jokanaan’ı ille görmek ister. Herold, oradan çıkarılmasını yasak ettiği halde, Suriyeli genç subay prensese karşı koyamaz. Ermişi sarnıçtan çıkarıp, Salomé’nin önüne getirir. Salomé, Jokanaan’ın gözlerini görünce, dehşete kapılır: “they are like black caverns where dragons dwell” (içinde ejderhaların oturduğu kara mağaralar gibi) der. Ne var ki, genç kızın duyduğu, yalnız korku değil, yoğun bir cinsel istektir:</p>
      <blockquote>
        <p>“I am amorous of thy body... Thy body is white like the snows that lie on the mountains... Let me touch thy body... Thy hair is like a cluster of black grapes... Thy mouth like a pomegranate cut with a knife of ivory... Like a branch of coral that fishes have found in the twilight of the seas.”</p>
      </blockquote>
      <blockquote>
        <p>Gövdene tutkunum... Gövden dağların üstündeki karlar kadar beyaz... Bırak, gövdene dokunayım... Saçların bir salkım kara üzüm <span epub:type="pagebreak" id="page1767" title="1767"/>gibi... Ağzın fildişinden bir bıçakla kesilmiş bir nar gibi... Balıkların denizlerin alacakaranlığında buldukları bir mercan dalı gibi.</p>
				</blockquote>
        <p>Sevgi duygusundan tümüyle yoksun bir cinsellikle ölüm iç içedir bu oyunda. Salomé, cinsel tutkusunu dile getirirken, “Ölüm Meleği’nin kanat çırptığını (“the beating of the wings of the Angel of Death”) duyar gibi olur. Nitekim, sevdalandığı prensesin böylesine azgın bir kösnüllüğe kapılmasına dayanamayan Suriyeli genç subay, kendini bıçaklar; ölüsü Salomé ile Jokanaan’ın arasına, yere yığılır. Derken Herold gelir; çünkü Herodias’ın Salomé’ye öyle bakmamasını sürekli söylemesine karşın, gözlerini üvey kızından ayıramıyordur. Kralın emri üzerine, Jokanaan yeniden sarnıca indirilir. Herold, önünde dans etmesi için Salomé’ye yalvarır. Eğer dans ederse, üvey kızına krallığının yarısını vermeye razıdır. Salomé, ilkin reddeder. Sonra, Herold’ın onun her dileğini yerine getireceğine yemin etmesi üzerine, dans başlar. Dansı sırasında; bedenini örten yedi ince tülü bir bir çıkarırken, ay kan kırmızısı olur, Ölüm meleğinin kanatlarının sesi daha yakından duyulur. Salomé, dansını bitirince, Jokanaan’ın başını ister. Bundan vazgeçmesi için, Herold boşuna yalvarır. Ne çare ki, yemin etmiştir bir kez. Ermişin kesilmiş başı gümüş bir tepside kendine getirilince, Salomé, ölünün dudaklarına saldırır:</p>
     
      <blockquote>
        <p>“I am athirst for thy body, I am athirst for thy beauty... Thou wouldst not suffer me to kiss thy mouth Jokanaan, I will kiss it now. I will bites it with my teeth as one bites a ripe fruit.”</p>
      </blockquote>
      <blockquote>
        <p>Bedenine susadım, güzelliğine susadım. Ağzını öpmeme izin vermedin, Jokanaan. Şimdi öpeceğim onu. Olgun bir meyvayı ısırır gibi onu ısıracağım.</p>
      </blockquote>
      <p>Bu sözleri duymaya katlanamayan Herold, “kill that woman” (bu kadını öldürün) emrini verir ve askerler, Salomé’yi, bıçaklayarak değil de kalkanları arasında ezerek öldürürler.</p>
      <p><em>Kutsal Kitap’</em>tan kişilerin sahnede görülmelerini yasaklayan eski bir sansür yasası yüzünden, <em>Salomé</em>’nin tiyatroda oynanma<span epub:type="pagebreak" id="page1768" title="1768"/>sına izin verilmedi. Fena halde öfkelenen Oscar Wilde, İngilizlerin sanattan anlamadıklarını, kendisinin zaten İngiliz değil İrlandalı olduğunu söyleyerek, Fransa’ya yerleşip, Fransız vatandaşlığına geçeceği konusunda tehditler savurdu. O yılların ünlü karikatürcüsü Max Beerbohm ise, bu yasayı uygulamaya koyan ve Lord Chamberlain unvanını taşıyan devlet memuruna, Oscar Wilde’ın kesik başının bir tepside sunulmasını gösteren bir karikatür yapmayı düşündü. İngilizlerin bu gülünç sansür yasası ancak 1931’de kalktı ve <em>Salomé</em> aynı yıl sahneye kondu. 1896’da Wilde hapisteyken, oyununun Paris’te gösterilip büyük başarı elde etmesi, Wilde’ı çok duygulandırdı. Reading Cezaevi’nden yazdığı bir mektupta, yaşamının bu utanç verici döneminde bile bir sanatçı sayılmasının onu çok onurlandırdığını söyledi.</p>
      <p>Oscar Wilde’ın hapishaneye düşmesinin, yaşamının yıkılmasının nedeni eşcinselliğiydi. Korkunç bir haksızlık edildi Wilde’a. Çünkü özellikle yüksek sınıflarda önemli mevkilerde bulunan birçok eşcinsel vardı ve bunların hiçbiri cezalandırılmıyordu. Onlar, cinsel eğilimlerini sıkı sıkı gizlerken, Wilde, durumu açığa vurmuş, bu yüzden de öteki eşcinsellerin günahlarını da sırtına yüklenen bir çeşit günah keçisi olmuştu. Wilde, ilkin biseksüeldi. Hatta en güvenilir yaşamöyküsünü yazan Richard Ellmann’a bakılacak olursa, bir fahişeden frengi almıştı. Kimine göre kırk altı yaşında ölmesinin nedeni menenjit değil, buydu. Ne var ki, yakışıklı delikanlılara aşırı bir düşkünlük de duymuştu her zaman. Örneğin Oxford’dayken, bir atlet için “his left leg is a Greek poem” (onun sol bacağı bir Yunan şiiridir) demişti. Otuz beş yaşına doğru, cinsel seçimini yaptı; kadınlardan vazgeçip, delikanlılara yöneldi. Kimine göre, annesi sorumluydu bu durumdan. Birçok eşcinselin annesi gibi fazlasıyla otoriter, iri yarı, çevresinde herkese egemen bir kadındı. Birinci oğlundan sonra, kız çocuk istemiş; Oscar’ın çocukluk fotoğraflarında görüldüğü gibi, ikinci oğlunun saçlarını uzun bırakıp lüle lüle yapmış, ona çok süslü kız çocuğu giysileri giydirmişti. Hesketh Pearson ise, Wilde’ın eşcinselliğini, psikolojik açıdan büyümemesiyle; ergenlik çağında birçok çocuğun gelişiminde ancak bir aşama olan eşcinsel eğilimlere takılıp kalmasıyla açıklar.</p>
      <p>Wilde, Marquess (Marki) of Queensberry’nin oğlu Lord Alfred <span epub:type="pagebreak" id="page1769" title="1769"/>Douglas’a âşık olmadan önce, eşcinselliği seçmişti bile. Hatta John Gray ile sürekli bir ilişkisi olduğundan, kendi deyişiyle ikinci evliliğini yaptığı bu delikanlıya iltifat olsun diye tek romanının başkişisine Gray soyadını vermişti. Norbert Kohl’un Wilde’ın yaşamının “homme fatal”ı (meşum erkeği) saydığı Lord Alfred’i tanıdıktan sonra, büyük bir aşk yaşadı. Alfred değil de, her zaman Bosie adını verdiği bu delikanlıyla ilişkisi onun üçüncü ve son evliliğiydi. Birbirlerine yazdıkları mektuplar, her ikisinin de alev alev yandığını gösterir. Wilde, “those red rose leaf lips of yours... Madness of kisses... Always with undying love” (senin o kırmızı gül yaprağı dudakların... Öpüşmelerin çılgınlığı... Her zaman ölümsüz bir aşkla) gibi sözler eder. Kötü bir şair olan, ancak bir tek dizeyle, “the love that dares not speak its name” (adını söylemeye cüret edemeyen aşk) dizesiyle anımsanan Bosie de ondan aşağı kalmaz. Ama ne yazık ki, bu mektuplar sonraları şantajcıların eline geçti; sanki Lord Hazretleri tamamıyla suçsuzmuş gibi, Wilde’ı mahkûm etmek için kullanıldı. İkisinin de düşüp kalktığı erkek fahişeler de, Wilde’a karşı tanıklık ettiler.</p>
      <p>Lord Alfred Douglas’ı tanıdıktan sonra Wilde evine hiç uğramıyor, sevgilisiyle lüks otellerde kalıyor, onunla birlikte yolculuklara çıkıyordu. (André Gide, <em>Si le Grain ne Meurt</em>’de yani “Eğer Tohum Ölmezse”de, Cezayir’de onlarla karşılaşmasını anlatır. Birlikte gittikleri bir kahvede, eşcinselliğini yeni yeni kabul eden Gide, flüt çalan bir Arap çocuğuna yoğun bir istek duyar; ama duyduğunu açığa vurmaktan çekinir. Bunu sezen Oscar Wilde ise, dobra dobra sorar ona: “Vous voulez le petit musicien?” –küçük müzisyeni istiyor musunuz?– Gide, boğuk bir sesle “evet” deyince de, Wilde durumu ayarlar.) Ne var ki, yakınlıklarına karşın, Wilde ile Bosie’nin aşkı, güzel ve romantik diyebileceğimiz bir duygu sayılamaz. Sadakat kavramının hiç yeri yoktur ilişkilerinde. İkisi de, bir miktar paraya, küçük bir armağana, güzel bir yerde yemeğe karşılık bedenlerini satan gençlerle düşüp kalkarlar. Hatta bu gençleri ayartmak konusunda, çok eğlenceli bir rekabet sürüp gider aralarında. Wilde daha sonraları hapishaneye düşünce, eşcinselliğine pişman olmadı da, bu oğlanlarla gezip tozmasına çok pişman oldu. “Feashing with panthers” (panterlerle şölen yapmak) dedi buna.</p>
      <p><span epub:type="pagebreak" id="page1770" title="1770"/>Wilde ile Bosie’nin ilişkisi hiç huzurlu değildi. Genç lord çok hırçın, çok bencil olduğundan, Wilde ile arası iki üç yıl içinde fena halde açıldı. İkide birde kavga ederler, sonra gene barışırlardı. Wilde, Lord Alfred’in annesine, oğlunu İngiltere’den uzaklaştırması için mektuplar yazardı. Hatta bir ara, Alfred’in İstanbul’daki İngiliz Elçiliği’ne memur olarak atanacağını umdu. Her kavgadan sonra, Alfred yalvarır yakarır; Wilde’ın karısına bile, barışmalarını sağlamasını rica eden mektuplar yazar; kendini öldüreceği şantajına başvurarak, Wilde’ı gene ele geçirmenin yolunu bulurdu. Para açısından da onu fena sömürürdü. Wilde’dan para istemenin kendine çok tatlı geldiğini söyler mektuplarından birinde.</p>
      <p>Oğluyla Wilde’ın ilişkisine çok öfkelenen Queensberry Markisi’nin saldırıları da, aralarının açılmasında önemli bir rol oynadı. Lord Alfred Douglas, iki eşinden de boşanan, oğullarının üçüyle de kanlı bıçaklı olan, bu boks meraklısı babadan nefret ederdi. Marki, oğluna da, oğlunun âşığına da tehdit mektupları yazıyor; Wilde’a hakaret etmek için elinden geleni yapıyordu. Örneğin, <em>The Importance of Being Earnest</em>’in ilk temsilinde, çiçek yerine, zerzevat dolu bir sepet gönderiyordu tiyatroya. Sonunda işi iyice azıttı: Wilde’ın kulübüne, onu “sodomite” yani sapık cinsel ilişkide bulunan biri olmakla suçlayan açık bir kart bıraktı. (Bu cahil aristokrat böyle sözcükleri pek bilmediğinden, “sodomite” yerine “sondomite” yazmıştı bu kartta.) Kulübün kapıcısı, kartı kimse görmeden, bir zarfa koyup Wilde’a teslim etti. Wilde, bu kartı hiç almamış gibi davranabilirdi. Ama Lord Alfred, Marki’ye karşı hakaret davası açması için onu sürekli kışkırtıyor; Wilde, babayla oğul arasındaki kinin kurbanı oluyordu. Bir mektubunda “in your war of hate with your father, I was a weapon” (Babanla aranızdaki kin savaşında ben bir silahtım) dediğine göre, bunun da bilincindeydi.</p>
      <p>Hapse düşüp mahvolmasıyla sonuçlanacak hakaret davasını açtığı sırada, Oscar Wilde kırk yaşında ve yazar olarak ününün doruğundaydı: iki oyunu birden büyük bir başarıyla sahneleniyor, bol bol para kazanıyor, basında sürekli sözü ediliyor, Londra’nın yüksek sosyetesinin en seçkin toplantılarında baştacı olu<span epub:type="pagebreak" id="page1771" title="1771"/>yordu. Gelgelelim Wilde, kendi felaketine susamış gibiydi. Daha önce de söylediğimiz gibi, dehasını yaşamına, ancak yeteneklerini yazılarına koyduğunu söyleyen bu adam, yıldızının en parladığı sırada André Gide’e “il faut qu’il arrive quelque chose, quelque chose d’autre” (bir şeyler olmalı, başka şeyler olmalı) demişti. Alınyazısına meydan okumak, Eski Yunan tragedyalarında “hubris” denen duruma neden olmak, yani kaderin bir oyunuyla en yüce doruklardan en aşağılara ansızın düşmek, bir sanat yapıtı saydığı yaşamını, bir tragedyanın sonu gibi, çarpıcı bir biçimde noktalamak istiyordu belki de. Ne var ki, yaşamının, yüce bir tragedyayla değil, rezil bir skandalla noktalandığını kendi de itiraf etti daha sonraları. Büyük Britanya dışında hiçbir ülkede eşi benzeri bulunmayan ve Wilde’ı cezalandırmak için kullanılan yasa, sanki bu tarihten önce eşcinsellik hiç yokmuş gibi Victoria Çağı’nın ahlâksal baskısının bir sonucu olarak, ancak 1885’te, yani Wilde yargılanmadan on yıl önce çıkmıştı. Wilde dışında adı sanı olan başka bir eşcinsele karşı da kullanılmadan ortadan kaldırıldı.</p>
      <p>Oscar Wilde mahkemede, kendisini yargılayanları hor görürcesine, parlak sözlerle savundu kendini. <em>The Picture of Dorian Gray</em>’deki duygular sapık olmakla suçlanınca, ancak karacahil ve hayvansı kişilerin böyle düşünebileceğini söyledi. “Adını söylemeye cüret edemeyen aşkın” ne biçim bir şey olduğu sorulunca da, Wilde, bu aşkın Plato’nun felsefesinin temelini oluşturan, Michelangelo’nun ve Shakespeare’in sonelerinde dile getirilen, bir erkeğin kendinden daha genç bir erkeğe duyduğu çok yüce bir sevgi olduğunu anlattı. Espriler de yaptı bu arada. Örneğin, Queensberry Markisi’nin avukatı, herhangi bir delikanlıya tapıp tapmadığını öğrenmek isteyince, kendinden başka hiçbir kimseye asla tapmadığı yanıtını verdi. Avukat, Wilde’ın Lord Alfred Douglas’a gönderdiği mektuplarda yazdıklarının olağan sözler mi sayılacağını sorunca, “everything I write is extraordinary” (benim her yazdığım olağanüstüdür) dedi. Ne var ki, erkek fahişelerin Wilde’ı ağır suçlayan tanıklıkları karşısında, bu parlak sözler hiçbir işe yarmadı.</p>
      <p>Wilde, mahkeme sürerken, on beş gün kefaleten tahliye edildi. İngiltere’den kolayca çıkıp gidebilirdi. Bunu engelleyecek <span epub:type="pagebreak" id="page1772" title="1772"/>hiçbir yasal önlem alınmamıştı. Queensberry Markisi bile, oğlunu beraberinde götürmemek koşuluyla, istediği yere gidebileceği haberini göndermişti ona. Annesi dışında bütün yakınları Fransa’ya gitmesi için yalvardılar. Wilde ise, kaçmamaya kararlıydı. Lord Alfred’e bir mektubunda, bunun daha soylu ve daha güzel bir davranış olacağını yazmıştı. Ama Hesketh Pearson’a kalırsa, Oscar Wilde, sahnede kendini tam gözler önüne sererken, kulise geçip oradan sıvışacak adam değildi. Kendi dramını, trajik sonuna dek yaşamak istiyordu. Yargıç Willis, ona yasanın öngördüğü en ağır cezayı verirken; kişisel düşüncesine göre, Wilde’ın bundan çok daha ağır bir cezayı hak ettiğini söyledi; onu iki yıla mahkûm etti. Wilde’ın iflası ilân edildi hemen; malı mülkü, kişisel eşyaları haczedildi. Onu o güne dek şımartan basın, birdenbire kanına susar oldu; her akşam tiyatrolarda alkışlanan oyunları sahneden kaldırıldı; sokak çocukları, biraz süslü erkeklerin peşinden “Oscar!” diye bağırarak, Wilde’ın eşcinselliğini alaya aldılar.</p>
      <p>Hapis yatmak herkese ağır gelir. Ama Wilde gibi yaşamını haz duymaya adamış bir insana kat kat ağır geldi. Üstelik Wilde, öteki mahkûmlar gibi çaldığı için, adam öldürdüğü için ya da yasaklanan siyasal eylemlerde bulunduğu için değil; toplumun gözünde bunlardan çok daha utanç verici bilinen bir suç işlediği için hapse düşmüştü. Yoksul sınıftan mahkûmlar, birbirlerine anlayışla bakarken, aralarına giren yüksek sınıftan bu ünlü yazarı yadırgıyorlardı. Avluda yürürken bunlardan biri, Wilde’a çok acıdığını; çünkü onun herkesten çok acı çektiğini bildiğini söylemişti. Daha sonraları Gide’e anlattığına göre, bunu duyduğu gün, Wilde’ın kendini öldürmeyi düşünmediği tek gün olmuştu. Ne var ki, havalandırma sırasında konuşmak yasak olduğundan, on beş gün süreyle kuru ekmek ve su cezası verilmişti ikisine de.</p>
      <p>Oscar Wilde dört ayrı cezaevinde yattı ve dördünde de koşullar berbattı. Daracık, kapkaranlık hücrelere tek başına kapatılan mahkûmlar, ihtiyaçlarını oradaki teneke kaplarda gördükleri için, iğrenç kokular içinde yaşarlardı. Şiltesiz kerevetlerde rahat uyuyamazlardı. Ağza konamayacak kadar kötü ve sağlıksız yemekler yüzünden, bir yandan sürekli açlık çekerken, bir yandan <span epub:type="pagebreak" id="page1773" title="1773"/>hep diyare olurlardı. İlk hapis yılında, Wilde’a <em>Kutsal Kitap </em>dışında hiçbir kitap verilmedi. Görüşme ve mektuplaşma yasağı da vardı. Sonra, belirli aralarla, hepsi denetlenen mektuplar yazıp almaya ve yılda dört görüşmeye izin verildi. Ama görüşme koşulları insanca değildi: Hükümlü küçük bir deliği olan bir çeşit tahta kasanın içine konur; görüşmeci de iki metre kadar uzakta aynı biçim bir kasaya oturtulurdu. Aralarında da gardiyanlar vardı.</p>
      <p>Oscar Wilde, “The Soul of Man Under Socialism”de “after all, even in prison a man can be quite free. His soul can be free... He can be at peace” (eninde sonunda hapiste bile, insan özgür olabilir. Ruhu özgür olabilir... Huzur içinde olabilir) demişti. Ama kendi hapse düşünce, bunun böyle olmadığını; bu koşullar altında insanın yalnız bedeninin değil, ruhunun da mahvolduğunu anladı. “Of course, my first year in prison destroyed my body and soul... It could not have been otherwise” (hapiste ilk yılım, bedenimi de, ruhumu da yıktı elbette... Başka türlü olamazdı) dedi daha sonraları. En büyük korkusu delirmekti. Eski âşıklarından Robert Ross, vefalı bir dost olmuştu ona. Bu adamın anlattığına göre, Wilde ilk yıl görüşme sırasında, çevresine boş gözlerle bakıyor, sürekli ağlıyordu. İkinci hapis yılında yazdığı <em>De Profundis</em>’in ilk sayfasında şöyle der:</p>
      <blockquote>
        <p>“For us there is only one season, the season of sorrow. The very sun and moon seem to be taken from us. Outside the day may be blue and gold... But it is always twilight in one’s cell, as it is always twilight in one’s heart.”</p>
      </blockquote>
      <blockquote>
        <p>Bizler için ancak bir tek mevsim vardır, keder mevsimi. Bizleri güneşten ve aydan bile yoksun bırakırlar. Dışarıda gün, mavi ve altın rengi olabilir... Ama hücremiz her zaman alacakaranlık olduğu gibi, yüreğimiz de alacakaranlıktır her zaman.</p>
      </blockquote>
      <p>13 Kasım 1895, hiç unutmadığı bir utanç günü oldu Oscar Wilde için: Londra’daki hapishaneden başka bir hapishaneye götürülürken, elleri kelepçeli, sırtında hükümlülerin pis üniforması, bir tren istasyonunda, yağmurun altında bir süre ayakta <span epub:type="pagebreak" id="page1774" title="1774"/>beklemek zorunda kaldı. Çevresini saranlar, onu alaya aldılar. Kim olduğunu anlayınca da, onu yuhaladılar.</p>
      <p>Hapisteyken Wilde yeterince cezalandırıldığını ileri sürerek, ilgili makamlara boşuna dilekçeler yazıyordu. Bağışlanması için yürütülen imza kampanyası da, Bernard Shaw’un yoğun çabalarına karşın, başarısız kaldı. Londra ve Paris’te, ilerici bilinen yazarlar bile imza atmaya yanaşmadılar. Bu arada, çok bağlı olduğu annesinin ölümü Wilde’ı ne kadar perişan ettiyse; o sırada hasta olan eşinin, kara haberi yabancılardan duymasın diye hapishaneye gelmesi de, onu o kadar duygulandırdı. Gerçi o rezaletten sonra İngiltere’de barınamayan, oğullarıyla birlikte İsviçre’ye yerleşen Constance Wilde, bir tek kez hapishaneye gelmişti. Ama Wilde, <em>De Profundis</em>’de eşini saygıyla andı. Onun iyi yürekli, anlayışlı, tam güvenilir bir insan olduğunu söyledi. Ancak oğullarının, yasal yoldan elinden alınmasına, hapisten çıktıktan sonra bile onları görmeye hakkı olmayışına çok üzülüyor; bu acının yanında hapis yatmanın bile bir hiç sayılacağını söylüyordu.</p>
      <p>Müdür değişikliğinden ötürü, Wilde’ın cezaevindeki ikinci yılı daha rahat geçti. Yazdığı her satır gene denetleniyordu; ama ona kalem kâğıt verilmişti. Kitap okuyabiliyor; hatta Almanca ve İtalyancasını ilerletmeye çalışıyordu. İki yıl yattıktan sonra, 19 Mayıs 1897’de Reading Cezaevi’nden çıktı. Yaşamının belki de en güzel davranışı, hapisten kurtulduktan dokuz gün sonra <em>Daily Chronicle </em>gazetesine uzun bir açık mektup göndermesidir. Wilde, dokuz ay sonra aynı gazeteye ikinci bir mektup daha yazdı. Bu açık mektuplarında, artık kendisini değil, oralarda kalanları düşünerek, cezaevlerinin berbat koşullarını eleştirir. Cezaevlerinde uygulanan “ahmak ve barbarca” (“stupid and barbarous”) yönetmeliğin değiştirilmesini ve kapsamlı bir reform yapılması gerektiğini anlatır. Tek kişilik karanlık hücrelerde yirmi üç saat kapalı kalıp, ancak bir tek saat havalandırmaya çıkarılan çocukların durumu üzerinde özellikle durur. On dört yaşından küçüklerin cezaevlerine değil de, denetimli okullara ya da atölyelere gönderilmelerini ister. Büyüklerin bile yiyemedikleri yemekleri çocukların hiç yiyemediklerini, sürekli açlık çektiklerini; açlıktan ağlayan bir çocuğa bisküvi veren gardiyanlardan bi<span epub:type="pagebreak" id="page1775" title="1775"/>rinin işinden atıldığını anlatır. Birlikte acı çekmek onları yakınlaştırdığı için, mahpusların birbirlerine karşı her zaman insanca davrandıklarını belirttikten sonra, “it is not the prisoners who need reformation. It is the prisons” (reforma gereksinimi olan hükümlüler değil, cezaevleridir) der. Akıl dengesi bozuk olanları gardiyanların dövmesini protesto eder. Bu mektupları, kamuoyunu ve Parlamento’yu uyarmak için kaleme aldığını da açıklar. Mektuplarını “Oscar Wilde” diye değil de, “The Author of <em>The Ballad of Reading Gaol</em>” (Reading Hapishanesi Ballad’ının Yazarı) diye imzalaması da, eski bir mahkûm olduğunu vurgulaması açısından ayrıca ilginçtir.</p>
      <p>Wilde, <em>De Profundis </em>adı verilerek ölümünden sonra yayımlanan uzun mektubu hapisteyken Lord Alfred Douglas’a yazdı. Daha önce de söylediğimiz gibi bir hayli bozuk olan ilişkileri, başları derde girince, yeniden alevlenmişti. Mahkemede tanıklık etmemek için Fransa’ya giden Alfred, özyaşamöyküsünde, bu büyük buhranın heyecanı yüzünden, aşklarının sönmek üzere olan ateşinin körüklendiğini söyler. Oscar ile Bosie gene coşkulu aşk mektupları yazmaya başlarlar. Oscar, Bosie’ye “my sweet rose, my delicate flower, my lily of lilies, it is perhaps in prison that we are going to test the power of love” (benim tatlı gülüm, benim narin çiçeğim, benim zambaklar zambağım, aşkın gücünü belki hapiste sınayacağız) der. Hapiste aslında yalnız olmadığını, altın saçlı bir meleğin her zaman yanında bulunduğunu söyler. Bosie ise “my immortal, my eternal love for you”dan (sana ölümsüz, sana ebedi aşkım) söz eder; kendi hapsedilmediği halde, hapis yatan âşığı kadar acı çektiğine yeminler eder.</p>
      <p>Gelgelelim, Wilde, cezası kesinleşip iki yıl hapis yatınca, sevgili Bosie’sini, başına gelen felaketin tek sorumlusu saymaya başladı. Artık çektiği acıları dramatize edip kendini neredeyse çarmıha gerilen Hazreti İsa ile özdeşleştirdiği için, Hesketh Pearson’ın dediği gibi, ona bir Yehuda gerekliydi. Bu rolü de Bosie’ye verdi. Çıkınca, onun yüzüne bakmayacağını söyleyerek, Ross vasıtasıyla mektuplarını geri istedi. Bosie, bunu yapmayı kesinlikle reddetti. Bir melodram sahnesi oynayarak, eğer Oscar isterse, kendini öldürmeye hazır olduğunu; her gün ağlaya ağlaya öptüğü o mektupları ancak o zaman geri alabileceğini söyledi.</p>
      <p><span epub:type="pagebreak" id="page1776" title="1776"/>Wilde, “Dear Bosie” diye başlayan ve aşağı yukarı yüz sayfa tutan <em>De Profundis</em>’de, uzun uzun yakınır âşığından: Kendisini mahveden davayı Bosie’nin baskısı yüzünden açmıştır. Bosie, babasıyla sürdürdüğü kin savaşında Oscar’dan yararlanmıştır. Gerçi Bosie onu sevmiştir; ama Bosie’de kin, her zaman aşktan daha ağır basmıştır. Bosie, âşığının ününü de, parasını da elinden geldiğince sömürmüştür; ona kumar borçlarını ödetmiştir. Bosie, okulda da, üniversitede de, kafasını geliştirebilecek hiçbir şey öğrenemeyen bir haylazdır. Bu yüzden de Oscar gibi bir sanatçıyı anlamasının, ona destek olmasının yolu yoktur. Bosie bencildir; hastalanan Oscar’a bakmayı reddetmiştir. Sar’a nöbetlerini andıran öfkelere kapılarak Oscar’ı neredeyse öldürecek duruma gelmiştir. Oscar ondan ayrılmaya niyetlenince de, intihar şantajına başvurmuştur, vb. Wilde, bu suçlamaları ve daha ağırlarını peşpeşe sıralayıp içini döktükten sonra, rahatlar gibi olur ve aslında bir aşk mektubu olan <em>De Profundis</em>’in sonunda Bosie’yi bağışlar:</p>
      <blockquote>
        <p>“I have got to forgive you. I must do so. I don’t write this letter to put bitterness into your heart, but to pluck it out of mine.”</p>
      </blockquote>
      <blockquote>
        <p>Seni bağışlamalıyım. Bunu yapmalıyım. Bu mektubu senin yüreğine burukluk vermek için değil, burukluğu kendi yüreğimden sökmek için yazıyorum.</p>
      </blockquote>
      <p>Ne var ki, Lord Alfred Douglas, Oscar Wilde’ı hiç bağışlamadı. Âşığının ölümünden sonra bir yarım yüzyıl daha yaşayan bu adam, Wilde ile uğraşmayı iş güç edindi kendine. Wilde üzerine, <em>Oscar Wilde and Myself </em>(Oscar Wilde ve Ben), <em>Autobiography</em> (Özyaşamöyküsü) <em>Without Apology </em>(Kendi Savunmamdan), <em>A Summing Up </em>(Bir Özetleme) gibi birçok kitap yazdı. Bu kitaplarda gerçek amacı, kendini yüceltip, Wilde’ı karalamaktır. Wilde’a tapma merakına bir son verecek, Wilde mitosunu yıkacaktır. Wilde gibileri İngiltere’yi bir cehenneme çevirmişlerdir. Wilde, Avrupa’da şer güçlerinin başlıca temsilcisidir vb. Richard Ellmann’ın dediği gibi, babası Marquess of Quennsberry bunları okusa, gurur duyardı oğluyla. Wilde’ın sevgilisi olmayı eskiden <span epub:type="pagebreak" id="page1777" title="1777"/>bir övünç kaynağı yapan bu adam, onun ölümünden sonra, eşcinselliğini sıkı sıkı gizledi; hatta bir süre sonra boşanmak üzere, bir ara evlendi bile.</p>
      <p>Cezaevi yetkilileri, Wilde’ın bu uzun mektubu Lord Alfred Douglas’a göndermesine izin vermemişlerdi. Wilde da, iki kopyasını daktiloyla yazmasını tembihleyerek, mektubu arkadaşı Robert Ross’a teslim etti. Yazdıklarının günün birinde herkesçe okunacağını umduğu besbelliydi. O mektubu, “benim olağandışı davranışımı açıklayan tek belge” (“the only document that gives an explanation of my extraordinary behaviour”) sayıyordu. Ross, Bosie’nin adını hiç anmadan, <em>De Profundis </em>diye adlandırdığı mektubun kısaltılmış bir metnini, Wilde’ın ölümünden beş yıl sonra, 1905’te yayımladı. 1912’de Wilde’ın bir yaşamöyküsünü yazan Arthur Ransome, <em>De Profundis</em>’in Lord Alfred’e bir mektup olduğunu kapalı bir biçimde söyleyince, bundan haberi olmadığını bildiren Alfred, bir hakaret davası açtı. Bunun üzerine mahkemeye tanık olarak çağrılan Ross, <em>De Profundis</em>’in tam metnini yargıçların önünde okudu; Lord Alfred de davayı kaybetti. British Museum’da kilit altında saklanan bu tam metin, ancak 1962’de, yani Wilde’ın ölümünden altmış iki yıl sonra yayımlanabildi.</p>
      <p>Oscar Wilde, <em>De Profundis</em>’de yalnız âşığını değil, kendini de suçlar: “Sapık hazlar ve garip tutkularla dolu” (“full of perverse pleasures and strange passions”) bir yaşam sürmüştür. Babasından ve annesinden kalan temiz adını çamurlara bulamıştır. “Ruhunun incisini bir kadeh şaraba atmıştır” (“I threw the pearly of my soul into a cup of wine”). Sapık isteklerini önleyemediği için, bunlar bir hastalığa, bir cinnete dönüşmüştür. Kendini, yalnız bedenden kaynaklanan hazlara vererek, metelik etmeyen insanlarla düşüp kalkmıştır. Bir insanın, işlediği her suçu günün birinde açıkça ilân etmek zorunda kalacağını unutmuştur. Tanrı’nın ona bağışladığı dehayı çarçur etmiştir. Toplumun ona yaptığı kötülük korkunçtur; ama onun kendine yaptığı kötülük daha da korkunçtur. Çünkü bir insanı başkaları değil, ancak kendisi mahvedebilir. Suçluluğunu “tam bir alçakgönüllülükle” (“absolute humility”) kabul etmekten başka yapabileceği hiçbir şey kalmamıştır, vb.</p>
      <p><span epub:type="pagebreak" id="page1778" title="1778"/>Ne var ki, Wilde’ın pişmanlığı garip çelişkilerle doludur. Bir yandan bunları söylerken, bir yandan da, kendini haz duymaya adadığına hiç pişman olmadığını söyler ve insanı hayretler içinde bırakan, sağlıksız bir megalomanya ile kendini över:</p>
      <blockquote>
        <p>“I made art a philosophy and philosophy an art. I altered the minds of men and the colour of things. There was nothing I said or did that did not make people wonder... Dram, novel, poem in prose, poem in rhyme, whatever I touched I made beautiful in a new mode of beauty... I awoke the imagination of my century, so that it created myth and legend around me. I summed up all systems in a phrase and all existence in an epigram.”</p>
      </blockquote>
      <blockquote>
        <p>Sanatı bir felsefe, felsefeyi bir sanat yaptım. İnsanların dimağını, nesnelerin rengini değiştirdim. Söylediğim ya da yaptığım hiçbir şey yoktu ki, insanları hayrete düşürmesin... Tiyatro, roman, düzyazıyla şiir, uyaklı şiir, dokunduğum her şeyi, yeni bir güzellikle güzel yaptım... Yaşadığım yüzyılın düşgücünü uyandırdığım için, benim üstüme mitoslar ve söylenceler yaratıldı. Bütün sistemleri bir tümceyle, bütün yaşamı bir özdeyişle özetledim.</p>
      </blockquote>
      <p>Kendisini böylesine manyakça yücelten Wilde, acı çekmenin ruhunu arındırdığını, bu sayede alçakgönüllü olmayı öğrendiğini ileri sürer: “Humility the last thing left in me and the best” (Alçakgönüllülük, bende kalan son ve en iyi şey). <em>De Profundis</em>’in sonunda da doğaya sığınır:</p>
      <blockquote>
        <p>“Society as we have constituted it, will have no place for me... But nature whose sweet rains fall on unjust and just alike, will have clefts in the rocks where I may hide, and secret valleys in whose silence I may weep undisturbed... She will clean me with great waters and with bitter herbs make me whole.”</p>
      </blockquote>
      <blockquote>
        <p>Birlikte kurduğumuz bu toplumda bana yer olmayacak... Ama tatlı yağmurlarını hiç fark gözetmeden haksızların da, haklıların da üstüne yağdıran doğa, kayalıklarında içine gizlenebileceğim yarıklar verecek bana. Gizli vadilerinin sessizliğinde, kimse beni <span epub:type="pagebreak" id="page1779" title="1779"/>rahatsız etmeden ağlayabileceğim... Doğa, büyük sularıyla beni arındıracak, acı bitkileriyle sağlığıma kavuşturacak beni.</p>
      </blockquote>
      <p><em>De Profundis</em>’de, Oscar Wilde, ölmeden önce “bir tek güzel sanat yapıtı” (“only one beautiful work of art”) yazmak istediğini söylemişti. Hapisten çıktıktan bir yıl sonra Fransa’da yaşarken <em>The Ballad of Reading Gaol</em>’u yazarak, bu isteğini yerine getirdi. (“Gaol” ile “jail” sözcükleri eşanlamlıdır ve İngiliz dilinin garip cilvelerinden biri olarak, ayrı biçimde yazılırlar, ama aynı biçimde telaffuz edilirler. Reading adındaki ilk sesli harf de, “i” olarak değil, “e” olarak telaffuz edilir.) Wilde, Reading Cezaevi’ndeyken, Charles Thomas Wooldridge adlı genç bir er, kıskançlık yüzünden karısını öldürdüğü için asılmıştı. Bu cezaevinde on sekiz yıldır ölüm cezası görülmediğinden, olay bütün mahkûmları derinden sarstı.</p>
      <p>Halk ballad’larına özgü yalın dille kaleme alınan <em>The Ballad of Reading Gaol</em>, gerek içerik, gerek biçim açısından Wilde’ın öteki şiirlerinden öyle değişiktir ki, aynı şairin hem “Charmides”i, hem de bu ballad’ı yazmış olmasına inanamayız. Üstelik, “sanat sanat içindir” kuramının baş savunucusu Wilde, kendi de itiraf ettiği gibi, burada ölüm cezasına karşı açıkça propaganda yaparak, kendi ilkelerini ayak altına alır. Wilde’ın kendisi de biraz şaşırmış gibidir bu şiirine. Yaşamda felaketlerin, sanatta felaketlere de neden olduğunu söyler ve ballad’ını beğenip beğenmediğine karar veremez. O zaman dek benimsediği sanatta güzellik kuramlarından uzaklaşır uzaklaşmaz en güzel şiirini yazması ise, tam Oscar Wilde’a yakışan bir paradokstur.</p>
      <p>Başka bir ballad’ın, Coleridge’in “The Rhyme of The Ancient Mariner”inin çok belirgin izlerini taşıyan <em>The Ballad of Reading Gaol</em>, her biri altı dizelik yüz dokuz kıtadan oluşan, dört bölümlü uzun bir şiirdir. Ballad türünün geleneklerine uyarak, anlatılan öykü herkesçe biliniyormuş gibi, hiçbir açıklama yapılmadan başlar:</p>
      <blockquote>
        <p>“He did not wear his scarlet coat,</p>
        <p>For blood and wine are red.</p>
        <p>And blood and wine were on his hands,</p>
				<span epub:type="pagebreak" id="page1780" title="1780"/>
        <p>When they found him with the dead,</p>
        <p>The poor dead woman whom he loved</p>
        <p>And murdered in her bed.”</p>
      </blockquote>
      <blockquote>
        <p>Kırmızı ceketini giymiyordu;</p>
        <p>Çünkü kan da kırmızıdır, şarap da.</p>
        <p>Kanla şarap vardı ellerinde,</p>
        <p>Onu ölüyle bulduklarında,</p>
        <p>Sevdiği ve yatağında öldürdüğü</p>
        <p>Zavallı ölü kadınla bulduklarında.</p>
      </blockquote>
      <p>Mahpuslar, bir çember çizerek, avluda birbirinin peşi sıra, hiç konuşmadan yürürler. Şairle katil, aynı çemberdedirler. Öldürülecek adam, başını kaldırıp, avludan görülen küçük gök parçasına hep saf bir özlemle bakmaktadır. Şair, aralarından birinin, sevdiği kadını öldürdüğü için, “bu adamın sallandırılacağını” (“that fellow’s got to swing”) söylediğini duyar:</p>
      <blockquote>
        <p>“Yet each man kills the thing he loves,</p>
        <p>By each let this be heard,</p>
        <p>Some do it with a bitter look,</p>
        <p>Some with flattering word.</p>
        <p>The coward does it with a kiss,</p>
        <p>The brave man with a sword.”</p>
      </blockquote>
      <blockquote>
        <p>Oysa herkes öldürür sevdiği şeyi,</p>
        <p>Bunu duyun hepiniz.</p>
        <p>Kimi acı bir bakışla yapar bunu,</p>
        <p>Kimi okşayıcı bir sözle.</p>
        <p>Alçak bir öpüşle öldürür,</p>
        <p>Yiğit bir kılıçla.</p>
      </blockquote>
      <p>Sevdiğini herkes öldürür; ama herkes cezalandırılmaz. Bu dizeleri bir kavuştak gibi şiir boyunca yineleyen Wilde, <em>The Ballad of Reading Gaol</em>”u aynı dizelerle bitirir:</p>
      <blockquote>
        <p>“For each man kills the thing he loves,</p>
				<span epub:type="pagebreak" id="page1781" title="1781"/>
        <p>Yet each man does not die.”</p>
      </blockquote>
      <blockquote>
        <p>Çünkü herkes öldürür sevdiği şeyi;</p>
        <p>Ama herkes ölmez.</p>
      </blockquote>
      <p>Wilde’a kalırsa sevgi ilişkilerinde hepimiz katiliz. Onu seven Lord Alfred Douglas’ın onu öldürdüğüne öyle inanmıştı ki, bu şiirin, hapishanede asılan bir adamın öyküsü değil, Alfred ile kendi yaşamının öyküsü olduğunu söylemişti bir dostuna.</p>
      <p>Wilde, acısını hiç açığa vurmayan, ancak başını gökyüzüne doğru kaldırıp “ağzını açarak, şarap içercesine güneşi içen” (“with open mouth he drank the sun as though it had been wine”) bu idamlığın neler çekeceğini; hiç kimseyle konuşmadan, tam bir sessizlik içinde, haftalarca, aylarca ölümü nasıl bekleyeceğini; bir şafak vakti yüzü kirli bir bezle örtülüp, boynuna yağlı bir ilmiğin nasıl geçirileceğini anlatırken, ölüm cezasının insanlık dışı korkunçluğunu lânetler.</p>
      <p>Günün birinde, sevdiğini öldüren genç asker avluya gelmeyince, öteki mahpuslar onun ölüm hücresine alındığını anlarlar. Şair bu adamı artık hiç görmeyecektir:</p>
      <blockquote>
        <p>“Like two doomed ships that pass in storm,</p>
        <p>We crossed each other’s way.”</p>
      </blockquote>
      <blockquote>
        <p>Fırtınada batmaya mahkûm iki gemi gibi,</p>
        <p>Birbirimizin yanından geçtik.</p>
      </blockquote>
      <p>Wilde, ölüm cezasının belki de en acımasız yanının, öteki mahkûmlarda uyandırdığı dehşet olduğunu bilir. Herkesin yüreğine korku çöreklenmiş, herkes ağlamaktadır:</p>
      <blockquote>
        <p>“And as molten lead were the tears we shed</p>
        <p>For the blood we had not spilt.”</p>
      </blockquote>
      <blockquote>
        <p>Erimiş kurşun gibiydi döktüğümüz gözyaşları,</p>
        <p>Kendimizin dökmediği o kan için.</p>
      </blockquote>
      <p><span epub:type="pagebreak" id="page1782" title="1782"/>Sanki bir deli davul dövüyormuş gibi çarpar herkesin yüreği. O gece uluyan bir rüzgâr, hapishanenin çevresinde dolanır durur. Mahkûmlar, hücrelerinde diz çöker, ölecek adam için dua ederler. Hapishane saati sekizi çalınca, idamlığın öldüğünü anlayan bütün mahkûmlar, hep bir ağızdan acı bir çığlık atarlar. “They hanged him as a beast is hung” (Bir hayvan asarcasına astılar onu) derler kendi kendilerine. Sonra da, onu bir çukura atıp, kireçle örtmüşlerdir. Ama şair, o mezarda güllerin biteceğini bilir: “Out of his mouth a red, red rose / Out of his heart a white” (Ağzından kırmızı, kıpkırmızı bir gül / Bir beyaz gül de yüreğinden). Şiirin bundan sonraki dizelerinde, Wilde, hapis yaşamının felâketlerini; insanın ruhunu da, bedenini de nasıl yıktığını; bütün iyi yanlarını köreltip, ancak kötü yanlarını geliştirdiğini uzun uzun anlatır. Bu arada, insanın “kösnüllük bir yana, her şeyini toza dönüştürdüğünü” (“and all but lust, is turned to dust”) söylemesi ayrıca ilginçtir.</p>
      <p><em>The Ballad of Reading Gaol</em>’un başlıca kusuru, Wilde’ın, sevdiği kadını öldüren genç askerin idamıyla şiirini bitireceği yerde, Hazreti İsa’nın günahkârları kurtarmak amacıyla yeryüzüne indiğini filan söyleyip Hıristiyanlık propagandası yapması; günahla ölüm üstüne yersiz genellemelere başvurarak şiirini fazlasıyla uzatmasıdır. W. B. Yeats, bu kusuru önlemenin çaresini buldu: 1936’da <em>The Oxford Book of Modern Verse</em> antolojisini yayıma hazırlarken, ancak bir şaire yakışacak bir gözüpeklikle, <em>The Ballad of Reading Gaol</em>’u kırptı; yüz dokuz kıtadan otuz sekiz kıtaya indirerek, çok daha iyi bir şiire dönüştürdü. Antolojisinin önsözünde de, Wilde yaşasaydı, aynı şeyi yapacağına inandığını söyledi.</p>
      <p>Oscar Wilde’ın yazdığı hiçbir şey <em>The Ballad of Reading Gaol </em>kadar ilgi uyandırmamış, bu kadar çok satılmamıştı. Şiirini ilkin hapishane numarasıyla “C.3.3” diye imzalayan Wilde, bu başarısından sonra kendi adıyla yayımladı. <em>De Profundis</em>’de yapacağı çok şey olduğunu; bunların hiç olmazsa bir kısmını yapamadan ölmesinin, “korkunç bir tragedya” (“a terrible tragedy”) olacağını söylemişti. Oysa, özgürlüğüne kavuştuğu sırada ancak kırk üç yaşında olduğu halde, hapishane ballad’ını yazmaktan başka hiçbir şey yapmadı, yapamadı.</p>
      <p><span epub:type="pagebreak" id="page1783" title="1783"/>Oscar Wilde’ın <em>De Profundis</em>’de acı çeke çeke günahlarından arındığını söylemesi, o güne kadar sürdürdüğü yaşamdan pişman olması, hapse mahsus duygulardı anlaşılan. Reading Cezaevi’nden çıkar çıkmaz, süslendi, püslendi, parlak laflar etmeye, espriler yapmaya başladı ve eski yaşamına geri döndü. Lord Alfred ile yeniden buluştu. İlişkilerinin sonunun kötü olacağını bildiği halde, Bosie’ye geri dönmesinin psikolojik bir zorunluluk olduğunu söyledi. Yeniden kavgalar, darılmalar, barışmalar oldu. Sonunda da birbirlerinden tümüyle koptular. Wilde’ın vefalı dostu Ross’un haber vermesi üzerine, Bosie, ancak eski sevgilisinin ölümünden sonra Paris’e varabildi.</p>
      <p>Oscar Wilde’ın yaşamının son üç yılı çok hazin gelir bizlere. Evsiz barksızdı. Fransa’nın, İtalya’nın, İsviçre’nin şurasında burasında ucuz otellerde barınıyordu. Sanki bir pariah’mış gibi, herkes ondan kaçıyordu. Hiçbir zaman içmediği kadar çok içen Wilde, Paul Verlaine ile kendisinin bu yüzyılın başlıca iki serserisi olduğunu söylüyordu. Eşi ona geçinebilmesine yetecek bir gelir sağladığı halde, müsrifliği yüzünden hep para sıkıntısı çekiyor; başkalarını da kendisi kadar eliaçık sandığından önüne gelenden borç almaya kalkıyordu. Gerçek adını kullanırsa, ona hakaret, hatta küfredeceklerini bildiğinden, Sebastian Melmoth adını almıştı. Bu takma ad da, kara gülmece türünden bir şakasıydı onun. Çünkü ana tarafından büyük dayılarından biri olan Charles Robert Maturin, bu edebiyat tarihimizin üçüncü cildinde Gotik romanı incelerken gördüğümüz gibi, 1820’de <em>Melmoth The Wanderer</em>’ı yazmış; orada ölümsüzlüğü elde etmeye karşılık ruhunu şeytana satan, büyük bir mutsuzluk içinde, dünyanın her ülkesinde oradan oraya sürünen bir adamın öyküsünü anlatmıştı. Wilde da, üç yıl süründükten sonra, 30 Kasım 1900’de Paris’de bir otel odasında, menenjit teşhisiyle kırk altı yaşında öldü. Can çekişirken son esprisini yaptı: Arkadaşı Ross, eline bir şampanya kadehi tutuşturunca, “I am dying beyond my means” dedi; yani yaşarken fazla masraf yaptığı gibi, ölürken de fazla masraf yaptığını söyledi. Père Lachaise’e gömüldü ve daha sonraları ünlü heykeltıraş Jacob Epstein bir anıt yaptı mezarına.</p>
      <p>XIX. yüzyılın son dönemini böylesine şaşırtan, büyük bir ünün doruğundan hapishaneye düşen bu yazardan ne kaldı ge<span epub:type="pagebreak" id="page1784" title="1784"/>riye? Bizce, o güzel peri masalları kaldı, denemelerinden ve <em>De Profundis</em>’den parçalar kaldı, <em>The Ballad of Reading Gaol </em>kaldı ve belki de her şeyden fazla epigram’ları, yani özdeyişleri ve nükteleri kaldı. Oscar Wilde, tipik bir İrlandalı ya da tipik bir İngilizden çok bir Avrupalı olduğundan, özdeyişleri ve nükteleri, tüm Avrupa’ya yayıldı, yabancı dillere aktarıldı, hatta atasözleri gibi anonimleşti. Bunları ilk söyleyenin Oscar Wilde olduğu unutuldu kimi zaman. Örneğin, “İyi Amerikalılar ölünce Paris’e gider” (“when good Americans die they go to Paris”) esprisini herkes bilir de, Bunu Oscar Wilde’ın söylediğini herkes bilmez.</p>
      <p>Wilde’ın aforizma ya da özdeyişlerini derlesek, küçük bir kitap çıkar ortaya. Wilde bunları, denemelerinin, oyunlarının ve tek romanının şurasına burasına bol bol serpiştirir; bir kısmını da sohbetleri sırasında söylerdi. O kadar çok üretirdi ki bu tür sözleri, Wilde’a içerleyenler, onun “Oscar Wilde Epigram and Paradox Company Limited” adlı bir şirket kurduğunu söyleyerek, onu alaya aldılar. Bu özdeyiş ya da aforizmaların hepsi parlak değildir elbette. Ama çok pırıl pırıl sayılabilecekleri de vardır. Birkaç örnek vermekle yetinelim: “Nowadays people know the price of everything and the value of nothing” (Günümüzde insanlar, her şeyin fiyatını bilirler; hiçbir şeyin değerini bilmezler). “Duty is what one expects from other people” (Görev, insanların başkalarından beklediği şeydir). “There are only two tragedies in life. One is not getting what one wants, and the other is getting it” (Yaşamda ancak iki tragedya vardır. Biri istediğini elde edememektir; öteki de elde etmektir.) “One should never make one’s début with a scandal. One should reserve that to give an interest to one’s old age” (Yaşama bir skandalla başlamamalı. Skandalları, yaşlılığını ilginç yapmak için, ihtiyarlığına saklamalı). “It is always the women who propose to us and not we who propose to the women” (Bizler kadınlara evlilik önerisinde bulunmayız, kadınlar bize evlilik önerisinde bulunurlar her zaman). Oscar Wilde’dan yararlanan George Bernard Shaw, bu görüşü <em>Man and Superman</em>’de (İnsan ve İnsanüstü İnsan) parlak bir biçimde geliştirir. “Those who see a difference between soul and body have either” (Bedenle ruh arasında fark görenlerin, ne ruhu vardır, ne de bedeni). Wilde sırasında çelişkiye düş<span epub:type="pagebreak" id="page1785" title="1785"/>mekten hiç korkmazdı. Hatta “consistency is the last refuge of the unimaginative” (Tutarlılık, düşgücünden yoksun olanların son sığınağıdır) demişti. Onun için, <em>De Profundis</em>’de ruhla beden arasında bir ayrım yaparak, “pleasure for the beautiful body, but pain for the beautiful soul” (haz güzel beden içindir; ama ıstırap güzel ruh içindir) ya da “nothing can cure the soul but the senses, just as nothing can cure the senses but the soul” (Ancak bedenin duyuları, ruhu sağlığa kavuşturabilir; tıpkı ancak ruhun duyularının bedeni sağlığa kavuşturabildiği gibi) der. “If one cannot enjoy reading a book over and over again, there is no use in reading it at all” (Eğer insan bir kitabı birkaç kez okumayacaksa, o kitabı hiç okumasa da olur). “Thinking is the most unhealthy thing in the word, and people die of it wust as they die of any other disease” (Düşünmek dünyanın en sağlıksız işidir. İnsanlar herhangi bir hastalıktan öldükleri gibi, düşünmekten de ölürler). “I like men who have a future and women who have past” (gelecekleri olan erkeklerden ve geçmişleri olan kadınlardan hoşlanırım). “A cigarette is the perfect type of perfect pleasure. It is exquisite and it leaves one unsatisfied.” (Sigara, kusursuz bir haz almanın kusursuz bir biçimidir. Hem nefistir, hem de doyumsuz bırakır insanı), vb.</p>
      <p>Oscar Wilde’ın çoğu özdeyişleri, paradokslar üzerine kuruludur. Herkesçe benimsenen görüşe tamamiyle aykırı bir görüş ileri sürmek, onun başlıca marifetidir. Örneğin, herkes, eşler arasında karşılıklı anlaşma ve sevginin, evliliğin yürümesinin temeli sayar. Wilde ise, bunun tam tersini savunur: “The proper basis for a marriage is mutual misunderstanding” (evliliğe gerekli tek temel, karşılıklı anlaşmazlıktır) ya da “a man can be happy with any woman as long as he does not love her” (bir erkek, onu sevmedikçe, herhangi bir kadınla mutlu olabilir) der. Herkes doğal davranışlardan yanadır. Wilde ise, “the first duty in life is to be as artificial as possible” (yaşamda ilk görev, elinizden geldiğince yapay olmaktır) der. Herkes, her şeyin öğrenilebileceğini savunur. Wilde, “nothing that is worth knowing can be taught” (öğrenilmeye değer hiçbir şey öğretilmez). Herkes olduğu gibi görünmeye inanır. Wilde ise, maskelere inanır: “Give him a mask, and a man will tell you the truth” (Ona bir maske verin, <span epub:type="pagebreak" id="page1786" title="1786"/>gerçeği söyler o zaman). Herkes içten duygulara inanır, oysa Wilde “all bad poetry springs from genuine feeling” (bütün kötü şiirler içten duygulardan kaynaklanır) diye düşünür. Herkes İngilizlerin sağduyusunu beğenir; Wilde, bu sağduyunun İngilizlerin “kalıtımsal ahmaklığından” (“the inherited stupidity of the race”) geldiğini söyler. Herkes misyonerlerin olumlu işler yaptıklarına inanır, Wilde ise bu görüşü alaya alır: “Missionaries are the divinely provided food for underfed cannibals. Whenever they are on the brink of starvation. Heaven in its infinite mercy sends them a nice plump missionary” (Misyonerler, Tanrısal güçlerinin yamyamlara sağladığı besindir. Yamyamlar açlıktan ölmek üzereyken, Tanrı’nın sonsuz merhameti, onlara güzel tombul misyonerler gönderir). Herkes yanılgılarından pişmanlık duyar; Wilde, “the only thing one never regrets are one’s mistakes” (insan ancak yanılgılarından asla pişmanlık duymaz) der. Herkes başkalarının kendi görüşlerini paylaşmasını ister; Wilde, “when people agree with me, I always feel that I must be wrong” (benimle aynı şeyi düşündükleri zaman, yanıldığım duygusuna kapılırım hep) der. Herkes sanatın yaşama öykündüğünü düşünür; Wilde ise tam tersini: “Life imitates art. Life in fact is the mirror, and art the reality” (Yaşam sanatı taklit eder. Aslında yaşam aynadır; sanat ise gerçektir). Herkes gençliğimizi yitirdiğimiz için, Wilde ise gençliğimizi yitirmediğimiz için yaşlılığımızda mutsuz olduğumuzu söyler: “The tragedy of old age is not that one is old, but that one is young” (Yaşlılığın tragedyası insanın yaşlı değil, genç olmasıdır). Herkes dostlarını seçerken insanın özen göstermesi gerektiğini; Wilde ise, düşmanlarını seçerken bu özenin gösterilmesini ister: “A man can not be too careful in the choice of his enemies” (Bir insan düşmanlarını seçerken ne denli özen gösterse, gene azdır) vb.</p>
      <p>Oscar Wilde’ın özdeyişleri, hiçbir gereksiz sözcük kullanılmadan, öyle kestirme ve öyle açık seçik bir biçimde yazılmıştır ki, ana dilleri İngilizce olmayanların aklında bile kolayca kalıverir. Daha önce de belirttiğimiz gibi, onun kendi ülkesinden çok, yabancı ülkelerdeki ününün nedeni de, Wilde’a bu edebiyat tarihimizde uzunca bir yer vermemizin nedeni de budur.</p>
    </section>
		<aside epub:type="footnote" id="f18">* Shakespeare ve Hamlet, yazan Mina Urgan, Altın Kitaplar, Bilimsel Sorunlar dizisi, ikinci bölüm.</aside>
  </body>
</html>