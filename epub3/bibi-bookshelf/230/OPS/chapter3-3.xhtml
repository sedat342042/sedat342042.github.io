<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page776" title="776"/>
      <header>
        <h1 class="bolum">Üçüncü Bölüm</h1>
        <h2>Samuel Richardson</h2>
      </header>
      <p>Daniel Defoe’nun ilginç ve birçok yanıyla karanlık yaşamı üzerinde uzun uzun durmak gereğini duyduk. Oysa 1689’da doğup 1761’de ölen Samuel Richardson’ın yaşamı üzerine yazacak pek bir şey yoktur. Kendi halinde bir esnafın yaşamıydı onunkisi. Yoksul bir marangozun oğlu olan Richardson, on yedi yaşındayken Londra’ya gelip bir basımevinde çırak oldu. Delikanlının çalışkanlığını ve dürüstlüğünü beğenen patronu, kızını ona verdi. İlk eşi ölünce yeniden evlenen Richardson, kendi kurduğu yeni bir basımevini beceriyle yönetti. Bir yandan kitaplar basarken bir yandan da Avam Kamarası’nın resmi matbaacısı oldu. Derken, hiç eğitim görmeyen orta sınıfın aşağı tabakalarından gelen bu silik adamcağız, ellisinden sonra peşpeşe upuzun üç roman yazdı: <em>Pamela </em>(1740-1741), kısaca <em>Clarissa </em>denilen <em>Clarissa Harlowe </em>(1747-1748) ve <em>Sir Charles Grandison </em>(1753-1754). Ve bu romanlar sayesinde, sadece İngiltere’nin değil, Avrupa’nın en ünlü yazarları arasına girdi.</p>
      <p>Neredeyse bir mucize sayılabilecek bu durum, matbaacı Richardson’ın kendi küçük çevresinde iyi bir mektup yazıcısı olarak bilinmesinden kaynaklandı: Okumaları yazmaları kıt olduğu için duygularını kaleme alamayan birçok genç kız, dostları saygıdeğer Mr. Richardson’dan, kendi adlarına sevgililerine mektup yazmalarını istediler. Richardson da onların bu isteğini yerine getirdi. Bunun üzerine matbaacının iki meslektaşı bir sipariş verdiler ona: Kırsal bölgelerde yaşayan eğitim görmemiş kişilere örnek olabilecek bir dizi mektup hazırlayacak; bu mek<span epub:type="pagebreak" id="page777" title="777"/>tuplara, benimsenmesi gereken en erdemli ve en akla yakın davranışları açıklayan öğütler de ekleyecekti. Samuel Richardson’ın 1739’da yazdığı bu mektup örneklerinden biri, bir babanın kızına mektubuydu: Çok genç ve güzel olan bu kız, çalıştığı evin efendisinin dikkatini çektiği için, baba bu tehlikeye karşı kızını uyarmaktaydı. Richardson yıllar önce, bu duruma benzer gerçek bir olayın öyküsünü de duymuştu: Varlıklı bir toprak sahibinin annesi, yoksul ve namuslu bir kızı, evine hizmetçi olarak almış. Bu kadın ölünce, evin genç efendisi, kıza göz koymuş, onu baştan çıkarmak için, uzun süre elinden geleni yapmış. Kız ise namusuna yönelen bu saldırılara karşı öyle erdemli ve akıllı bir biçimde davranmış ki, sonunda zengin toprak sahibi, onunla evlenmeye karar vermiş. Görüldüğü gibi, <em>Pamela’</em>nın öyküsüdür bu. Böylece Richardson, kendi deyimiyle farkına varmadan “neredeyse kayıverip <em>Pamela’</em>yı yazmıştır” (I almost slid into the writing of <em>Pamela</em>). Bu romanın beş yüz sayfa kadar tutan ilk cildini de sadece iki ay içinde kaleme almıştır.</p>
      <p>Richardson’ın elli yaşına değin yazarlık alanında hiçbir deneyimi yoktu, edebiyat bilgisi kıttı, kültürden yoksundu, yaşadığı dar sınırlı orta sınıf çevresi dışındaki dünyayı bilmiyordu, başından hiçbir ilginç olay da geçmemişti. Ne var ki, bu kendi halinde adamcağız, öteden beri kızlarla, kadınlarla sıcak ve yakın ilişkiler içindeydi. Dört kızı bir yana, etrafında birçok başka kadın vardı. Bunlar “papa” dedikleri Richardson’a aşk mektuplarını yazdırmakla kalmazlar, Richardson’ı bir çeşit papaz yerine koyup, ona günah çıkarırlardı, sır verirlerdi, dertlerini dökerlerdi. Böylece Richardson, “adopted children” (manevi evlatlar) saydığı bu hatunlar sayesinde, fotoromanlarda “kadın ruhu” denilen şeyi öğrenmişti. Bu bilgisi, erkeklerden fazla kadınların hoşlandığı, yani Fielding’in <em>Tom Jones’</em>u gibi hem kadınlara hem de erkeklere yönelen bir romandan çok, salt kadınlara yönelen bir roman olan <em>Pamela’</em>nın yazılmasında önemli bir rol oynadı.</p>
      <p>1749’da yayımlanan <em>Tom Jones’</em>dan dokuz yıl önce çıkan <em>Pamela’</em>nın ilk İngiliz romanı sayılması doğrudur bize kalırsa. Çünkü bir roman her şeyden fazla insanların birbirleriyle ilişkilerini irdeler, kişilerin duyguları ve düşünceleri üstünde durur. <em>Moll Flanders’da </em>önemsenmeyen bu ilişkiler, duygular ve düşünceler <span epub:type="pagebreak" id="page778" title="778"/>ön plandadır <em>Pamela’</em>da. Riclardson da bu açıdan bir yenilik yaptığının bilincindeydi herhalde. Çünkü kitabının ilk cildini yayımladıktan sonra yazdığı bir mektupta, <em>Pamela’</em>nın “might possibly introduce a new species of writing” (yeni bir edebiyat türünün belki başlangıcı olabileceğinden) söz eder. <em>Pamela’</em>nın duygusal romanın başlangıcı, <em>Tom Jones’</em>un da gerçekçi romanın başlangıcı olduğunu ileri sürenler olmuştur. <em>Pamela’</em>da duygusallık ağır basar elbette. Ne var ki XVIII. yüzyıl İngiliz romanında, duygusal akımla gerçekçi akım aynı anda gelişmiş, dolayısıyla birbirine karışmıştır. Bu yüzden de Fielding’in romanlarında duygusal sayılabilecek yanlar olduğu gibi, Richardson’ınkilerde de gerçekçi yanlar bulunur. <em>Pamela’</em>nın masalımsı bir yanı vardır; çünkü kül kedisi Cinderella sonunda prensle evlenir. Ama bu öyküde olup bitenler, bir düş dünyasında değil, XVIII. yüzyılın ortalarında İngiltere’nin kırsal bir bölgesinde, gerçeklere uygun olarak çizilen bir ortamda geçer. Yabancı bir evde hizmetçilik etmek zorunda kalan yoksul halk kızı Pamela Andrews ile toprak sahibi varlıklı genç efendisinin ilişkileri, sadece ırza geçmeye kararlı bir erkekle namusunu korumaya kararlı bir kızın iradelerinin çatışması değil, iki ayrı toplumsal sınıfın çatışmasıdır aynı zamanda. Bu çatışmada efendisini yenilgiye uğratan halk kızı, sınıf atlayıp hizmetçilik ettiği evin hanımı olur; orta sınıfın yüksek katlarında kendine güvenceli bir yer sağlar.</p>
      <p>Romanın tam adı <em>Pamela or Virtue Rewarded </em>(Pamela ya da Erdemin Ödüllendirilmesi) olduğuna göre, Richardson’ın bu sınıf atlayışını büyük bir zafer saydığı besbellidir. Bu ise, tipik bir küçük burjuva olan yazarın iç çelişkisini ortaya koyar. Richardson, kendisi de, okuyucularının çoğu da orta sınıftan geldiği için, bu sınıf sürekli övülür. Pamela, babasına yazdığı bir mektupta (bu roman da, Richardson’ın yazdığı öteki iki roman da, kişilerin birbirlerine yazdıkları mektuplardan oluşur) aslında yeryüzünde herkes eşit olduğu halde, varlıklıların kendilerini beğendiklerinden, yoksulları hor gördüklerinden, acı acı yakınır. Kendi damarlarındaki kanın, onların kanından daha temiz, daha sağlıklı olduğunu ileri sürer. Onlar gibi yüksek bir konumda bulunup ahlaksız olacağına, toplumun alt tabakalarında kalıp namuslu olmayı yeğ tuttuğunu bildirir. Hatta daha da ileri gi<span epub:type="pagebreak" id="page779" title="779"/>derek, onların er geç bu yüksek yerlerinden düşmeye katlanmaları gerekeceğini söyler meydan okurcasına. Tutucu bir Tory olan Richardson’dan beklenilmeyecek bir çıkıştır bu. Çünkü toplumsal yapıyı eleştirmek Richardson’ın aklından bile geçmez. Kapitalizmin yeni yeni palazlanmaya başladığı bir dönemde, orta sınıftan bir esnaf olarak, kendi sınıfından da, bu sınıfın başlıca uğraşı olan ticaretten de hoşnuttur. Tıpkı Defoe gibi, o da ticareti yüceltir. Ülkesinin ticaret sayesinde dünyada saygınlık kazandığına, ticaret yapan bir sınıfın bütün öteki sınıflardan üstün sayılması gerektiğine inanır. Ama Richardson ve yarattığı Pamela, küçük burjuvalar oldukları için, belki kendileri de farkına varmadan, bütün küçük burjuvalar gibi, gizlice hayranlık duyarlar yüksek sınıflardan varlıklı kişilere. Gelgelelim Richardson, Püriten’liğin dinsel ve ahlaksal ilkelerine içtenlikle bağlı olduğundan, hayranlığını gizlemek zorundadır. Yüksek sınıflar ise Püriten ilkelerini pek benimsemezler. Ama Pamela’nın, soyadı hiç açıklanmayan, ancak “Mr. B.” diye anılan efendisi, Pamela ile evlenip onun etkisinde kaldıktan sonra bir çeşit Püriten olur, kız kardeşi Lady Davers’e göre.</p>
      <p>Bir önceki bölümde gördüğümüz gibi, Defoe, Moll Flanders gibi tüm ahlak kurallarını dışlayan bir kadının öyküsünü anlatmakla ahlaksal bir amaç güttüğünü sürekli ilan edip duruyordu. Richardson da aynı amacı ilan eder. Ne var ki, Richardson, Defoe’dan farklı olarak, Püriten’liğin ahlaksal ilkelerine bağlılığını romanlarında gerçekten kanıtlar. Dr. Johnson “man’s chief merit consists in resisting the impulses of his own nature” (insanın başlıca değerli yanı, kendi doğasının dürtülerine karşı koyabilmektir) demişti. Bu dürtülerin en güçlüsü de cinsel olanıdır. Pamela bu dürtüye karşı koyabildiği için ödüllendirilir. Clarissa’nın felaketi de ilaçla uyuşturulmuş, yarı baygın bir haldeyken, bu dürtüye karşı koyamamasından kaynaklanır.</p>
      <p>Richardson romanlarında ahlak dersleri vermekle yetinmedi. 1755’te, bu romanlardan derlediği ahlaksal düşünceleri dört yüz sayfalık bir kitap halinde ayrıca yayımladı: “A Collection of moral and instructive sentiments, maxims, cautions and refections contained in the histories of Pamela, Clarissa and Sir Charles Grandison” (Pamela’nın, Clarissa’nın ve Sir Charles Grandi<span epub:type="pagebreak" id="page780" title="780"/>son’un öykülerinde görülen ahlaksal ve öğretici duyguların, özdeyişlerin, önerilerin ve düşüncelerin bir derlemesi). Richardson bu derlemede, bir kısmı sıradan, bir kısmı da bize garip görünen bir yığın sorun üstünde durur: Örneğin kiliseye ne kadar sık gitmeli? Maskeli balolara gitmeli mi? Bir insan vasiyetnamesini ne zaman hazırlamalı? Kadınlar çocuklarını emzirmeli mi? Düello yapmak hangi durumlarda yerinde olur? Hoşlanmakla sevmek aynı şey midir? Evlilik önerisi alan bir genç kız nasıl davranmalı? Kadının elini bir kez mi, yoksa iki kez mi öpmek gerekir?</p>
      <p>Richardson, okuyucularının <em>Pamela’</em>daki ahlak derslerini iyice belleyebilmeleri için bir önleme daha başvurur: Birinci cildin sonunda, romandaki kişilerin mektuplarının şimdilik bittiğini bildirerek kendi söz alır. Bu kişilerin olumlu ya da olumsuz davranışlarından ahlaksal açıdan neler öğrenmemiz gerektiğini bir bir açıklar: Mr. B.’den mutsuzlukla sonuçlanan sorumsuz bir çapkınlıkla, mutlulukla sonuçlanan erdemli bir sevgi arasındaki ayrımı öğrenebiliriz. Lady Davers’den kibirli olmanın zararlarını öğrenebiliriz. Din adamı Mr. Williams’dan varlıklı kişilerin kötü tutkularına karşı koymanın yararlarını öğrenebiliriz. Pamela’nın annesiyle babasından Tanrı’nın inayeti sayesinde yoksulların günün birinde refaha kavuşabileceklerini öğrenebiliriz. Miss Godfrey’den tatlı dil dökenlere kolayca inanmamayı öğrenebiliriz vb. Ahlak derslerinin en büyüğünü de Richardson’ın öve öve göklere çıkardığı Pamela’dan alacağız elbette.</p>
      <p>Richardson’ın ve çoğu çağdaşlarının gözünde Pamela kusursuz bir erdem örneğiydi. O kadar ki, din adamları bu romanın okunmasını kilise kürsülerinden salık veriyorlardı ve Alexander Pope, böyle bir kitabı, cilt cilt vaazdan daha yararlı buluyordu. Ne var ki, Pamela’yı gerçekten dürüst ve erdemli bir kız sayan pek yoktur artık. Çağımızın okuyucuları açısından Pamela, Richardson’ın savunduğu gibi saf bir melek değil, bilinçli ya da bilinçsiz olarak, efendisini kışkırtan, ona cinsel bir şantaj yapan, becerikli ve kurnaz bir kızdır. Eğer Pamela gerçekten namuslu olsaydı, Mr. B.’nin çapkınlıklarına katlanamaz, hemen ilk gün o evden çıkıp giderdi. Çünkü efendisi, ona göz koyduğunu kibar bir biçimde açığa vurmaz, “you foolish slut” (seni gidi budala kaltak) gibi ağır küfürlerle kıza resmen saldırır. Öyle gözü dön<span epub:type="pagebreak" id="page781" title="781"/>müş ve küstahtır ki, Pamela’nın yatak odasında, onu koruyan kâhya kadın Mrs. Jervis’in gözü önünde, saklandığı dolaptan gece yarısı fırlar, yarı çıplak olan kızın üstüne çullanır. Pamela’yı korumaya kalkan Mrs. Jervis’i de pencereden atmaya kalkar.</p>
      <p>Bu iğrenç saldırılar karşısında Pamela pılısını pırtısını toplayıp hemen kaçmayı düşünmez. Çığlıklar atıp bayılmalarla, hüngür hüngür ağlamalarla yetinir. Hatta sözde korkudan donduğu için, fındıkçılık edip Mr. B.’nin onu öpmesine katlanır: “I was not in a fit, and yet not myself, and I found myself in his arms quite void of strength and he kissing me.” (Baygın değildim, ama kendimde de değildim, tamamıyla güçsüz bir halde onun kolları arasında kaldığımı gördüm ve o beni öpüyordu.) Başka bir gün de Mr. B., Pamela’yı kucağına oturtup öper. Pamela sözde korkudan, gene kendini savunamaz. Ancak adam fazla ileri girip elini göğsüne soktuktan sonra kaçmayı akıl eder. Bu arada gene baygınlık geçirir elbette.</p>
      <p>Pamela’nın tâ başlangıçta kaçması gerekirdi. Çünkü daha sonraları Mr. B. onu resmen kapatır. Arabalarından birine bindirip annesinin babasının yanına gönderiyorum diyerek, kızı başka bir malikânesine gönderir. Oranın kâhyası Mrs. Jewkes, bu on altı yaşındaki kızı Mr. B.’ye eli kolu bağlı teslim etmeye can atan çok kötü bir kadındır. Pamela burada otuz altı gün korkular içinde hapis kalır. Mr. B. bu arada ortada görünmez. Ama bir yandan ancak Pamela’nın isteği üzerine oraya geleceğini mektuplarında bildirirken, bir yandan da iğrenç tehditlerde bulunur: Eğer Pamela kendi isteğiyle ona boyun eğmezse, Mr. B.’nin emrinde olan başka bir erkek onun ırzına geçecek, rezil olan Pamela sokağa atılacaktır. Mr. B., Pamela’yı sindirmek için her türlü şeytanca çareye başvurur. Örneğin saf bir din adamı olan genç Williams ile onu evlendirmek istediğini bildiren bir mektup yazar. Sonra da, Pamela’ya gerçekten talip olan bu genci hapse attırmanın yolunu bulur. İnce sadizmleri de vardır Mr. B.’nin. Örneğin kendi yemek yerken Pamela’yı sofrada hizmet etmeye zorlar. Kızın gözyaşları şarap kadehine damlayınca şarabıyla birlikte Pamela’nın gözyaşlarını içeceğini söyler. Ama kullandığı yöntemler çoğu zaman aklın alamayacağı kadar kabadır: İkinci malikânesinde, uyuyan Pamela’ya bir kez daha saldırır. Üstelik bu <span epub:type="pagebreak" id="page782" title="782"/>kez, kızı koruyan Mrs. Jervis’in yerini, Pamela’nın elini kolunu tutup Mr. B.’ye yardım eden ahlaksız Mrs. Jewkes almıştır. Bu tehlike karşısında Pamela gerçekten bayıldığı için (ertesi sabah Tanrı’nın yardımıyla bayıldığını yazar ailesine) Mr. B. ile yardımcısı, kızın öleceğinden korkup onu rahat bırakırlar. Pamela, baygınlığı sırasında ona bir şeyler yapılmış olmasından korkar ilkin. Bir şey olmadığını ancak daha sonraları anlar. Hem bu tür sahnelere, hem de bu romanda fazla öpüşme koklaşma bulunmasına karşı çıkan kimi dostlarına, ahlakçı Richardson Püriten’lığa pek yakışmayan bir yanıt vermişti. Eğer bunları romanından çıkarırsa, ancak ninelerin Pamela’nın öyküsüne ilgi duyacaklarını; oysa kendisinin <em>Pamela’</em>nın bu ninelerin torunları tarafından merakla okunmasını istediğini söylemişti. Bu sözler Richardson’ın, bir eleştirmenin dediği gibi, dinsel bir vaaza bir striptizin çekiciliğini katarak, cinsellik gibi tabu bir konuyu bilinçli olarak sömürdüğü kuşkusunu uyandırır bizlerde.</p>
      <p>Mr. B., Pamela’yı o çağın okuyucularından daha doğru bir biçimde yargılar, onu kurnaz ve içten pazarlıklı olmakla suçlar. “Little hypocrite” (küçük ikiyüzlü) adını takar ona. Annesinin ölmeden önce ona emanet ettiği bu kızı, herkes gibi o da bir melek sanmıştır eskiden. Ama bütün davranışlarının hesaplı kitaplı olduğunu, ikide birde şıp diye düşüp bayılırken genellikle rol yaptığını anlamıştır artık. Kâhya kadın Mrs. Jewkes de, efendisi gibi düşünür bu konuda: “Such art, such caution, such cunning for thy years!” (Yaşına göre, bu ne beceri, ne ihtiyat, ne kurnazlık!) diyerek, şaşar Pamela’nın marifetlerine.</p>
      <p>Mr. B. ile kâhya kadın, Pamela’yı böyle suçlarken pek yanılmıyorlardır. Çünkü Pamela, belki kendi de farkında olmadan, gerçekten becerili ve kurnaz davranmaktadır. Bunun nedeni de, Mr. B., Pamela’ya göz koyduğu gibi, Pamela’nın de efendisine göz koymuş olması, onun nikâhlı karısı olmak istemesidir. Pamela, bunu uzun süre kendi kendinden bile gizlediği, ona karşı duyduğu nefreti ikide birde dile getirdiği halde, Mr. B.’ye âşıktır. “Is it not strange that love borders so much upon hate?” (Aşkla kinin sınırlarının birbirlerine böylesine yakın olması garip değil mi?) diye sorar kendi kendine. Bu romanın en ilginç yanı, Richardson’ın, karşılaştığı bütün çirkin davranışlara, zorbaca <span epub:type="pagebreak" id="page783" title="783"/>baskılara karşın, Pamela’nın aşkının nasıl geliştiğini, ustalığını kanıtlayan bir incelikle okuyuculara aktarmasıdır.</p>
      <p>Richardson, <em>Pamela’</em>yı yazdıktan bir yıl sonra, <em>The Rambler’</em>de çıkan bir denemesinde, bir genç kızın, ona resmen evlilik önermeye yanaşmayan bir delikanlıya aşk duymasını, ahlaka aykırı bir tutum saydığını ileri sürüyordu. Böyle bir duygu, ne denli saf olursa olsun, tehlikeliydi gene de. Zaten Richardson <em>Pamela’</em>da “platonic love is platonic nonsense” (platonik aşk platonik saçmalıktır) diyerek, cinsellikten tümüyle arınmış sevdalara pek inanmadığını açığa vurur. Onunla evlenmek umudu olmasa da, bir genç kızın bir delikanlıya âşık olabileceğini pekâlâ bilir. Pamela da bu gerçeğin farkına varır zamanla. Mr. B.’den bir süre ayrılınca, açıklayamadığı hallere düşer. Duyduklarını “strange, unexpected” (garip, beklenmedik) bulur; Mr. B.’den ayrıldığına üzüldüğünü anlayıp allak bullak olur; “I trembled to find my poor heart give way” (Zavallı kalbimin teslim olduğunu görünce titredim) der. Mr. B.’nin ölümünün onu bu felaketten kurtaracağını duyunca, sevinir. Ondan nefret etmek için her şeyi yaptığı halde, onu hâlâ sevmesine şaşar. Mr. B.’nin ikinci malikânesinde hapsedilmişken, her an namusunun lekelenmesi tehlikesi içinde yaşarken, çok iyi bir genç olan Williams onunla evlenmek ister. Mr. B.’den kurtulmanın tek yolu bu olduğu halde, Pamela, annesine babasına bağlılığından ötürü evlenemeyeceği konusunda çok sudan bir bahane uydurarak, bu iyi yürekli din adamını reddeder. Efendisine tutulduğunu kendi de kabul etmek zorunda kalır sonunda:</p>
      <blockquote>
        <p>“I know not how it came, nor when it began; but crept it has like a thief upon me…I can’t help loving him.”</p>
      </blockquote>
      <blockquote>
        <p>Nasıl olduğunu, ne zaman başladığını bilmiyorum; ama bir hırsız gibi, usulcacık üstüme geldi… Elimde değil, onu seviyorum.</p>
      </blockquote>
      <p>Pamela âşık olmasına âşıktır. Gelgelelim aşk uğruna kendini feda etmeye, hesap kitap yapmadan kendini sevdiği adama vermeye hiç niyeti yoktur. Pamela’nın tek sermayesi kızlığıdır. Ve tipik bir küçük burjuva olan Pamela, bu sermayeyi elinden gel<span epub:type="pagebreak" id="page784" title="784"/>diğince değerlendirmeye, bu sermaye sayesinde evlenmeye kararlıdır.</p>
      <p>Pamela’nın kendi çıkarlarını kollayan erdemi bize ters gelir; kızı sevimsiz yapar gözümüzde. Arnold Kettle’in dediği gibi, bu romanın başlıca kusuru, ahlaksal açıdan hiç de hayran olmadığımız bir kişiye hayranlık duymamızın bizden istenmesidir. Şimdi yaşadığımız çağa özgü bir tepki değildir bu; çünkü Richardson’ın kitabı yayımlandığı sıralarda da bizler gibi düşünenler vardı. Yalnız erkekler arasında değil, kadınlar arasında da “Pamelistler” olduğu gibi “anti-Pamelist”ler de bulunuyordu. <em>Pamela </em>yayımlandıktan bir yıl sonra, bu romanın imzasız bir parodisi çıkmıştı: <em>An Apology for the Life of Mrs. Shamela Andrews </em>(Bayan Shamela Andrews’un Yaşamının Bir Savunması). “Shame” sözcüğü “utanç” ya da “ayıp” anlamına geldiğine göre, büyük bir olasılıkla Henry Fielding’in yazdığı bu parodide Pamela’nın aslında hiç de erdemli olmadığı vurgulanmaktadır. Fielding bununla da yetinmeyerek, ileride göreceğimiz gibi <em>Joseph Andrews’</em>da Pamela’ya bir erkek kardeş uydurur. Pamela’nın, efendisinin onu baştan çıkarma çabalarına karşı koyduğu gibi bu delikanlının da hanımının onu baştan çıkarma çabalarına karşı koyduğunu anlatarak Richardson’ı alaya alır.</p>
      <p>Ne var ki, XVIII. yüzyılın ortalarında okurların çoğu hayrandı <em>Pamela’</em>ya. Bu roman dakikasında bir best-seller olmuş, üst üste yeni baskıları çıkmıştı. Bir kasabada <em>Pamela, </em>okuması yazması olmayanlara yüksek sesle okunmuştu bir söylentiye göre. Sonunda Mr. B. teslim olup, diz çökerek Pamela ile evlenmek isteyince, sevinçten kendinden geçen kasaba halkı, kiliseye hücum edip çanları çalmıştı. Bu hayranlık sadece İngiltere’de değil, bütün Avrupa’da duyulmaktaydı. <em>Pamela </em>hemen Fransızca’ya, Almanca’ya, İtalyanca’ya çevrilmiş; Fransa’da Nivelle de la Chaussée, İtalya’da Goldoni bu romanı tiyatroya uygulamışlardı. <em>Pamela’</em>yı sadece orta sınıf okurlar değil, yüksek sınıf okurları da tutmuştu. Richardson’ın yaşamöyküsünü yazan Mrs. Barbauld, bu romanı okumayanların yüksek sosyetenin söyleşilerine katılmaya hak kazanmadıklarını söylemişti. XVIII. yüzyıl Fransız yazarlarından Claude Crebillon’un Lord Chesterfield’e bir mektubunda yazdığına göre de, <em>Pamela </em>olmasaydı, Paris salonlarının <span epub:type="pagebreak" id="page785" title="785"/>kibar bayanlarıyla bayları konuşacak bir konu bulamayacaklardı.</p>
      <p>Romanının bu inanılmaz başarısından, özellikle kadın okuyucuların “more Pamela” (biraz daha Pamela) istiyoruz diye kıyametleri koparmalarından yüreklenen Richardson, birinci ciltten bir yıl sonra, 1741’de, <em>Pamela’</em>ya ikinci bir cilt yazdı. Bu ikinci ciltte, muradına eren Pamela’nın hiçbir ilginç yanı olmayan evlilik yaşamı ele alınır. Pamela, bir yandan tüm çevresine bir erdem örneği olurken, bir yandan da kocasını yola getirmeye çalışır. Mr. B. yeniden azıp, maskeli bir baloda bir kontesi baştan çıkarmaya kalkınca, Pamela bu tatsız olayı önlemenin çaresini bulur. Ne var ki, kendine böylesine eziyet eden, böylesine rezil bir ırz düşmanını, nikâh kıyılır kıyılmaz kutsallaştırıp sevinç gözyaşları içinde bağrına basarak zaten gözümüzden düşmüş olan Pamela, amacına ulaştıktan sonra bizi hiç ilgilendirmez. Bu yüzden de, artık pek az sayıda kişi bu romanın ikinci cildini okumak sabrını gösterir.</p>
      <p>Birinci cilt ise, hâlâ merakla okunur. Bu bölümü yazarken bazı yerlere bakmak için kitabı karıştırayım derken, öyküye kapılıp, <em>Pamela’</em>nın birinci cildini başından sonuna değin hiç sıkılmadan yeniden okuduğumu hayretle gördüm. Çünkü Pamela’yı Fielding gibi bir Shamela sayıp ne denli ayıplasak da; onun normal konuşma diliyle yazdığı mektuplar, anlatım açısından yapaylıktan tümüyle uzak, canlı ve ilginçtir. Çoğunu Pamela’nın yazdığı bu mektuplarda, çeşitli kişiler arasındaki konuşmaların olduğu gibi aktarılması da, romanda anlatılanlara gerçekten yaşanmış olaylar havasını verir.</p>
      <p>Gelgelelim bu romanın günümüzde ilgiyle okunması, ancak “sağlıksız” diye niteleyebileceğimiz bir meraktan kaynaklanır: Mr. B. gözü dönmüş bir hırsla Pamela’yı ister, ona sarılıp durur. Mr. B.’ye âşık olan Pamela, bu saldırılara karşı direnebilecek midir? Yoksa teslim olacak mıdır sonunda? Richardson, ırza tecavüz konusunu işleyip ustaca bir gerilim yaratır böylece. Ne var ki, ahlaksal bir amaç güttüğünü sürekli ilan eden bir yazarın böyle bir konuyu işlemesinin tutarsızlığı bir yana, ırza tecavüz gerçekleşecek mi gibi bir meraktan kaynaklanan bir romanın pek değerli sayılmaması gerekir bize kalırsa.</p>
			<span epub:type="pagebreak" id="page786" title="786"/>
			<figure class="middle2">
				<img src="image/p786.jpg"/>
				<figcaption>Clarissa Harlowe, St. Albans’ta bir hanın kapısında,  yolculuk ettiği arabadan iniyor.</figcaption>
			</figure>
      <p>Ne var ki, Richardson, <em>Pamela’</em>dan altı yıl sonra <em>Clarissa Harlowe’</em>da, ırza tecavüz konusunu yeniden ele alarak, bir tragedya boyutlarına varan büyük bir roman yazdı. 1747 ile 1748 yıllarında yayımlanan ve kısaca <em>Clarissa </em>denilen bu roman, <em>Pamela’</em>dan çok daha büyük ve çok daha haklı bir başarı elde etti; yalnız İngiltere’yi değil, tüm Avrupa’yı gözyaşlarına boğdu. <em>La Nouvelle Héloise’</em>de (Yeni Héloise) <em>Clarissa’</em>nın etkisinde kalan Jean-Jacques Rousseau, <em>Léttre à D’Alembert’</em>de (D’Alembert’e Mektup) hiçbir dilde hiçbir kimsenin <em>Clarissa </em>değerinde bir roman yazamadığını ileri sürdü. Denis Diderot <em>Eloge de Richardson’</em>da (Richardson’a Övgü), bu romanından ötürü Richardson’ı, Homeros ve Euripides kadar büyük <span epub:type="pagebreak" id="page787" title="787"/>bir dâhi saydı. Daha sonraları Alfred de Musset, <em>Clarissa’</em>nın dünyanın en güzel romanı olduğunu söyledi. Balzac ve George Sand, <em>Clarissa’</em>yı hep övdüler. <em>Pamela’</em>yı alaya alan Henry Fielding, <em>Clarissa’</em>ya büyük bir hayranlık duydu. Bu roman sadece XVIII. ve XIX. yüzyıllarda değil, günümüzde de büyük bir yapıt sayılır. Çağımızın en etkin eleştirmenleri <em>Clarissa’</em>dan coşkuyla söz ederler. Örneğin <em>The Development of the English Novel’</em>de (İngiliz Romanının Gelişmesi) Wilbur L. Cross ve <em>The English Novel’</em>de Walter Allen, <em>Clarissa’</em>ya roman türünün başyapıtları arasında yer verirler. Arnold Kettle’in <em>An Introduction to the English Novel’</em>ine (İngiliz Romanına Bir Giriş) göre, bir tragedya konusunu roman biçiminde işleyen <em>Clarissa, </em>insanı şaşırtacak kadar karmaşık ve büyüleyici bir kitaptır. F. R. Leavis <em>The Great Tradition’</em>da (Büyük Gelenek) daha da ileri giderek, <em>Clarissa’</em>nın uzunluğundan yakınanlara, Marcel Proust’un <em>A la Recherche du Temps Perdu’</em>sünün (Yitik Zaman Peşinde) yedi romanını yeniden okumaktansa, bu tek romanı yeniden okumayı yeğleyeceğini söyler.</p>
      <p><em>Clarissa </em>uzun olmasına gerçekten uzundur. Ne var ki, <em>Clarissa’</em>nın kusursuz yapısında hiçbir fazlalık yoktur. Ana konudan hiç uzaklaşmadığını, ana konuyla doğrudan doğruya ilişkisi olmayan bir tek tümce yazmadığını savunan Richardson haklıdır. Bu upuzun romanın konusu öyle yalındır ki, birkaç sözcükle özetlenebilir: Clarissa, onu sevmediği bir adamla evlendirmeye kalkan ailesine karşı çıkar. Lovelace adlı ahlaksız bir delikanlıya sığınır. Lovelace onun ırzına geçtikten sonra da kederinden ölür.</p>
      <p>Richardson’ın Pamela’nın öyküsünü anlatırken ahlaksal bir amaç güttüğü gibi, Clarissa’nın öyküsünü anlatırken de aynı amacı güttüğü, romanın ilk sayfasından anlaşılır:</p>
      <blockquote>
        <p>“Clarissa <em>or the history of a young lady comprehending the most important concerns of private life and particularly showing the distresses that may attend the misconduct both of parents and children in relation to marriage.”</em></p>
      </blockquote>
      <blockquote>
        <p>Clarissa<em> ya da genç bir bayanın öyküsü. Özel yaşamın en önemli sorunlarını kapsar. Özellikle evlilikle ilgili olarak, gerek ana babaların, gerekse çocukların ahlaka aykırı davranışlarından kaynaklanabilecek felaketleri gösterir.</em></p>
      </blockquote>
      <p><span epub:type="pagebreak" id="page788" title="788"/>Richardson önsözünde, romandaki kişilerin tutumlarından örnekler vererek, “yalnız ahlakın değil, Hıristiyanlığın da en yüce ve en önemli öğretilerini araştırmak” ( to inverstigate the highest and most important doctrines not only of morality, but of Christianity) istediğini bildirir; doğal hakları ve yetkilerini haksız yere kullanmamaları için de, analarla babaları ayrıca uyarır. Clarissa’nın anasıyla babası, doğal haklarını ve yetkilerini haksız yere kullananlardan oldukları için, kızlarını Mr. Solmes ile evlenmeye zorlarlar. Bu adam, kötü huylu, akılsız, görgüsüz ve çirkindir; ama çok da zengindir. Orta sınıftan varlıklı kişiler olan Harlowe’ların ise, bir damatta aradıkları başlıca erdem paradır. Clarissa’nın erkek kardeşi James ile kız kardeşi Arabella da bu evliliği isterler. Çünkü James’in bu işte para çıkarı vardır. Arabella’ya gelince, eşsiz güzelliği, üstün zekâsı ve kusursuz ahlakı sayesinde, bütün erkeklerde hayranlık uyandıran bir rakipten kurtulacaktır eğer Clarissa evlenirse.</p>
      <p>Gelgelelim Clarissa, melek huylu olmasına karşın, o sıralarda herkesçe benimsenen bir kurala, yani bir kızın ailesinin malı sayıldığı, ailesinin onu istediğine satabileceği kuralına başkaldırır; ancak sevebileceği bir erkekle evleneceğini söyler. İngiliz edebiyatında, kadınların eşlerini seçebilmek hakkını savunan ilk genç kız olur böylece. Dedesi servetini ona bıraktığı için, Clarissa ekonomik açıdan bağımsızdır. Ama hem babası bu servete el koymuştur; hem de XVIII. yüzyılda kişisel geliri olan bir kadının bile kutsal sayılan aile düzeninden kopması, tek başına yaşaması olası değildir.</p>
      <p>Bu çıkmaza düşen Clarissa, yanlış bir adım atar; Lovelace’in ailesine sığınmaya karar verir. Lovelace, daha önce Arabella’yı baştan çıkarmak istemiş, bu yüzden Clarissa’nın kardeşi James Harlowe ile düello etmiş, onu yaralamıştır. Lovelace, Harlowe ailesini hor görür; Harlowe’lar da ona düşmandır. Sınıf ayrımları da rol oynar bu düşmanlıkta; çünkü Harlowe’lar hali vakti yerinde orta sınıftan gelirler; Lovelace ise, orta sınıfa tepeden bakan bir aristokrattır. Ailesine kötülük etmesini engellemek amacıyla Lovelace ile gizlice mektuplaşan Clarissa, sonunda onunla buluşmaya razı olur. Clarissa’ya göz koyan Lovelace de, bu durumdan yararlanarak, kızı kandırıp kaçırır. Ama söz verdiği gibi onu ailesinin yanına değil, baştan çıkarıp terk ettiği kızların sermaye olarak çalıştıkları bir randevuevine kapatır.</p>
      <p>Lovelace gibi bir adama güvenmek dışında en küçük bir suçu <span epub:type="pagebreak" id="page789" title="789"/>yoktur Clarissa’nın. Tam anlamıyla erdemlidir. Ne var ki, Richardson’ın ilk romanında bizlere bir erdem örneği olarak sunulan işini bilir Pamela, kurnazlığı sayesinde sonunda mutlu yaşarken; gerçekten erdemli olan Clarissa –belki de gerçekten erdemli olduğu için– sonunda mahvolur, ölür. İşte bu yüzdendir ki, ilk romanına “Pamela ya da erdemin ödüllendirilmesi” adını veren Richardson’ın ikinci romanına “Clarissa ya da erdemin cezalandırılması” adını vermesi yerinde olurdu bize kalırsa.</p>
      <p>Clarissa, Lovelace ile kaçmak yanılgısına neden düşer? Lovelace’in “this charming frost-piece” (bu nefis buz parçası) diye tanımladığı Clarissa, kendi de farkında olmadan tutkun mudur Lovelace’e? Bu adamın peşinden gitmeye karar verince, cinsel bir simgeyle ölüm simgelerini birleştirerek onu uyaran bir düş görür: Düşünde öfkeden kuduran Lovelace, Clarissa’yı bir mezarlığa sürükler. Sonra yüreğinden bıçaklayıp onu daha önceden kazılmış bir mezara iter. Üstünü toprakla örttükten sonra, mezarın üstünde ter ter tepinir.</p>
      <p>Bu erdemli genç kızın –üstelik de Lovelace’in tüm ahlaksızlığını bile bile– kendisinin peşinden niçin geldiğini Lovelace de anlayamaz. Ancak bir tek nedenle açıklayabilir bunu: Gururlu Clarissa, Lovelace gibi azgın bir zamparayı bir kuzuya çevirmek zaferini herkesin gözü önünde kazandıktan sonra, onu bir kiliseye götürerek, onunla evlenerek zaferini pekiştirecektir. Lovelace’in bu varsayımında bir gerçek payı olduğu, Clarissa’nın bazı mektuplarından anlaşılır: Clarissa, salt gururundan ötürü, kendi erdeminin gücüne fazlasıyla güvenir; Tanrı’nın yardımıyla Lovelace’i cehennemlik olmaktan kurtarabileceğini sanır. Ancak başına gelen felaketten sonra, Lovelace gibi yırtıcı bir yaratığın bir kuzuya dönemeyeceğini anlar, kendini suçlar:</p>
      <blockquote>
        <p>“A lady took a great fancy to a young lion, or bear , I forget which… But of a bear or a tiger I believe it was… She nursed up the wicked cub with great tenderness; and would play with it without fear or apprehension of danger… But mind what followed… It resumed its violence, and on a sudden fell upon her and tore her in pieces. And who was to blame I pray? The brute or the lady? The lady surely! For what she did was out of nature, out of character at least; what it did was in its own nature.”</p>
      </blockquote>
      <blockquote>
				<span epub:type="pagebreak" id="page790" title="790"/>
        <p>Bir kadın çok hoşlanmaya başladı genç bir aslandan ya da bir ayıdan… Hangisi olduğunu unuttum… Bu hain yavruyu büyük bir sevecenlikle besledi. Tehlikeyi sezmeden, korkmadan, onunla oynadı. Ama bakın ne oldu… O hayvan vahşileşti yeniden ve ansızın kadının üstüne saldırarak onu paramparça etti. Şimdi söyleyin bana lütfen, suçlu olan kimdi? O hayvan mı, yoksa o kadın mı? O kadın elbette. Çünkü kadının yaptığı doğasına aykırı, en azından kişiliğine aykırıydı. Hayvanın yaptığı ise, kendi doğası gereğiydi.</p>
      </blockquote>
      <p>Pamela’nın ipini pazara çıkaran Henry Fielding, ırza tecavüz olayından sonra Clarissa’nın sayıklarcasına, bilinçaltını dile getirircesine yazdığı bu mektupları coşkuyla övdü; okuduğu hiçbir şeyin kendini bu denli derinden etkilemediğini söyledi.</p>
      <p>En yakın arkadaşı, çok aklı başında bir kız olan Anne Howe’ya göre, Clarissa, Lovelace âşıktır. Ne var ki, Clarissa bunu hiçbir zaman kabul etmez; duygularını sadece başkalarından değil, kendisinden bile gizler. “I would not be in love with for the world” (bana dünyayı verseler gene de ona âşık olmak istemem) ya da “I could have liked Mr. Lovelace above all men” (tüm erkekler arasında en çok Mr. Lovelace’den hoşlanabilirdim) gibi çelişkili sözler söyler.</p>
      <p>Richadson, bir dostuna yazdığı bir mektupta, Clarissa’nın aşkı konusunu nasıl ele alacağını açıklar: Clarissa, romanın başlangıcında Lovelace’e âşık olmayacak. Zamanla, kendi de farkına varmadan, gittikçe yoğunlaşan bir tutkuya kapılacak. Ama kendisinden fazla başkaları algılayacaklar bu tutkuyu. Richardson’ın planı budur ve bu planı büyük bir incelikle gerçekleştirir. Clarissa aşkını kabul etse; kapalı bir biçimde de olsa, bunu biraz olsun Lovelace’e sezdirebilse, belki o zaman Lovelace de kendi tutkusunu açığa vuracak, ırza geçme felaketi de önlenebilecektir o zaman. Ne var ki, ikisi duygularını gizlerler. Elbette ki, yazar, Lovelace’i ıslah ederek <em>Pamela’</em>daki Mr. B.’ye benzetebilir, Clarissa’nın öyküsüne mutlu bir son verebilirdi. Ama Richardson işin kolayına gitmeye yanaşmadı. Trajik bir roman yazmayı seçti. İşte bu yüzden de tersine gelişen bu aşk öyküsü, ancak bir şiddet eylemiyle koparılabilecek bir kördüğüme dönüştü.</p>
      <p>Daha ilk karşılaştıklarında, ona âşık olmadan önce, Lovelace, Clarissa’yı büyüler sanki. Şaşılacak bir yanı da yoktur bunun. Çün<span epub:type="pagebreak" id="page791" title="791"/>kü Lovelace’in gerçekten büyüleyici bir kişiliği vardır. Kimi eleştirmenler, Richardson’ın Nicholes Rowe’un <em>The Fair Penitent </em>(Pişman Olan Güzel) oyunundaki Lothario tipinden esinlenerek Lovelace’i çizdiğini ileri sürerler. Ne var ki, Lothario, duygu nedir bilmeyen sıradan bir çapkından, basit bir Don Juan’dan başka bir şey değildir. Lovelace ise, bir erkek olarak çekiciliği sayesinde istediği kadını elde edebilmesi bir yana, mektuplarının her satırından anlaşıldığı gibi, çok zeki, çok kültürlü, çok ince, pırıl pırıl bir aristokrattır. Lovelace’in öyle göz kamaştırıcı, öyle renkli bir kişiliği vardır ki, Richardson, romanını okuyanların birçoğunun, erdem örneği Clarissa’dan fazla, ahlak düşkünü Lovelace’e hayranlık duymalarından yakındı. Ama bu hayranlığı doğal karşılamak gerekir. Çünkü Emily Bronte, <em>Wuthering Heights’</em>da (Rüzgârlı Tepeler) Heathcliff’i canlandırıncaya değin, böylesine çarpıcı, böylesine karmaşık bir erkek tipi görülmez İngiliz romanlarında. Richardson gibi Püriten ahlak kurallarını körü körüne benimsemiş görünen küçük burjuva bir esnafın, bu şeytanımsı erkeği, hangi gizemli düşgücüyle yarattığını, bilinçaltına bastırdığı hangi karanlık köşeden çekip çıkardığını anlayamaz insan.</p>
      <p>İyilikle kötülüğün Lovelace’in çapraşık kişiliğinde çatıştığını Clarissa da bilir. Onun kadar güzel, ince duyguları ve üstün yetenekleri olan, onun kadar duyarlı bir insanın, neden zaman zaman vahşi bir hayvan gibi davranabildiğini anlayamaz. Gerçekten de Lovelace, vahşi bir hayvan gibi tehlikeli olabilir. En yakın arkadaşı Belford, onun bir panter kadar acımasız olduğunu; başka bir tanıdığı onun damarlarında bir boğanın kapkara kanının aktığını söyler; Anne Howe da onu bir sırtlana benzetir. Lovelace ise kendini bir avcı olarak görür: Çocukluğunda kuşları, büyüyünce de kadınları avlayıp kafeslere koyuyordur. Mektuplarından birinde anlattığı gibi, kadınlar bu kafeste boşuna çırpınıyorlar, o güzel başlarını tel örgülere boşuna vuruyorlar, onları hapsedenin parmaklarını boşuna gagalıyorlardır. Nasıl olsa kısa bir süre sonra güçlerini yitirip teslim olacaklar, kafese alışacaklar, hatta yeniden sevinçle ötmeye başlayacaklardır. </p>
      <p>Ne var ki, bu kadın avcısı, aslında nefret eder kadınlardan. (XVIII. yüzyılda Lovelace adının “Love-less,” yani “sevgisiz” gibi telaffuz edilmesi ayrıca anlamlıdır bu bakımdan.) İlk gençliğinde bir kadın ona kötülük ettiği için, bütün kadınları cezalandırmak ister. <span epub:type="pagebreak" id="page792" title="792"/>Kadınlara duyduğu kin cinsel isteklerini engellemediği için de, canı çektiği her kadını elde etmeye, ama hiçbirini sevmemeye, hiçbirine bağlanmamaya kararlıdır.</p>
      <p>Gelgelelim Clarissa öteki kadınlardan farklıdır. Lovelace erkek olarak ne denli gururluysa, Clarissa da kadın olarak o denli gururludur. Kendi duygularına karşı koyar, Lovelace’in karşısında küçülmez, ona teslim olmaz. Lovelace’in Clarissa’ya kinle karışık yoğun bir tutku duymasının gerçek nedeni de budur. Tıpkı Clarissa gibi, Lovelace de âşık olduğunu kabul etmez. Clarissa’ya bir mektup yazarken bile derinden sarsıldığı, eli ayağı titrediği, parmakları kalemi tutamaz hale geldiği için, kendi kendisiyle alay eder. Sonunda evlenmeyi bile önerir Clarissa’ya. Ama bunu öyle kibirli bir biçimde yapar ki, onurunu her şeyden fazla önemseyen Clarissa, Lovelace’i hiç duraksamadan reddeder. Lovelace, kendi de dediği gibi, “what to do with her or without her I know not.” (ne onunla ne de onsuz yapabiliyordur)</p>
      <p>Zamanla Lovelace’in tutkusu öyle çılgın bir saplantıya dönüşür ki, gene kendi dediği gibi, cehennemlik olmayı göze alacak bir hale gelir: Clarissa’yı kapattığı randevuevini işleten iğrenç Mrs. Sinclair’in ve öteki fahişelerin önerisine uyarak Clarissa’ya uyuşturucu bir ilaç verip, kendinde olmayan kızın ırzına geçer. Clarissa’nın artık onun olacağını, ailesinin ve toplumun baskısına karşı koyamayarak onunla evlenmek zorunda kalacağını sanır. Yaptığı iğrenç işi altı sözcükle haber verir: “The affair is over. Clarissa lives.” (İş bitti. Clarissa yaşıyor.) Ama Clarissa yaşayamayacak, ölecektir. Çünkü Clarissa gibi gerçekten erdemli bir kız, ancak ölerek silebilir namusuna sürülen bu lekeyi.</p>
      <p>Clarissa bu tecavüz olayından sonra gerçek bir tragedya kişisi olur. Pamela’nınkinin tam karşıtı olan haysiyetli bir tutum benimser. Onu sevdiğini artık kabul eden Lovelace’in yalvarıp yakarmalarına kulak asmaz. “The man who has been the villain to me that you have been shall never make me his wife” (Bana senin ettiğin hainliği eden bir adam, beni asla karısı yapamaz) diyerek, Lovelace’i hor görür, onunla evlenmeyi kesinlikle reddedip kendi kendini ölüme mahkûm eder.</p>
      <p>Verdiği bu ölüm kararı, Clarissa için bir zafer, Lovelace için de acı bir yenilgidir. Lovelace bu yenilgiyi kabul eder: “Justly did she tell me that her soul was my soul’s superior.” (Doğruydu onun ru<span epub:type="pagebreak" id="page793" title="793"/>hunun benim ruhumdan üstün olduğunu söylemesi.) Lovelace de Clarissa gibi ölmek ister artık. Korkunç vicdan azapları içinde karabasanlar görür: Clarissa’yı tam kucaklayacağı sırada, gökyüzü açılır, sevdiği kadın mavilikler içinde yok olur. Kendi ise toprağın yarılmasıyla dipsiz bir cehenneme düşer. Clarissa ölmek kararını vermekle, Lovelace’i de ölüme mahkûm etmiş, Lovelace ona kıydığı gibi o da Lovelace’e kıymıştır. Clarissa’yı her zaman koruyan dürüst akrabası Albay Morden, İtalya’da yapılan bir düelloda Lovelace’i öldürünce, bir canlıyı değil, bir ölüyü öldürür sonunda.</p>
      <p>Clarissa zehir içmez, yüreğine bir bıçak saplamaz. Ama onun ölümü bir intihardır aslında. Hiçbir hastalığı olmadığı halde, ölmek ister ve ölür. İşin garip yanı şudur ki, onun gibi bir kadının başına gelebilecek en büyük felakete uğradığı halde, ölüme yatan Clarissa derin bir huzur içindedir. Yaşamını yıkan adama gönderdiği son mesajda, çok mutlu olduğunu, Lovelace’in de aynı mutluluk içinde can verebilmesini dilediğini bildirir. Bu huzurla bu mutluluk, Clarissa’nın artık kendini tamamıyla dine vermesinden kaynaklanır. Tanrı’dan başka hiç kimseyi istemez. “God will have no rivals” (Tanrı rakip istemez) diyerek, en yakın dostlarını bile yanından uzaklaştırmaya kalkar. Ama dostları, Hıristiyan Kilisesi’nin ermişleri mertebesine yükselen Clarissa’nın çevresindedirler gene de. Bunlar, düğün gününü beklercesine ölümü bekleyen, hiçbir gelinin Tanrı’yla birleşmeye kendisi kadar istekli olmadığını söyleyen Clarissa’nın nasıl yücelerek öldüğünü hayranlıkla seyrederler. Ne var ki, Clarissa’nın tabutunu yatak odasına getirmesinde, onu yazı masası olarak kullanmasında, sabah akşam ölümden söz etmesinde, sağlıksız, hatta yapmacık bir yan vardır bize kalırsa. Zaten bu çok uzun romanın başlıca kusuru, yarısından fazlasının Clarissa’nın ölüm hazırlıklarını anlatmasıdır. Roman peyder pey yayımlandığı için, Richardson, Clarissa’yı öldürmemesi için yalvarıp yakaran mektuplar alıyordu. Ama tragedyayı son kertesine kadar götürmeye kararlı olduğundan, okuyucularının acıma duygularını elinden geldiğince sömürüyor, Clarissa’nın can çekişmelerini uzattıkça uzatıyor, Clarissa’yı bir erdem ve dinsellik örneği olarak yücelttikçe yüceltiyordu. </p>
      <p>Ne var ki, <em>Clarissa’</em>da dinsellik değil, cinselliktir egemen olan. Walter Allen, bu romanı “a tragedy of sex” (bir cinsellik tragedyası) diye tanımlamakta haklıdır. <em>Pamela’</em>da olduğu gibi <em>Clarissa’</em>da <span epub:type="pagebreak" id="page794" title="794"/>da ırza tecavüz ana temadır. Ne gariptir ki, ahlak ve din dersi vermekten başka bir amaç gütmediğini ilan edip duran Richardson’da, cinsellik bir saplantı haline gelmiştir. Üstelik hiç de sağlıklı olmayan bu cinsellikte sadık bir yan vardır. Bu öyle belirgindir ki, Marquis de Sade’ın Richardson’a hayranlık duymasına hiç şaşmayız. Sürekli acılar ve korkular içinde yaşayan bu erdemli iki kızın, ırzına geçilecek mi gerilimini yaşarız <em>Pamela’</em>da da <em>Clarissa’</em>da da. İşte bu yüzdendir ki Arnold Kettle, V. S. Pritchett ve bazı başka eleştirmenler, bunun farkına varmadığı halde, Richardson’ın seks delisi olduğunu söylerler, onun “moral pornography”si (ahlaksal pornografi) üzerinde dururlar. Ian Watt, <em>Pamela’</em>daki kimi sahneleri, Boccaccio’nun <em>Decameron’</em>undan daha tahrik edici bulur. D. H. Lawrence da “Pornography and Obscenity” (Pornografi ve Müstehcenlik) adlı yazısında yalnız <em>Pamela </em>için değil, <em>Clarissa </em>için de aynı görüşü ileri sürer.</p>
      <p>Richardson gibi Püriten ahlak kurallarına inananların gözünde, cinsellik günahların en korkuncuydu. Bekâr iki insan arasında bile olsa cinsel ilişki zinaydı. Hatta bir insan kendi nikâhlı eşiyle fazla ateşli bir biçimde sevişirse, zina işlemiş sayılırdı. Püritenler, iktidara geldikleri 1650 yılında zina suçunu işleyenleri ölümle cezalandıran bir yasa çıkarmışlardı. Bunu göz önünde tutarsak, Richardson’ın bu cinsellik saplantısını açıklamak ayrıca güçleşir. Fazlasıyla Freud’çu, aşırıya kaçan görüşler ileri sürmekten çekinmeseydik, Richardson dediğimiz o kendi halinde silik adamcağızın bilinçaltında, Mr. B. ya da tercihen Lovelace gibi azgın bir erkek olmak özentilerinin gizlendiğini söyleyebilirdik.</p>
      <p>Richardson, kendisini denetim altına almak istercesine, 1754’te yayımladığı üçüncü ve son romanı <em>Sir Charles Grandison’</em>da Mr. B. ile Lovelance’in tam karşıtı olan bir erkek tipi çizdi. Bunu yapması zorunlu hale gelmişti bir bakıma. Çünkü kimi okuyucuları, Lovelace gibi ahlaksız çapkınlara fazla çekici bir hava vermesinden yakınıyorlar; kimileri de sadece kadınları erdemli gösterdiğini, yeryüzünde erdemli erkeklerin de bulunduğunu söylüyorlardı.</p>
      <p>Sir Charles Grandison, erdemli olmasına erdemlidir; hatta insanın sinirine dokunacak kadar erdemlidir. Püriten ahlak kurallarına uyarak, evlenmeden önce bir tek kadına el sürmemiştir. Ne var ki, Richardson –gene farkına varmadan– bu tür erkekleri sanki ilginç bulmuyormuşçasına, Sir Charles’ı tatsız tutsuz bir delikanlı yapar. <span epub:type="pagebreak" id="page795" title="795"/>Üstelik yazar, öteki romanları kadar uzun, yani fazlasıyla uzun olan bu romanda, orta sınıfı değil de yakından tanımadığı yüksek sosyete çevrelerini ele aldığı için, romanın öteki kişileri de bir hayli cansızdır.</p>
      <p><em>Sir Charles Grandison’</em>un başkişisi, Mr. B. ya da Lovelace gibi, genç kızların ırzına geçmeye kalkmaz. Tam tersine, namusu tehlikeye düşen Harriet Byron adlı bir genç kızı bir zorbanın elinden kurtarır. Sir Charles, İtalya’da yolculuk ederken, soylu Poretta ailesinin kızı Clementina ile yarı nişanlı bir duruma gelir. Yarı nişanlı diyoruz; çünkü hem Clementina’nın Katolik ailesi onu Protestan Sir Charles’a vermek istemez; hem de Sir Charles, kendine fena halde tutkun olan Clementina’ya ayrıca âşık değildir. Derken, güzel Harriet Byron, Londra’ya gelir. Sadece erdemli değil, aynı zamanda varlıklı, soylu ve yakışıklı olan Sir Charles’ın çevresini hayran kadınlar aldığı gibi; bu güzel genç kızın çevresinde de ona hayran erkekler vardır. Bunlardan biri olan kendini beğenmiş ve küstah Sir Hargrave Pollexfen, Harriet ile evlenmek ister. Kız reddedince, onu bir maskeli balodan kaçırır. Hapsettiği Harriet’i arabasıyla kırsal bölgedeki evine götürürken, birbirlerine âşık olurlar. Ama bu erdemli delikanlı, İtalyan kızıyla yarı nişanlı bir durumda olduğundan, Harriet’e evlilik öneremez. Derken İtalyan kızı, yani Clementina, sevdiği Sir Charles’dan ayrı düştüğü için, çıldırır. Bu da, bir hayli ucuz bir melodram havası katar zaten pek değerli olmayan bu romana. Sir Charles’ı İtalya’ya çağıran Poretta ailesi, kızlarının iyileşmesi uğruna büyük bir ödün verip, onun bir Protestan’la evlenmesine bile razıdırlar artık. İyi ki, aklı başına gelen Clementina, uzun uzun düşünüp taşındıktan sonra, Kutsal Katolik Kilisesi’ni dışlayan bir erkekle evlenemeyeceği kanısına varır ve Sir Charles vicdan huzuru içinde Harriet ile evlenir.</p>
      <p>Yazarın ender yaptığı bazı açıklamalar dışında, Richardson’ın üç romanının da kişilerin birbirlerine yazdıkları mektuplardan oluşması, ilkel bir yöntem sayılmış, çok eleştirilmiştir. Gelgelelim asıl ilkel sayılması gereken yöntem, “her şeyi bilen” durumunda olan yazarın, olaylar dizisini ve kişileri sadece kendi açısından açıklaması, kendi açısından yorumlamasıdır bize kalırsa. Richardson’dan önce de sonra da birçok romancı mektup yöntemini kullandı. Bu konuda bir inceleme yayımlayan Frank G. Black’a göre, <em>Pamela’</em>yı izleyen yüzyılda, bu türde sekiz yüz roman yazılmıştı.</p>
      <p><span epub:type="pagebreak" id="page796" title="796"/>Richardson’ın ilk romanında, birkaçı dışında mektupların hepsini Pamela’nın kendi yazdığı için, bu mektuplar onun bir güncesine dönüşür, mektup yöntemi de ayrıca başarılı olmaz. Üstelik yapılan hesaplara göre, Pamela’nın günde en azından sekiz saat, nefes almadan mektup yazması gerekir. Bu da gerçeklere pek uygun sayılamaz. Oysa, yalnız başkişinin değil başkalarının da mektuplarından oluşan <em>Clarissa’</em>da, bu yöntem olumlu bir biçimde uygulanır. <em>Clarissa’</em>da mektupların çoğu, iki ayrı arkadaş çifti arasındadır. Birinci çift, Clarissa ile ona her zaman en doğru öğütleri veren sağduyulu Anne Howe’dur. İkinci çift ise, başlangıçta Lovelace’in yakın arkadaşı olan, ama daha sonraları Clarıssa’ya hayranlık duyduğu için, ahlaksal açıdan yola gelerek genç kızı koruyup savunan Belford ile Lovelace’dir. Bu dört kişinin mektupları dışında Albay Morden’in, Clarissa’nın kız ve erkek kardeşlerinin, gülünç ve kendini beğenmiş bir din adamı olan Mr. Brand’ın ve başkalarının yazdıkları mektuplar vardır. Clarissa ile Lovelace’in yazışması da ayrıca önemli bir yer tutar bu mektuplar arasında. Romanda rol oynayanların kişiliklerini yansıtan, ayrı bir üslup, ayrı bir anlatımla yazılır bunların her biri. O kadar ki, kitabı gelişigüzel açınca, belirli bir mektubun kimin tarafından yazıldığını hemen anlarız. Bu mektuplar sayesinde, Clarissa’nın öyküsünü sadece kendisi değil, başkaları da yorumlar. Böylece Clarissa ile Lovelace’in ilişkileri değişik açılardan görülür, daha nesnel bir biçimde değerlendirilir.</p>
      <p><em>Clarissa’</em>daki mektup yönteminin başka bir yararı, romanda olup bitenlerin, kişilerin düşünce ve duygularının, okuyuculara sıcağı sıcağına hemen aktarılması; sanki önümüzde konuşuyorlar ya da yüksek sesle düşünüyorlarmış gibi, onların iç dünyalarını çok yakından izleyebilmemizdir. Bu yüzden de mektuplaşma yöntemi, kişilerin ruhbilimsel durumlarını incelemeyi amaç edinen bir romana ayrıca uygun düşer.</p>
      <p>İngiliz edebiyatının ilk psikolojik romanının <em>Clarissa </em>olduğu herkesce kabul edilir. Daha ilk yayımlandığı sırada Dr. Johnson, “the knowledge it displays of the human heart”dan söz etti, hiçbir kitabın insan yüreği konusunda bu kadar bilgi vermediğini söyledi. Diderot da insanın kafasının içini karanlık bir mağaraya benzeterek, Richardson’ın bu “mağaranın dibine değin meşale tuttuğunu”  (qui porte le flambeau au fond de la caverne) ileri sürdü. Bu arada kişilerinin bilinçaltında karanlık kalması daha doğru sanılan <span epub:type="pagebreak" id="page797" title="797"/>bazı köşeleri de zaman zaman aydınlattığı için, Lady Mary Montagu gibi aydın bir kadın bile mektuplarından birinde “incir yaprakları bedenimizi örtmek için ne denli gerekliyse, beyinlerimizi örtmek için de o denli gereklidir” (fig leaves are as necessary for our minds as our bodies) diyerek, insanların iç dünyalarında olup bitenleri fazlasıyla açığa vurmakla suçladı Richardson’ı. Daha sonraları E. M. Forster, ruhbilimsel incelemelerde ustalığı açısından Richardson’ı Henry James’e benzetti. Ian Watt ise filmlerdeki “close up” yani çok yakından görüntüleme tekniğini romanda ilk kullanan yazar saydı onu. Pritchett, aynı noktaya değinerek, <em>Clarissa’</em>nın “mikroskopla bakarak yazılan bir roman” (a novel written through a microscope) olduğunu söyledi.</p>
      <p>Daniel Defoe’dan farklı olarak Samuel Richardson, <em>Pamela’</em>da, özellikle <em>Clarissa’</em>da, kişilerin üzerinde durduğu, onları özenle incelediği için, Hendy Fielding ile birlikte romanın babasıdır bize kalırsa. Ne var ki, Fielding günümüzde de, okunduğu hatta filme çekilecek kadar ilginç bulunduğu halde, Richardson’ı ancak uzmanlar ve bazı meraklılar okur artık. Bunun başlıca nedeni, kimilerinin sandığı gibi, romanlarının uzunluğu değildir. Çünkü Fielding’in <em>Tom Jones’</em>u <em>Pamela </em>kadar uzundur. Onun romanlarını okumamamızın asıl nedeni, Fielding’den, Dickens’den ya da Thackeray’dan farklı olarak, Richardson’ın gülmece yeteneğinden tümüyle yoksun oluşu ve onun benimsediği o kaskatı Püriten ahlak kurallarına bugün tamamıyla yabancı olmamızdır. Pamela’nın bilinçli ya da bilinçsiz olarak, kızlığını elinden geldiğince değerlendirip varlıklı bir koca elde ederek ödüllendirilmesi bize ters geldiği gibi, Clarissa’nın cinselliği ölümle özdeşleştirecek kadar “erdemli” olması da bize ters gelir artık.</p>
    </section>
  </body>
</html>