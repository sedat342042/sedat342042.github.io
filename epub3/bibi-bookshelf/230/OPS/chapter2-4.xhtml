<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page403" title="403"/>
      <header>
        <h1 class="bolum">Dördüncü Bölüm</h1>
        <h2>Augustan Çağı ve Alexander Pope</h2>
      </header>
      <p>XVIII. yüzyılın ilk yarısına, yani Neo-Klasik dediğimiz çağa Augustan çağı adı da verilir. Bunun nedeni, o sırada yaşayanların, bu yarım yüzyılın, eski Roma İmparatoru Augustus’un saltanat yılları kadar parlak olduğuna; çağdaşları arasında Vergilius, Ovidius, Horatius kadar büyük yazarların yetiştiğine inanmalarıydı. Kurdukları düzenden ve kendilerinden hoşnut, toplumlarını kusursuz sanan, her alanda başarılarına tam bir güven duyan, yenilik istemeyen insanlardı bu dönemde yaşayanlar. Onlara bakılacak olursa, bilim, sağduyu ve akıl sayesinde çözümlenemeyecek sorun yoktu. Royal Society’ye yirmi beş yıl süreyle başkanlık eden Sir Isaac Newton, evrenin nasıl işlediğini açıklamıştı. Alexander Pope iki dizeyle Newton’u överken, bu bilgine tüm çağdaşlarının duyduğu hayranlığı yankılar:</p>
      <blockquote>
        <p>Nature and nature’s laws lay hid in sight;</p>
        <p>God said “let Newton be!” and all was light.</p>
      </blockquote>
      <blockquote>
        <p>Doğa ve doğanın yasaları gecenin karanlığında gizlenmişti;</p>
        <p>Tanrı “Newton var olsun!” dedi ve ışığa boğuldu her şey.</p>
      </blockquote>
      <p>Eskiden gizemli sanılan şeylerin hiçbir gizemli yanı kalmamıştı artık. John Tolland 1696’da yazdığı <em>Christianity not Mysterious</em> adlı kitapla, dinin bile gizemli olmadığını kanıtlamıştı.</p>
      <p>Eskiden ancak soylu sınıftan büyük toprak sahipleri İngilte<span epub:type="pagebreak" id="page404" title="404"/>re’yi yönetirdi. Oysa Parlamento’da artık önemli bir rol oynayan orta sınıf, onlar kadar, hatta belki onlardan da daha etkindi şimdi. Eskiden hor görülen para kazanma uğraşı, büyük bir saygınlık kazanmıştı. Tiyatro oyunlarında, Steele’in Mr. Sealand’i ya da Lillo’nun Mr. Thorowgood’u gibi tüccarlar, ülkeye ayrıca yararlı centilmenler sayılıyordu. “Özgür Liman” anlamına gelen soyadından anlaşılacağı gibi, serbest girişimden yana olan Londralı işadamı Sir Andrew Freeport’u Addison’un nasıl yücelttiğini göreceğiz ileride. Kendi ömrü boyunca para sıkıntısı çeken Dr. Johnson’un yaşamöyküsünü yazan James Boswell’in görüşü herkesçe benimsenmekteydi: “In this great commercial country, it is natural that a situation of much wealth should be considered as very respectable” (Bu büyük ticari ülkede, varlıkların durumunun çok saygıdeğer sayılması doğaldır). Zengin tüccarlar, yoksullaşan büyük toprak sahiplerinin malına mülküne el koyuyorlar, kendilerine Parlamento’da yer satın alabiliyorlardı. “Rotten borough” (çürük kasaba) ya da “pocket borough” (cep kasabası) denilen ve Parlamento’ya üye gönderme hakkı olduğu halde, içinde ancak bir avuç oy veren bulunan seçim bölgeleri sayesinde, bu bir avuç kişiye para vererek Parlamento üyeliği satın alma işi çok kolaylaşmıştı. İçinde çok az sayıda kişi kalmış kasabalara bu yüzden “cep kasabası” deniliyordu. İngiltere’de paranın etkinliği gittikçe ağır basıyor, Daiches’in dediği gibi, aristokrasi plütokrasiye dönüşüyordu.</p>
      <p>Elizabeth Çağı’nda yaşayanlar, Mermaid (Denizkızı) gibi şiirsel adlar taşıyan meyhanelerde toplanıp şarap içerken, XVIII. yüzyılda yaşayanların kahvehanelerde ya da “chocolate-house” (çikolata evi) denilen yerlerde toplanıp, kahve ya da sıvı halinde çikolata içmeleri, çok anlamlı bir değişikliğin göstergesiydi. Macaulay’in <em>History of England’</em>da (İngiltere Tarihi) anlattığına göre, İngiltere’de ilk kahvehane, Türkiye’yle ticaret yaparken kahve tiryakisi olan bir adam tarafından Commonwealth döneminde açılmıştı. Restorasyon’da kahve sayısı hızla artmış ve herkes kendi kişiliğine uygun bir kahvehaneye gitmeye alışmıştı. Örneğin, yüksek sosyete White’s Coffee-house’a, din adamları Child’s Coffee-house’a, politikacılar St. James’ Coffee-house’a, borsacılar Jonathan’s Coffee-house’a yazar takımı Will’s Coffee-house’a gi<span epub:type="pagebreak" id="page405" title="405"/>derlerdi. Kahvehaneler sadece kültürel etkinlik merkezleri değil, ticaretle ilgili işlerin kotarıldığı yerlerdi aynı zamanda. Ne gariptir ki, bugün İngiltere’nin hâlâ en ünlü deniz sigortası şirketi olan Lloyd’s, XVIII. yüzyılın başlangıcında Lloyd’s Coffee-house’da işlemeye başlamıştı. II. Charles zamanında hükümet bu toplantı yerlerini kapamaya kalkınca, iki rakip parti, yani Whig’lerle Tory’ler hemen birleşip kıyametleri koparak bunu engellemişlerdi.</p>
			<figure class="right">
				<img src="image/p405.jpg"/>
				<figcaption>Alexander Pope</figcaption>
			</figure>
      <p>XVIII. yüzyılın başlangıcında kültürel alanda kahvehanelerle birlikte gelişen bir yenilik de dergicilikti. Yazarlar kimi zaman başkalarıyla işbirliği yaparak, kimi zaman tek başlarına dergi yayımlıyorlardı. Bu dergilerin en ünlüsü, ileride göreceğimiz gibi, Addison ile Steele’in birlikte çıkardıkları The Spectator’du (Seyirci). O çağın neredeyse tüm yazarları dergi çıkardılar bir ara. Örneğin Steele, The Tatler (Geveze) ile The Guardian’ı (Koruyucu); Henry Fielding, The Champion (Savunucu) ile Covent Garden Journal’ı (Covent Garden Gazetesi); Dr. Johnson, The Rambler’i (şurada burada dolaşan); Goldsmith, The Bee’yi (Arı); Swift, The Examiner’i (Sınayan) çıkardılar. Bu dergiler çağımızdakiler gibi haftada bir ya da ayda bir değil, haftada iki ya da üç kez yayımlanırdı genellikle.</p>
      <p>Bu bölümün başlangıcında belirttiğimiz gibi, Augustan çağın insanları pek kendilerini beğenmişlerdi. XIX. yüzyılın ikinci yarısında da Matthew Arnold, “our excellent and indispensable Eighteenth Century” (bizim mükemmel ve vazgeçilmez On Sekizinci Yüzyılımız) demişti. Ne var ki, bugün edebiyat meraklılarının, özellikle şiir sevenlerin Neo-Klasik dönemden hoşlanmalarının pek yolu yoktur. Bunun başlıca nedeni de, o dönemin şiirden yoksun oluşudur. İngilizlerin en ünlü şiir antolojisi olan <em>The Oxford Book of English Verse’</em>de (İngiliz Şiirinin Oxford Kitabı) Dryden’den Dr. Johnson’a kadar yazılan şiirlere sadece aşağı <span epub:type="pagebreak" id="page406" title="406"/>yukarı elli sayfa ayrılmışken, Pre-Romantik ve Romantik şiirlere bunun beş kat fazlası, yani iki yüz elli sayfa kadar ayrılması, Restorasyon ve Neo-Klasik dönemdeki şiir yoksunluğunu kanıtlamaya yeter.</p>
      <p>İngilizcede “şiir”e karşılık iki sözcük kullanılır: “Poetry” ve “verse”. “Şiir” ile “manzume” arasında ne denli büyük bir ayrım varsa, bu iki sözcük arasında da o denli büyük bir ayrım vardır. “Poetry” bildiğimiz, gerçek anlamda şiirdir. Yazılan metnin sadece biçiminden değil, özünden de kaynaklanır; yani koşukla yazılmasa da, şiirdir gene. Augustan çağda şiir yazanların çoğu, “poetry” yazamıyorlar, “verse” yazabiliyorlardı ancak. Üstelik bu iki şey arasındaki ayrımın, hatta şiirin niteliğinin düzyazınınkinden bambaşka olduğunun bilincinde bile değildiler. O çağın, bize kalırsa en büyük dahisi olan Swift bile, şiir sanki uydurma bir şeymiş gibi, ölçülü uyaklı dizelerinin, düzyazı kadar elverişli bir biçimde gerçekleri yansıtmasını amaçlıyordu:</p>
      <blockquote>
        <p>And let me in these shades compose,</p>
        <p>Something in verse as true as prose.</p>
      </blockquote>
      <blockquote>
        <p>Bırakın da bu gölgeliklerde, düzyazı kadar gerçek</p>
        <p>Bir şey yazabileyim şiirle.</p>
      </blockquote>
      <p>İşte bu zihniyetten ötürü, Neo-Klasik çağda kaleme alınan ölçülü uyaklı dizelerin özü düzyazıydı aslında. Hatta yazılanların adları bile –örneğin Pope’un <em>Essay on Criticism’</em>i (Eleştiri Üzerine Deneme) ya da <em>Essay on Man</em> (İnsan Üzerine Deneme)– aklımıza şiiri değil, düzyazıyı getirir hemen.</p>
      <p>Augustan çağı lirik şiirin yazılmasına hiç uygun değildi. Her tür şiir için gerekli, ama lirik şiir için ayrıca gerekli olan hayal gücü, heyecan, duyarlılık, düşünce derinliği, coşku gibi nitelikler fena halde küçümsenirdi o sıralarda. Onun için, daha önce de belirttiğimiz gibi, Restorasyon da, Neo-Klasik çağ da taşlamaya yöneldi; taşlamanın altın çağı oldu bu dönemler. Gelgelelim taşlama ne denli nükteli olursa olsun, gerçek şiirin yerini tutamaz hiçbir zaman; evrensel bir konuyu işlemiyorsa, güncelliğini çabucak yitiriverir.</p>
      <p><span epub:type="pagebreak" id="page407" title="407"/>O çağda şiirin başlıca özelliklerinden biri de, didaktik, yani eğitici bir amaç gütmesiydi. Dr. Johnson, “it is always a writer’s duty to make the world better” (dünyayı daha güzel yapmak, bir yazarın görevidir her zaman) deyince, onunla beraberiz elbette. Gerçekten de her edebiyat ya da sanat ürünü, dünyayı güzelleştirmiştir gözümüzde. Ne var ki, Dr. Johnson bu kadarıyla yetinmiyordu; “the end of writing is to instruct; the end of poetry is to instruct by pleasing” (yazı yazmanın amacı öğretmektir; şiirin amacı hoşa giderek öğretmektir) diyordu. Gerçi iyi bir şiirin bize bir şeyler öğreten bir yanı vardır mutlaka. Ama bir şairin beceriksiz bir öğretmen gibi karşımıza dikilip ahlak dersi vermeye kalkması kadar itici bir şey olamaz.</p>
      <p>XVIII. yüzyılın ilk yarısının şiirini olumsuz yönde etkileyen bir neden de, Dryden’den başlayarak dönemin tüm şairlerinin, koşuk biçimi olarak heroic couplet’i, üslup olarak da “poetic diction” (şiirsel söylem) denilen, ama gerçek anlamda hiç de şiirsel olmayan yapay anlatımı benimsemeleridir. Heroic couplet, uyakları aa, bb, cc, dd diye diye sürüp giden iki dize, yani bir beyittir. Restorasyon şairleri de, XVIII. yüzyılın ilk yarısının şairleri de uyağı çok önemsiyorlardı. Samuel Butler, <em>Hudibras’</em>da gemilerin dümenle yönlendirildiği gibi, şiirin de uyakla yönlendirildiğini söylemişti:</p>
      <blockquote>
        <p>For rhyme the rudder is of verses,</p>
        <p>With which like ships they steer their courses.</p>
      </blockquote>
      <blockquote>
        <p>Çünkü uyak şiirlerin dümenidir; şairler</p>
        <p>O dümenle yönlendirebilirler gemilerini.</p>
      </blockquote>
      <p>Heroic couplet’in aa uyakları, abab ya da abba gibi uyak düzenlerinden farklı olarak, şiirlere tekdüze ve neredeyse mekanik diyeceğimiz bir katılık veriyordu. Beytin “kapalı” oluşu, yani her tümcenin, gereğinde üç dört dize devam edeceğine, genellikle iki dizede bitmesine özen gösterilmesi bu tekdüzeliği büsbütün artırıyordu. Ne var ki, o dönemin şairleri, anlamı açık seçik, dengeli, düzgün ve kimi zaman özdeyiş niteliğinde tümceler yazmayı ayrıca amaçladıkları için ve uyak sayesinde bu tür tüm<span epub:type="pagebreak" id="page408" title="408"/>celer kolayca belleklerde kaldığı için, heroic couplet onların şiir kavramına çok uygundu.</p>
      <p>Neo-Klasik dönemde, herkesin konuşurken kullandığı dilin şiirde de kullanılması şiiri bayağılaştırmak sayılır, çok ayıplanırdı. Şairlerin doğal konuşma dilinden ellerinden geldiğince uzaklaşmak amacıyla, sözde şiirsel bir dil olan “poetic diction” dedikleri yapay anlatımı seçmeleri, o çağın şiirlerini büsbütün yozlaştırdı. Bu sahte dilin, şiir sevenlerin sinirine ayrıca dokunan başlıca özelliklerinden biri, herhangi bir şeye kendi adını vermekten sakınmaktı. Örneğin “sky” (gökyüzü) denilmeyecek, “vault of air” (hava kubbesi) denilecekti; “night” (gece) denilmeyecek, “sable goddess” (siyah kürklü tanrıça) denilecekti; “body” (beden) denilmeyecek, “mortal frame” (ölümlü çerçeve) denilecekti; “sea” (deniz) denilmeyecek, “azure realm” (mavi ülke) ya da “watery plain” (sulak ova) denilecekti; “bird” (kuş) denilmeyecek, “feathery choir” (tüylü koro) ya da “feathery race” (tüylü soy) denilecekti; “fish” (balık) denilmeyecek, “scaly breed” (pullu soy) ya da “finny tribe” (yüzgeçli kabile) denilecekti vb. Bu tür eğretilemeler ilk kullanıldığında yeni bir imge sayılabilirdi belki (bir kızın dudaklarını kiraza benzeten ilk kişi de çarpıcı bir benzetme yapmıştı). Ne var ki, Neo-Klasik şairlerin bu imgeleri boyuna yinelemeleri yüzünden, tüm özgünlükleri yok oldu. Bunlar, okuyucuları canından bezdiren bayağı klişelere dönüştü zamanla.</p>
      <p>Ne gariptir ki, böylesine yapay, doğallıktan böylesine uzak bir şiir dilini benimseyenler, “nature” (doğa) sözcüğünü dillerinden düşürmüyorlardı. Gelgelelim Augustan çağın yazarları bu doğa sözcüğünü, bizim bildiğimiz anlamdan bambaşka anlamlarda kullanırlar. Doğa, insanın dışındaki canlı ve cansız varlıkların tümü değildir onlar için. Doğaya uymalıyız derken, insanların ve yaşamın hiçbir zaman değişmeyen yanlarını ele almalıyız; eski Yunanlı ve Romalı yazarların koydukları kurallara uymalıyız; akla ve sağduyuya bağlı kalmalıyız; bireysel olanı değil de, evrensel olanı yansıtmalıyız demek isterler genellikle. Bunlar ise, edebiyata egemen olan görüşlerdi o sırada.</p>
      <p>Eski klasikleri kendilerine örnek alan Augustan çağı yazarlarında, kurallara uymak her şeyden fazla önemseniyordu. Pope, <em>Essay on Criticism’</em>de bu kuralları doğayla özdeşleştirmişti:</p>
			<span epub:type="pagebreak" id="page409" title="409"/>
      <blockquote>
        <p>Learn for ancient rules a just esteem;</p>
        <p>To copy nature is to copy them.</p>
      </blockquote>
      <blockquote>
        <p>Eski kurallara gerekli saygıyı duymasını öğren;</p>
        <p>Bu kurallara uymak, doğaya uymak demektir.</p>
      </blockquote>
      <p>Doğayı yaşamın gerçekleriyle özdeşleştiren Dr. Johnson ise, Shakespeare’i “the poet of nature” (doğa şairi) diye över. Onun, “the poet that holds up to his readers a faithful mirror of manners and of life” (okuyucularına tuttuğu aynada töreleri ve yaşamı tam yansıtan bir şair) olduğu için doğanın şairi sayılması gerektiğini söyler. Gene Dr. Johnson’a göre, doğa bireysel olgularla değil, ancak evrensel olgularla ilgilidir. Onun için şair tek tek insanları değil, tüm insanlığı ele almalıdır. Johnson’un Rasselas’ında, bilge Imlac şöyle der:</p>
      <blockquote>
        <p>The business of the poet is to examine not the individual, but the species; to remark general properties and large appearances. He does not number the streaks of the tulip or describe the different shades in the verdure of the forest.</p>
      </blockquote>
      <blockquote>
        <p>Şairin işi, bireyleri değil, insan soyunu incelemektir; genel niteliklere ve geniş görüntülere dikkat etmektir. Şair, bir lalenin üstündeki çizgileri saymaz ya da bir ormanın yeşilliğindeki renk ayrımlarını betimlemez.</p>
      </blockquote>
      <p>Neo-Klasik ilkelerin başlıca savunucusu bilinen Dr. Johnson’un ne denli yanıldığını söylemeye gerek bile yok. Çünkü şair, bir lalenin üstündeki çizgileri sayabilen, bir ormanın yeşillikleri arasında en ince renk ayrımlarını görebilen adamdır. XVIII. yüzyılın ilk yarısında, şairler bunları yapamadıkları için şiir de yazamamışlardır.</p>
      <p>Bilindiği gibi, yalnız İngiltere’de değil, tüm Batı Avrupa’da XVIII. yüzyıla “the Age of Reason” (Akıl Çağı) denilirdi. Doğa da insan aklının egemenliğiyle özdeşleştirilirdi. Pope, “true wit is nature to advantage dressed” (gerçek zekâ, doğanın süslenip güzelleşmesidir) ya da:</p>
			<span epub:type="pagebreak" id="page410" title="410"/>
      <blockquote>
        <p>First follow nature and your judgement frame</p>
        <p>By her just standard which is still the same</p>
      </blockquote>
      <blockquote>
        <p>Her şeyden önce doğayı izle ve yargılarını</p>
        <p>Onun doğru ve değişmez ölçüsüne göre düzenle</p>
      </blockquote>
      <p>diyerek, bu özdeşleşmeyi dile getirdi.</p>
      <p>Görüldüğü gibi, Augustan çağın özelliklerini gözden geçirirken, ikide birde Pope’dan söz ettik. Bu da çok doğaldır; çünkü Pope yaşadığı çağın en ünlü şairi ve en iyi temsilcisidir. O kadar ki, Elizabeth Çağı’na “Shakespeare çağı”, Restorasyon’a “Dryden çağı” denildiği gibi, XVIII. yüzyılın ilk yarısına da “Pope çağı” denilir genellikle.</p>
      <p>1688 ile 1744 yılları arasında yaşayan Alexander Pope, Londra yakınlarında Windsor ormanının küçük bir kasabasında dünyaya geldi. Kumaşçı dükkânı işleten, hali vakti yerinde, orta sınıftan bir adamın oğluydu. Ailesinin Katolik olması olumsuz bir rol oynadı yaşamında. Çünkü Katolikler öteki İngilizlere verilen haklardan, bu arada üniversite diploması alma hakkından yoksundular. Pope ünlü çağdaşlarından Swift gibi Anglikan Kilise’sinde din adamı olamazdı. Steele gibi orduya giremezdi, Addison gibi devlet memurluğu yapamazdı. Üstelik daha on iki yaşındayken yakalandığı ağır bir hastalık, onu ömrü boyunca sağlıksız ve sakat bıraktı. Hastalığı aslında hiçbir zaman geçmediği için Pope, “this long disease, my life” (benim yaşamım, bu uzun hastalık) diye yakınmakta haklıydı. Arkadaşı Dr. Johnson acımasız ayrıntılar vererek, onun ne denli biçimsiz olduğunu; bir örümceğe benzediğini; çok kısa boylu kaldığından, sofraya oturabilmesi için, iskemleye üst üste yastık koymak gerektiğini; çok güçsüz olduğundan, dik durabilmesi için bir çeşit korse giydiğini; çöp gibi bacaklarının biraz daha kalın görünebilmeleri için ayağına üç çift çorap geçirdiğini; yardımsız yatıp kalkamadığını anlatır. Bedeninin sağlıksızlığı ve itici görünüşü ona aşağılık duygusu veriyordu elbette. Bu yüzden de Pope, ileride göreceğimiz gibi, geçimsiz ve saldırgandı.</p>
      <p>Pope on iki yaşından önce bir okula gitmiş, hatta bir söylentiye göre, öğretmeniyle alay eden bir şiir yazdığı için fena halde <span epub:type="pagebreak" id="page411" title="411"/>dayak yemişti. Ama hastalığından sonra özel öğretmenlerin yardımıyla hep evde okudu. Berbat sağlık koşullarını yenerek, kendini eğitmek amacıyla, olağanüstü bir çaba gösterdi. Kız kardeşine göre, çok küçükken şiire başlayan Pope, okumak ve yazmaktan başka bir şey yapmazdı; dünyanın en çalışkan çocuğuydu. Kitap okumayı, en ilginç kişilerle bile konuşmaya yeğlediğini söyler kendi de. Ne var ki, Pope’un kendi kişiliği üzerine söylediklerinden kuşkulanmamız için bazı nedenler var: Bir adam öldükten sonra bıraktığı yapıtlar, başkalarının tanıklığı ve özellikle yazdığı mektuplarla ortaya koyar kişiliğini. Oysa Pope yazdığı mektupları yalvara yakara dostlarından geri istemiş; kendini temize çıkarmak amacıyla o mektuplarda gerekli bulduğu değişiklikleri yapmış; kimi parçaları çıkarıp yenilerini eklemiş; yalan bilgi vererek, kendi kişiliğinin de, çağının edebiyat tarihinin de yanlış yorumlanmasına neden olmuştu. Ama bir dostu, Pope’un ona yazdığı mektupları geri vermeden önce kopya ettiğinden, bu çirkin durum meydana çıktı. Kendini yüceltmek isteyen Pope, çağdaşlarının da, gelecek kuşakların da bir hayli gözünden düştü. Üstelik Pope, mektuplarının, ölümünden dokuz yıl önce yayınlaması için çok uğraştığı halde, buna sanki hiç izin vermemiş gibi kıyametler koparmış, mektuplarını basan yayınevini güç durumda bırakmıştı.</p>
      <p>Pope ilk şiir derlemesi <em>Pastorals’</em>ı, kendi iddiasına göre, on altı yaşında yazmıştı. Bu şiirler Pope yirmi bir yaşındayken yayımlandı. Her biri bir mevsimi anlatan bu dört parça, pastoral geleneğin büyük ustası bilinen Vergilius’u örnek alan çok yapay şiirlerdir. Pope asıl ününe, yirmi yaşındayken yazdığı ve iki yıl sonra yayımladığı <em>Essay on Criticism</em> ile kavuştu. Ömrü boyunca kullanacağı heroic couplet’le kaleme aldığı bu üç bölümlü şiirde, Horatius’un<em> Ars Poetica’</em>sını (Şiir Sanatı) ve Boileau’nun aynı adı taşıyan <em>Art Poètique’</em>ini örnek alır. Pope yeni bir şey söylemez; eleştirmenlerin, Neo-Klasisizmin kurallarını göz önünde tutarak, şiiri nasıl değerlendirmeleri gerektiğini açık seçik bir biçimde dile getirmekle yetinir. Addison’un The Spectator’un 253’üncü sayısında, özgün olmak, yeni bir şeyler söylemek çabasından kaçtığı için (özgün olmak, yenilikler yapmak çok kötü şeyler sayılırdı o sırada) Pope’u çok beğenerek belirttiği gibi, “the most known” <span epub:type="pagebreak" id="page412" title="412"/>(en çok bilinen) görüşlerdi bunlar. Pope belirli bir plan izlemeden, bu görüşleri gelişigüzel sıralar: Şairlerde gerçek yetenek enderdir; ama doğru değerlendirmeler yapabilme yeteneği bundan da daha enderdir eleştirmenlerde: “Ten censure wrong for one who writes amiss” (Yanlış yazan bir kişiye karşılık, on kişi yanlış yargılar). Eleştirmen çok zararlı bir duygu sayılan coşkuya kapılmadan, ölçülü ve serinkanlı olmalıdır; “Fools admire, but men of sense approve” (Aptallar hayranlık duyar; ama aklı başında insanlar beğenir ancak). Şairler ve yazarlar eski Yunanlıları ve Romalıları kendilerine örnek almalıdırlar, onların koydukları kurallara uymalıdırlar. Bu kurallar öteden beri vardı ve sonsuza değin var olacaklardır; çünkü bunlar akıldan ve sağduyudan kaynaklanan gerçeklerdir; yani “nature methodized” (yöntemlendirilmiş doğadır). Eleştirmenler gururlu olmamalı, kusurlarını düzeltmeli, bilgilerini artırmalıdırlar:</p>
      <blockquote>
        <p>Trust not yourself; but your defects to know</p>
        <p>Make use of every friend and every foe.</p>
        <p>A little learning is a dangerous thing.</p>
      </blockquote>
      <blockquote>
        <p>Kendine güvenme; kusurlarını öğrenmek için,</p>
        <p>Her dosttan da, her düşmandan da yararlan.</p>
        <p>Az bilgi tehlikeli bir şeydir.</p>
      </blockquote>
      <p>Eleştirmenler bir yazarı toplumdaki mevkiine göre değerlendirmekten sakınmalıdırlar. Bir lordun dizelerini göklere çıkarıp, meteliksiz bir şairinkileri yerin dibine batırmamalıdırlar:</p>
      <blockquote>
        <p>What woeful stuff this madrigal would be</p>
        <p>In some starved hackney sonnetteer or me!</p>
        <p>Bu let a lord once own the happy lines,</p>
        <p>How the wit brightens! how the style refines!</p>
      </blockquote>
      <blockquote>
        <p>Ne berbat bir şey olurdu bu şarkı, eğer açlıktan ölen</p>
        <p>Sıradan bir sone yazarı ya da ben yazsaydım bunu!</p>
        <p>Ama bir lord bu mutlu dizelere sahip çıkınca,</p>
        <p>Nükteler nasıl da parlar! Anlatım nasıl da kibarlaşır!</p>
      </blockquote>
      <p><span epub:type="pagebreak" id="page413" title="413"/>Eleştirmenler ikide birde fikir değiştirmemelidirler:</p>
      <blockquote>
        <p>Some praise at morning what they blame at night;</p>
        <p>But always think the last opinion right.</p>
      </blockquote>
      <blockquote>
        <p>Kimi gece ayıpladığını sabahleyin över;</p>
        <p>Ama en son görüşünün doğruluğuna inanır hep.</p>
      </blockquote>
      <p>Eleştirmenler yalnız edebiyat sorunlarını değil, ahlak sorunlarını da önemsemeli, insan davranışlarını düzeltmeye çaba göstermeli, müstehcen ya da dine aykırı yazılara karşı çıkmalıdır vb.</p>
      <p>Voltaire herkesçe bilinen bir düşünceyi en iyi biçimde kaleme alan adamın üne hak kazandığını söylemişti. Görüldüğü gibi, Pope,<em> Essay on Criticism’</em>de eleştiri kavramına bir katkıda bulunmaz, özgün ve yeni bir tek satır da yazmaz. Amacı, kendi de söylediği gibi, “what oft was thought, but never so well expressed” (sık sık düşünülen, ama hiçbir zaman bu kadar iyi dile getirilmeyen) görüşleri kaleme almaktır. Bu amacını başarıyla gerçekleştirdiği; içerik açısından basmakalıp düşünceleri, kullandığı dilin ustalığı sayesinde birer özdeyiş gibi belleklerde kalan dizelere döktüğü yadsınamaz.</p>
      <p>Pope’un günümüzde sürekli okunan tek şiiri <em>The Rape of the Lock</em> (Buklenin Kaçırılması), ilkin 1712’de iki “canto”, yani iki bölüm olarak yayımlandı. İki yıl sonra yeniden yayımlanırken, şiire üç canto daha eklendi. Gülmece edebiyatının bir başyapıtı saydığımız bu şiirin yazılmasına, o dönemin ancak yüksek sosyetesini ilgilendiren küçük bir skandal neden olmuştu: Lord Petre adı parlak bir delikanlı, sosyetenin güllerinden Miss Arabella Fermor’un saçından, izin almadan bir bukle kesmişti. Bunun üzerine, oğlandan yana olanlarla kızdan yana olanlar birbirine girmiş, dedikodular ayyuka çıkmıştı; bir dostu da Pope’a, bu konuda bir şiir yazıp, durumun eğlendirici yanını işleyerek kavgayı yatıştırmasını istemişti. <em>The Rape of the Lock’</em>u Miss Arabella Fermor’a sunan Pope, bu şiiri kendi küçük zaaflarına gülebilecek kadar sağduyulu olan genç bayanlar için yazdığını söyledi. Epiklerde doğaüstü varlıklar bulunması gerektiğinden, şiirini iki canto’dan beş canto’ya çıkarırken, hava perileri olan sylph’leri, <span epub:type="pagebreak" id="page414" title="414"/>toprak perileri olan gnome’ları, ateş perileri olan salamander’leri ve su perileri olan nymph’leri metnine eklediğini açıkladı. Ne var ki, kıymetli buklesine yapılan tecavüzün öyküsü uzatılıp bir kez daha yayımlanınca, Miss Arabella, burnunu bu saç işlerine fazla soktuğu için Pope’a fena halde içerledi.</p>
      <p>Boileau’nun <em>Le Lutrin’</em>inin (Rahle) etkisini de taşıyan T<em>he Rape of the Lock</em>, Samuel Butler’in <em>Hudibras’</em>ı gibi “mock-heroic” türde bir şiirdir; yani incir çekirdeğini doldurmayacak ıvır zıvır ve gülünç durumlar, sanki görülmedik yücelikte bir destanmış gibi, şişirilmiş ve tantanalı bir üslupla anlatılarak, kahramanlık epiklerinin güldürücü bir parodisi yapılır burada.</p>
      <p>Pope birinci canto’da, tüm epiklerin başlangıcında olduğu gibi, esin perisine seslenerek, ele alacağı konuyu özetler:</p>
      <blockquote>
        <p>Say what strange motive, Goddess, could compel</p>
        <p>A well-bred lord to assault a gentle belle?</p>
        <p>O say what stranger cause, yet unexplored,</p>
        <p>Could make a gentle belle reject a lord?</p>
      </blockquote>
      <blockquote>
        <p>Söyle bana ey tanrıça, hangi garip nedenden ötürü</p>
        <p>Görgülü bir lord sevimli bir güzele saldırdı?</p>
        <p>Söyle, daha da garip, henüz bilinmeyen hangi neden yüzünden</p>
        <p>Sevimli bir güzel bir lorda sırt çevirebildi?</p>
      </blockquote>
      <p>Pope bu girişten sonra, Belinda adını verdiği Arabella Fermor’un uyanmak üzere olduğunu anlatır. Onu koruyan doğaüstü yaratıkların önderi olan ve Shakespeare’in <em>The Tempest’</em>indeki şiirsel yaratık gibi Ariel adını taşıyan sylph, genç kızın başına (gerçekten de başına değil, ama saçına gelecektir bu felâket) tam ne olduğunu bilmediği bir felâketin geleceğini sezdiğinden, onu bir düşle uykusunda uyarmıştır:</p>
      <blockquote>
        <p>This to disclose is all thy guardian can:</p>
        <p>Beware of all, but most beware of man!</p>
      </blockquote>
      <blockquote>
        <p>Senin koruyucun bu kadarını açıklayabilir ancak:</p>
        <p>Her şeyden sakın, her şeyden fazla erkekten!</p>
      </blockquote>
      <p><span epub:type="pagebreak" id="page415" title="415"/>“Lap-dog” (kucak köpeği) denilen türden, Shock (Şok) adındaki küçücük köpek, yüzünü yalayarak hanımını uyandırdıktan sonra Belinda tuvalet masasına oturup süslenmeye başlar. Gerçi genç kız bunun farkında değildir ama, kendisi ya da oda hizmetçisi değil, onu koruma görevini üstlenen sylph’lerdir Belinda’yı asıl güzelleştirenler. Bir insanın küçük parmağından bile daha küçük olan bu perilerden kimi Belinda’nın “repairs her smiles” (gülümsemelerini onarır), kimi yüzünün daha saf bir biçimde kızarmasını sağlar, kimi saçını tarar, kimi giysilerini düzeltir.</p>
      <p>İkinci canto’da, kadınlı erkekli arkadaşlarıyla, süslü bir sandalda Thames Nehri’nde gezmeye çıkan Belinda’nın güzelliği anlatılırken, gülmece öğelerine bol bol yer verilir. Örneğin, Museviler onun göğsündeki küçücük haçı öpmeye hazırdırlar, Müslümanlar da o haça tapmaya can atarlar. Belinda’nın gözleri, hiçbir erkeğe ayrıcalık göstermeden, güneş gibi, tüm erkeklerin üstünde ışıldar. Saçları “to the destruction of mankind” (insanlığı mahvetmek amacıyla) iki bukle halinde ensesinde kıvrılır. Sandalda bulunan ve Belinda’ya âşık olduğundan bu buklelerden birine göz koyan genç lord, istediğini elde etmek amacıyla, cildi yaldızlı on iki adet Fransız romanından oluşan, üstüne kadın jartiyerleri, kadın eldivenleri ve aşk mektupları konulan bir mihrapta, aşk tanrıçasına yalvarıp yakarmıştır o sabah. Hile mi yapacağını, yoksa zor mu kullanacağını henüz bilemez, ama buklenin sahibi olmaya kararlıdır. Bu gezi sırasında Belinda bir gece önceki uyarıcı düşünü çoktan unutmuş, Ariel dışında herkes keyif içindedir:</p>
      <blockquote>
        <p>Smooth flow the waves, the zephyrs gently play;</p>
        <p>Belinda smiled and all the world was gay.</p>
        <p>All but the sylph.</p>
      </blockquote>
      <blockquote>
        <p>Sular pürüzsüz akıyor, meltemler tatlı tatlı oynaşıyordu;</p>
        <p>Belinda gülümsüyor; bütün dünya neşe içinde.</p>
        <p>Ancak peri neşeli değil.</p>
      </blockquote>
      <p>O gizemli felâketin yaklaştığını sezen Ariel, öteki perileri çağırır, Milton’un <em>Paradise Lost’</em>unda Satan’ın cennetten kovulan <span epub:type="pagebreak" id="page416" title="416"/>meleklere söylediklerini andıran bir nutuk çeker onlara: Görevleri güzelleri korumaktır; sert esen rüzgârlarda yüzlerindeki pudranın ya da süründükleri kokuların uçmasını engellemektir; onlara nefis yüz boyaları sağlamak, saçlarını kıvırmaktır. Şimdi bir felâket dolanmaktadır Belinda’nın başında. Ariel bu felâketin ne olduğunu bilmediğini anlatırken, en ciddi olaylarla en ıvır zıvırlarını art arda sıralar: Güzel Belinda ya ahlâka aykırı bir davranışta bulunacak ya da kıymetli bir Çin vazosu kırılacaktır; ya onuru ya da yeni giysisi lekelenecektir; bir baloda ya yüreğini ya da kolyesini birine kaptıracaktır. Felâketlerin en korkuncu ise, küçük köpeği Shock’un bir kazaya uğramasıdır. Onun için perilerin her birinin görevi başına geçmesi gerekmektedir. Biri yelpazesine, biri küpelerine, biri saatine göz kulak olmalıdır. Ariel’in kendisi Shock’ a bekçilik edecektir. Elli seçkin peri, güzelin eteğini koruyacaklardır. Çünkü –Pope’un biraz da müstencenliğe kaçan kapalı sözlerle dediğine göre– o eteklik, balina kaburgalarından yapılmış çemberlerle desteklenip yedi surlu bir kale kadar güçlü göründüğü halde, düşmana kolayca teslim olabilir gene de. Ariel eğer görevlerini yerine getirmezlerse, bu küçücük doğaüstü yaratıkların nasıl cezalandırılacaklarını da açıklar: Parfüm şişelerine kapatılacaklar, agraf iğneleriyle delinecekler, yüz losyonları içinde boğulacaklar, kremlere gömülecekler ya da çikolata öğütmek için kullanılan küçük değirmenlerin içine tıkılıp işkence edileceklerdir.</p>
      <p>Üçüncü canto’da, Belinda ile arkadaşları sandaldan çıkıp Hampton Sarayı’na giderler. Orada ilkin sohbet ederler; daha doğrusu dedikodu yaparak, ağızlarından çıkan her sözcükle birini harcarlar (“at every word a reputation dies”), sonra iskambil oynarlar. Bu iskambil oyununu Pope bir savaşmış gibi anlatır. Homeros’un İlyada’sında tanrılar şu ya da bu savaşçıyı tuttukları gibi, burada o küçücük doğaüstü yaratıklar Belinda’yı tutarlar. Belinda’nın bu yardım sayesinde kazandığı oyundan sonra kahveler içilir. Ne var ki, kahve sanki şarapmış gibi genç lordu sarhoş eder, yiğitliğini artırır. Başka bir kızın elinden aldığı makasla, fincanına eğilen Belinda’ya arkadan usulcacık yaklaşır. Tehlikeyi gören binlerce peri, Belinda’nın başına üşüşürler. Ne var ki, takındığı kayıtsız hallere karşın, Belinda’nın yüreğinde bir erke<span epub:type="pagebreak" id="page417" title="417"/>ğin gizlendiğini tam o sırada gören Ariel gücünü yitiriverir, bukleyi kurtaramaz. Pope, Miss Arabella Fermor’un Lord Petre’e bir zaafı olabileceğine böyle kısaca değindikten sonra, belalı âşık bukleyi keser. Makasın, tam o sırada araya giren küçücük bir periyi ikiye bölmesi, ayrıca güldürücü bir ayrıntıdır. Pope bu doğaüstü yaratıkların ölümsüzlüklerinden ötürü, küçük periye bir şey olmayacağını bize bildirmeyi de unutmaz. Ama Belinda’nın buklesine olan olmuştur:</p>
      <blockquote>
        <p>The meeting points the sacred hair dissever</p>
        <p>From the fair head, for ever and for ever!</p>
      </blockquote>
      <blockquote>
        <p>Makasın birleşen uçları, kutsal saçı</p>
        <p>O güzel baştan ayırdı, sonsuza, sonsuza değin!</p>
      </blockquote>
      <p>Pope bu felâket üzerine nasıl kıyamet koptuğunu gene sözde epik bir üslupla anlatır:</p>
      <blockquote>
        <p>Then flashed the living lightning from her eyes,</p>
        <p>And screams of horror rend the affrighted skies.</p>
      </blockquote>
      <blockquote>
        <p>O zaman, onun (Belinda’nın) gözlerinde canlı şimşekler çaktı</p>
        <p>Ve ürken gökyüzü dehşet çığlıklarıyla parçalandı.</p>
      </blockquote>
      <p>Pope ancak küçük köpekleri ya da kocaları ölünce güzellerin böyle korkunç çığlıklar atabileceğini söyledikten sonra, üçüncü canto’yu gözüpek âşığın zaferiyle bitirir.</p>
      <p>Dördüncü canto’da, güzel Belinda’nın gizlice âşık olabileceğini sezen koruyucusu Ariel ağlayarak kaçınca, Umbriel adında somurtkan bir “gnome”, yani bir toprak perisi, doğaüstü gücü sayesinde yeryüzünün derinliklerine inip, Spleen’in, yani huzursuzluk ve üzüntü tanrıçasının mağarasına gider. Yatağında sürekli inleyip sızlayan, baygınlıklar geçiren ve kimi kadınların sahte üzüntülerini simgeleyen bu tanrıçaya, Baş Ağrısı, Huysuzluk, Yapmacık gibi alegorik kişiler hizmet etmektedirler. Spleen, Odysseus’un içine rüzgârları doldurduğu torbayı andıran bir <span epub:type="pagebreak" id="page418" title="418"/>torbanın içine “the force of female lungs, sighs, sobs, and passions and the war of tongues”ı (kadın ciğerlerinin gücünü, iç çekmeleri, hıçkırıkları, tutkuları, ağız kavgalarını) doldurur. Ayrıca bir şişeye “fainting fears, soft sorrows, melting grieves and flowing tears” (korkudan baygınlık geçirmeler, tatlı kederler, yumuşak üzüntüler ve akan gözyaşları) koyar. Torbayla şişeyi Umbriel’e verir. Toprağın içinden gene yeryüzüne çıkan Umbriel, Belinda’ya gider. Torbayı açıp, içindekileri kızın başından aşağı boca edince, Belinda, “burns with more than mortal ire” (ölümlü insanlarınkini aşan bir öfkeyle yanıp tutuşur). Amazonların, yani savaşçı kadınların kraliçesi Thalestris, bu öfkeyi büsbütün körükler. Belinda her şeyi göze alacak bir hale gelmiştir artık:</p>
      <blockquote>
        <p>Let earth, air, sea, to chaos fall;</p>
        <p>Men, monkeys, lap-dogs, parrots, perish all!</p>
      </blockquote>
      <blockquote>
        <p>Varsın toprak, hava, deniz, kargaşalığa düşsün;</p>
        <p>Erkekler, maymunlar, kucak köpekleri, papağanlar mahvolsun!</p>
      </blockquote>
      <p>Ne var ki, Umbriel içinde üzüntülerin bulunduğu şişeyi de açıp başından aşağı dökünce, Belinda’nın ruh durumu değişir, “beauteous grief” (güzel bir kedere) dönüşür. Kız gözyaşlarına boğularak yakınır:</p>
      <blockquote>
        <p>Forever cursed be this detested day,</p>
        <p>Which snatched my best, my favourite curl away!</p>
      </blockquote>
      <blockquote>
        <p>Sonsuza değin lanetli olsun, bu nefret edilesi gün,</p>
        <p>En güzel, en çok sevdiğim bukleyi kapıp gittiği için!</p>
      </blockquote>
      <p>Beşinci ve son canto’da, Belinda’nın arkadaşlarından birinin, Vergilius’un <em>Aeneid’</em>inde Dido’nun kız kardeşinin söylediklerinin bir parodisi olan yatıştırıcı bir söylev vermesine karşın, “belle”lerle “beau”ların, yani o çağın jet sosyetesinin parlak genç kadınlarıyla parklak delikanlılarının arasında çıkan savaşı önlemenin çaresi bulunmaz. Homeros’un <em>İlyada’</em>daki savaş betimleme<span epub:type="pagebreak" id="page419" title="419"/>lerinin çok güldürücü bir parodisi olan bu savaşta, belle’lerle beau’lar “like gods they fight, nor dread a mortal wound” (tanrılar gibi savaşırlar ve ölümcül bir yara almaktan tanrılar kadar korkmazlar). Bu savaş cilveleşmenin silahlarıyla yapılır. Örneğin, güzel bir kız gülümser gülümsemez, delikanlı yeniden canlanır. Bu arada, savaşı merakla izleyen tanrıların başı Jüpiter, sonunda kimin kazanacağını saptamak için altın bir terazinin bir kefesine erkeklerin aklını, ötekine de güzel Belinda’nın buklesini koyar. Ve o buklenin, erkeklerin aklından daha ağır geldiği görülür. Saçını kaçıran lordu bir tek parmağıyla yere seren Belinda, adamın can çekiştiğini görünce, burun deliklerine doğru bir tutam enfiye fırlatır; hapşıran lord hemen dirilir. Derken Belinda bir şapka iğnesini kılıç gibi çekerek, lordun üstüne saldırır. Gök kubbesini çınlatan bir sesle, “Restore the lock!” (Bukleyi geri ver!) diye bağırır. Ne var ki, bukle bulunamaz; çünkü tanrılar Yunan mitolojisinde sık sık görülen bir çareye başvurmuşlar, bukleyi yeryüzünden gökyüzüne uçurmuşlar ve bir yıldıza dönüştürmüşlerdir. Şiir Belinda’ya seslenen şu dizelerle biter:</p>
      <blockquote>
        <p>When these fair suns shall set, as set they must,</p>
        <p>And all these tresses shall be laid in dust;</p>
        <p>This lock, the Muse shall consecrate to fame</p>
        <p>And ‘midst the stars inscribe Belinda’s name.</p>
      </blockquote>
      <blockquote>
        <p>O güzel güneşler (Belinda’nın gözleri) bütün güneşler gibi batınca,</p>
        <p>O saçların tümü toprağa verilince,</p>
        <p>Esin perisi o bukleyi üne adayacak</p>
        <p>Ve yıldızların arasına Belinda’nın adını yazacak.</p>
      </blockquote>
      <p>Romantik çağın ünlü eleştirmeni Hazlitt, <em>The Rape of the Lock’</em>u “an exquisite specimen of filigree work” (filigran işçiliğinin nefis bir örneği) diye tanımlamıştı. Gerçekten de gülmece edebiyatının en ince işlenmiş ürünlerinden biridir bu şiir. Saintsbury’nin belirttiği gibi, gerçi yapay olmasına yapaydır ama, “artificial as it is, it is a perfect triumph of artifice” (yapaylığın kusursuz bir zaferi) sayılmalıdır. <em>The Rape of the Lock’</em>un yapaylığına şaşırmamamız gerekir. Çünkü Pope bura<span epub:type="pagebreak" id="page420" title="420"/>da, çok sınırlı bir toplumsal kesimde tümüyle yapay bir yaşam sürdüren kişileri alaya alır. Ne var ki, bir taşlama değildir bu. Pope bu kişilere gülerken ve okuyucularını da güldürürken, alaylarında hiçbir ayıplama payı yok gibidir. Hatta kendi de farkında olmadan, Belinda’yla çevresine gizli bir hayranlık beslemektedir bize kalırsa.</p>
      <p>Ne gariptir ki, Pope başyapıtı <em>The Rape of the Lock</em> ile değil de, 1715 ile 1720 yılları arasında yayımladığı Homeros çevirisiyle üne kavuştu. Onun yaptığı bir çeviri değil, bir uyarlamaydı aslında. Hatta bu uyarlama Homeros çağının havasına tamamıyla ters düştüğü için, Legouis ile Cazamian’ın dedikleri gibi, kesinlikle bir anakronizmdi, yani zamanların birbirini tutmamasından meydana gelen tarihsel bir yanılgıydı. Pope’un elinde Homeros, milattan yüzyıllarca önce yaşamış Yunanlı bir ozan olmaktan çıktı, XVIII. yüzyılın ilk yarısında yaşayan bir İngiliz şairine dönüştü. Pope kendi çağının siyasetçileri ve devlet adamları sosyetede ya da Parlamento’da nasıl konuşurlarsa, öyle konuşturur Homeros’un kahramanlarını; nasıl davranırlarsa öyle davrandırır; onların başına XVIII. yüzyılda moda olan beyaz perukaları takar neredeyse. Bir çeviri olmayan bu çeviriyi, Pope’un kendi çağının yapay diliyle ve Homeros’un hexameter ölçüsü yerine uyaklı heroic couplet kullanarak yapması, durumu büsbütün acayipleştirir. Pope’un çağdaşı, Yunanca uzmanlarından Richard Bentley haklı olarak, “It’s a very pretty poem, but you must not call it Homer” (Çok güzel bir şiir, ama buna Homeros adını vermeyin) demişti. Üstelik Pope doğru dürüst Yunanca bilmezdi. <em>İlyada’</em>yı da, 1726’da yayımladığı <em>Odysseia’</em>yı da Cambridge’den iki bilgili adamın yardımıyla yaptı. Bu çeviriler sayesinde ömrünün sonuna değin rahatça geçinebilecek kadar, o sıralarda hiçbir yazarın kazanamadığı kadar çok para kazandığı ve günümüzün deyimiyle köşeyi döndüğü, Londra dolaylarından Twickenham’da güzel bir ev satın aldığı halde, kazandığının çok azını verdi bu yardımcılarına.</p>
      <p>Pope’un 1728’de yayımladığı <em>The Dunciad</em>, <em>The Rape of the Lock’</em>dan farklı olarak bir taşlamadır; hem çok acımasız, çok saldırgan bir taşlamadır; hem de çok acımasız, çok saldırgan bir taşlamadır. O kadar ki, Pope, <em>The Dunciad</em>’ı ilkin imzasız çı<span epub:type="pagebreak" id="page421" title="421"/>karmış, ancak yedi yıl sonra bunu kendi yazdığını –yani herkesin bildiği bir şeyi– resmen kabul etmişti. İliad’dan, Ronsard’ın <em>Franciade’</em>ından ya da Vergilius’un <em>Aeneid’</em>inden anlaşılacağı gibi, epik şiirlere “ad” ya da “ed” takısı eklenirdi. İngilizce’de “dunce” sözcüğü “aptal” anlamına geldiğine göre, <em>Dunciad</em>’ı “Aptalname” diye çevirebiliriz. Burada yazar takımının aptallığı söz konusu olduğundan, Pope’un kendine örnek edindiği başlıca yapıt, Dryden’in aynı konuyu işleyen <em>Mac Flecknoe</em>’suydu. Pope ilkin üç bölümlü olarak yayınladığı Dunciad’a 1742’de dördüncü bir bölüm ekledi. Bu arada aptalların karalını da değiştirdi. İlk baskıda aptalların kralı olarak Lewis Theobald’ı seçmesinin tümüyle kişisel bir nedeni vardı: Pope, Shakespeare’in oyunlarını da, Elizabeth Çağı edebiyatını da doğru dürüst incelemek zahmetine katlanmadığı halde, 1725’te Shakespeare’in sözde bilimsel bir baskısını hazırlamıştı haddini bilmeden. Shakespeare’in metnini gerçekten inceleyen ve daha sonraları 1734’te çok değerli notlarla bilimsel bir baskı hazırlayan Theobald, Pope’un yanılgılarını gözler önüne sererek <em>Shakespeare Restored</em> (Shakespeare’in Metninin Eski Haline Konulması) adlı bir kitap yazınca, Pope fena halde bozulmuştu. <em>The Dunciad</em>’ın ikinci versiyonunda Theobald yerine Colley Cibber’i Aptallar Kralı yapmasının nedeni de, aslında hiç de değerli bir şair sayılamayacak olan bu adamın 1730’da “poet laureate”liğe atanarak onurlandırılmasıydı.</p>
      <p><em>The Dunciad’</em>ın asıl geçerli olan son baskısında, yani 1742 versiyonunun birinci bölümünde, Bayes adı altında Colley Cibber’i baş aptal olarak görürüz. “Bay” defne anlamına geldiğinden, bu “Bayes” adı “poet laureate”ler için kullanılırdı. Nitekim Shadwell de John Dryden’i yererken, ona John Bayes adını vermişti. Kendine bir uğraş arayan Bayes, din adamı mı, yoksa kumarbaz mı, yoksa siyasal bir partiden yana bir yazar mı olacağına karar veremezken, Aptallık Tanrıçası tarafından kaçırılıp, yeni ölen resmi şair Lawrence Eusden’in yerine Aptallık Ülkesinin kralı ilan edilir. Eusden, İngiliz kral ailesine yakın birinin düğünü için bir şiir yazması sayesinde resmi şair olup, öldüğü 1730 yılına değin, yani on iki yıl süreyle, yüce bilinen bu mevkide kalmıştı. Pope artık adını herkesin unuttuğu Eusden’i de harcar bu arada:</p>
			<span epub:type="pagebreak" id="page422" title="422"/>
      <blockquote>
        <p>Know Eusden thirsts no more for sack or praise:</p>
        <p>Ne sleeps among the dull of ancient days.</p>
      </blockquote>
      <blockquote>
        <p>Bilin ki, Eusden artık ne beyaz şaraba susamıştır, ne de övülmeye:</p>
        <p>Geçmiş günlerin aptalları arasında uyumaktadır o.</p>
      </blockquote>
      <p><em>The Dunciad’</em>ın ikinci bölümünde, taç giyme töreninde yer alan eğlenceler anlatılır. Örneğin şairler, eleştirmenler ve kitabevi işletenler arasında koşular düzenlenir, kitapçılar ölen bir şairin hayaletini kovalarlar vb. Eleştirmenlerin uyumadan bir şiiri sonuna değin dinleyip dinlemeyeceklerini saptamak için düzenlenen yarışma, ayrıca güldürücüdür. Yarışmayı son uykuya dalan kazanacaktır. Gelgelelim okunan şiir öyle tatsızdır ki, bu kadar can sıkıntısına hiç kimse dayanamaz; eleştirmenlerin de dinleyicilerin de hepsi uyuklamaya başlarlar hemen.</p>
      <p/>
      <p><em>The Dunciad’</em>ın üçüncü bölümünde, <em>Divina Commedia’</em>da Vergilius, Dante’ye rehberlik edip onu ölüler diyarına götürdüğü gibi, Restorasyon döneminde çok rağbet gören, ama metelik etmeyen heroic play’ler yazan Elkanah Settle da, Aptallık Tanrıçasının kucağında uykuya dalan Aptallar Kralını hayaller dünyasına götürür. Ahmaklığın sadece edebiyata değil, tiyatroya, sanatlara, bilim alanına nasıl yayılacağını seyreder. Şiire sonradan eklenen dördüncü bölümde, aptallığın insan yaşamına egemen oluşunun hazin sonuçları; eğitimin ve dolayısıyla bilginin yozlaşması, bundan doğacak olan karanlık çağlar ve sonunda uygarlığın mahvoluşu anlatılır.</p>
      <p>Geçimsiz bir insan olan, çağdaşlarının çoğuna şu ya da bu nedenden ötürü diş bileyen Pope, <em>The Dunciad</em>’ı irili ufaklı düşmanlarından hıncını almak için yazdığından, buradaki taşlama öğeleri okuyucuyu tedirgin edecek kadar kişiseldir. Pope güncellikten sıyrılıp, çağdaşı Swift gibi evrenselliğe varan bir taşlama yazmayı başaramaz; adını sanını herkesin çoktan unuttuğu üçüncü sınıf şairleri yermekle kalır. Üstelik bunları kişisel düşmanı saydığı için mi, yoksa kötü edebiyatçı bildiği için mi yerdiği konusunda kuşkular uyandırır bizlerde. Bir yandan edebiyatta gerçek değerlerin savunucusu görünürken, bir yandan da <span epub:type="pagebreak" id="page423" title="423"/>kimi şairlerin eski püskü giysilerini bile alaya almasını ayıplamamak elimizde değildir. Pope’un öfkesi, edebiyatın bayağılaşması karşısında duyulan ve duyulması da gereken güzel öfke değil, kişisel kuyruk acılarından kaynaklanan ve bize oldukça çirkin görünen bir saldırganlıktır. Ne var ki, Pope gerçekten yıldırmıştı çevresini, bununla da övünüyordu:</p>
      <blockquote>
        <p>Yes, I am proud, I must be proud to see</p>
        <p>Men not afraid of God, afraid of me.</p>
      </blockquote>
      <blockquote>
        <p>Evet gururlanıyorum; gururlanmam da gerekir</p>
        <p>Tanrı’dan korkmayanların benden korktuklarını gördükçe.</p>
      </blockquote>
      <p>Pope’un yaşadığı sırada üne kavuşması sağlayan, ama günümüzde fazla ilgi uyandırmayan başka bir yapıtı, 1732 ile 1734 yılları arasında heroic couplet’le yazılan <em>Essay on Man’</em>dir (İnsan Üzerine Deneme). Bu sözümona “felsefi” şiir, Lord Bolingbroke’a yazılmış dört “epistle”den, yani dört mektuptan oluşur. Ama bu epistle’lerin gerçek mektuplarla hiçbir ilgisi yoktur elbette. Felsefe ve tarihle uğraşan ünlü bir devlet adamı olan Lord Bolingbroke, gerçek bir felsefeci sayılamazdı. Ama “doğal din” adı da verilen “Deism”in, yani Tanrının varlığını kabul etmekle birlikte Hıristiyan Kilisesi’nin akılla açıklanamayacak doğaüstü yanlarını kuşkuyla karşılayan bir tutumun savunucusu olduğu için, yaşadığı sırada birçok kişiyi, bu arada Pope’u da etkilemişti.</p>
      <p>Pope, <em>Essay on Man’</em>i yazmakla, Milton’un <em>Paradise Lost’</em>daki yüce amacını güdüyor; yani Tanrının kullarına karşı haksızlık etmediğini, onları sırasında cezalandırırken adil davrandığını kanıtlamak istiyordu. Gelgelelim Milton gibi büyüklüğü yadsınamaz bir şairin bile başaramadığını, Pope gibi düşünce derinliğinden yoksun bir şairin başarabilmesi beklenemezdi elbette.</p>
      <p>Pope, <em>Essay on Man’</em>in birinci bölümünde, insan doğasını ve insanın evrenle ilişkisini ele alır. Pope’a göre, insan kusurlu bir varlık sayılamaz; yaradılış içindeki konumuna da uygundur. Ama insan gurura kapılarak evren konusunda daha çok bilgi edinmeye ve daha kusursuz bir yaratık olmaya kalkarsa yanılgı<span epub:type="pagebreak" id="page424" title="424"/>ya düşer, mutsuz olur. Kendini Tanrı’nın yerine koyup, neyin olumlu, neyin olumsuz ya da neyin adalete uygun, neyin adalete aykırı olduğunu yargılamaya kalkmamalıdır. İnsanların, Tanrı’nın kurduğu ve topluma da, evrene de egemen olan düzeni hiç sarsmamaya özen göstermeleri gerekir. Yaşadığı çağda çoğunluk tarafından benimsendiği için hiçbir özgün yanı bulunmayan bu tutum, hem Pope’un insanların ve toplumların ilerlemeleri konusunda ne denli tutucu olduğunu kanıtlar, hem de onu körü körüne kabullendiği bir iyimserliğe zorlar her nedense. Pope ilk bölümü şu dizelerle bitirir:</p>
      <blockquote>
        <p>All nature is but art, unknown to thee;</p>
        <p>Al chance, direction which thou canst not see;</p>
        <p>All discord, harmony not understood;</p>
        <p>All partial evil, universal good.</p>
        <p>And spite of pride, in erring reason’s spite.</p>
        <p>One truth is clear, whatever is, is right.</p>
      </blockquote>
      <blockquote>
        <p>Tüm doğa, senin bilmediğin ustaca bir sanat işidir;</p>
        <p>Tüm rastlantılar, göremediğin yönlendirmelerdir;</p>
        <p>Tüm uyumsuzluklar, anlamadığın bir uyumdur;</p>
        <p>Tüm kısmi kötülükler, evrensel iyiliktir.</p>
        <p>Ve gurura karşın, yanılan akla karşın,</p>
        <p>Bir gerçek açık seçiktir: Var olan her şey iyidir.</p>
      </blockquote>
      <p><em>Essay on Man</em>’in ikinci bölümünde, insanı birey olarak ele alan Pope, insanların Tanrı’yı değil, kendilerini incelemeleri gerektiğini, bu bölümün ilk iki dizesinde hemen açıklar:</p>
      <blockquote>
        <p>Know then thyself, presume not God to scan,</p>
        <p>The proper study of mankind is man.</p>
      </blockquote>
      <blockquote>
        <p>Kendini bil öyleyse, Tanrı’yı incelemeye kalkma;</p>
        <p>
          <em>Ancak kendini incelemek uygundur bir insana.</em>
        </p>
      </blockquote>
      <p>Pope bundan hemen sonra, insan üzerine ileri sürülen en basit görüşlerden birine, yani ruh-madde karşıtlığına; insanların <span epub:type="pagebreak" id="page425" title="425"/>bir yandan meleklere, bir yandan hayvanlara yakın olmalarına değinir:</p>
      <blockquote>
        <p>In doubt to deem himself a god or beast;</p>
        <p>In doubt his mind or body to prefer;</p>
        <p>Born but to die and reasoning but to err.</p>
      </blockquote>
      <blockquote>
        <p>Kendini bir Tanrı mı, yoksa bir hayvan mı sansın bilemez;</p>
        <p>Dimağını mı, yoksa bedenini mi yeğlesin, bilemez;</p>
        <p>Ancak ölmek için doğmuştur, ancak yanılmak için aklını kullanır.</p>
      </blockquote>
      <p>Kafasında kesin bir felsefe sistemi bulunmadığı, çağında okuyup duyduğu görüşleri sıralamakla yetindiği için çelişkiler içinde bocalayan Pope, burada görüldüğü gibi, bir yandan insan aklının hep yanıldığını söylerken, bir yandan da aklın her sorunu çözümleyebileceğine inanır. Bilimin insanlığa yol göstermesini istedikten sonra, her insana egemen olan iki güce değinir:</p>
      <blockquote>
        <p>Two principles in human nature reign;</p>
        <p>Self-love to urge and reason to restrain.</p>
      </blockquote>
      <blockquote>
        <p>İnsan doğasına iki ilke egemendir;</p>
        <p>Bencilliğimiz dürtükler bizi, aklımız bizi denetler.</p>
			</blockquote>
        <p>Ama ne gariptir ki, Pope aklı tuttuğu kadar bencilliği de tutar; İnsanın gelişmesi için her ikisini de gerekli bulur:</p>
      <blockquote>
        <p>Self-love and reason to one end aspire;</p>
        <p>Pain their aversion, pleasure their desire.</p>
      </blockquote>
      <blockquote>
        <p>Bencilliğimiz de, aklımız da aynı amaca yönelir;</p>
        <p>İkisi de nefret eder acı çekmekten, ikisi de hazzı özler.</p>
      </blockquote>
      <p><em>Essay on Man’</em>in üçüncü bölümünde, insanla toplumun ilişkileri ele alınır. Burada da çoktan klişeleşmiş görüşler birbirini izler: Tanrı, toplumları, ulusları, dinleri “on mutual wants built mutual happiness” (ortak istekler üzerine ortak bir mutluluk ku<span epub:type="pagebreak" id="page426" title="426"/>rarak) yaratmıştır. İnsanların bencilliğini denetleyebilmek ve bireysel çıkarlarla toplumsal çıkarları özdeşleştirebilmek için hükümetler, yasalar ve dinler gerekmektedir. Ama bu hükümetlerin, bu yasaların, bu dinlerin nitelikleri konusunda Pope’un pek fikri yok gibidir:</p>
      <blockquote>
        <p>For forms of government let fools contest:</p>
        <p>Whatever is best administered is best.</p>
        <p>For modes of faith let graceless zealots fight;</p>
        <p>His can’t be wrong whose life is in the right.</p>
      </blockquote>
      <blockquote>
        <p>Hükümet biçimleri için, bırakın aptallar çatışsın:</p>
        <p>En iyi hükümet en iyi yönetilendir.</p>
        <p>Din türleri için, bırakın akılsız zorbalar savaşsın;</p>
        <p>Yaşamı doğru olanın inancı yanlış olamaz.</p>
      </blockquote>
      <p><em>Essay on Man’</em>in dördüncü ve son bölümünde, Pope insanın mutluluğu sorununu ele alır. Bu konuda da görüşleri basmakalıptır: Bireyin mutluluğu, toplumun mutluluğuna bağlıdır. Mutlu olmayan bir toplumda insanlar da mutlu olamazlar. Herkesin amacı mutluluktur ve herkes mutlu olabilir; çünkü Tanrı, mutluluğu eşit olarak dağıtmıştır insanlara. Gelgelelim Pope eşitlikten söz ederken, mal mülk ve para gibi “maddesel” denilen mutlulukları, “manevi” denilen mutluluklardan ayırıyor anlaşılan. Çünkü “düzeni sağlamak açısından ve toplumun barışıyla refahı uğruna” bu maddesel mutlulukların herkese eşit olarak dağıtılmaması gerektiğini, bölümün başlangıcında düzyazıyla kaleme aldığı özette açık seçik belirtiyor: “It is necessary for order and peace and the welfare of society that external goods shall be unequal.” Pope ilkin düzyazıyla açıkladığı bu görüşünü, pekiştirmek istercesine, koşuklu olarak da yineliyor:</p>
      <blockquote>
        <p>Order is Heaven’s first law; and this confessed,</p>
        <p>Some are, and must be, greater than the rest,</p>
        <p>More rich, more wise.</p>
      </blockquote>
      <blockquote>
			<span epub:type="pagebreak" id="page427" title="427"/>    
        <p>Tanrı’nın ilk yasasıdır düzen; bu kabul edilince,</p>
        <p>Kimileri ötekilerden daha yüce, daha zengin, daha bilge olur;</p>
        <p>Öyle olmaları da gerekmektedir.</p>
      </blockquote>
      <p>Pope hiç sorgu sual etmeden kabullendiği bu eşitsizlikten doğabilecek mutsuzluğu önlemek için de, Tanrı’nın insanlara bir yandan umut, bir yandan da korku verdiğini ileri sürer. Zengin olmanın bir insanı mutlu etmeye yetmediğini söyledikten sonra, servetleri, yüksek mevkileri ve dehaları olduğu halde mutluluğa erişemeyen kişilerden örnekler vererek, ancak erdemli davranmanın gerçek mutluluğu sağlayabileceği sonucuna varır:</p>
      <blockquote>
        <p>Know then this truth, enough for man to know,</p>
        <p>Virtue alone is happiness below.</p>
      </blockquote>
      <blockquote>
        <p>Bu gerçeği öğren öyleyse; bunu bilmek yeter insana:</p>
        <p>Ancak erdem mutluluk verir yeryüzünde.</p>
      </blockquote>
      <p>Pope bu şiir boyunca hep benimsediği fazlasıyla didaktik tutumla, erdemi Tanrı’nın buyruğuna boyun eğmek olarak tanımlar. <em>Essay on Man’</em>in en sonunda da, ana düşüncelerini –eğer bunlara düşünce denilebilirse– bir kez daha özetler:</p>
      <blockquote>
        <p>Whatever is, is right!</p>
        <p>That reason, passion, answer one great aim;</p>
        <p>That true self-love and social are the same;</p>
        <p>That virtue only makes our bliss below;</p>
        <p>And all our knowledge is ourselves to know.</p>
      </blockquote>
      <blockquote>
        <p>Var olan her şey iyidir!</p>
        <p>Akıllı tutku bir tek yüce amaca yönelir;</p>
        <p>Gerçekten kendini sevmekle toplumu sevmek aynıdır;</p>
        <p>Ancak erdem mutluluk verir bize yeryüzünde;</p>
        <p>Ve tek bileceğimiz şey kendimizi bilmektir.</p>
      </blockquote>
      <p>İyimserliğin yaşama gücümüzü artıran olumlu tutumların en başında geldiğinden hiç kuşkumuz yok. Ne var ki, iyimserlik <span epub:type="pagebreak" id="page428" title="428"/>ancak yaşamın tüm sorunlarını, tüm acılarını görüp, bunları yenme çabasını gösterenlerde olumlu sayılabilir. Oysa Pope’un iyimserliği, bu sorunlara, bu acılara sırt çeviren, onları görmezlikten gelen, yaradılış olarak en iyimser insanların bile damarına basacak türde, çok yüzeysel, çok saf bir iyimserliktir. Bu iyimserlik çelişkelerle doludur üstelik. Çünkü Pope dünyanın kusursuz bir bir mantığa göre işleyen bir mekanizma olmadığını pekâlâ bilir, bilir ama kabul edemez bunu. İnsanların mutsuz olduklarını da <em>Essay on Man’</em>in hemen başlangıcında, daha üçüncü dizesinde, parantez açarak itiraf eder:</p>
      <blockquote>
        <p>Let us (since life can little more supply</p>
        <p>Than just to look about us and to die)</p>
        <p>Expatiate free over all this scne of man.</p>
      </blockquote>
      <blockquote>
        <p>(Mademki yaşam, çevremize bakıp ölmekten başka</p>
        <p>Bir şey vermiyor bize) bırakın da,</p>
        <p>Özgürce konuşalım bu insan sahnesinde.</p>
      </blockquote>
      <p>Şiirinin hemen başında bunu söylemesi, Pope’un bu iyimserliğinin altında umutsuzlukların ve mutsuzlukların gizlendiği kuşkusunu uyandırır bizlerde.</p>
      <p>Gerçek bir felsefe sistemi ya da açıklayacak özlü inançları olmadığından, çevresindekilerden bölük pörçük görüşler kapan –örneğin, Shaftsbury’nin iyimserliğinden ya da Bolingbroke’un deism’inden yararlanan– Pope’un <em>Essay on Man’</em>ini, çağdaşlarının derin düşünceler dile getiren felsefi bir şiir sanmaları bizi hayretler içinde bırakır. XVIII. yüzyılın sonlarına doğru bile, Edinburgh Üniversitesi’nde felsefe profesörü olan Dugald Stewart bu şiiri, “the noblest specimen of philosophical poetry which our language affords” (İngiliz dilinde yazılmış en soylu felsefi şiir) diye övmüştü. Belki de doğal karşılamamız gerekir bunu; çünkü Pope o sıralarda herkesin düşündüğünü en etkin biçimde dile getirmekte, çağın tam anlamıyla sözcülüğünü yapmaktaydı. Ne var ki, herkes gibi düşünmeyenler, Pope’un sözümona felsefesinin kofluğunu hemen anladılar. Örneğin, en ünlü çağdaşı Dr. Johnson, <em>Essay on Man</em>’i yargılarken, “never were pe<span epub:type="pagebreak" id="page429" title="429"/>nury of knowledge and vulgarity of sentiment so happily disguised” (bilgi kıtlığı ve duygu bayağılığı hiçbir zaman bu kadar güzel gizlenmemiştir) demiştir. “So happily disguised” sözcüklerinden anlaşılacağı gibi, Johnson, Pope’u şair olarak pek beğenir; beğenmekten öte, bir dahi olarak göklere çıkarır; onun “dazzling splendour of imagery” (imgelerinde göz kamaştıran bir görkem) bulunduğu, “the seductive power of eloquence” (güzel söyleme yeteneğiyle okuyucuları baştan çıkardığını) savunur. Gerçi bu oldukça abartmalı bir övgüdür bize kalırsa. Ne var ki, Pope’un en basmakalıp düşünceleri en iyi biçimde ve lafı fazla uzatmadan söylediği, kullandığı koşuk türü sayesinde de bu sözlerin birer özdeyiş gibi belleklerde kaldığı yadsınamaz:</p>
      <blockquote>
        <p>All are but parts of one stupendous whole</p>
        <p>Whose body nature is, and God the soul.</p>
      </blockquote>
      <blockquote>
        <p>İnsanı şaşkına döndüren bir bütünün parçasıdır her şey;</p>
        <p>Bedeni doğadır, ruhu Tanrı’dır bu bütünün,</p>
        <p>.............</p>
      </blockquote>
      <blockquote>
        <p>A wit’s a feather and a chief a rod;</p>
        <p>An honest man’s the noblest work of God.</p>
      </blockquote>
      <blockquote>
        <p>Zeki insan bir tüydür, önder bir sopadır ancak;</p>
        <p>Tanrı’nın yaptığı en soylu iş namuslu bir adamdır.</p>
        <p>...........</p>
      </blockquote>
      <blockquote>
        <p>Sole judge of truth, in endless error hurled;</p>
        <p>The glory, jest and riddle of the world.</p>
      </blockquote>
      <blockquote>
        <p>Gerçeği tek bilendir; ama sonsuz yanılgılara düşer;</p>
        <p>Dünyanın şanı, şakası ve bilmecesidir insan.</p>
      </blockquote>
      <p>Pope’un bunlara benzer daha nice dizeleri, birer atasözü gibi yerleşmiştir İngiliz diline.</p>
      <p>Pope’un <em>Essay on Man’</em>i andıran başka bir şiiri, 1731 ile 1735 yılları arasında gene heroic couplet’le yazdığı dört mektuptan <span epub:type="pagebreak" id="page430" title="430"/>oluşan <em>Moral Essays’</em>dir (Ahlaksal Denemeler). Bunlardan birincisi, erkeklerin kişiliğini inceler ve edebiyatla da ilgilenen ünlü devlet adamı Sir William Temple’a yazılmıştır. Pope’un burada söylediklerinin de hiçbir özgün yanı yoktur, herkesçe bilinen sözlerdir bunlar: Bir erkeğin kişiliğini anlamak güçtür. Bu konuda genellemeler yapmak hiçbir işe yaramaz. Kendi kişisel tutumumuzdan ötürü, başkalarını yargılarken nesnel davranamayız. Hiç kimse kendini olduğu gibi göstermez. En yüce bilinenlerin akıl almaz zaafları vardır. İnsan gününe ve yerine göre değişir. Bir erkeğin kişiliğini anlamak için en iyi çare, ona egemen olan tutkuyu keşfetmektir. Bu bir kez anlaşıldıktan sonra o erkeğin tüm özellikleri kolayca meydana çıkar vb.</p>
      <p><em>Moral Essays’</em>in kadınların kişiliğini işleyen ikinci bölümü, Pope’un kadınlara düşmanlığından ötürü, birincisinden daha ilginç sayılabilir. Bu ikinci bölüm, Pope kadar huysuz bir adamla ömrünün sonuna değin yakın dost kalmayı başarabilen Martha Blount’a yazılmıştır. Pope bölümün hemen başında saldırıya geçer:</p>
      <blockquote>
        <p>Nothing so true as what you once let fall:</p>
        <p>“Most women have no character at all.”</p>
      </blockquote>
      <blockquote>
        <p>Ağzından bir ara kaçan söz kadar doğru olamaz hiçbir şey:</p>
        <p>
          <em>“Çoğu kadınların hiç kişiliği yoktur.”</em>
        </p>
      </blockquote>
      <p>Pope’a bakılacak olursa, kadınları ancak esmer, kumral, sarışın diye ayırabiliriz birbirinden. Erkeklerin tutkuları çeşitlidir. Kadınlarınsa, sadece eğlenme ve egemen olma tutkuları vardır. Gizli sefahat düşkünleridir hepsi (“every woman is at heart a rake”). Kadınlar akıllarına eseni yapmak isterler, yapmayı da başarırlar çoğu zaman. Kadınlar her erkeğe yakınlık göstermeye hazırdırlar da, ancak kocalarına karşı soğuk davranırlar. Kadınlar aptal erkeklerden hoşlanırlar vb. Pope tüm kadın düşmanlarının yüzyıllardır yineleyip durdukları bu klişeleşmiş suçlamaları somutlaştırmak amacıyla, olumsuz kadın portreleri –daha doğrusu karikatürleri– çizer. Bu karikatürlere Atossa, Chloe, Philomede gibi uydurma adlar verir; ama bunların yüksek sosyetenin şu <span epub:type="pagebreak" id="page431" title="431"/>düşesi, şu kontesi, şu lady’si olduklarını herkesin anlamasının yolunu bulur. Hatta bu kadınlardan birinin portresini şiirinden çıkarması için Pope’a bin İngiliz Lirası ödenmişti yaygın bir söylentiye göre. Pope bu bölümün sonunda, dostu Martha Blount’ı överken bile, “woman is at best a contradiction still” (kadının en iyisi bir çelişkidir gene de) görüşünü savunur ve iyi bir kadının “a softer man” (daha yumuşak bir erkek) olduğu sonucuna varır.</p>
      <p><em>Moral Essays’</em>in üçüncü ve dördüncü bölümleri, servetin nasıl kullanılması gerektiği konusunu ele alır. Pope için çok önemli olan bu para konusunda da basmakalıp görüşler birbirini izler: Cimriler de, müsrifler de servetlerinden doğru dürüst yararlanmasını bilmezler; servet insanı mutlu etmeye yeterli değildir; insanlar gösteriş için para harcamamalıdırlar; eğer kendilerine saray yavrusu evler ya da kocaman parklar yaptıracaklarsa, bunu bayağılığa kaçmadan, gerçekten zevkli bir biçimde yapmalıdırlar vb.</p>
      <p>Pope’un <em>The Dunciad’</em>dan başka birçok taşlaması vardır. Bunlardan biri olan Imitations from Horace’da (Horatius’a Öykünmeler), Romalı şairi örnek alarak, kadınlı erkekli birçok çağdaşını yerdi; günümüzün kimi dedikodu sütunu yazarı gibi, yüksek sosyeteyi birbirine katan skandalların patlak vermesine neden oldu. Bu arada Lady Mary Montagu’nun, âşıklarına zührevi hastalıklar aşıladığını söylemesini ancak “iğrenç” diye niteleyebiliriz. Nitekim Pope’un Everyman baskısını hazırlayan uzman da “abominable” sözcüğünü kullanır o dizeye eklediği notta. Bu çirkin saldırının bir nedeni vardı elbette: Bilindiği gibi, Lady Mary Montagu 1716’da İstanbul’da İngiltere elçisi olan Edward Wortley Montagu’nun eşiydi. Osmanlı İmparatorluğu ve İstanbul üzerine çok ilginç mektuplar yazmış, o sıralarda Avrupa’yı kasıp kavuran çiçek hastalığını önleyen aşıyı bizden öğrenip İngiltere’de yaygınlaşmasını sağlamıştı. Pope, Lady Mary’ye hayrandı ve uzun süre yakın dost kaldılar. Gelgelelim günün birinde Pope aşkını dile getirmeye kalkınca, Lady Mary kendini tutamamış, kahkahalar atarak gülmüştü.</p>
      <p>Böyle kişisel kuyruk acılarıyla çevresine saldıran Pope’un, 1735’te yazdığı <em>Epistle to Dr. Arbuthnot’</em>da (Dr. Arbuthnot’a Mek<span epub:type="pagebreak" id="page432" title="432"/>tup) sanki çok erdemli biriymiş gibi kendini övmesi, insanı bir hayli şaşırtır. Pope’a bakılacak olursa, yalnız düşmanları değil, dostları da ona çok eziyet etmişlerdir. Kendisiyse, hep haksızlığa uğradığı halde, ancak ahlaksızları eleştirmek amacını gütmüştür. Ne var ki, Pope pek inandırıcı olmayan dizelerle kendini savunmaya kalkarken, ahlaksızlıkla uzaktan yakından hiçbir ilişkisi olmayan, tam tersine çağın en erdemli kişilerinden biri sayılan ve çoktan ölmüş olan Joseph Addison’u bile, Atticus adı altında kötülemeye kalkar; üstelik bunu öyle bir ustalıkla yapar ki, “Addison bildiğimiz gibi değil miydi acaba?” diye bir kuşku düşer içimize.</p>
      <p>Alexander Pope taşlamaları dışında, duygusal bir yanı bulunan, neredeyse romantizme kaydığını söyleyebileceğimiz şiirler yazmayı da denedi. Bunların başlıcaları “Windsor Forest” (Windsor Ormanı), “To the Memory of an Unfortunate Lady” (Mutsuz bir Kadının Anısına) ve “Eloisa to Abelard”dır (Eloisa’dan Abelard’a). 1713’te yazdığı “Windsor Forest” taşlamalarında ve öteki yapıtlarında her zaman kullandığı koşuk türüyle, yani heroic couplet’le yazılmış pastoral bir şiirdir ve pastoral’lere özgü yapaylığın izlerini çok belirgin olarak taşır. Pope burada, doğduğu ve büyüdüğü güzel bir bölgeyi anlattığı halde, çevresindeki gerçek doğayı sanki göremez, dolayısıyla betimlemeyi de başaramaz. Ama bu şiirde, o yıl imzalanan ve hükümetin çok önemsediği Utrecht Anlaşması’nı överek, Tory’lerin gözüne girmeyi başarır. Daha kısa olan ve gene heroic couplet’le yazılan “To The Memory of an Unfortunate Lady”de, umutsuz bir aşka kapılıp kendi canına kıyan genç bir kadına ağıt yakmak ister. Ama acıklı olabilmek için gösterdiği tüm çabalara karşın, o çağa egemen olan ve sözde şiirselliği amaçlayan yapay dil, bunu başarmasını engeller. Daha uzunca bir şiir olan ve 1717’de yayımlanan “Eloisa to Abelard”ın da başarısız olmasını doğal karşılamalıyız. Çünkü Ortaçağ’da bir kadının bir keşişe duyduğu yoğun tutkuyu, Pope yaradılışında bir şairin –üstelik o sahte şiirsel anlatımdan arınmadan– dile getirebilmesi beklenemezdi elbette.</p>
      <p>Pope heroic couplet’i kullanmadan lirik şiirler de yazdı. Ne var ki, daha önce de söylediğimiz gibi, Restorasyon da, XVIII. <span epub:type="pagebreak" id="page433" title="433"/>yüzyılın ilk yarısı da lirik şiir yazılmasına hiç uygun değildi. Onun için, Pope’un gençliğinde yazdığı ancak bir tek lirik şiir güzel sayılabilir.</p>
      <blockquote>
        <p>Happy the man whose wish and care</p>
        <p class="pull-right">A few paternal acres bound</p>
      </blockquote>
      <blockquote>
        <p>Mutludur o adam ki, istekleri ve kaygıları</p>
        <p class="pull-right">Babadan kalma birkaç dönümle sınırlanır</p>
      </blockquote>
      <p>dizeleriyle başlayan, kendi küçük toprak parçasında çalışarak huzur içinde yaşayan bir köylüyü anlatan bu dörder dizeli beş kıtadan oluşan şiir şöyle biter:</p>
      <blockquote>
        <p>Thus let me live, unseen, unknown,</p>
        <p class="pull-right">Thus unlamented let me die,</p>
        <p>Steal from the world, and not a stone</p>
        <p class="pull-right">Tell where I lie.</p>
      </blockquote>
      <blockquote>
        <p>Ben de böyle yaşayayım, kimse görmeden, tanımadan,</p>
        <p class="pull-right">Böyle öleyim yasım tutulmadan,</p>
        <p>Usulcacık kaçayım dünyadan; bir taş bile göstermesin</p>
        <p class="pull-right">Nerede yattığımı.</p>
      </blockquote>
      <p>Ne var ki, şairin burada söylediklerine inanmak biraz güç. Çünkü Pope bunların tam tersini istercesine, hayhuy içinde yaşadı; ne kendine, ne de çevresine huzur vererek, sağa sola saldırdı; ömrü boyunca da ün peşinden koştu. Pope’un öteki lirik şiirleri arasında, dinsel inançlarını dile getirmek için yazılan, ama gerçek bir dinsel duygunun hiçbir izini taşımayan “The Dying Christian to his Soul” (Ölmek üzere olan Hıristiyanın Ruhuna Söyledikleri) ile, daha önce Dryden’in de ele aldığı bir konuyu işleyen, müziği yüceltmek amacıyla yazılan, ama müzikten yoksun olan “Ode for Music on St. Cecilia’s Day” (Ermiş Cecilia’nın Yortusu için Müziğe Ode) ayrıca ünlüdür.</p>
      <p>Edebiyat tarihçisi Sampson, Pope’un şiirlerinin, onu tutan eleştirmenlerle tutmayan eleştirmenler arasında bir savaş alanına <span epub:type="pagebreak" id="page434" title="434"/>dönüştüğünü söyleyerek başlar Pope’a ayırdığı bölüme. Bu doğrudur; çünkü kendi çağında Pope çok büyük bir şair sayılmıştı. Ama Romantizmi benimseyen XIX. yüzyıl, Neo-Klasik şiir kavramına da, Pope’a da karşı çıktı. Romantikler için şiir, hayal gücü, coşku, heyecan, duygu demekti. Oysa bunlar Pope’da da yoktu, çağdaşlarında da. Bu yüzden de Romantik dönemde, Byron bir yana, Pope’u savunan bir yazar bulmak oldukça güçtür. Byron ise –belki de çağdaşlarının damarına basma dürtüsüyle– kantarın topunu kaçırıp biraz saçmalayarak, Pope’un neredeyse Shakespeare’in ve Milton’un yüceliğine vardığını; uygarlığın şairi olduğundan, günün birinde –bu ne demekse– “the national poet of mankind” (insanlığın ulusal şairi) sayılacağını umduğunu söyler.</p>
      <p>XIX. yüzyılın ikinci yarısında Matthew Arnold, Pope’un şiirinin başlıca özelliklerinin, düzenli, dengeli ve açık seçik tümceler olduğunu söyledi. Bu tür tümcelerinse, şiirden çok düzyazıya yakıştığı besbellidir. Onun için Arnold, koşukla, hem de ölçüyü ve uyağı çok ustaca kullanarak yazdıkları halde Dryden’e de, Pope’a da İngiliz edebiyatının şiir yazan klasikleri arasında değil, düzyazı yazan klasikleri arasında yer verdi; yani Pope’un değerini yadsımamakla birlikte, onu bir şair değil, bir düzyazı yazarı olarak kabul etti.</p>
      <p>İyi şair olmayı bir yana bırakalım, Pope’un şair sayılıp sayılmaması bile bir tartışma konusu oldu böylece. “Verse” ile “poetry”, yani koşukla şiir arasındaki daha önce de değindiğimiz ayrım üzerinde durularak, Pope’un “poetry” değil, ancak “verse” yazdığı ileri sürüldü. Bir eleştirmen, Pope gibi bir adamın şair olmasını, anadan doğma bir sağırın müzisyen ya da bir körün ressam olması kadar garip bulduğunu söyleyecek kadar ileri gitti. Bu türden suçlamalara bir tepki olarak, 1920’li ve 1930’lu yıllarda romantizme karşı cephe alınırken, bu kez Pope gereğinden fazla övüldü. İşte bu yüzdendir ki, Sampson eleştirmenlerin Pope konusunda sağduyulu bir dengeye varmalarını diler. Pope üzerine yazdığı bölümü, XIX. yüzyılın Pope’u değerlendirirken belki de fazla yanılmadığını, haksızlık etmeden, ama değerini fazla abartmadan onu yargılamamız gerektiğini ileri sürerek bitirir.</p>
      <p><span epub:type="pagebreak" id="page435" title="435"/>Gerçek şudur ki, Pope’u sevmek ya da sevmemek bir insanın şiir kavramına bağlıdır. Şiiri sadece biçim açısından değil, öz açısından da sevenler, Pope’dan pek hoşlanmazlar. Bize kalırsa, Pope’un en iyi şiiri saydığımız <em>The Rape of the Lock</em> bir şiir başyapıtı değil, bir gülmece başyapıtıdır. Şiir sevenler, şiir okurken heyecanlanırlar, duygulanırlar, düşünürler. Oysa alaycılığın bu nefis örneğini okurken Pope’un gülmece yeteneğine hayran kalıp hoş vakit geçirirler sadece. Öteki yapıtlarına gelince, bunlar güncelliklerini çoktan yitirmişlerdir. <em>The Dunciad</em>’a ilgi duyamayız, çünkü sataştığı kişileri bilmiyoruz; <em>Essay on Criticism’</em>e ilgi duymayız, çünkü o kuralları benimsemiyoruz; <em>Essay on Man’</em>e ilgi duymayız, çünkü o yaşam felsefesine inanmıyoruz artık. Ne var ki, Pope’un şair olarak eksik yanlarının, çağının eksik yanlarından kaynaklandığını da unutmamamız gerekir. Hiç kimsenin gerçek anlamda şiir yazmadığı, yazamadığı bir dönemde Pope’un şiir yazmasını beklemek haksızlık olurdu. Gerçi onun bize söylediklerini şiir saymayız ama, Alexander Pope, yaşadığı çağda şair geçinenlerden ne denli üstün olduğunu kanıtlayarak, keskin zekâsını yansıtan düzgün dizelerle, söyleyeceklerini açık seçik ve kusursuz bir biçimde söylemesini bilmiştir hiç olmazsa.</p>
    </section>
  </body>
</html>