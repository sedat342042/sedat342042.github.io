<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page741" title="741"/>
      <header>
        <h1 class="bolum">Birinci Bölüm</h1>
        <h2>İngiliz Edebiyatında Romanın Başlangıcı</h2>
      </header>
      <p>Avrupa edebiyatında olduğu gibi İngiliz edebiyatında da romanı andıran, ama genellikle düzyazıyla değil de ölçülü uyaklı yazılan öyküler öteden beri vardı. Bunların, “Romance” dillerinde yani Fransızca, İtalyanca, İspanyolca yazıldıkları için, “romance” adını aldıklarını açıklamıştık. Ne var ki, koşuk türünde olmaları bir yana, işledikleri konular açısından da daha sonraları gelişen roman türüne hiç benzemezdi bu öyküler. XVIII. yüzyılın artık pek okunmayan romancılarından biri olan Clara Reeve, 1785’de yayımladığı <em>The Progress of Romance’</em>da (Romance’ın İlerlemesi) bu iki öykü türü arasındaki ayrımı açık seçik belirtir: Roman, alışılagelmiş bir dille gerçek yaşamı ve töreleri anlatarak yazıldığı çağı yansıtır. Romanlarda anlatılanlar, her gün yaşayabileceğimiz, bizlerin ya da tanıdıklarımızın başından geçebilecek olaylardır. Romance ise, yüce olmayı amaçlayan süslü bir dille, hiçbir zaman gerçekten yaşanmamış, yaşanılması da hiç olası görülmeyen olaylarla, hayal ürünü kişileri ele alan bir masaldır. Demek ki, roman yazarı, romance yazarından farklı olarak, elinden geldiğince gerçeklere bağlı kalmayı amaçlar. “Gerçeklere bağlı kalmak” derken, bir sanat ve edebiyat öğretisi olarak çok daha sonraları, XIX. yüzyılda ortaya çıkan realizm akımını değil, ancak yaşam ve insan gerçeklerinden kopmamak kaygısını düşünüyoruz elbette. Bu gerçeklere uymak kaygısından ötürü romancılar, hem romance yazarlarından hem de Chaucer, Spenser, Shakespeare, Milton gibi büyük İngiliz şairlerinden ayrılarak, konularıyla kişilerini efsanelerden, tarihten, mitolojiden, <span epub:type="pagebreak" id="page742" title="742"/>masallardan ya da kendilerinden önce yazılan şiirler ve öykülerden almadılar. Kendi çevrelerinde görülebilecek türden olaylar, sıradan sayılabilecek kişiler üzerine, hayal güçlerini de kullanarak öyküler uydurmakla yetindiler. Böylece <em>An Introduction to the English Novel’</em>de (İngiliz Romanına bir Giriş) Arnold Kettle’in belirttiği gibi, roman türü, Ortaçağ romance’larına ve bu romance’ların XVI. ve XVII. yüzyıllarda yazılan taklitlerine gerçekçi bir tepki olarak, bir çeşit “anti-romance” olarak gelişti genellikle.</p>
      <p>Ne var ki, gerçeklere az çok uymak koşulu, bir öykünün roman sayılmasına yetmez. Her şeyden önce, romanın belirli bir uzunluğu olması gerekir. Ortaçağ’ın “fabliau”ları ve bunları örnek alarak Chaucer’in <em>The Canterbury Tales’</em>de yazdığı bazı öyküler, sıradan olayları ve halktan kişileri gülmece açısından ele almakla birlikte, birçok nedenden ötürü, özellikle de fazla kısa oldukları için, romana pek benzemezler. Chaucer’in <em>Troylus and Cryseyde’</em>si ise, hem çağımızın çoğu romanlarından çok daha uzundur, hem de ölçülü uyaklı yazıldığı halde, bir romanın birçok niteliğini taşır. Gerçi başkişileri Troya Savaşı’yla ilgili söylencelerden alınmıştır ama; bu kişilerin aşk öyküsü, ruhbilimin en ince ve gerçeklere en uygun yöntemlerine başvurarak işlenmiştir.</p>
      <p><em>The Cambridge Bibliography of English Literature, </em>1500 ile 1660 yılları arasında düzyazıyla yazılmış yüz elli öykünün adını verir. Değerli olanlar da vardır bunların arasında. Bildiğimiz gibi Elizabeth Çağı’nda, Robert Greene, Thomas Deloney, Thomas Dekker, Thomas Nashe ve başkaları, gerçekçi bir açıdan kendi yaşadıkları çağı yansıtan, uzunca düzyazı öyküler yazdılar. Nashe’ın 1594’te yayımlanan <em>The Unfortunate Traveller or the Life of Jack Wilton’</em>u (Talihsiz Yolcu ya da Jack Wilton’un Yaşamı) ayrıca ilginçtir. Bir İngiliz gencinin Avrupa’nın çeşitli kentlerinde başından geçen serüvenleri kendi ağzından anlatan bu uzun öykü, İspanyolca “kerata” ya da “serseri” anlamına gelen “picaro” sözcüğünden alındığı için “picaresque” denilen ve XVIII. yüzyıl edebiyatında birçok benzerini göreceğimiz öykü türünün ilk örneğidir. Ne var ki, “fiction” (kurmaca) ve roman aynı şey değildir. Uzun bir öykü kurmaca olabilir; ama roman sayılamaz gene de. Arnold Kettle de, haklı olarak gerçek bir romanın tüm öğe<span epub:type="pagebreak" id="page743" title="743"/>lerini içermediğini göz önünde tutarak, <em>The Unfortunate Traveller’</em>i bir roman saymaz. Çünkü gerçek bir romanda, bir “plot” yani birbirleriyle bağlantılı olaylar örgüsünden oluşan, başı sonu bulunan, ustaca kurulmuş bir ana konu işlenir. Picaresque öykülerde ise, böyle bir ana konudan fazla, birbirini gelişigüzel izleyen “episode”lar, yani ayrı ayrı öyküler ya da olaylar anlatılır. Bundan başka, gerçek bir romanda, olaylar dizisinden fazla, kişiler ve kişilerin birbirleriyle ve çevreleriyle ilişkileri önemlidir. Oysa picaresque öykülerdeki kişiler –başkişi bile– derinliğine incelenmez. Yazarın amacı, kişileri, gerçekten yaşamış canlı insanlarmış gibi gözümüzün önüne getirmek değil; bir yerden başka bir yere giderken onların başlarından geçenleri, okuyucuları oyalayacak bir biçimde aktarmaktır sadece.</p>
      <p>Roman türünün gelişmesinde, daha önceleri yazılan her çeşit öykünün, romance’ların, fabliau’ların, novella’ların etkisi olduğu gibi, başka edebiyat türlerinin de etkisi oldu. Örneğin Restorasyon Çağı’nı incelerken gördüğümüz gibi, John Bunyan’ın 1678’de çıkan <em>The Pilgrim’s Progress’</em>i, Hıristiyan dinini ve ahlak kavramını savunmak amacıyla kaleme alınan alegorik bir öykü olduğu halde, yazar, bu alegorik olaylara ve kişilere öyle bir canlılık ve gerçekçilik verdi ki, din ve ahlak dersleri az çok unutuldu; kitap, sürükleyici bir serüven romanıymış gibi, merakla okundu. Jonathan Swift’in 1726’da yayımlanan ve aslında acımasız bir taşlama olan <em>Gulliver’s Travels’</em>i için de aynı şeyi söyleyebiliriz.</p>
      <p>Henry James’in <em>The Art of Fiction’</em>da (Kurmaca Sanatı) belirttiği gibi, roman, edebiyat türlerinin “the most elastic” (en esneğidir). Düzyazıyla kaleme alınması koşuluyla, bir romanın içinde yer alamayacak yazı türü yok gibidir. Bu yüzden de yaşam ya da özyaşamöyküleri, günlükler, mektup derlemeleri, “characters” denilen çeşitli insan tipleri betimlemeleri, Addison ile Steele’in <em>The Spectator </em>ile <em>The Tatler’</em>de yayımladıkları denemeler, tiyatro oyunları vb. romanın gelişmesine yardım etmiş; böylece roman, çeşitli edebiyat türlerinin bir bileşimi haline gelmiştir. Romanla tiyatro oyunları arasındaki bağlantı ayrıca önemlidir. XVIII. yüzyılda tiyatronun yozlaşmasıyla birlikte roman gelişmeye başlamıştı. Eskiden çoğu İngilizlerin edebiyat alanıyla tek iliş<span epub:type="pagebreak" id="page744" title="744"/>kileri olan tiyatro oyunları değerlerini yitirince, eski tiyatro seyircileri yeni roman okurlarına dönüşmüştür. Ne var ki, roman tiyatronun yerini alırken, sahne edebiyatından geniş çapta yararlanmıştır. Romancılar sadece bol bol diyalog kullanmakla kalmamış; kimi zaman tiyatroya özgü bir yönteme başvurarak, kişileri yorumlamadan, sırf onların nasıl davrandıklarını, nasıl konuştuklarını gözler önüne sermekle yetinmişlerdir.</p>
      <p>Roman, belki de edebiyat türlerinin neredeyse tümünü birleştirdiğinden, XVIII. yüzyılın ortalarından beri bütün dünyada geniş okuyucu kitlelerinin en çok beğendikleri edebiyat ürünü oldu. Hatta hiç kitap okumayanların bile, ara sıra bir romanı okudukları olur. Çünkü öykü dinlemekten ya da okumaktan herkesin öteden beri hoşlanması bir yana, okuyucular, merak ettikleri neredeyse her şeyi –örneğin değişik çevrelerdeki ve ülkelerdeki insanların duygularını ve düşüncelerini, toplumsal sorunları, kişilerin ruhbilimsel incelemelerini, kendi çağlarının ya da geçmişin yaşantısını, heyecan verici serüvenleri ve bunlara benzer en değişik konuları– romanlarda bulabilirler.</p>
      <p>Edebiyat ürünlerinin en çok tutulanı olan roman aynı zamanda en geç gelişen edebiyat türüdür. Öykü her zaman vardı. Ama gerçekten roman sayabileceğimiz yapıtlar ancak XVIII. yüzyılda ortaya çıktı. Novella’dan yani Boccaccio ile İtalyan çağdaşlarının öykülerine verilen addan türeyen “novel” terimi de ancak o sıralarda kullanılmaya başlandı. Bu terim o çağda henüz belirsiz olduğu için, Dr. Johnson “novella” sözcüğünü düşünerek, “novel”i “genellikle aşk üzerine kısa bir öykü” olarak tanımladı. Hatta 1740’ta ilk yayımladığı sırada, Richardson’ın <em>Pamela’</em>sına “uzatılmış bir novel” denildi. </p>
      <p>XVIII. yüzyılın ortalarında İngiliz orta sınıfının, siyasal, ekonomik ve kültürel alanda ağırlığını koymaya başlamasıyla birlikte roman türünün de geliştiği herkesçe kabul edilen bir gerçektir. Bu iki olguyu birbirinden ayırmanın yolu yoktur. İlk romancıların çoğu –yüksek sınıftan gelen Fielding bir yana– Defoe ya da Richardson gibi, orta sınıfın ticaretle uğraşan çok tipik temsilcileriydi. Yüksek sınıflar, gerçeklerden kopuk romance’lardan ya da Restorasyon Çağı’nın ahlak kavramlarını alaya alan hafif töre komedyalarından hoşlanırken; çoğu Püriten kökenli olan <span epub:type="pagebreak" id="page745" title="745"/>bu orta sınıf yazarları, gerçeklere ellerinden geldiğince bağlı kalarak, kendi sınıflarından insanların yaşantısını anlatmak, onların duygusal ve ahlaksal sorunlarını ele almak istiyorlardı. Roman ise, bu tür sorunları irdelemek açısından özellikle elverişli bir edebiyat türüydü.</p>
      <p>Orta sınıfın egemenliğinin başlamasıyla romanın gelişmesini birbirinden ayırmanın yolu olmadığını ileri sürerken, XVIII. yüzyılda İngiliz orta sınıfının, bugünküne pek benzemediğini de belirtmemiz gerekir. XIX. veya XX. yüzyıllarda orta sınıf ya da burjuvazi deyince, kurulu düzenden yana, her çeşit yeniliğe karşı, kültürel açıdan pek gelişmemiş, her alanda körü körüne tutucu ve oldukça sevimsiz bir kitle gelir aklımıza. Oysa XVIII. yüzyılın orta sınıfı, yüzyıl önce 1640’larda mutlak bir hükümdara başkaldırmış, onu ölüm cezasına çarptırmış, geçmişin feodal özentilerini sürdürmek isteyen aristokrasiye karşı iç savaş açmış, İngiltere’de çok kısa süren ilk ve son cumhuriyeti kurmuş, parlamentodan yana, ilerici, hatta devrimci denilebilecek bir sınıftı. Ancak para kazanmaya verdiği önem açısından günümüzün orta sınıfına bir benzerliği vardı. Roman gibi yepyeni bir edebiyat türü, toplumda saygın bir yer tutmayı amaçlayan, yeniliğe açık bu orta sınıfa, kendi düşüncelerini ve duygularını dile getirebilecek bir ortam sağlamaktaydı.</p>
      <p>Romanın gelişmesinde halkın bir payı olduğu söylenemez. Bunun başlıca nedeni, halktan çok az sayıda insanın okuma yazmayı bilmesi, okuma yazmayı bilenlerin de roman satın alabilecek kadar paraları olmayışıydı. Üstelik, bir ahlak dersi verse bile, halk adamlarının roman okumaları doğru sayılmazdı. Egemen çevreler, yoksulların kültürel açıdan gelişmelerini engellemek, alınyazılarına katlanmalarını sağlamak için, onların ancak dinsel yayınları okumalarını –daha doğrusu okumasını bilen ender kişileri dinleyerek izlemelerini– istiyorlardı. Yoksul çocukların eğitim görmeleri çok zararlı sayılıyordu. Bernard de Mandeville 1723’te çıkan <em>The Fable of the Bees’</em>de (Arıların Öğretici Masalı) hayırseverlik kurumları üzerine yazdığı bir denemede bu görüşü hiç çekinmeden savunarak şöyle yazar:</p>
      <blockquote>
				<span epub:type="pagebreak" id="page746" title="746"/>
        <p>“Okumak, yazmak, hesap bilmek, yoksullar açısından son derece zararlıdır… Yaşamlarını çalışıp didinerek, acılar çekerek geçirmeye mahkûm olan bir sınıfın kişileri, bu durumlarına ne denli küçükken alışırlarsa, büyüdükleri zaman o denli sabırlı olurlar.”</p>
      </blockquote>
      <p>Mandeville’in görüşünü benimseyen, okumuş çocukların büyüyünce yoksulluklarına kolayca katlanamayacaklarını düşünen devlet de eğitim işleriyle ilgilenmezdi. İngiltere’nin köylerinin ancak yarısında bazı hayırsever kişilerin açtıkları okullar vardı. Bunlar da pek rağbet görmezdi; çünkü yoksul aileler, beş yaşından başlayarak çocuklarını ya tarım işlerinde çalıştırdıkları ya da fabrikalara sattıkları için, onları okullara göndermezlerdi.</p>
      <p>1779’da Dr. Johnson, İngiltere’nin bir “a nation of readers” (kitap okuyanlar ulusu) olduğunu söyleyerek övünür. Ne var ki, o sırada çok az sayıda olan kitap okuyucuları, ancak yüksek ve orta sınıflardan gelir. Bunların büyük bir çoğunluğu da kadınlardan oluşur. Bugün olduğu gibi XVIII. yüzyılda da erkeklerden fazla kadınlar roman okumaya meraklıydılar. Kapitalist düzenin yeni kurulduğu bu çağda, kendilerini canla başla para kazanmaya veren orta sınıf erkeklerinin edebiyatla uğraşmaya pek vakitleri yoktu. Hatta böyle bir uğraşı biraz kadınsı buluyorlardı belki. Oliver Goldsmith 1768’de yazdığı <em>The Good Natured Man </em>(İyi Huylu Adam) adlı oyununda, kendini beğenmiş bir erkeğe “edebiyat, bizler için değil ama, eşlerimiz ve kızlarımız için hoş bir şey sayılabilir” dedirterek, böylelerini alaya alır. Avrupa’nın öteki ülkelerinin kadınlarından biraz daha özgür olan İngiliz orta sınıf kadınları, erkeklerin çalışmalarına da eğlencelerine de katılmadıkları, çoğu zaman evlerinde oturdukları, ev işlerine bakacak birçok hizmetçi de tutabildikleri için, roman okumaya bol bol vakit ayırabiliyorlardı. Romanlarda genellikle işlenen aşk öykülerinin de erkeklerden fazla kadınları ilgilendirmesi doğaldı. Madame de Stael 1800’de yayımladığı <em>De La Littérature Considérée dans ses Rapports avec les Institutions Sociales’</em>da (Edebiyatın Toplumsal Kurumlarla İlişkileri Açısından Ele Alınması Üzerine) geçmişte roman yazılmamasını, kadınların toplumda saygın bir yer tutmamalarına, kadınlarla erkekler arasındaki duygusal ilişkilerin önemsenmemesine, aşk evliliklerinin de çok az sayıda ol<span epub:type="pagebreak" id="page747" title="747"/>masına bağlar. Addison 1913’te <em>The Guardian’</em>da yazdığı bir denemede, erkeklerden fazla kadınların edebiyatla ilgilendiklerini ileri sürdükten sonra, genellikle erkekler eşlerine yabancı kaldıkları için, kadınların da edebiyat yapıtları okuyarak avunduklarını söyler. Bu öyle doğrudur ki, XVIII. yüzyılın ilk yarısında <em>Ladies’ Mercury </em>(Bayanların Merkür’ü), <em>Female Tatler </em>(Kadın Geveze), <em>Female Spectator </em>(Kadın Seyirci) gibi, salt kadınlara yönelen dergiler bile yayımlanırdı o sıralarda. Gelgelelim çoğu kadınların eğitimi savsaklandığı, ağırbaşlı edebiyat yapıtlarından ya da geçmişin büyük klasiklerinden haz duyacak düzeye getirilemediği için, onların edebiyat merakı sınırlı kalırdı çoğu zaman.</p>
      <p>Kadınların roman okumaktan ayrıca haz almaları, kendilerinin de roman yazmaya başlamalarına neden oldu. 1661 ile 1720 yılları arasında yaşayan Lady Winchelsea, şiirlerinden birinde, kadınların doğru dürüst eğitilmemelerinden, sadece iyi bir eş olmaları amacıyla yetiştirilmelerinden, yazarlığa soyununca hor görülmelerinden acı acı yakınır:</p>
      <blockquote>
        <p>Alas! A woman that attempts the pen, </p>
        <p>Such a presumptuous creature is esteemed,</p>
        <p>The fault can by no virtue be redeemed.</p>
        <p>They tell us we mistake our sex and way,</p>
        <p>Good breeding, fashion, dancing, dressing, play,</p>
        <p>Are the accomplishments we should desire;</p>
        <p>To write, or read, or think, or to enquire,</p>
        <p>Would cloud our beauty, and exhaust our time.</p>
      </blockquote>
      <blockquote>
        <p>Ah ne yazık ki, yazmaya kalkan bir kadın,</p>
        <p>Kendini bilmez bir yaratık sayılır;</p>
        <p>Hiçbir erdem onu bu kusurdan kurtaramaz.</p>
        <p>Yazarsak, cinsiyetimize de, törelerimize de ters</p>
        <p>düşmekle suçlanırız.</p>
        <p>Görgülü olmak, modaya uymak, dans, giyim kuşam, eğlence,</p>
        <p>Ancak bunlar bizim istememiz gereken yeteneklermiş.</p>
        <p>Yazmak, okumak, düşünmek, sorgu sual etmek,</p>
        <p>Güzelliğimizi gölgeler, zamanımızı boşuna harcarmış.</p>
      </blockquote>
      <p><span epub:type="pagebreak" id="page748" title="748"/>Lady Winchelsea’nin bu dizelerine <em>A Room of One’s Own’</em>da (Kendine Ait Bir Oda) yer veren Virginia Woolf, Shakespeare’in kendisi kadar yüce bir dâhi sayılabilecek bir kız kardeşi olsaydı, bu kızın başına neler geleceğini düşünür: Okula hiç gönderilmediği için, okulu bitiremeyen ağabeyi kadar bile eğitim görmeyecektir. Tek başına okumayı öğrenip eline bir kitap alsa, annesi odaya dalacak, böyle boş şeylerden vazgeçip, çorapları yamamasını ya da ateşteki tencereye bakmasını söyleyecektir. On yedi yaşına basar basmaz, kasabanın esnafından birine verilmek istenecektir. Buna razı olmadığı için, babasından bir temiz dayak yiyecektir. Bir gece pencereden kaçıp Londra’ya gidecek, bir tiyatronun kapısına dayanacaktır. Oyuncu olmak istediğini söyleyince, o sıralarda kadın rollerini erkek çocuklar oynadığı için alaya alınacaktır. Sonunda oyunculardan biri kıza acıyıp, onu koynuna alacaktır. Bu adamdan gebe kalınca da, bir kış gecesi kendi canına kıyacaktır.</p>
      <p>Virginia Woolf’un Elizabeth Çağı’nda üstün yetenekli ama yoksul bir kadının başına gelebilecekleri konusunda hayal ettiklerinin çok doğru bir yanı vardır elbette. Gelgelelim XVIII. yüzyılda orta sınıftan kadınların durumu bir hayli değişmişti. Gerçi Lady Winchelsea’nin yakındığı tutum, tümüyle ortadan kalkmamıştı. Ama kadınlar yazabiliyorlardı gene de. Hatta o kadar çok roman yazıyorlardı ki, Smollett 1771’de en ünlü romanı <em>Humphry Clinker’</em>de durumu alaya alır: Erdemli bir yaşam biçiminin yaygınlaşmasını sağlamak amacıyla, kadınların boyuna roman yazdıklarını; okuyucular da hem onların yazdıklarına bayıldıkları, hem de ahlaksal açıdan yola geldikleri için, erkek romancıların, yapıtları sayesinde artık para kazanamadıklarını söyler.</p>
      <p>Smollett durumu biraz abartıyordu elbette. Ne var ki, XVIII. yüzyılda çok sayıda kadının roman yazdığı bir gerçektir. “Romanın baba”sının Daniel Defoe mu, Samuel Richardson mu, yoksa Henry Fielding mi olduğu, öteden beri tartışılagelmiştir. Oysa Dale Spender’in 1986’da yayımladığı <em>Mothers of the Novel: 100 Good Women Writers before Jane Austen </em>(Romanın Anaları: Jane Austen’den önce 100 İyi Kadın Yazar) adlı incelemeye bakılacak olursa, roman türünün babalarından fazla anaları söz konusu ol<span epub:type="pagebreak" id="page749" title="749"/>ması gerekir. Dale Spender’in “iyi” saydığı bu romancıların bir kısmı –örneğin Charlotte Smith, Sophia Lee, Eliza Heywood, Mary Manley, Mary Burton, Jane Barker, Frances Sheridan– artık bugün pek okunmaz. İkinci derece kadın romancılar arasında ileride ele alacağımız bazıları ise –Örneğin Fanny Burney, Clara Reeve, Ann Radcliffe– ünlerini biraz korumaktadırlar. Aslında kadınlar XVIII. yüzyılda değil de XIX. yüzyılda Jane Austen ile başlayarak, gerçekten önemli romanlar yazmaya başlamışlardır ve giderek İngiliz romanı, erkeklerle kadınların eşit değerde ürün verdikleri tek edebiyat türü durumuna gelmiştir.</p>
    </section>
  </body>
</html>