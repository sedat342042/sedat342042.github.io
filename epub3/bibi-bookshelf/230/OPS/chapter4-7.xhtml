<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title/>
    <link href="css/chapter.css" rel="stylesheet" type="text/css"/>
  </head>
  <body class="chapter" epub:type="chapter">
    <section>
			<span epub:type="pagebreak" id="page1303" title="1303"/>
      <header>
        <h1 class="bolum">Yedinci Bölüm</h1>
        <h2>Thomas Hardy</h2>
      </header>
      <p>Birinci romanını 1871’de, sonuncusunu 1896’da yayımlayan Thomas Hardy (1840-1928), Victoria Çağı’nın son romancısı, bizim çağımızın da ilk romancısı sayılır genellikle. Ne var ki, Victoria Çağı’nın son döneminde yazdığı halde, birazdan göreceğimiz gibi, onun romanları, çağdaşlarının romanlarından bambaşkadır birçok açıdan.</p>
      <p>Yabancılara kendisinden söz etmekten hiç hoşlanmadığı için, İngiltere’nin güneyinde Dorset kırsal bölgesinde dünyaya gelen, bir yapı ustasıyla aşçılık ve hizmetçilik eden bir kadının oğlu olan Hardy’nin seksen sekiz yıl süren uzun yaşamı üzerine fazla bilgimiz yoktur. Bu konuda başlıca kaynağımız, ikinci eşi Florence Emily Hardy’nin yazarın ölümünden hemen sonra 1928’de yayımladığı <em>The Early Life of Thomas Hardy </em>(Thomas Hardy’nin Gençlik Yılları) ve 1930’da yayımladığı <em>The Later Years of Thomas Hardy</em>’dir (Thomas Hardy’nin Olgunluk Yılları). Daha sonraları bu iki kitap birleştirilerek, 1962’de <em>The Life of Thomas Hardy</em> adı altında çıkmıştır. </p>
      <p>Gelgelelim, herkesçe bilindiği gibi, bu yaşamöyküsü, gerçek bir yaşamöyküsünden çok bir maskedir, bir kamuflajdır. Üstelik bunu Florence Hardy yazmamıştır aslında. Hardy, son yıllarında kitabı karısına dikte etmiş; ölümünden sonra da, Florence, yazarın bıraktığı notları derleyerek kitabı tamamlamıştır. Richard Carpenter’ın deyişiyle, açıkladıklarından çok açıklamadıklarıyla merakımızı uyandıran, “resmî” diye niteleyebileceğimiz bu biyografide de, yayımlanan mektuplarında da, Thomas <span epub:type="pagebreak" id="page1304" title="1304"/>Hardy’nin özel yaşamına neredeyse hiç değinilmez. Örneğin, akrabası Tryphena Sparks’a duyduğu gençliğini karartan aşk, bu kızın Hardy’nin yakın bir arkadaşına sevdalanması ve otuzunda ölmesi ele alınmaz. Giderek bir felakete dönüşen ve otuz sekiz yıl süren Emma ile ilk evliliğinden de söz edilmez. </p>
      <p>Uzun yıllar mimarlık ederek geçinen Hardy, bir kilisenin restorasyonu için Cornwall’da çalıştığı sırada, Emma ile tanışmıştı. Dört beş yıl sonra, <em>Far from the Madding Crowd</em>’ın (Çıldırtan Kalabalıktan Uzakta) başarısı üzerine, parasal durumu düzelmiş, bu kızla evlenmişti. Hardy, özel yaşamını her zaman gizli tuttuğu için bu mutsuz evlilik konusunda pek bilgimiz yoktur. Ancak bu kötü birlikteliğin, Hardy’nin kötümserliğinin zamanla yoğunlaşmasına neden olduğu kuşku götürmez. İleride göreceğimiz gibi, karı koca arasında bozuk ilişkilerin bir adamı nasıl yıktığı, ona ne denli acı çektirdiği, son romanı <em>Jude the Obscure</em>’dan (Adsız Sansız Jude) da anlaşılır. Hardy’yi yakından tanıyanlar, kendisinin eşinden daha yüksek bir sınıftan geldiğine inanan birinci Bayan Hardy’nin snobluğu üzerinde ayrıca dururlar. Böyle şeylerden hiç mi hiç hoşlaşmayan yazarı, zorla toplantılara, yemeklere sürüklediğini; yüksek sosyeteye sokmak için canla başla uğraştığını; bir dereceye kadar başarılı da olduğunu anlatırlar. Emma’nın dengesiz bir yanı olduğu bellidir; çünkü Hardy’nin çok düşkün olduğu iki kız kardeşiyle görüşmesini engellemiş; eşini ve eşinin ailesini rezil eden bir günlük tutmuş; Hardy’nin başyapıtı sayılan <em>Tess of the D’Ubervilles</em>’in (D’Uberville’lerin Tess’i) yayımlanması üzerine kopan kıyametten ötürü bir yandan kocasına öfkelenirken, bir yandan da Tess’in kişiliğinin kendisini örnek alarak çizildiğini övünerek söylemişti. Çocukları olmaması da bir üzüntü kaynağıydı Hardy için. Eleştirmen Edmund Gosse’a ve Bayan Florence Henneker’e mektuplarında, bu konuda uzun uzun yakınır. Hardy, elli üç yaşındayken, evli bir genç kadın olan Florence Henneker ile duygusal bir dostluk kurmuştu. Bu dostluk sayesinde, gittikçe bozulan evliliğinde çektiği sıkıntılardan biraz olsun avunmak istemişti. Kendi eşinde göremediği ince beğenileri ve duyarlılığı bulmuştu bu genç kadında. Hardy’nin yakınlarının, Florence Henneker’e yazdığı ilginç mektupların büyük bir kısmını yakıp yok etmeleri yazık oldu.</p>
      <p><span epub:type="pagebreak" id="page1305" title="1305"/>Ne gariptir ki, bunca mutsuzluktan sonra eşi 1912’de ölünce, Hardy korkunç bir acıya kapıldı; birbirinden güzel şiirler yazdı Emma’nın anısına. Ama çektiği acı, aradan iki yıl geçmeden yeniden evlenmesini engellemedi. Aldığı kadının adı da Florence’dı. Ama bu kadın, Florence Henneker değil, aynı adı taşıyan başka bir Florence’dı. İkinci Bayan Hardy, eşinin yaşamöyküsünü kaleme alırken, nasıl tanıştıkları konusunda hiçbir ayrıntı vermez; Şubat 1914’te yazarla evlendiğini söylemekle yetinir. O sırada Hardy yetmiş dört, Florence da otuz beş yaşındaydı, yani kırka yakın bir yaş farkı vardı aralarında. Florence, Hardy’nin ilk eşi daha ölmeden önce, bir çeşit sekreter olarak eve girmişti. Yaşlı adam, her nedense bu genç kadınla gizlice evlendi. Dostlarından birine evlendiğini haber verirken, acayip bir mantık yürüterek, ikinci Bayan Hardy birincisini çok yakından tanıdığı için bu ikinci evliliğin, birincisinin bir çeşit devamı olduğunu ileri sürdü.</p>
      <p>Thomas Hardy, on altı yaşındayken okuldan alınmıştı. Yapı ustası olan babasının mesleğini bir bakıma sürdürebilmesi için bir mimarın yanına çırak verildi (mimarlığı meslek olarak öğreten okullar henüz kurulmamıştı o sıralarda). Hardy, başka bir çırakla birlikte o mimarın evinde kalıyor, onun emrinde çalışıyordu. Yirmi bir yaşındayken, kendi de mimar olmaya hak kazanınca, Londra’ya gitti. Başka bir mimarın yardımcısı olarak çalışmalarını sürdürdü. Eski kiliselerin restorasyon işinde uzmanlaşmıştı. Hatta yirmi üç yaşındayken, bir mimarlık ödülü aldı bu alanda başarısı sayesinde. Hardy yirmi üç yaşındayken bir dergide çıkan ilk yazısı “How I Built Myself a House” (Kendime Nasıl Bir Ev Yaptım) adını taşır.</p>
      <p>Ne var ki, aklı fikri edebiyatta olduğundan, mimar olarak yaşamını sürdürmek Hardy’ye hiç hoş gelmiyordu. Yirmi beşinci doğum gününde “I feel as if I had lived a long time and done very little” (Uzun süre yaşamış ve pek bir şey yapmamış hissediyorum kendimi) diye yazmıştı. Asıl ilgilendiği edebiyat alanında doğru dürüst bir eğitim görememenin acısını çekiyordu hep. İngiltere’nin ünlü romancılarının çoğundan farklı olarak, ne seçkin okullara gidebilmişti, ne de Cambridge’e ya da Oxford’a. Bütün gün mimar çırağı olarak didindikten sonra, sabahın dördün<span epub:type="pagebreak" id="page1306" title="1306"/>de kalkıp, Fransızca ve Almanca öğrenmeye çalışıyor, Yunan ve Latin klasiklerini okuyordu. Tam bir otodidakt olan, yani bilgisini kendi kişisel çabaları sayesinde elde eden Hardy, bu klasikleri özgün dillerinde okuyabilecek kadar Latince ve Yunanca da öğrenmişti. Sürekli okuduğu için çok bilgiliydi; çağdaşı yazarların çoğundan belki daha bilgiliydi aslında. Ama Victoria Çağı yazarları ve eleştirmenleri, akademik eğitimden yoksun olan, Hardy’ye tepeden bakıp, bir çeşit yetenekli köylü sayıyorlardı onu. Düşünce alanından uzak durmasını, kırsal bölge üzerine yazmasını salık veriyorlardı ona. İngiltere’de kimi önyargılar öylesine köklüdür ki, XX. yüzyılda bile, Lord David Cecil gibi Hardy üzerine kitaplar yazıp onu gerçekten beğenenler, kültür açısından gelişmiş bir ortamda yetişseydi, daha esaslı bir eğitim görseydi, daha iyi bir yazar olacağını savunurlar. Hardy’nin <em>Life’s Little Ironies</em> (Yaşamın Küçük İstihzaları) adlı bir öykü kitabı vardır. İşte yaşamın bu küçük istihzalarından biri de, Glascow Üniversitesi’nden bir grubun, yaşlılığında ünlenen Hardy’yi rektörlüğe aday göstermeleri ve öğrenci olarak üniversiteye gidememenin bunca acısını çeken Hardy’nin rektörlüğü geri çevirmesi; daha sonraları da 1913’te Cambirdge’den, 1920’de Oxford’dan fahri doktoralar almasıdır.</p>
      <p>Thomas Hardy, bir yandan mimarlığını başarıyla sürdürürken, bir yandan da sürekli yazıyordu. Kimsenin basmaya yanaşmadığı şiirler ve <em>The Poor Man and the Lady </em>(Yoksul Adam ile Lady) adlı bir roman yazmıştı. Başvurduğu yayınevi, bu kitabı ünlü romancı George Meredith’e okuttu. George Meredith de, İngiltere’nin yüksek sosyetesinin snobluğunu bir hayli saldırgan bir biçimde alaya alan bu roman piyasaya çıkarsa, ömrünün sonuna değin hiçbir kitabının yayımlanmayacağını bildirdi Hardy’ye. Hardy de, daha sonraları yazılı metni kaybolan bu romanı bastırmaktan vazgeçti. Yayımlanan ilk romanı <em>Desperate Remedies</em> (Umutsuz Çareler) 1871’de çıktı. Bir yıl sonra <em>Under the Greenwood Tree</em> (Yeşil Ağacın Altında) yayımlandı. Virginia Woolf’un babası Sir Leslie Stephen, bu romanı beğenmişti. Yayın yönetmeni olduğu <em>Cornhill </em>dergisi için, Hardy’den öykü ve roman istedi; <em>Far From the Madding Crowd’</em>ı bu dergide tefrika etmeye başladı.</p>
      <p><span epub:type="pagebreak" id="page1307" title="1307"/>Otuz üç yaşındayken, ilk başyapıtı <em>Far From the Madding Crowd</em>’ın 1873’te yayımlanmasıyla birlikte, Hardy mimarlıktan vazgeçti, sadece edebiyatla uğraştı. Birazdan göreceğimiz gibi, özellikle din ve cinsellik konularında fazlasıyla tehlikeli sayılan tutumu yüzünden, bir yandan gülünç bir biçimde kınanırken, bir yandan da onurlandırılıyordu. Ne var ki, artık ülkesinin büyük yazarlarından biri sayılması, Hardy’yi hiç de mutlu edemiyordu. Uzun yaşamının sonuna doğru Birinci Dünya Savaşı, onun zaten bir hayli karanlık olan dünyasını büsbütün karartmıştı. Fazla uzun yaşadığını, “bedeninden sıyrılamadan önce öldüğünü” (“dying before one is out of the flesh”) hissediyordu. 1928’de ölünce, Westminster Katedralinin Şairler Köşesine gömüldü. Ama kendi isteği üzerine, yüreği ilk eşinin kabrine konuldu.</p>
      <p>Thomas Hardy, Dorset’de doğup büyüdü. Ara sıra Londra’da oturmakla birlikte, uzun ömrünün çoğunu, İngiltere’nin güney batısındaki bu bölgenin başlıca kasabası olan Dorchester’da geçirdi. Ne var ki, bu yerleri gerçek adlarıyla anmaz, Dorchester’a Casterbridge adını verir örneğin, Dorset ve dolaylarındaki Somerset, Hampshire, Devon, Wiltshire, Berkshire gibi eyaletlere de “Wessex” der. Bunun nedeni, çoğu romanlarının sahnesi olan bu bölgeyi, <em>Far From the Madding Crowd</em>’ın önsözünde açıkladığı gibi “kısmen gerçek, kısmen düşsel bir ülke” (“partly real, partly dream-country”) saymasıdır.</p>
      <p>Hardy, Wessex adını kendi uydurmadı: VI. Yüzyılın başlangıcında West Saxonların yerleştikleri yerdi orası. Bu batılı Saxonlar, kurdukları ilk İngiliz krallığına Wessex adını vermişlerdi. Onlardan önce Romalılar, Büyük Britanya’yı işgal ettikleri sırada, yazarın Wessex dediği yere yerleşmişler, Hardy’nin birçok romanının dekorunu oluşturan kalıntılar bırakmışlardı orada. Bu Roma örenlerinden başka, aynı bölgede, Salisbury ovasındaki Stonehenge gibi tarihöncesi dönemden kalma, daire biçiminde dizilmiş taşlardan yapılmış, çok büyük ve çok çarpıcı bir kalıntı da vardı orada. <em>Tess of the D’Urbervilles</em>’in başkişisi olan genç kadının, hapsedilip asılmadan önce, bu taşlardan birinin üstüne uzanarak son rahat uykusunu uyuduğunu göreceğiz ileride.</p>
      <p><span epub:type="pagebreak" id="page1308" title="1308"/>Bu bölümün başlangıcında, Thomas Hardy’nin birçok açıdan Victoria Çağı yazarlarından farklı olduğunu söylemiştik. Hardy’yi çağdaşlarından ayıran başlıca farklardan biri, romanlarının neredeyse hepsinin Wessex dediği kırsal bölgede geçmesidir. Üstelik Hardy, kendi gençliğinin, yani XIX. yüzyılın ikinci yarısının Wessex’ini değil; bu kırsal bölgenin gerçekten kırsal olduğu, yani sanayi devriminden önceki Wessex’i, elli yıl öncesini anlatır. Ne var ki, genellikle bir tek bölgeyi canlandırdığı halde, onu bölgesel bir romancı saymak bir yanılgı olur. Çünkü Hardy, bölgesel romanın sınırlarını aşarak evrenselleşir, yakın geçmişten söz etmesine karşın da geleceğe yönelir kitaplarında.</p>
      <p>Hardy’yi okumak zahmetine katlanmayanların başka bir yanılgısı da, onun gerçeklerden koparak, köy yaşamını idealize ettiği, toz pembe gösterdiğidir. Hardy’nin ancak ilk romanlarından <em>Under the Greenwood Tree</em>’de huzurlu ve pastoral bir köy yaşantısı görülür. Öteki romanlarında köylüler yoksulluk ve sıkıntı içindedirler çoğu zaman. Bu yoksulluk ve sıkıntılar, hem doğanın acımasızlığından, hem de XIX. yüzyılda kırsal bölgede ekonomik koşulların değişmesinden kaynaklanır. <em>Far From the Madding Crowd</em>’da Gabriel Oak’un koyun sürüsü bir uçuruma düşünce, adamcağız el kapısında çobanlık etmek zorunda kalır. <em>Tess of the D’Ubervilles</em>’de Tess’in ailesi aç kalır, sürünür; genç kız oradan oraya gidip tarım işçisi olarak çalışır onlara bakabilmek için. </p>
      <p>Hardy’nin romanlarında kırsal bölge hızlı ve olumsuz bir değişime, bir yozlaşmaya uğramıştır. Eski güzel geleneklerin ve törelerin yerini, para kazanıp geçimini sağlama kaygısı almıştır. Büyük çiftlik sahipleri, tarım makinaları satın alarak, yani yarı yarıya sanayileşerek, durumlarını kurtarmışlar, hatta daha da zenginleşmişlerdir. Ama küçük çiftçiler de, duvarcılık ya da marangozluk gibi işlerle uğraşanlar da, işlerini ve tarlalarını yitirmişlerdir. Ya kentlere göç edip sefil olmuşlar ya da mevsimlere göre, bir köyden bir köye gidip ırgatlık etmişlerdir. Eskiden güzel şölenlerle kutlanan Lady Day, Candlemas, Michaelmas gibi yortu günleri, artık kadınlı erkekli ırgatların şu köyde ya da bu köyde, yeni çalışma sözleşmeleri imzaladıkları günlere dönmüştür.</p>
      <p><span epub:type="pagebreak" id="page1309" title="1309"/>Doğup büyüdüğü kırsal bölgenin bu değişimler yüzünden gözünün önünde can çekişmesi, Hardy’yi üzüyordu elbette. Ama tutucu bir adam değildi. 1881’de not defterinde, muhafazakârlığı da, radikalliği de doğru bulmadığını yazar. Asıl yapılması gereken, olumlu yasaları ve töreleri koruyup, kötülerini ortadan kaldırmaktır ona bakılacak olursa. Toplumsal değişimlerin kaçınılmazlığını, hatta yararlı yanlarını bile gördüğü, 1883’te yazdığı “The Dorsetshire Labourer” (Dorsetshire’lı Tarım İşçisi) adlı makalesinden de anlaşılır. Bu makalede, köylülerin, büyük sıkıntılar çekmelerine karşın, yaşamlarındaki değişiklikler sayesinde düşünce açısından gelişip daha bağımsız bir hale geldiklerini belirtir. Köy yaşantısına romantik bir gözle bakanlar haz duysun diye, köylülerin eskiden nasıllarsa hep öyle kalmalarını beklemenin saçmalığı üstünde durur.</p>
      <p>Thomas Hardy’nin romanlarında genellikle kırsal bölgeyle ilgili konular işlendiği için, ele aldığı insanlar da köylü kökenli halktan erkeklerle kadınlardır doğal olarak. Hardy, başkişilerini kendi sınıflarından, yani orta sınıftan alan Victoria Çağı’nın öteki romancılarından bu bakımdan da ayrılır. Onun ancak kötü romanlarında varlıklı kişiler, yüksek sosyeteden kadınlar, politikacılar, sanatçılar, bilimadamları, aydınlar vardır. Gerçi iyi romanlarında da Jude Fawley ya da <em>The Return of the Native</em>’deki (Yerlinin Geri Dönüşü) Clym Yeobright gibi, köylü kökenli, ama bilgiye susamış, aydın olmayı özleyen kişiler ele alınır. Ne var ki, kırsal bölgeden geldikleri için, bunların, tüm çabalarına karşın, aydınlar sınıfına girebilmelerinin yolu yoktur. Gelgelelim, bu sade insanlar hiç de basit değildirler. (Fransızca ve İngilizcede “simple” sözcüğünün bir tek anlamı varken, Türkçede “sade” ile “basit” arasında dağlar kadar fark vardır iyi ki.) Hardy, halktan insanlara şiirsellik bağışladığı, ileride göreceğimiz gibi, onların tutkularını ve alınyazılarını yüceltip tragedya boyutlarına vardırdığı için, kişileri sadelikleri içinde olağanüstü olmayı başarırlar.</p>
      <p>Thomas Hardy’yi Victoria Çağı’ndan ayıran başka bir özelliği de, gerçekçiliğin kurallarına sıkı sıkı bağlı kalmayı her şeyden fazla önemseyen öteki romancılar arasında “realism is not art” (gerçekçilik sanat değildir) görüşünü savunmasıdır. Hardy’ye bakılacak olursa asıl sanat, “Gerçeği eğirip bükerek, orantılarını <span epub:type="pagebreak" id="page1310" title="1310"/>değiştirerek, bu gerçeklerde önemli olan öğeleri açık seçik ortaya çıkarmaktır” (“Art is a disproportioning of realities, to show more clearly the features that matter in these realities”). Hardy, bir romanın olaylarını değil, ancak kişilerini ele alırken gerçeklere bağlı kalmak zorunluluğunu benimser (“it is not improbabilities of incident but improbabilities of character that matter”). Virginia Woolf’un <em>The Common Reader’ın </em>ikinci cildinde belirttiği gibi, onun anlattığı olayların, kimi zaman Elizabeth Çağı oyunlarındaki olaylar kadar gerçeklere ters düşmesinin önemi yoktur. Çünkü Hardy, bir şair yaklaşımıyla, yaşamın ne denli garip olabileceğini bize her zaman anımsatır.</p>
      <p>Thomas Hardy’yi Victoria Çağı’ndan ayıran başka bir özelliği, dini yadsımasıdır. Oysa Hıristiyanlığın başlıca öğretileri, XIX. yüzyılın bilimsel buluşlarıyla kesinlikle çatıştığı halde, çağdaşları dinsel inançlarını bu buluşlarla ille de bağdaştırarak, inançlarını sürdürmek istiyorlardı. Hardy, düşünce akımlarından ve bilimsel ortamdan uzak kırsal bir bölgede yetiştiği için, Hıristiyanlığa inandı ilkin. Hatta o denli inanırdı ki, çocukluğunda din adamı olmayı bile istemişti. Ama yirmi bir yaşındayken beş yıl kalmak üzere Londra’ya gidip, Charles Darwin’leri, Herbert Spencer’ları, John Stuart Mill’leri okuyarak düşünüp taşındıktan sonra, dinden tümüyle koptu.</p>
      <p>Hardy 1890’da elli yaşındayken, “I have been looking for God fifty years, and I think that if he had ever existed I should have discovered him” (Elli yıldır Tanrıyı aramaktayım ve eğer var olsaydı, onu bulmam gerekirdi) der. 1917’de Birinci Dünya Savaşı sırasında, yetmiş yedi yaşındayken şöyle der: “The Good God theory after some thousands of years of trial, produced the present infamous and disgraceful state of Europe – that most Christian continent.” (İyi Yürekli Tanrı kuramı, binlerce yıl sınandıktan sonra, Avrupa’nın –o pek Hıristiyan kıtanın– şimdiki rezil ve utanç verici durumunu meydana getirdi.) Ama bunları söylemesine karşın, onu bir tanrıtanımaz sayamayız gene de. Çünkü kimi zaman “Immanent Will” (Her Zaman Var Olan İrade), kimi zaman “the President of the Immortals” (Ölümsüzlerin Başkanı) dediği bir güce inanır. Gelgelelim, bu ne olduğu belirsiz gücün, geleneksel dinlerin merhametli Tanrı’sıyla hiçbir iliş<span epub:type="pagebreak" id="page1311" title="1311"/>kisi yoktur. İnsanlara ne iyilik ne de kötülük yapmayı amaçlayan, onlara karşı tümüyle kayıtsız kalan; rastlantılara göre, anlaşılmaz bir biçimde ve bilinçsizce davranan kör bir güçtür bu. Hardy, Hıristiyanlığın temel inançlarından biri olan “providence”ı, yani Tanrı’nın inayetini yadsımış olur böyle bir güce inanmakla.</p>
			<figure class="right">
				<img src="image/p1311.jpg"/>
				<figcaption>Thomas Hardy  (1840-1928)</figcaption>
			</figure>
      <p>Hiçbir zaman “God” (Tanrı) demediği bu kör güce, “Chance” (Rastlantı), “Hap” (Yazgı), “Crass Casualty” (Ahmak Felâket ya da Kör Talih) gibi adlar vermesinden de anlaşıldığı gibi, Hardy, evrene ve insanların alınyazılarına egemen olan bu gücü kaderle özdeşleştirir. Ve bu kör güç, insanlara karşı acımasızdır Hardy’nin romanlarında. Shakespeare’in <em>King Lear’da </em>söylediğine Hardy de inanır gibidir:</p>
      <blockquote>
        <p>As flies to wanton boys, are we to the gods;</p>
        <p>They kill us for their sport.</p>
      </blockquote>
      <blockquote>
        <p>Hoyrat çocuklar için sinekler neyse, biz de öyleyiz Tanrılar için;</p>
        <p>Eğlenmek için öldürürler bizi.</p>
      </blockquote>
      <p>Hardy’nin romanlarında rastlantılar, insanlara iyilik etmez, kötülük eder genellikle. Örneğin, <em>The Return of the Native</em>’de oğluyla barışmak için onun evine giden Bayan Yeobirght, hem Clym ile görüşemez; hem de bir yılan sokar kadıncağızı. Bu yüzden oğluyla barışmadan ölür. Eustacia, durumunu Clym’e açıklayan mektubunu postalasın diye birine teslim eder; ama adam mektubu postalamayı unutur. <em>Tess of the D’Urbervilles</em>’de Tess, evlenmek üzere olduğu Angel’e geçmişini itiraf eden bir mektup yazar; ama Tess’in kapının altından ittiği mektup halının altına girer; Angel görmez o mektubu vb.</p>
      <p><span epub:type="pagebreak" id="page1312" title="1312"/>Bu rastlantılardan ötürü, Hardy, kişilerini, acımasız kaderin elinde zavallı birer kuklaya döndürmüş olmakla, bu yüzden de inandırıcılığını yitirmekle suçlandı. Lord David Cecil’in, Hardy üzerine 1943’te yazdığı <em>Hardy the Novelist</em> (Romancı Hardy) adlı inceleme de önemli bir rol oynadı bu suçlamalarda. David Cecil’e bakılacak olursa, Hardy’nin romanlarındaki kişiler arasında psikolojik yapılarından kaynaklanan bir çatışma yoktur; kişilerle toplum arasında da bir çatışma yoktur. Hardy’de tragedya, insanların kör talihlerinin karşısında yenilmelerinin sonucudur sadece. Edvin Muir de <em>Essays on Literature and Society</em>’de (Edebiyat ve Toplum Üzerine Denemeler) David Cecil’in etkisinde kalıp, Hardy’nin başlarına gelen felâketlerden insanların kendilerini ya da içinde yaşadıkları toplumsal koşulları değil de, evrenin karanlık ve gizemli güçlerini sorumlu tuttuğunu ileri sürdü. Oysa Hardy’’in kişilerinin yaşamlarında rastlantılar kimi zaman kötü bir rol oynamakla birlikte, bu eleştirmenler, Hardy’nin kaderciliğini fazlasıyla abartıyorlar bize kalırsa. Hardy, romanlarından birinde, Novalis adı altında yazan XVIII. yüzyıl Alman yazarı Hardenber’den bir alıntı yaparak, kaderle kişiliğin özdeşleştiğini söyler: “Character is fate” yani bir insanın kişiliği, ahlâk, o insanın kaderini çizer. Hardy, alınyazısı ne denli kötü olursa olsun, bir insanın bu alınyazısına katlanacağı yerde, ona karşı direnmekte özgür olduğunu savunur. “It is not destiny but your own weakness that is against you” (Size karşı çıkan kader değil, kendi güçsüzlüğünüzdür) der. Örneğin, Tess, daha akıllı davranıp, Alec D’Urberville’in tuzağına düşmeyebilirdi. Angel Clare, daha anlayışlı olup, Tess’i bağışlayabilirdi. <em>The Mayor of Casterbridge</em>’de (Casterbridge Belediye Başkanı) Henchard sarhoşken eşini ve kızını satmayabilirdi. Ya da onun babasının kim olduğunu Elizabeth-Jane’e söyleyebilirdi. <em>Jude the Obscure</em>’da başkişi, Arabella gibi bayağı bir kızın cinsel çekiciliğine kapılmayabilirdi. <em>Far From the Madding Crowd</em>’da Bathsheba, Çavuş Troy gibi çapkın bir erkeğe gönül vermeyebilirdi vb. Kişilerinin başlarına felaketler gelmesine yol açan bu tür yanılgıların daha nice örneğini görürüz. Hardy’nin romanlarında. Üstelik onun kişileri, başta Tess ve Jude olmak üzere, sadece kendi yanılgılarına karşı değil, acımasız toplumsal koşullara karşı da savaşmaktadırlar.</p>
      <p><span epub:type="pagebreak" id="page1313" title="1313"/>Bu felaketlerin yoğunluğu; yanılgılara düşen kişilerin hak ettiklerinden çok daha ağır cezalara çarptırılarak, ölümlere, darağaçlarına, intiharlara sürüklenmeleri, Thomas Hardy’nin yaşama bir tragedya yazarı açısından baktığını gösterir. Bu da Hardy’yi, tragedyadan hiç mi hiç hoşlanmayan çağdaşlarından ayıran özelliklerinden biridir. Victoria Çağı insanları, gelişen sanayiye ve yaygınlaşan sömürgeleri sayesinde gittikçe zenginleşen Büyük Britanya İmparatorluğu’nun egemen sınıflara sağladığı refaha güvenip, ülkenin toplumsal gerçeklerine sırt çevirdikleri için, yapay izlenimini veren bir iyimserliği, ne pahasına olursa olsun, ilke edinmişlerdi kendilerine. Oysa Hardy gerçekleri görüyordu ve kötümserdi. Ve işin en tuhaf yanı şuydu ki, romanlarıyla daha çok para kazandıkça, toplumda saygınlığı ve ünü arttıkça, daha da kötümser oluyordu. Amerikalı Albert J. Guerard, başarılı bir insanın yaşamı tozpembe göreceğini sandığı için, Hardy’nin para ve ün açısından başarıya ulaştığı oranda kötümserleşmesinin sırrını dünyada hiç kimsenin çözümleyemeyeceğini söyler. Herbert Muller, <em>Modern Fiction</em> (Modern Roman) adlı kitabında şakalaşarak, romanlarındaki kişilere, kaderden çok Hardy’nin kendisinin acımasızca acı çektirdiğini söyler. Kimileri ise, Hardy’nin karamsarlığını Hıristiyanlıktan kopmasına bağlarlar. Dinsel inançlarını yitirenler sanki mutsuzluğa mahkûmmuş gibi bir hava yaratırlar.</p>
      <p>Hardy’ye gelince, romanlarında kaderin rolünü fazlasıyla önemsediği suçlamasını yadsıdığı gibi, aşırı kötümserlik suçlamasını da yadsıdı. “Pessimist” değil “meliorist” olduğunu, yani insanların çabaları sayesinde dünyayı daha iyi yapabileceklerine inandığını savundu. İyiliğe yönelen yolu bulabilmek için en kötü şeyleri açık seçik görebilmek gerekmekteydi ona bakılacak olursa. “If a way to the Bettert here be, it exacts a full look at the Worst” (En Kötüye tam anlamıyla bakmadan, daha iyinin yolu görülmez) diye yazmıştı günlüğüne. Gene günlüğünde, kötümserliğin insanı düşkırıklığından kurtarmanın tek çaresi olduğunu; çünkü yaşamın felaketlerine hazır bir insanın, felaketler olunca kolay kolay yıkılmayacağını not etmişti. Şairle romancının –Hardy romanı şiirden ayırmazdı– görevi ise, “en yüce şeylerin içindeki berbatlığı, en berbat şeylerin içindeki yüceliği göz<span epub:type="pagebreak" id="page1314" title="1314"/>ler önüne sererek” (“to show the sorriness underlying the grandest things, and the grandeur underlying the sorriest things”) insanlara felaketlere karşı koyabilme gücünü bağışlamaktı.</p>
      <p>Oscar Wilde üzerine bir kitap yazan Frank Harris’e göre, Wilde, ünlü esprilerinden birini yaparak, demişti ki: “Late in life, Hardy discovered that women have legs under their clothes; and it has nearly been his undoing.” (Hardy, ileri bir yaşta, giysilerinin altında kadınların bacakları olduğunu keşfetti ve bu keşif, az kalsın mahvedecekti onu.) Oscar Wilde’ın şakası ayrıca anlamlıdır; çünkü Hardy’nin, kadınların giysilerinin altında bacakları olduğunu keşfetmesi ve bu keşfini açığa vurması, çağdaşlarınca fena halde kınanmasına neden olmuş, onu neredeyse gerçekten mahvetmişti. </p>
      <p>Thomas Hardy, din ya da kötümserlik konusunda çağına ters düştüğü gibi, cinselliğe yaklaşımı açısından da çağına ters düşer. Victoria Çağı’nın çoğu romancılarından farklı olarak, Hardy’nin neredeyse bütün romanlarının başlıca konusu aşk tutkusudur. Ve bu aşk tutkusunun yoğun bir cinsellik içermesi de doğaldır. Üstelik Hardy, XIX. yüzyılın ikinci yarısında, aklın alamayacağı bir cüretle, sadece erkeklerin değil, o sıralarda cinsellikten tümüyle arınmış melekler sanılan kadınların da –hatta genç kızların bile– bu tutkuya kapılabileceklerini gösterir. Örneğin, <em>Far From the Madding Crowd’</em>da, Bathsheba’yı Çavuş Troy’un kollarına atan güç, cinsel istekten başka bir şey değildir aslında. Gerçi Hardy, bazı başka romancılar gibi, örneğin Marcel Proust gibi, aşk tutkusunu derinliğine ve inceden inceye irdelemez. Ama romanlarının kişilerini bir fırtına gibi sarsan bu duygunun yoğunluğunu, şiddetini, acımasızlığını her zaman hissettirir okuyuculara. Bunu yapabilmesi ise, Thomas Hardy’nin XIX. yüzyıl romanına getirdiği başlıca yeniliktir bize kalırsa.</p>
      <p>Gelgelelim, daha önce de söylediğimiz gibi, piyanoların ayakları kadın bacaklarına benzeyebilir korkusuyla, bunların alt kısmını süslü kumaşlarla örtecek kadar cinselliği ayıp sayan bir çağda, Hardy istediği gibi yazamıyordu. Hem yayımcıların, hem de Bayan Hardy’nin sürekli sansürüne uğruyordu. Cinselliği kapalı bir biçimde ele almak zorundaydı. Çeşitli kurnazlıklara başvuruyor; romanlarını tefrika eden derginin okuyucuları dergiyi <span epub:type="pagebreak" id="page1315" title="1315"/>boykot eder kaygısıyla, metinden bazı parçalar çıkarıyor; bunları, kitabının bir bütün olarak basıldığı metnine eklemeye çalışıyordu. Kimi zaman isyan ediyordu. “If this sort of thing continues, no more novel-writing for me” (Bu böyle devam ederse, roman yazmak bitti benim için) diyordu. Ama çoğu zaman, kitapları basılsın diye ödün veriyordu. Gülünç durumlar oluyordu bu arada. Örneğin, <em>The Hand of Ethelberta</em> (Ethelberta’nın Eli) tefrika edilirken, derginin başyazarı ve Virginia Woolf’un babası Sir Leslie Stephen, Hardy böyle bir sahneyi açık seçik yazmadığı halde, bir genç kızla sevgilisinin mezarlıkta öpüştükleri kuşkusuna düşmüş, Hardy’yi azarlayan bir mektup yazmıştı ona. Bu tür gülünç karşı koymalar yüzünden, Hardy’nin romanlarında cinsellikle ilgili olaylar, edepli sis perdelerinin arkasında kalır. Örneğin, Alec D’Urberville’in Tess’in ırzına nasıl geçtiğini bilemeyiz. <em>The Woodlanders</em>’da Felice Charmond’un hamile kaldığını, Fitzpiers’in eşi Grace’in kulağına bir şeyler fısıldamasından ve bu fısıltıyı duyanın şok geçirmesinden anlarız. <em>Far From the Madding Crowd</em>’da Fanny Robin’in şeytana uyduğu öyle kapalı geçer ki, ölü bir çocuk doğurduğu, ancak tabutunda kendi ölüsünün yanında bir de bebek ölüsü bulunmasından anlaşılır.</p>
      <p>Thomas Hardy, uzun yıllar küçümsendi. Henry James bile bir mektubunda ona tepeden bakarak, “the good little Thomas Hardy” (o iyi küçük Thoms Hardy) dedi; <em>Tess of the D’Ubervilles</em>’i “chockful of fault and falsities” (kusurlar ve sahteliklerle tıkabasa dolu) buldu. 1924’te ikinci sınıf romancılardan George Moore, onu, dilbilgisi kurallarına uymayan bozuk bir dille, biçimsizce kurgulanmış melodramlar yazmakla suçladı. T. S. Eliot, 1934’te yayımladığı <em>After Strange Gods</em>’da (Garip Tanrıların Peşinde) Hardy’nin kişilerinde gördüğü duygu ve tutku yoğunluğunu romantik bulup çok ayıpladı. Romantizm ise, fazlasıyla önyargılı bir eleştirmen olduğu için, bağışlanamayacak yanılgılara sık sık düşen bu büyük şairin en hoşlanmadığı şeydi. Bu yüzden de Thomas Hardy’ye karşı saldırıya geçti:</p>
      <blockquote>
        <p>“An author who is interested not at all in men’s minds, but only in their emotions. It is only, indeed, in their emotional paroxysms that most of Hardy’s characters come alive. This extreme emoti<span epub:type="pagebreak" id="page1316" title="1316"/>onalism seems to me a symptom of decadence; it is a cardinal point of faith in a romantic age, believe that there is something admirable in violent emotion for its own sake, whatever the emotion or whatever its object. But it is by no means self-evident that human beings are most real, when most violently excited; violent physical passions do not in themselves differentiate men from each other, but rather tend to reduce them to the same state... But as the majority is capable neither of strong emotion nor of strong resistance it always inclines to admire passion for its own sake... This in itself may go towards accounting for Hardy’s popularity.”</p>
      </blockquote>
      <blockquote>
        <p>İnsanların akıllarıyla değil, ancak heyecanlarıyla ilgilenen bir yazar... Aslında onun çoğu kişileri, heyecanları ancak doruk noktasına varınca canlı izlenimini verirler. Bu aşırı heyecan merakı, bir yozlaşma belirtisi görünüyor bana. Romantik bir çağda, heyecanın niteliği ya da yöneldiği nesne ne olursa olsun, şiddetli heyecanlarda hayranlık uyandıran bir şey bulunduğuna inanmak şarttır. Ne var ki, insanların en gerçek halinin, onların en yoğun biçimde heyecanlandıkları an olduğu hiç de kanıtlanamaz. Şiddetli bedensel tutkular, insanları birbirinden ayıran nitelikleri ortaya çıkarmaktan çok, insanları aynı duruma getiren duygulardır... Ama çoğu insanlar, güçlü heyecanlardan da, güçlü direnmelerden de yoksun bulunduklarından, tutku uğruna tutkuya karşı hayranlık duyma eğilimi çıkar ortaya... İşte bu, Hardy’nin okuyucularca çok tutulmasını açıklayabilir belki de.</p>
      </blockquote>
      <p>Çağımızın önemli şairlerinden Philip Larkin, 1966’da <em>The Critical Quarterly</em>’de yayımladığı “Wanted: Good Hardy Critic” (Aranıyor: Hardy’ye İyi bir Eleştirmen) adlı makalesinde, eleştirmenlerin, T. S. Eliot gibi, Hardy’ye burun kıvırmaktan vazgeçip, onunla daha yakından ilgilenmeleri gerektiğini bildirmişti. Arnold Kettle “Hardy the Novelist: A Reconsideration” da (Romancı Hardy: Yeniden Bir Gözden Geçirme) Larkin’in söylediği gibi, Hardy’nin daha özenle eleştirilmesi gerektiğine değindikten sonra, <em>The Great Tradition</em>’da Hardy’yi İngiliz romanının “Büyük Geleneği”nin dışında bırakan F. R. Leavis’e çatarak, Hardy’nin bu geleneğin gelişmesindeki yadsınmaz önemi üstünde durur. <span epub:type="pagebreak" id="page1317" title="1317"/>Hardy’den her açıdan değişik bir romancı olan Virginia Woolf da, <em>The Common Reader’ın </em>1932’de yayımlanan ikinci cildinde, Hardy’yi en çok övenlerin arasında yer alır. Virginia Woolf için Thomas Hardy, en kederli ya da en öfkeli anlarında bile, insanların çektikleri acılara merhamet duyan, görkemli bir düşgücüyle derin şiirsel dehası olan bir insan ve “İngiliz romancıları arasında en büyük tragedya yazarıdır” (“the greatest tragic writer among English novelists”).</p>
      <p>Bu son tümce üstünde ayrıca durmak gerekir. Çünkü Victoria Çağı’nın öteki romancıları genellikle ancak duygusal olmayı başarabilirken, Hardy “The Tragic Novels” denilen başyapıtların, yani <em>The Return af the Native’</em>de, <em>The Mayor of Casterbridge</em>’de, <em>Tess of the D’Urbervilles</em>’de ve <em>Jude the Obscure</em>’da Yunan tragedyalarını andıran romanlar yazmış; on altı yaşındayken bir mimarın yanında çıraklık ederken, sabahın dördünde kalkıp Eski Yunancayı öğrenmek için büyük bir çaba göstererek Yunan tragedya yazarlarını boşuna okumadığını kanıtlamıştı böylece.</p>
      <p>Victoria Çağı romanlarının sonunda iyiler huzura kavuşur, kötüler cezalandırılır. Hardy, “fiction” sözcüğünü “uydurma” anlamında kullanarak, “that’s fiction” (bu uydurmadır) demişti. Onun romanlarında, kötü insan pek yoktur. İyilerin ise, sonunda ödüllendirilip huzura ve mutluluğa her zaman kavuşmadıklarını; tragedyalarda olduğu gibi felaketten felakete sürüklendiklerini çok iyi biliyordu. Üstelik onun bu tragedya kişileri, Yunan ve Elizabeth Çağı tiyatro oyunlarında olduğu gibi, büyük kahramanlar, devlet adamları, prensler, prensesler değil, sıradan insanlardı. Ama Hardy, bu sıradan insanları öyle bir yüceltir ki, <em>The Mayor of Casterbridge</em>’deki rençber Henchard bir tragedya kralına, <em>Tess of the D’Urbervilles</em>’deki köylü kızı Tess bir tragedya kraliçesine dönüşür sonunda. Çünkü Hardy, kötümser olmasına kötümserdir ama insanları hiçbir zaman hor görmez; hiçbir zaman küçük düşürmez. Yunan ve Elizabeth Çağı tragedyalarının kişileri, tüm kusurlarına ve yanılgılarına karşın, yüceliklerini her zaman korudukları gibi, Hardy’nin romanlarındaki kişiler de yüceliklerini korurlar her zaman. Henchard, bir ara belediye başkanı olduğu kasaba halkı tarafından dışlandığı, yıkık bir kulübede ölüme terk edildiği halde, yücedir. Tess, Alec D’Urbervil<span epub:type="pagebreak" id="page1318" title="1318"/>le’i bıçaklayıp katil olduğu halde yücedir. Hatta ikisi de, mutlu günlerinde olduğundan çok daha yücedirler bu felaketler içinde. Bunun nedeni de, Hardy’nin, onları yıkmak isteyen güçlere karşı nasıl yiğitçe direnip savaştıklarını, haysiyetlerini ve gururlarını sonuna değin nasıl yitirmediklerini ortaya koymasıdır. Onlara sadece sevgiyle değil, derin bir merhametle de yaklaşan Hardy, kendi duyduğu bu sevgiyle merhameti bizlere de aktarmasını bilir.</p>
      <p>Thomas Hardy’nin romanlarını tragedyalara dönüştürebilme yeteneği şairliğinden gelir. O, şiir yazarken ne denli şair ise, roman yazarken de o denli şair kalır her zaman. Bu öyle belirgindir ki, o çağın şairlerinden Coventry Patmore, garip bir öneride bulunarak, romanlarını düzyazıyla değil de, şiir biçiminde yazmasını önermişti ona. F. R. Leavis, Hardy’yi gerektiği kadar önemsememekle birlikte, onun romanlarını “the novel as a dramatic poem” (dramatik bir şiir olarak roman) türüne ayırmakta haklıydı.</p>
      <p>Hardy’nin şiirselliği, ele aldığı temalardan ve kişilerden kaynaklandığı gibi, neredeyse her romanının sahnesi olan doğadan da kaynaklanır. İngiliz edebiyatında, doğaya onun kadar büyük yer veren başka bir romancı pek yoktur. Doğa, Hardy’nin romanlarında sadece görülmez; duyulur, koklanır, dokunulur neredeyse. Hardy’de doğa, kırsal bölgede geçen romanlara uygun bir dekor olmakla kalmaz. Rastlantı, Her Şeye Egemen olan Güç ya da Ölümsüzlerin Başkanı dediği gizemli varlık kadar etkin bir güç olur. Şairler arasında ancak William Wordsworth doğayı Hardy kadar önemser. Gelgelelim, Wordsworth’ün doğa kavramıyla Hardy’nin doğa kavramı arasında en küçük bir benzerlik yoktur. Wordsworth’de doğa, insanlara sevinç ve huzur veren, onları mutlu kılan, Tanrı’nın varlığını kanıtlayan –daha doğrusu Tanrı’yla özdeşleşen– olumlu bir güçtür. Wordsworth, “Nature’s holy plan”e (Doğanın kutsal planı) inanır. Oysa tanrısız Hardy’de, doğanın kutsal planı diye bir şey yoktur. Doğa, değişik adlar verdiği o gizemli ve kör varlık kadar kayıtsız ve acımasızdır insanlara karşı. Korkunç fırtınalarla onların hasatlarını mahvedebilir, sürülerini öldürebilir. Ve doğanın karanlık ve zalim güçlerini anlatırken, Hardy’nin şiirselliği ayrıca yoğunlaşır.</p>
      <p><span epub:type="pagebreak" id="page1319" title="1319"/>Hardy’nin şairliği hiçbir zaman yadsınamaz. Ama ne yazık ki, bu şairin üslup konusunda biraz garip görüşleri vardır:</p>
      <blockquote>
        <p>The secret of a living style and the difference between it and a dead style, lies in not having too much style, being in fact a little careless or seeming to be.”</p>
      </blockquote>
      <blockquote>
        <p>Canlı bir üslubun sırrı ve canlı bir üslupla ölü bir üslup arasındaki ayrım, üslubun fazla işlenmemesidir; yani üslup biraz özensiz olmalıdır ya da öyle görünmelidir.</p>
      </blockquote>
      <p>Bu kurama uyarak, Hardy’nin üslubu da özensizdir. Özensizliğinden ötürü de eşit değerde değildir; çok güzel bir anlatımla çok kötü bir anlatım arasında hızla gidip gelir. Hardy’ye hayranlık duyan Virginia Woolf da, onu hiç tutmayan T. S. Eliot da bu nokta üstünde dururlar. Virginia Woolf, Hardy’nin, kimi zaman hantal, biçimsiz, yapay, zorlama bir üslupla, kimi zaman da görkemli bir güzellikle yazdığını söyler. T. S. Eliot da, Hardy’nin, hem düzgün bir dille yazım kurallarına bile aldırmadığını, hem de insanı şaşırtan bir “yüceliğe vardığını” (“his style reaches sublimity”) söyler.</p>
      <p>Hardy’yi okurken, insanı en çok tedirgin eden kusurlarından biri, normal konuşma diline pek uymayan Latince kökenli sözcükleri gereksiz kullanmasıdır. Düzenli bir eğitim göremeyen, üniversiteye gidemeyen Hardy, herkesçe bilinmeyen bu güç sözcüklere başvurarak, ne denli bilgili olduğunu kanıtlamak hevesine düşmüştür sanki. Örneğin, “house” yerine “domicile,” “redden” yerine “incarnadine”, “freezing” yerine “congealing,” “dress” yerine “habiliment”, “understood” yerine “construed,” “near” yerine “contiguous,” “beginning” yerine “incipient” der. <em>The Mayor of Casterbridge</em>’de bu son üç sözcük peşpeşe sıralanınca, “she construed by not a single contiguous being her incipient interest in Farfrae” türünden anlaşılmaz bir tümce ortaya çıkar, okuyuculara da fenalıklar gelir.</p>
      <p>Hardy’de zaman zaman görülen başka bir üslup kusuru, bir şeyi düpedüz söyleyeceği yerde, süslü bir biçimde söylemeye çalışmasıdır. Örneğin <em>Jude the Obscure</em>’da Sue’nun göğüslerinin <span epub:type="pagebreak" id="page1320" title="1320"/>Arabella’nınkilerden daha küçük olduğunu şöyle ifade eder: “The small, tight, apple-like convexities of her boddice, so different from Arabella’s amplitudes” (Giysisinin üst kısmındaki, küçük, sıkı, elma gibi yuvarlaklıklar –1895 yılında dobra dobra “meme” denilemez elbette– Arabella’nın geniş dolgunluklarından öyle farklıydı ki...) <em>Far From the Madding Crowd</em>’da Bathsheba’nın kızardığını söylemek için şöyle der: “Not a point in the milkmaid but was of the deepest rose colour.” (Sütçü kızda koyu pembe olmayan bir tek nokta yoktu.)</p>
      <p>Hardy’nin üslubunu büsbütün ukalalaştıran ve hantallaştıran başka bir özelliği de; durup dururken, yazdıklarına sözde felsefi düşünceler, Latince alıntılar, Yunan mitolojisine değinmeler ya da bilimsel buluşlarla ilgili tümceler eklemesidir. Örneğin, <em>The Woodlanders’</em>da Giles, Fitzpiers’e Grace’e âşık olup olmadığını sorunca, Fitzpiers doğru dürüst bir yanıt vereceğine, Leyden’in elektrikle ilgili araştırmalarından söz eder ve Spinoza’nın Latince bir sözünü aktarır. Bunun nedeni de, Hardy’nin tek başına, büyük çaba göstererek bilgi edinmesi ve bu bilgisini biraz olsun gözler önüne sermekten kendini alamamasıdır belki de.</p>
      <p>Gelgelelim bu biçimsiz şeyleri yazan bir şairdir ve bu kusurları dakikasında unutturuverecek güzellikte bir anlatımı da olabilir. Örneğin, <em>Tess of the D’Urbervilles</em>’de Tess, kıraç bir tarlada kışın çalışırken, şimdiye değin hiç görmediği kuşlar gelir oraya:</p>
      <blockquote>
        <p>“Strange birds from behind the North Pole began to arrive silently...Gaunt spectral creatures –with tragic eyes– eyes which had witnessed scenes of cataclysmal horror in inaccessible polar regions, of a magnitude such as no human being had ever conceived, in curdling temperatures that no man could endure; which had beheld the crash of icebergs, and the slide of snow hills by the shooting light of the aurora; had been blinded by the whirl of colossal storms... These nameless birds came quite near to Tess and Marian, but of all that they had seen which humanity would never see, they brought no account.”</p>
      </blockquote>
      <blockquote>
        <p>Kuzey Kutbu’nun ötelerinden acayip kuşlar sessizce gelmeye başladı... Bu hayaletimsi bir deri bir kemik yaratıkların tragedya <span epub:type="pagebreak" id="page1321" title="1321"/>yüklü gözleri vardı. İnsan ayağının hiç basmadığı kutuplarda, dehşet uyandıran büyük felaketler görmüştü o gözler. Hiçbir insan bedeninin dayanamayacağı, kanı donduran soğuklarda, hiçbir insan aklının kavrayamayacağı kadar geniş alanları kapsayan âfetler görmüşlerdi. Buzdağlarının çarpışmalarını, Kuzey Kutbu şafağının şimşek gibi çakan ışığında buz tepelerinin kaymasını görmüşlerdi. Fırıl fırıl dönen fırtınalar kör etmişti o gözleri. Tess ile Marian’ın bir hayli yakınına geldi bu adı bilinmez kuşlar; ama kendilerinin gördüklerinden, insanların asıl göremeyeceklerinden hiç haber getirmediler onlara.</p>
      </blockquote>
      <p>Hardy’nin imgeleri, benzetmeleri, eğretilemeleri kısa ve çarpıcıdır. Birkaç örnek vermekle yetinelim: “Pagan eyes full of nocturnal mysteries” (Gecenin gizleriyle dolu putlara tapan gözler); “that unplummetted ocean rubbing it restless flank against the cliff” (dik kayalara huzursuz kalçasını sürten o dibi ölçülmez okyanus); “love was surrounding her like a perfume (aşk, güzel bir koku gibi çevresini sarıyordu; kızın giysisi, bedenini bir kabuk meyvayı nasıl sararsa “as a rind its fruit” öyle sarıyordu); “the white visage of the winter day, emerging like a dead-born child” (kış gününün beyaz yüzü, ölü doğan bir bebeğin yüzü gibi ortaya çıktı); “the pool glittered like a dead man’s eye” (su birikintisi ölü bir adamın gözü gibi ışıldıyordu); “he rose to his feet and stood like a dark ruin” (karanlık bir yıkıntı gibi ayağa kalkıp durdu) vb.</p>
      <p>Thomas Hardy, uzun yaşamı süresince çok yazdı. Kırktan fazla öykü, dokuz yüze yakın şiir, <em>The Dynasts </em>(Hükümdarlar) adında yüz otuz sahneli epik bir dram, Tristram ile Iseult efsanesinden esinlenen <em>The Famous Tragedy of the Queen of Cornwall </em>(Cornwall Kraliçesinin Ünlü Tragedyası) adlı bir tiyatro oyunu ve on dört roman kaleme aldı. Hardy’nin üslubu kimi zaman iyi, kimi zaman kötü olduğu gibi, yazdığı romanlar ve şiirler de, kimi zaman kötü kimi zaman iyidir. Gerçi çoğu yazarların iyi ve kötü dönemleri vardır. Ama Hardy’de bir dönem sorunu değildi bu. <em>Far From the Madding Crowd</em> gibi güzel bir romandan hemen sonra, <em>The Hand of Ethelberta </em>gibi değersiz bir roman yazar. <em>The Return of the Native </em>gibi bir başyapıtı, <em>A Laodicean </em>izler; <em>Tess <span epub:type="pagebreak" id="page1322" title="1322"/>of the D’Urbervilles</em>’in hemen arkasından metelik etmeyen <em>The Well-Beloved</em> gelir. Hatta Virginia Woolf’a bakılacak olursa, Hardy, başyapıtları bir yana, aynı romanın içinde bile, kimi zaman yücelir, kimi zaman düşer; romanının bir bölümünü iyi, bir bölümünü kötü yazabilir.</p>
      <p>Hardy’nin romanlarını, yayım tarihlerini izlemeden, “kötü romanlar”, “iyi romanlar” ve “başyapıtlar” diye üç ayrı gruba ayırıp incelemeden önce, öykülerine kısaca değinelim: Hardy kırk üç öyküsünü dört kitapta topladı: 1888’de <em>Wessex Tales</em> (Wessex Öyküleri), 1891’de <em>A Group of Noble Dames </em>(Bir Grup Soylu Bayan), 1894’te <em>Life’s Little Ironies </em>(Yaşamın Küçük İstihzaları) ve 1913’te <em>A Changed Man and Other Tales </em>(Değişen Adam ve Başka Öyküler). Hardy’nin romanları gibi öyküleri de, Wessex adını verdiği bölgede geçer genellikle. “Yaşamın küçük istihzaları” dediği durumlar, öykülerin çoğunda önemli bir rol oynar. Örneğin, bunların birinde, evli bir kadına âşık olan bir din adamı yıllarca Amerika’da oturduktan sonra, artık dul olan sevdiği kadınla nihayet evlenebilmek umuduyla İngiltere’ye geri döner. Ama sonradan anlaşılır ki, kılık değiştiren o kadın aynı gemideymiş, yolculuk sırasında ölmüş ve din adamının düzenlediği bir törenle ölüsü denize atılmış. Aşk tutkusu, Hardy’nin romanlarında ne denli önemliyse, öykülerinde de o denli önemlidir. Örneğin, “An Imaginative Woman”da (Düşgücü Olan Bir Kadın) evli barklı Ella, yaşamındaki boşluğu hayallerle doldurur; yüzünü bile görmediği, ancak şiirlerini okuduğu genç bir şaire deliler gibi âşık olur. Genç şair kendini öldürünce, şairin mezarında kadını ağlarken gören kocası, onun bu şairle eskiden gizli bir ilişki kurduğu kuşkusuna düşer. Ella, çocuk doğururken ölür. Bu kez mutsuz koca, kendi oğluyla bu şairin resmi arasında bir benzerlik hayal eder. Onu görmek istemez. Kendi öz çocuğundan yoksun kaldığı için büsbütün mutsuz olur. “Barbara of the House of Grebe”de (Grebe Soyundan Barbara) Barbara’nın ilk kocası, yüzü bir yangında tanınamayacak kadar bozulduktan sonra ölür. Önemli bir kişi olduğu için ölümünden sonra heykeli dikilir. Barbara yeniden evlenir. İkinci koca, Barbara’yı heykele sarılmış, dudaklarından öperken görünce, öfkelenip heykelin güzel yüzünü parçalar. İlk kocanın gerçek yüzü de, heykeldeki yü<span epub:type="pagebreak" id="page1323" title="1323"/>zü de mahvolmuştur böylece. “The Withered Arm”da (Çürüyen Kol) bir çiftçinin eski sevgilisi, adamın evlendiği genç ve güzel kızı ölesiye kıskanır. Düşünde, yeni gelinin nikâh yüzüklü elini ona doğru gösteriş yaparcasına uzattığını görünce, kolu tuttuğu gibi koparıp yere fırlatır. Ertesi gün düş sanki gerçekleşir, gelinin kolunda yaralar belirir ve kol çürümeye başlar.</p>
      <p>Hardy’nin iyi romanlarına geçmeden önce, dengesizlikleri herkesçe kabul edilen beş romanına kısaca değinelim şimdi. Daha önce de bildirdiğimiz gibi, Hardy’nin ilk kitabı Meredith’in engellemesi üzerine yayınevinden geri alındığı için, onun yayımlanan ilk romanı 1871’de çıkan <em>Desperate Remedies</em>’dir. Her nedense Meredith, o sırada toy bir yazar olan Hardy’ye, romanlarda ayrıntılarıyla işlenen bir olay örgüsü gerektiği konusunda kötü bir öğüt vermişti. Bu öğütün hazin sonucu olan <em>Desperate Remedies</em>’de, Meredith’in istediğinden çok daha karmaşık bir olaylar dizisi görülür: Yüksek sosyeteden, saygıdeğer bilinen bir bayan nikâhdaşı bir oğul doğurur; bir kadın öldürülür; bu kadının katili olan kocası hapishanede kendi canına kıyar vb.</p>
      <p><em>Desperate Remedies</em>’de o sırada yazarın kendisi gibi genç bir mimar olan Edward Springrove ile Cytherea (Hardy, Cytherea, Ethelberta, Bathsheba, Eustacia gibi acayip kadın adlarına pek düşkündür her nedense) birbirlerini sevmektedirler. Ama hem genç çiftin evlenecek kadar parası yoktur, hem de Cytherea hasta olan erkek kardeşine bakmak zorundadır. Onun için genç kız, Miss Aldclylffe’in hizmetine girer. Edward’ın kendisinden önce başka bir kadınla nişanlandığını öğrenince üzüntüye kapılır. Bundan yararlanan Miss Aldclyffe, çeşitli entrikalar çevirerek, Cytherea’yı ahlâksız Aeneas Mauston ile evlendirir. İlk eşinin bir yangında öldüğünü söyleyen bu adam, aslında Miss Aldcyffe’in nikâhdışı oğludur. Cytherea evlenir evlenmez, Edward’ın öteki kadınla nişanını bozduğunu öğrenir. <em>Desperate Remedies</em>’i bu arada polisiye bir romana döndüren bir yığın karışık durumdan sonra, Aeneas’ın, Cytherea’ya göz koyduğu için ilk karısını öldürdüğü anlaşılır. Katil koca hapishanede kendini asınca, sevgililer birbirlerine kavuşurlar ve Hardy’nin başyapıtlarında pek görülmeyen mutlu bir sona varılır.</p>
      <p>Kötü bir roman olmasına karşın, <em>Desperate Remedies</em>’de güzel <span epub:type="pagebreak" id="page1324" title="1324"/>yerler vardır gene de. Sahilde geçen aşk sahneleri güzeldir. Buna karşılık Miss Aldclyffe’in Cytherea’ya duyduğu sevgide çirkin bir sapıklık vardır: Genç kızı, kendi oğluyla evlendirmekle birlikte, onu erkeklerden kıskanır; hiçbir erkeğin onu kendisi kadar sevemeyeceğini söyler. Kızın yatağına girip ona sarılır; ondan “one good long kiss” (uzun güzel bir öpücük) ister. Cytherea’nın saçlarını onun boynuna dolaması için yalvarır yakarır. Bir kadının başka bir kadına bu tür bir tutku duymasını Victoria Çağı okuyucularının çok ayıplamaları gerekirdi. Ama ne gariptir ki, belki de lezbiyen ilişkiler gibi durumların olabileceğine akılları ermediği için, bundan tedirgin olmadılar da, Miss Aldclyffe gibi mal mülk sahibi yüksek sosyeteden saygıdeğer bir bayanın nikâhdaşı bir oğlu olmasına fena halde bozuldular.</p>
      <p><em>Far From the Madding Crowd</em> gibi güzel bir romandan sonra 1876’da yayımlanan <em>The Hand of Ethelberta, </em>Hardy’nin en değersiz romanlarından biridir. Bunun başlıca nedeni, yazarın burada aslında yakından bilmediği bir çevreyi, yani Londra’nın yüksek sosyetesi salonlarındaki kadınlarla erkekleri ele alması ve onları sözümona taşlamasıdır. Yazarın önsözünde açıkladığı gibi, burada ağırbaşlılıktan uzak, havai diyebileceğimiz bir öykü anlatılmaktadır (“a somewhat frivolous narrative”). Olup bitenlere de evde hizmet edenlerin açısından bakılır. Romana adını veren Ethelberta, yüksek sosyeteden gelmez. Bir uşağın kızıdır. Ama tuttuğunu koparan cinsten, haris bir kadın olduğundan mürebbiyelik ettiği evin oğluyla evlenir. Yirmi bir yaşında da dul kalır. Amacı, bir uşağın kızı olduğunun meydana çıkmasını engellemeye çalışarak, kendine ikinci bir eş bulup sosyetede mevkiini koruyabilmek, bir yandan da yoksul kız ve erkek kardeşlerine elinden geldiğince para yardımında bulunmaktır. Hırsı ve iradesi bir yana, Ethelberta’nın başka marifetleri de vardır. Şair olarak hiç yetenekli olmadığı halde, şiirler yazar, konferanslar verir ve işin tuhafı, bizlere hiç inandırıcı gelmeyen bir hayranlık uyandırır çevresinde. Ethelberta, birçok aksilikten sonra, yaşlı ve ahlâksız bir lord ile evlenir ve bu adamı buyruğu altına almanın yolunu bulur. Oysa öteden beri hoşlandığı tek erkek, kimi zaman yüz verdiği, kimi zaman terslediği müzisyen Christopher Julian’dır. Ama Julian’nın ne parası pulu ne de unvanı vardır. Bu <span epub:type="pagebreak" id="page1325" title="1325"/>yüzden de Ethelberta’nın kız kardeşlerinden biriyle evlenir sonunda.</p>
      <p>Görüldüğü gibi, yüksek sosyeteyi alaya almayı amaçlayan bu romanı, Thomas Hardy değil <em>Vanity Fair</em>’in yazarı Thackeray’nin kaleme alması gerekirdi aslında. Anlatıldığına göre, Hardy<em> The Hand of Ethelberta</em>’yı yazmadan önce, Londra’nın soylu ve varlıklı kişilerinin toplantılarına, yemeklerine gitmiş; onların nasıl konuştuklarını, nasıl davrandıklarını incelemiş, özenle notlar almıştı. Ama böyle bir staj görmesi pek işe yaramamıştı anlaşılan.</p>
      <p>Hardy’nin <em>The Return of the Native</em> gibi bir başyapıtı yazdıktan üç yıl sonra, 1881’de yayımladığı <em>A Laodicean</em>’nın adı bile sevimsizdir. Frigya’da bir kent olan Laodicea halkı, Hıristiyanlığı benimsemek konusunda bir türlü karar veremez, isteksiz davranırmış. Bu romanın başkişisi Paula Power de karar veremeyen, ikide birde duraksayan bir kız olduğu için, Hardy bu ukala adı uygun bulmuş romanına. Paula’nın bir işadamı olan babası Baptist mezhebindendir. Bu mezhebe inananlar, öteki Hıristiyanlar gibi bebekken değil, yetişkinken suya girerek vaftiz olurlar. Paula’nın da bunu yapması gerekir. Ama Paula duraksar, bir türlü suya giremez. Evlenmek söz konusu olunca da kararsızdır. İki talibi vardır: Toplumda kendine henüz bir mevki sağlamış olmayan genç mimar George Somerset ve Paula’nın oturduğu şatonun eski sahibi olan ve soylu bir aileden gelen De Stancy. Paula, George’a âşık olduğu halde, bu şato yüzünden De Stancy’yi seçer. Ama bu adamın nikâhdaşı oğlu ahlâksız Willy Dare’in George’u Paula’nun gözünden düşürmek için entrikalar çevirdiğini anlayınca, gene fikir değiştirip George ile evlenir. De Stancy ailesinin eski görkeminin bir simgesi olan şato da yanıp kül olur. Romanı böyle özetledik ama olaylar örgüsü çok daha karmaşık – gereksiz yere karmaşıktır aslında.</p>
      <p>Ağır bir hastalık geçirirken, yayımcıyla sözleşmesini yerine getirmek için Hardy’nin hasta yatağından eşine dikte ettiği <em>A Laodicean</em> saçmalıklarla doludur. Örneğin, kitabın yeterince uzun olmasını sağlamak için, Hardy, bir Avrupa yolculuğu sırasında aldığı notları buraya ekleyip, kitabın ikinci kısmını, Avrupa’nın çeşitli ülkelerinin mimari anıtlarını betimleyen bir turist rehberine döndürür. Ahlâksız Willy Dare’in, George Somerset’i Pa<span epub:type="pagebreak" id="page1326" title="1326"/>ula’nın gözünden düşürmek için uyguladığı yöntem de hiç inandırıcı değildir: George’un bir fotoğrafını alıp, fotoğraf tekniği, o sıralarda bu tür marifetlere hiç elverişli olmadığı halde, o resimdeki George’a, fena halde sarhoşmuş gibi bir görüntü vermeyi başarır. De Stancy’nin Paula’ya ansızın âşık olmasının nedeni de ilginç ve komik olmakla birlikte, hiç de inandırıcı değildir: De Stancy, ormanda gezerken, karşısına bir jimnastik salonu çıkar. (O ıssız ormanda neden bir jimnastik salonunun bulunduğunu Hardy açıklamaz.) De Stancy, duvardaki bir delikten bakıp da Paula’nın pembe bir jimnastik kılığıyla, paralel barlarda nasıl perendeler attığını görünce, dadikasında kendinden geçer, kıza ölesiye âşık olur.</p>
      <p>Hardy, <em>A Laodicean</em>’dan hemen sonra 1882’de yazdığı <em>Two on a Tower</em>’ın başarısızlığını kendi de kabul etti. Amacı –oldukça iddialı bir amaçtı bu– uçsuz bucaksız yıldızlar evreninin içinde, Hardy’nin deyişiyle, “infinitesimal” (sonsuz küçük) görünen iki kişinin öyküsünü anlatmak ve insanlık açısından bu öykünün, yıldızlı evrenden daha yüce olduğunu kanıtlamaktı. Söz konusu iki kişi, gökbilimci Swithin St. Cleeve ile Lady Constantine’dır. Otuz yaşındaki Lady Constantine’ın hiç geçinemediği eşi Afrika’ya ava gidip ortadan yok olunca, kadın, bir kulede gökbilim araştırmaları yapan yirmi yaşında Swithin’e âşık olur. Kocasının öldüğünü haber alınca da, onunla evlenir. Bunu yapmakla delikanlıya kötülük eder. Çünkü bilimsel araştırmalarını sürdürmesini isteyen bir akrabası, ancak yirmi beş yaşından sonra evlenmek koşuluyla yararlanabileceği bir miras bırakmıştır Swithin’e. İlk eşinin, kendi Swithin ile evlendiği sırada değil de daha sonraları öldüğünü, yani dul kalmadan önce başkasıyla nikâhlandığını öğrenmek Lady Constantine’ı bir hayli sarsar. Zaten kendinden on yaş küçük bir erkeğin eşi olmanın ona verdiği aşağılık duygusu içinde acı çeken Lady Constantine, nikâhlarının geçersiz olduğunu söyler; Swithin’in kendisinden ayrılıp, Güney Afrika’da ona önerilen bir bilimsel görevi kabul etmesi için diretir. Swithin gider gitmez de, ondan hamile olduğunu anlar. Dünyaya gelecek olan çocuğa ille yasal bir baba isteyen erkek kardeşinin baskısıyla, Piskopos Helmedale ile hemen evlenip bir oğul doğurur. Böylece aynı suçu iki kez işlemiş, biriyle evliyken baş<span epub:type="pagebreak" id="page1327" title="1327"/>kasıyla nikâhlanmıştır. Durumu öğrenince çok belalı bir adam olan Piskoposun ne gibi bir tepki gösterdiği konusunda, Hardy her nedense hiç bilgi vermez. Aradan dört yıl geçer; Piskopos da artık ölmüştür. Swithin, İngiltere’ye geri döner. Lady Constantine’ı yaşlanmış görünce, düşkırıklığına uğrayıp kadına ilkin soğuk davranır. Ama sonradan toparlanıp, onunla yeniden evlenmek için geldiğini söyler. Bunun üzerine Lady Constantine’in Swithin’in kolları arasında sevinçten ölüvermesiyle, trajik olması gereken, ama bize bir hayli gülünç gelen bir durum ortaya çıkar. Bu kötü romanın tek güzel yerleri, Swithin’in yıldızları incelediği kulede geçen aşk sahneleridir.</p>
      <p>Hardy’nin <em>Tess of the D’Urbervilles </em>ile <em>Jude the Obscure</em> gibi iki başyapıt arasında 1891’de yazdığı ve 1897’de gözden geçirip yeniden yayımlamak zahmetine giriştiği <em>The Well-Beloved</em> (Çok Sevilen) <em>Two on a Tower </em>kadar değersizdir. Oysa bu romanda ele alınan tema ayrıca ilginçtir. Heykeltraş Jocelyn Pierston, kırk yıl içinde bir adada yaşayan üç kadına âşık olur. Birincisi Avice Caro, ikincisi Avice’nin adını taşıyan kızı, üçüncüsü de gene aynı adı taşıyan torunudur. Heykeltraş, üç ayrı kuşaktan gelen, ama birbirine tıpkı benzeyen bu üç kadında, yaşamında da, sanatında da aradığı “çok sevilen” ideal kadının özelliklerini bulur. Ne var ki, üçüyle de birleşemez. Yaşlanınca, hiçbir açıdan “çok sevilen” bir kadın sayılmayacak yaşlı başlı bir dulla evlenir. Bir başyapıt verebilecek bu konuyu, Hardy hem doğru dürüst işleyemez, hem de kitabına tümüyle gereksiz bir olaylar örgüsü katarak, romanı büsbütün bozar.</p>
      <p>Thomas Hardy’nin gerçekten başarılı sayılabilecek ilk romanı, <em>The Well-Beloved</em>’den tam yirmi yıl önce, 1872’de yayımlanan <em>Under the Greenwood Tree</em>’dir. Adını Shakespeare’in <em>As You Like It</em>’indeki bir şarkıdan alan bu romanın başarısının başlıca nedeni, Hardy’nin bundan önce gözden geçirdiğimiz kötü romanları gibi kentlerde değil, yazarın doğup büyüdüğü ve Wessex adını verdiği bölgede geçmesi; bu romanda yabancısı olduğu yüksek sınıf çevrelerini değil, köylü kökenli insanları ele almasıdır. Hardy, köy yaşantısını en canlı biçimde çizdikleri için hayranlık duyduğu Bruegel ekolünden ressamlara bir değinme yaparak, kitabın ilk baskısındaki adına “A Rural Painting of the Dutch <span epub:type="pagebreak" id="page1328" title="1328"/>School” (Hollanda Ekolünden bir Köy Tablosu) sözcüklerini ekledi.</p>
      <p>Köyde geçen bu romanda, uzun ve gereksiz doğa betimlemeleri bulunmamakla birlikte, doğanın varlığı her zaman duyulur. Örneğin <em>Under the Greenwood Tree</em>’nin hemen ilk satırlarında, ormandaki her ağacın, yalnız kendine özgü bir biçimi değil, kendine özgü bir sesi de olduğu; rüzgâr estikçe, kimi ağacın fısıldadığı, kimisinin hışırdadığı, kimisinin ıslık çaldığı, kimisinin inlediği söylenir. Doğayla içiçe yaşayan insanları ele alan küçük bir resim ya da kısa bir şiir anlamına gelen Yunanca kaynaklı “Idyll” sözcüğü işte bu yüzden birçok eleştirmence <em>Under the Greenwood Tree</em>’ye uygun bulunmuştur.</p>
      <p>Albert J. Guerard, <em>Thomas Hardy: The Novels and Stories</em>’de (Thomas Hardy: Romanlar ve Öyküler) bu kitabı “Hardy’s most perfect work of art” (Hardy’nin en kusursuz sanat yapıtı) sayar. Dikkat edilirse, onun en büyük ya da en önemli romanı diye değil, edebiyat sanatı açısından “en kusursuz” romanı diye över. Bu kusursuzluğun başlıca nedenlerinden biri ise, Hardy’nin romanlarının en kısası olan bu kitapta, yazarın karmaşık olaylar örgüsünden hiç medet ummadan, birkaç sözcükle özetlenebilecek bir konuyu, yani güzel öğretmen Fancy’nin üç talebinden birini nasıl seçtiğini anlatmasıdır.</p>
      <p><em>Under the Greenwood Tree, </em>Noel gecesi lapa lapa kar yağarken otuz kişilik köy korosunun kapı kapı dolaşarak Noel şarkıları söylemeleriyle başlar. Okumuş bir köylü kızı olan Fancy’yi ilk o gece görürüz. Güzel saçları omuzlarına dökülmüş, beyazlar içinde, elinde bir mum, pencerede görünür. Köylü delikanlı Dick Dewy de, Fancy’yi görür görmez ona vurulur. Fancy, şarkı söyleyenlere içtenlikle teşekkür eder. Ama genç kıza talip olan çiftçi Shiner’in koroya tepkisi, Fancy’ninki gibi nazik değildir. Shiner, başının ağrıdığını, gürültü yapmamalarını ister, müzisyenleri bağıra çağıra azarlamaya başlar. O zaman koronun ve yaylı çalgıların sesi öyle yükselir ki, huysuz çiftçinin bağırıp çağırmaları duyulmaz olur.</p>
      <p>Bu köy müzisyenlerinin durumunu Thomas Hardy çok yakından bilirdi. Çünkü babası da, Londra’ya gidip mimar olarak çalışmaya başlayınca değin kendisi de, bu tür gruplarda keman <span epub:type="pagebreak" id="page1329" title="1329"/>çalarlar; Noel’de ve öteki yortularda onlar da kapı kapı dolaşırlar, düğünlere ve köy eğlencelerine çağırırlardı. Ne var ki, <em>Under the Greenwood Tree</em>’de bu eski geleneğin ortadan kalkmak üzere olduğu anlatılır: Yakında köy kilisesine küçük bir org getirilecek ve artık köylü müzisyenlerin bir işlevi kalmayacaktır. Orgun getirilmesini isteyenlerin başında, koronun gürültüsüne karşı koyan çiftçi Shiner ile genç din adamı Maybold vardır. Çünkü ikisi de, kentlerde eğitim gördüğü için bu aleti çalmasını bilen öğretmen Fancy’ye tutkundurlar ve genç kızın bütün marifetlerini göstermesini isterler. Köy müzisyenleri ise, hiç olmazsa gelecek Noel’e kadar faaliyetlerini sürdürmek için direnirler. Romanın sonunda, yeni eskiyi, kent geleneği köy geleneğini yener; kilisede yaylı çalgılarla dinsel şarkılar söyleyen topluluk dağılır, org kiliseye yerleştirilir, Fancy de kendini gösterir. Romanın iki konusu, yani köy müzisyenlerinin eski bir geleneği sürdürmek için verdikleri savaşımla aşk öyküsü, dağılan grupta keman çalan Dick’in, kiliseye yeni gelen orgu çalan Fancy ile evlenmesiyle birleşmiş olur.</p>
      <p><em>Under the Greenwood Tree</em>’de derinliğine işlenen dramatik bir olaylar dizisi ve trajik kişiler bulunmadığı için, köylü grupları, öteki Wessex romanlarında olduğundan daha önemli bir yer tutar bu kitapta. Tarlalarında çalışırken, yollarda ürünlerini pazara taşırken, müzik yaparken, kendi aralarında lehçeleriyle konuşarak şakalaşırken, onları her yerde görürüz. Oysa <em>The Return of the Native</em>’de, <em>The Mayor of Casterbridge</em>’de, <em>Tess of the D’Urbervilles</em>’de köylüler, birey olarak değil, başkişilerin yaşadıkları tragedyayı uzaktan seyredip yorumlayan bir koro olarak ortaya çıkarlar. Çoğu İngiliz roman okuyucuları ille gülmek istediklerinden, kimi eleştirmenler, Hardy’nin köylülerinin konuşmalarında ve davranışlarında gülmece öğeleri bulurlar. Ama Hardy’nin köylüleri, iyi çizilmiş, canlı ve canayakın olmakla birlikte, ancak İngilizleri güldürebilirler bize kalırsa.</p>
      <p>Daha önce de söylediğimiz gibi <em>Under the Greenwood Tree</em>’nin ana konusu, güzel öğretmen Fancy’nin üç talibinden hangisini seçeceğidir. Fancy sevimli bir kızdır; ama henüz çok genç olduğu için, biraz kendini beğenmiştir. Ona fena halde tutkun olmasına karşın, Dick Dewy de farkındadır bunun:</p>
      <blockquote>
				<span epub:type="pagebreak" id="page1330" title="1330"/>
        <p>“What she loves best in the world is her hair and her complexion. What she loves next best, her gowns and hats; what she loves next best, myself perhaps.”</p>
      </blockquote>
      <blockquote>
        <p>Dünyada en çok sevdiği şey, kendi saçı, kendi teni; ondan sonra en çok sevdiği şey giysileriyle şapkaları; ondan sonra en çok sevdiği şey de ben belki.</p>
      </blockquote>
      <p>Kızın babası, Fancy’nin hali vakti yerinde çiftçi Shiner ile evlenmesini ister. Fancy’nin gönlü ise Dick’te olduğu için köyde büyücü bilinen Elizabeth adlı kadına giderek, bir büyü yapıp, babasının Dick’i damat olarak kabul etmesinin çaresini bulmasını ister. Bu kadının büyücü bilinmesinin nedeni, öteki evlerden uzak bir yerde oturması, kiliseye hiç ayak basmaması, kırmızı bir pelerin giymesi ve sivri çeneli olmasıdır. Aslında büyücü filan değil, sadece akıllı bir kadın olan Elizabeth, Fancy’nin kulağına bir iki öğüt fısıldar: Fancy sözde hastalanacak, yemekten içmekten kesilecek, üzüntülü haller takınacaktır. Kız, bunları bir iki gün yapar yapmaz, baba yola gelir; ince hastalıktan ölmemesi için Fancy’nin Dick ile nişanlanmasına razı olur. Gelgelelim Maybold ona evlilik önerince, Fancy bu genç ve yakışıklı din adamına “he” deyiverir. Ama Maybold’u kabul ettikten hemen sonra toparlanıp, ne Shiner gibi parası, ne de Maybold gibi toplumda yüksek bir konumu olan Dick’e geri döner; onunla evlenir sonunda.</p>
      <p>Böylece Hardy’nin karamsar sayılmayacak ender romanlarından biri olan <em>Under the Greenwood Tree, </em>onun başyapıtlarında pek görülmeyen mutlu bir sonla biter. Ama Hardy, romanının son satırlarında, buruk bir alaycılık örneği vermekten kendini alamaz gene de: Güzel bir köy düğününden sonra, genç evliler arabaya binmiş, sevinç içinde yeni yuvalarına gitmektedirler. Dick, mutluluklarının başlıca nedeninin aralarında tam bir güven olması, hiçbir zaman birbirlerinden hiçbir şey gizlememeleri olduğunu söyler. Oysa biz biliriz ki, çok kısa bir süre önce, Fancy, Dick’ten vazgeçer gibi olmuş, genç din adamının önerisine evet demiş, bunu da Dick’ten gizlemiştir.</p>
      <p>Thomas Hardy’nin 1873’te yayımladığı <em>A Pair of Blue Eyes </em><span epub:type="pagebreak" id="page1331" title="1331"/>(Bir Çift Mavi Göz) konunun işlenişi ve anlatımı açısından bir yıl önce yazdığı <em>Under the Greenwood Tree</em> gibi kusursuz değildir. Kimi yerleri iyi, kimi yerleri kötüdür. En önemli kitaplarından da farklı olarak, Wessex’de yaşayanları ele almaz. Gerçi romanın Cornwall’da geçen aşk öyküsünü anlatan bölümleri çok güzel ve şiirseldir; ama Londra’nın aydın çevrelerinin konuşma ve davranışlarını canlandırmaya kalkan bölümler yapay ve zorlama izlenimini verir.</p>
      <p>Konuyu özetlerken anlayacağımız gibi, <em>A Pair of Blue Eyes</em>’ın birçok yerinde, özellikle kitabın başlangıcında, Hardy kendi özel yaşamından esinlenmiş gibidir: Stephen Smith, tıpkı Thomas Hardy gibi, kilise onarımlarında uzmanlaşmış genç bir mimardır. (İlk romanlarında bir mimar bolluğu vardır zaten.) Stephen, bir kilise kulesinin restorasyonu için, gene Hardy gibi, Cornwall’ın kuzey sahiline gider. Orada bir din adamının kızı Elfride Swancourt’a âşık olur. Hardy de bir din adamının baldızı olan ilk eşi Emma’yı Cornwall’da bir kilise kulesini onarırken tanımıştı. Elfride’nin, romana adını veren güzel mavi gözleri vardır. Gelgelelim, Stephen ile Elfride’nin aşk serüveni bir evlilikle noktalanamaz. Elfride’nin babası, aşağı sınıftan gelen bir mimara kızını vermeye yanaşmaz. Genç âşıklar, evlenmek üzere Londra’ya kaçarlar. Ama Elfride, daha sonraları ustaca geliştireceği, Bathsheba ya da Eustacia tipinde, içi içine sığmayan kaprisli bir kızdır. Nedenini açıklayamayacağı, çevresindekileri şaşkına döndüren, beklenmedik davranışları vardır. Londra’ya ayak basar basmaz, Stephen ile evlenmekten vazgeçip, ailesinin yanına geri döner. Stephen ise, para durumunu düzeltmek ve daha saygın bir konuma yükselebilmek amacıyla Hindistan’a gider.</p>
      <p>Bir süre sonra Elfride, eski sevgilisinin arkadaşı, Stephen’i bir bakıma yetiştiren, çok bilgili ve kültürlü Henry Knight ile tanışır. Denize dimdik inen ve “the Cliff Without a Name” (Adı Olmayan Yar) denilen yerde, rüzgâr Knight’ın şapkasını başından alır. Adam şapkasını yakalamak için koşarken, ayağı kayar, yardan düşer, kayalara ve çalılara yapışıp kalır. Eğer Knight’ın kayalara tutunacak gücü kalmazsa, altı yüz ayak yükseklikteki yardan denize düşecek, ölecektir. Bir yandan da fena halde yağmur yağmaktadır. Elfride çamaşırlarını çıkarıp bir ip yapar. (Victoria <span epub:type="pagebreak" id="page1332" title="1332"/>Çağı okuyucularının herhalde yüreğine inmiştir bu durum.) Knight’ı yukarıya çekerek, ölümden kurtarır. Kurtardıktan sonra da ona âşık olur. Oysa Elfride’nin denize bakan bu yüksek kayalığa gelmesinin gizli nedeni, Stephen’ı Hindistan’dan getirebilecek olan gemiyi gözlemektir. Aklına fazlasıyla güvenen Knight ise, ölümle burun buruna gelince, hem bir hiç olduğunu anlar, hem de kurtarıcısına sevdalanır; nişanlanırlar. Ne var ki, Henry Knight cinsel ahlâk konusunda kaskatı kurallara bağlı, neredeyse orta yaşlı olduğu halde, henüz bir kadına el sürmemiş, aşırı bağnaz bir adamdır. Sanki nikâhdışı aşk insanı kirletirmiş gibi, darkafalı önyargılarıyla Elfride’yi “tertemiz” sanmıştır. Dedikoducu bir bayandan, nişanlısıyla arkadaşı Stephen’in birlikte Londra’ya kaçtıklarını öğrenince, ilişkilerinin iyice ileriye gittiğini sanır ve çok üzülen Elfride’den ayrılır. İleride <em>Tess of the D’Urbervilles</em>’in başlıca kişilerinden Angel Clare’de de görürüz aynı önyargıları. </p>
      <p>Aradan bir iki yıl geçer. Henry Knight ile Hindistan’dan geri dönen Stephen Smith buluşurlar. Knight, Elfride’nin “temiz” olduğunu o zaman anlar; pişman olur, ondan özür dilemek ister. Stephen ise, Elfride ile evlenebilmek umudundadır hâlâ. İki arkadaş, Cornwall’da Elfride’yi bulmak üzere bir trene binerler. Ama sonradan anlaşılır ki, Elfride bir lord ile evlenmiş, çok geçmeden de ölmüştür. Roman, Stephen ile Knight’ın, mezarlıkta eşinin tabutu üstüne kapanmış ağlayan lord’u seyretmeleriyle, mutsuzluk içinde biter. Elfride’ye âşık iki erkekle, Elfride’nin tabutunun aynı trende bulunması, Hardy’nin ayrıca hoşlandığı, ama bizlerin pek inandırıcı saymadığımız yaşamın istihzalı rastlantılarından biridir. Anımsarsak, Hardy, <em>Life’s Little Ironies</em>’in öykülerinden birinde de, buna benzer bir rastlantıdan yararlanır.</p>
      <p>1880’de yayımlanan <em>The Trumpet-Major</em>’da (Borazancıbaşı) yazgının insanlara oynadığı acı oyunların hiçbir izi görülmez. Zaman zaman hüzünlü bir havası olmakla birlikte, bu roman karamsar da değildir. <em>The Trumpet-Major</em>, Hardy’nin tek tarihsel romanı sayılabilir. Çünkü Napoleon savaşları sırasında, İngilizlerin adalarının her an istila edilebileceği korkusu içinde yaşadıkları günlerde geçer. Wessex bölgesinin dağı taşı, bir Fransız <span epub:type="pagebreak" id="page1333" title="1333"/>çıkartmasına karşı ülkelerini savunmaya hazır askerlerle doludur. Romanın kişileri, Kral III. George’un birlikleri denetlemek için oraya geldiğini, Nelson’un gemisi Victory’nin Trafalgar’a doğru yelken açtığını görürler.</p>
      <p>Hardy’nin birçok romanında olduğu gibi, burada da üçlü bir aşk öyküsü anlatılır. Overcombe değirmenini işleten dul bir kadının kızı olan Anne Garland’a, birbirlerine hiç benzemeyen iki kardeş âşıktır; süvari alayında borazancıbaşı John Loveday ile denizci Bob Loveday. John, akıllı uslu, alçakgönüllü, kendi halinde bir adamdır. Kardeşi Bob ise, parlaktır, çapkındır, uçarıdır. Hardy’nin çoğu kadınları gibi kararsız olan Anne, iki kardeş arasında duraksar; ilkin Bob’u, sonra John’u, sonra gene Bob’u, sonra gene John’u seçer. Sonunda Bob, Anne’ı elde etmek için, ilginç bir yönteme başvurur: Küçük bir rüzgâr arpı yaparak, bunu, Anne’ın penceresine yakın bir ağacın dalına asar. Bütün yaz boyunca rüzgâr estikçe, arp hüzünlü sesler çıkarır. Sürekli olarak kıza, “Remember me! Think of me!” (Beni anımsa! Beni düşün!) der sanki. Kız bu çağrılara karşı koyamaz. Böyle şiirsel yanları da olduğunu hiç bilmediği Bob’a teslim olur. İyi yürekli John ise, boynunu büküp ölüme gider:</p>
      <blockquote>
        <p>“He went off to blow his trumpet till silenced by death upon one of the bloody battle-fields of Spain.”</p>
      </blockquote>
      <blockquote>
        <p>İspanya’nın kanlı savaş alanlarından birinde, sonsuza değin susturuluncaya kadar borusunu öttürmeye gitti.</p>
      </blockquote>
      <p>Ne yazık ki, Hardy, normal uzunlukta bir roman yazmak kaygısıyla bu öyküyü fazlasıyla uzattı. Kötü romanlarında her zaman düştüğü tuzağa bir kez daha düştü; romanına gereksiz bir olaylar örgüsü ekledi: Örneğin köyün varlıklılarından, kaba ve kendini beğenmiş bir adam olan Festus’u da Anne’a talip etti; Anne’ın dul annesinin, Loveday kardeşlerin dul babasıyla kurduğu ilişkiyi anlattı; Bob’un nişanlısı olduğunu iddia eden bir kadını ortaya çıkardı vb. Eğer <em>The Trumpet-Major, Under the Greenwood Tree </em>gibi yalın ve kısa olsaydı, çok daha güzel bir roman olurdu. </p>
      <p><span epub:type="pagebreak" id="page1334" title="1334"/>Hardy’nin çağdaşı birçok eleştirmen, 1887’de yayımlanan <em>The Woodlanders</em>’i (Ormanlılar) onun başyapıtlarından biri saydı. Hardy kendi de, bu romanına “a grandeur truly Sophoclean” (Sophocles’e özgü gerçek bir yücelik) vermek istediğini ileri sürmüş ve 1912’de yazdığı bir mektubunda, anlattığı öykü açısından bunun en çok sevdiği kitabı olduğunu söylemişti. Ama Hardy yanılıyordu bize kalırsa. Çünkü <em>The Woodlanders</em> hiç de kötü olmamakla birlikte, Hardy’nin bugün en az okunan romanlarından biridir. Bundan sonra ele alacağımız başyapıtları <em>Far From the Madding Crowd, The Return of the Native, The Mayor of Casterbridge, Tess of the D’Ubervilles </em>ve <em>Jude the Obscure </em>ayarında da sayılamaz.</p>
      <p>Hardy’nin Wessex dediği bölgede, yani Dorset ormanlarının bir köyünde geçen <em>The Woodlanders</em>’da, rastlantıların insanın yaşamında oynadığı rol, yazarın bazı başka romanlarında olduğu kadar önemli bir rol oynamaz, ama kader gene de acımasızdır: Birbirlerini seven Grace Melbury ile Giles Winterbourne, kendi aralarında nişanlanırlar. Ne var ki, Grace’in babası, hali vakti yerinde bir kereste tüccarıdır. Giles ise, yıl boyunca ormanda çalışan, güzde de elmadan yapılmış çok hafif alkollü “cider” denilen içkiyi üreten bir köylüdür. Kızını kente gönderip pahalı bir okulda bir süre okuttuktan sonra burnu büsbütün büyüyen Melbury, Grace’i Giles gibi sıradan bir köylüye vermeye razı olmaz. Kentte geçirdiği günler, Grace’de de olumsuz bir değişikliğe neden olmuştur. Bu yüzden babasına uyar; onu seven, onu ömrü boyunca mutlu edebilecek Giles’dan vazgeçer. Toplumda yüksek bir konumu olan genç ve yakışıklı Doktor Edred Fitzpiers ile evlenir. Oysa bu parlak adamın, bir süre önce bir köylü kızını baştan çıkardığından kuşkulanmaktadır.</p>
      <p>Çok geçmeden Fitzpiers, köyün büyük konağına yerleşen varlıklı bir dul olan Felice Charmond ile ilişki kurar. Karısını bırakıp, bu kadınla birlikte Avrupa’da uzun bir yolculuğa çıkar. Böyle bir adamla evlendiğine bin pişman olan Grace, boşanabileceği umuduna kapılır. Ama boşanmak çok zordur o sıralarda. (Hardy, zihnini ayrıca kurcalayan bu mutsuz evlilikler ve boşanma sorununu, son romanı <em>Jude the Obscure</em>’da daha ayrıntılı olarak ele alacaktır.) Kocası yolculuktan dönünce evinden kaçan <span epub:type="pagebreak" id="page1335" title="1335"/>Grace, eski sevgilisinin ormandaki kulübesine sığınır. Giles, başkasıyla evli bir genç kadınla aynı evde kalmanın doğru olmayacağı düşüncesiyle, kendisine çalı çırpıdan bir barınak yapar. Hadi bu neyse, ama toplumun koyduğu kurallara ille uymak zorunluluğu, bundan sonra aklın alamayacağı boyutlara varır: Giles, o çalı çırpıdan barınakta, yağmurun altında ağır hastalanır. Ama gene de Grace orada kaldığı için kendi evine geri dönmez. Grace “come to me, my dearest! I don’t care what they say or what they think of us anymore” (Bana gel, sevgilim! Bizim için neler söylediklerine, neler düşündüklerine aldırdığım yok artık) diyerek ağlar sızlar. Ama can çekişen adamı eve zorla getirmek için davranmaz. Pencereden ona yiyecek vermekle yetinir. Ve Giles, Victoria Çağı’nın ahlâk kurallarına boyun eğdiği birkaç günde ölür; Grace de aynı kurallar yüzünden sevdiği erkeği yitirir.</p>
      <p>Giles’ı öteden beri uzaktan sessizce seven köylü kızı Marty South ile Grace, delikanlının mezarında buluşurlar, mezara çiçekler dikerler. Ama bir süre sonra Felice Charmond da ölünce, Grace kocasıyla barışır ve mezarın başında yalnız kalan Marty South, toprağın altındaki ölüye sevgi sözleri fısıldar:</p>
      <blockquote>
        <p>“Now my own, love, you are mine and only mine; for she has forgot thee at last, although for her you died. I never can forget thee, for you was a good man.”</p>
      </blockquote>
      <blockquote>
        <p>Benim biricik, biricik sevgilim, artık benimsin, yalnız benim. Çünkü sen onun uğruna öldüğün halde, o seni unuttu sonunda. Ama ben seni asla unutamam; çünkü sen iyi bir insandın.</p>
      </blockquote>
      <p>Giles Winterbourne’un gülünç törelere kurban giderek ölmesi inandırıcı olmadığı gibi, Grace’in ahlâksız kocasıyla barışması da hiç inandırıcı değildir ve <em>The Woodlanders</em>’ın sonu mutlu bir son sayılamaz. Bu romanı bozan başka kusurlar, gereksiz uzatmalar ve gereksiz olaylar da vardır. Örneğin, Grace ile kocasının yeniden bir araya gelebilmeleri için Felice Charmond’un ortadan çekilmesi şarttır. Bu kadın, Fitzpiers’i bırakabilir, kendine başka bir erkek bulabilir ya da o köyden çekip gidebilirdi. Ama Hardy, <span epub:type="pagebreak" id="page1336" title="1336"/>romanında heyecanlı bir olaylar dizisi işlemek istiyordu herhalde. Bunu yapabilmek için de, eski bir sevgili uydurdu Felice’ye. Bu sevgili de, yabancı bir ülkede, kadının kaldığı otele gelip onu vurdu.</p>
      <p><em>Under the Greenwood Tree</em>’de olduğu gibi <em>The Woodlanders</em>’da da doğanın varlığı her zaman hissedilir. Ama daha önce yazılan romandan farklı olarak, buradaki doğanın, acımasız, hatta korkunç yanları vardır. Örneğin, bir ağaç bir insanda olağanüstü bir dehşet uyandırabilir: Marty’nin hasta babası John South, penceresinden gördüğü karaağacın günün birinde onu öldüreceği evhamı içindedir. O ağaçtan gözünü ayıramayan hastaya bakılacak olursa karaağaçla aynı yaştadırlar. John South’u egemenliği altına almak, onu kölesi yapmak için, kendisi dünyaya geldiği sırada o ağaç da topraktan fışkırıvermiştir. Dr. Fritzpiers, hastayı bu saplantıdan kurtarmak umuduyla, karaağacın geceleyin gizlice kesilmesini sağlar. Hasta, ertesi sabah gözünü açıp ağacın yok olduğunu görünce, kendisinin de yok olacağını sanıp, şoktan ölür.</p>
      <p>Ne var ki, korku uyandıran yanlarına karşın, doğa gene de alabildiğine güzeldir ve Hardy’ye bakılacak olursa, doğayla içiçe yaşayan insanlar iyidir, ondan uzaklaşanlar kötüdür. Kentten gelen Felice Charmond, tümüyle yapay bir yaratıktır. Gösterişli konağında, güpegündüz perdeleri sıkı sıkı kapayıp oturur. Saçları bile yapaydır; çünkü köylü kızı Marty, hasta babasına ilaç alabilmek için, uzun gür saçlarını kesip, berber aracılığıyla ona satmıştır. Varlıklının yoksuldan nasıl yararlandığının çarpıcı bir göstergesi olarak, köylü kızının o güzel saçları bu kadının başını süslemektedir şimdi. Felice Charmond ile ilişki kuran Doktor Fitzpiers de, kentlerden gelmiş, doğadan kopuk, katı ve bencil bir adamdır. Eskiden doğaya yakın yaşayan Grace, kentte bir süre okula gittikten sonra, doğadan ve sevgilisi Giles’dan uzaklaşır; kentin değer yargılarına uygun mutsuz bir evlilik yapar. Bunun bilincinde olduğu için de babasına çatar:</p>
      <blockquote>
        <p>“I wish you had never, never thought of educating me. I wish I worked in the woods like Marty South.”</p>
      </blockquote>
      <blockquote>
				<span epub:type="pagebreak" id="page1337" title="1337"/>
        <p>Keşke bana hiç, hiç eğitim vermeseydin. Marty South gibi ormanlarda çalışsaydım keşke.</p>
      </blockquote>
      <p><em>The Woodlanders</em>’da ancak Marty South ile Giles Winterbourne doğayla tam bir uyum içindedirler. Sevgi duyma yetenekleri de, erdemleri de bundan kaynaklanır. Tüm duyguları, tüm davranışları olumlu ve güzeldir. “Bir büyü yaparcasına sevecen ellerle” (“with a gentle conjurer’s touch”) ağaçlar dikerler. Onların diktikleri ağaçlar tutar her zaman. Grace, eski sevgilisinde doğanın görkemini görür. Onu “bir orman tanrısı” (“a wood god”) sayar. Güzel kokulu elmaları içki yapmak için nasıl ezdiğini görünce de, onu bir “meyva tanrısına” (“fruit god”) benzetir. Ne var ki, doğanın en güzel yanlarıyla bütünleşmeleri, ne Giles’i ölümden kurtaracaktır, ne de Marty’yi mutsuzluktan.</p>
      <p>Hardy’nin ilk önemli romanı <em>Far From the Madding Crowd</em>, XVIII. yüzyıl şairlerinden Thomas Gray’in ünlü şiiri “Elegy Written in a Country Churchyard”ın (Bir Köy Mezarlığında Yazılan Ağıt) bir dizesinden alır adını: “Far from the madding crowd’s ignoble strife” (Çıldırtan –ya da çıldıran– kalabalığın aşağılık savaşımından uzakta). Hardy romanına öyle bir ad vermekle bile, ele aldığı olayların kentlerden uzak, doğaya yakın bir yerde geçtiğini vurgulamak ister. </p>
      <p>1874’te imzasız yayımlanan bu romanı George Eliot’un yazdığı sanılmıştı her nedense. Oysa George Eliot gibi bir yazarın, ne Bathsheba’nın Çavuş Troy’a duyduğu cinsellikten kaynaklanan sevdayı, ne de Boldwood’u aşktan delirten, onu sonunda katil eden yoğun tutkuyu ele alması hiç olası değildi. <em>Far From the Madding Crowd,</em> bundan sonra inceleyeceğimiz dört büyük roman –yani tragedya diye nitelenen romanlar– kadar önemli olmamakla birlikte, Hardy’nin ilk çok tutulan yapıtıdır. 1924’te kendisi tarafından oyunlaştırıldı, filmleri yapıldı, her zaman hazla okundu.</p>
      <p>Bu romanda varlığı her zaman hissedilen doğa, çoğu zaman güzel ve huzur vericidir. Ama basmakalıp bir pastoral dekor olmaktan çok uzaktır. Kimi zaman da çok hüzünlü olabilir:</p>
      <blockquote>
				<span epub:type="pagebreak" id="page1338" title="1338"/>
        <p>“The moon vanished not to reappear... The night had a haggard look like a sick thing; and there came finally an utter expiration of air from the whole heaven in the form of a slow breeze, which might have been likened to a death.”</p>
      </blockquote>
      <blockquote>
        <p>Ay yok oldu; bir daha görünmedi... Sanki hastaymış gibi, solgun, çökmüş bir yüzü vardı gecenin. Bir ölü son nefesini verircesine, bütün gökyüzünden ağır ağır esen bir rüzgâr çıktı sonunda.</p>
      </blockquote>
      <p>Doğa kimi zaman da korkunç olabilir. Örneğin Gabriel Oak’nun Bathsheba’nın hasadını kurtarmak için olağanüstü bir çaba gösterdiği fırtına sahnesinde, “a hot breeze as if it breathed from the parted lips of a dragon about to swallow the earth” (yeryüzünü yutmak üzere olan bir ejderhanın aralanmış dudaklarından çıkmışa benzeyen sıcak bir yel) eser ilkin. Sonra her bir yandan çıkan şimşekler bir “ölüm dansı” (“dance of death”) oluşturur:</p>
      <blockquote>
        <p>The forms of skeletons appeared in the air, shaped with blue fires for bones, dancing, leaping, racing around... With these were intertwined snakes of green.”</p>
      </blockquote>
      <blockquote>
        <p>Kemik yerine mavi ateşten yapılmış iskelet biçimleri göründü havada. Dans ediyorlar, zıplıyorlar, birbirleriyle yarışıyorlardı... Yeşil yılanlar sarılmıştı bunların arasına.</p>
      </blockquote>
      <p>Hardy, <em>Far From the Madding Crowd</em>’da, kötü kitaplarında düştüğü tuzağa, yani karmaşık bir olaylar dizisi kurgulamak tuzağına düşmez. Bu romanda anlatılan öykü, birkaç tümceyle özetlenebilecek kadar yalındır. Gabriel Oak, Bathsheba Everdene’e âşık olur. Onunla evlenmek ister. Ama tek yanlı bir sevgidir bu. Genç kız Gabriel’i istemez. Bathsheba’ya amcasından büyük bir çiftlik miras kalır. Gabriel, bir kaza sonucu koyun sürüsünü yitirdikten sonra, bu çiftlikte ilkin çoban, sonra da kâhya olarak Bathsheba’ya hizmet eder. Varlıklı bir çiftçi olan Boldwood da Bathsheba’ya âşıktır. Boldwood’u da reddeden genç kız, Çavuş Troy’a gönül verip, onunla evlenir. Troy, Fanny Robin <span epub:type="pagebreak" id="page1339" title="1339"/>adında bir köylü kızını baştan çıkarmıştır. Bu kız ölünce, Troy ortadan yok olur. Onun öldüğü sanılır. Boldwood, Bathsheba ile evleneceğini umduğu sırada, Troy çıkagelir. Boldwood, Troy’u vurur. Bathsheba da sonunda Gabriel Oak ile evlenir.</p>
      <p>Bu kısa özetten de anlaşılacağı gibi, aşkın envai çeşidi vardır <em>Far From the Madding Crowd</em>’da: Bathsheba’nın Çavuş Troy’a cinsellikten kaynaklanan gelip geçici aşkı, Fanny Robin’i aynı erkeğe bağlayan ve felaketle sonuçlanan saf sevdası, çiftçi Boldwood’un adam öldürmeye kadar giden çılgın tutkusu ve Gabriel Oak’un Bathsheba’ya duyduğu, her şeye karşın sürüp giden, bencillikten tümüyle arınmış, sonunda ödüllendirilen özverili sevgisi.</p>
      <p>Yaşamına giren üç erkekte, birbirinden çok değişik duygular uyandıran Bathsheba Everdene, güzelliği ve canlılığıyla okuyucuları da büyüleyen bir genç kızdır. Zaten Hardy’nin kadın kişileri, erkeklerinden çok daha iyi çizilmiş, çok daha ilginçtirler genellikle. Victoria Çağı’nın çoğu romanlarında gördüğümüz türden, erkeklerin sultası altında ezilmiş, melek huylu, süklüm püklüm genç kızlara pek benzemezler. Yazarın belirttiği gibi, Bathsheba’nın güzelliği bile, meleğimsi olmaktan çok şeytanımsıdır (“Belonging rather to the demonian than to the angelic school”). En güzelleştiği anlar da öfkelendiği anlardır. Amcasının çiftliği, daha yirmisine basmadan, üstelik de yabancısı olduğu bir köyde Bathsheba’ya miras kalınca, genç kız bu işin sorumluluğunu yiğitçe yüklenir. Amcasının dalavereci kâhyasını hiç çekinmeden kovar; atına binip topraklarını denetler; çiftlikte çalışanları toplayıp, onlara kısa, ama çok etkileyici bir söylev verir: Bundan böyle bir efendileri yerine bir hanımları olacaktır. Çiftlik yönetmekte başarılı olup olmayacağını henüz kendisi de bilmiyordur. Ama elinden geleni yapacaktır. Herkesten erken kalkacak; herkesten çok çalışacaktır. Adamları ona doğru dürüst hizmet ederlerse, o da onlara doğru dürüst hizmet edecektir. Bathsheba, “in short, I shall astonish you all” (sözün kısası hepinizi şaşırtacağım) diyerek sözlerine son verir. Çiftliği yönetmekte başarılı olduğunu da kanıtlar.</p>
      <p>Kimi zaman çok akılsızca davranmakla birlikte, Bathsheba Everdene’in zeki olduğu hiç kuşku götürmez. Çiftlikteki adam<span epub:type="pagebreak" id="page1340" title="1340"/>ları şaşırttığı gibi, bizleri de şaşırttığı olur. Örneğin, tam ne demek istediğini soran Boldwood’a, feministlerin ilgisini ayrıca çekebilecek bir yanıt verir:</p>
      <blockquote>
        <p>“It is difficult for a woman to express her feelings in language which is chiefly made by men to express theirs.”</p>
      </blockquote>
      <blockquote>
        <p>Erkeklerin kendi duygularını açıklamak için oluşturdukları bir dille, bir kadının duygularını açıklaması güçtür.</p>
      </blockquote>
      <p>Bathsheba zekidir, canayakındır, ama kusurları da vardır. Çok yoğun olan cinselliğini denetim altında tutamaması ve kendini beğenmişliği bunların başında gelir. Cinselliği yüzünden, Çavuş Troy’a kapılıp mutsuz olur. Kendini beğenmişliği yüzünden de çiftçi Bolwood’u kışkırtır, farkına varmadan felakete sürükler adamı. Birbirinden ayrılamayan bu iki kusurundan ötürü bir çelişkiye de düşer: Dişi yanıyla bir erkeğin ona egemen olmasını isterken; kendisini fazlasıyla beğendiği için de, o erkeği egemenliği altına almak ister. Bu yüzden de, ileride göreceğimiz gibi, Bathsheba Everdene yanılgıdan yanılgıya düşer. İlk yanılgısı Gabriel Oak’u reddetmesi, ikincisi Boldwood’a yüz vermesi, üçüncüsü de Troy’a kapılmasıdır.</p>
      <p><em>Far From the Madding Crowd</em>’ın başlangıcında, Gabriel Oak, daha önceden tanımadığı Bathsheba’yı bir yük arabasıyla köye taşınırken görür. Henüz miras kalmadığı, varlıklı bir kadın olmadığı halde, kırık dökük eşyalarının üstüne bir kraliçe gururuyla kurulmuştur. Kendisine yardım eden Gabriel’e bir teşekkür bile etmez. Bir ara cebinden küçük bir ayna çıkarır, güzelliğini seyreder gülümseyerek. Güzel olmasına güzeldir, ama Gabriel, onun kendisini fazlasıyla beğendiğini hemen anlar. Ne var ki, bunu anlaması, kıza âşık olmasını engellemez. Âşık olunca da, kurnazlıklar yapıp kızı elde etmeye çalışacak bir adam olmadığından, onunla evlenmek istediğini hemen söyler. Bathsheba bir süre kırıtır Gabriel’le. Ondan başka tâlibi olmadığını söyler; öpsün diye elini uzatır, sonra geri çeker. Sonunda ne Gabirel ile ne de başka biriyle evlenmeye pek niyeti olmadığını açıklar “I hate to be thought men’s property” (Erkeklerin malı sanılmak<span epub:type="pagebreak" id="page1341" title="1341"/>tan nefret ediyorum) der. Üstelik okula gidip mürebbiye olmak amacıyla eğitim gördüğü için, Gabriel’den üstün olduğunu ileri sürer. Bu arada söylediği bir söz ayrıca anlamlıdır: “I want somebody to tame me... And you would never be able to.” (Beni yola getirebilecek biri gerekli bana... Sen bunu asla yapamazsın.) Bu da doğrudur; çünkü Bathsheba, ancak Çavuş Troy gibi acımasız bir erkek tarafından ezildikten sonra, Gabriel Oak gibi bir erkeğin eşi olabilir.</p>
      <p>Gabriel Oak’un adı da soyadı da, kişiliğine tam anlamıyla uygundur. Çünkü Gabriel, yani Cebrail, dört büyük melekten biridir. “Oak” ise “meşe” anlamına gelir. Gerçekten de bu iriyarı delikanlı, hem bir melek kadar erdemli, hem de bir meşe ağacı kadar sağlamdır. Yumuşak huyludur; ama aynı zamanda çok güçlüdür. Ne alınyazısına boyun eğer, ne de sevdiği kadının karşısında ezilir büzülür. Yoğun bir çalışma sonucu sahip olduğu iki yüz koyunun hepsini bir kaza sonucu yitirip ortada dımdızlak kalınca, kendi haline acımaz. Aklına gelen ilk şey, Bathsheba’nın onunla evlenmeyi reddetmesine sevinmektir. Bu yoksulluk içinde ne olurdu onun hali diye düşünür. Yeryüzünde artık tek malı olan flütünü alır (flüt çalması, Gabriel Oak’un en sevimli yanlarından biridir) ve yollara düşer. Yürüye yürüye Casterbridge’e gelir. Sokaklarda flüt çalarak, açlıktan ölmeyecek kadar para kazanır. Orada iş bulamayınca, bir rastlantı sonucu, Bathsheba’nın Weatherby’deki çiftliğine varır ve orada çoban olarak, kendisini reddeden kızın hizmetine girer.</p>
      <p>Çobanken de, daha sonraları kâhya olduktan sonra da, Gabriel canla başla çalışır. Sadece Bathsheba’ya hizmet etmek amacıyla yapmaz bunu. Çiftliğin sahibi kim olursa olsun, Gabriel’in özveriyle çalışacağı bellidir. Daha önce sözünü ettiğimiz korkunç fırtına kopunca, Bathsheba’yı iflastan kurtarır. Çünkü o sırada çiftliğin efendisi olan Troy, geleneksel hasat şöleninde ırgatların hepsini zorla sarhoş edip sızdırdığı için, Gabriel ilkin tek başına, sonra da Bathsheba’nın yardımıyla buğday yığınlarının üstünü sıkı sıkı örterek, hasadı korur.</p>
      <p>Gabriel, artık hanımı olan Bathsheba’ya her zaman saygı göstermekle birlikte, hiçbir zaman süklüm püklüm olmaz onun karşısında. Sırası gelince de, kusurlarını yüzüne çarpmaktan hiç <span epub:type="pagebreak" id="page1342" title="1342"/>çekinmez. Örneğin, Bathsheba’nın Boldwood’a yaptığının aklı başında bir kadına yakışmayacak bir ayıp olduğunu yüzüne karşı, dobra dobra söyler. Fena halde öfkelenen Bathsheba, hafta sonunda Gabriel’in işine son vereceğini bildirince, Gabriel hafta sonunu beklemekten, hemen çıkıp gider çiftlikten. O gider gitmez de, koyunlar bir illete tutulurlar, ölmeye başlarlar. Bu hayvanları kurtarmanın çaresini ancak Gabriel gibi tecrübeli bir çoban bildiği için, Bathsheba, kovduğu Gabriel’in peşinden bir adam yollar; onun hemen geri dönmesini emreder. Ama Gabriel emirle geri dönmez. Bathsheba’nın terbiyeli davranıp ona rica etmesini, ancak o zaman çiftliğe geleceğini bildirir haberciye. Bathsheba da, ağlaya ağlaya, ona geri dönmesi için yalvaran bir mektup yazar; sonunda da “do not desert me, Gabriel” (beni terk etme, Gabriel) diye bir not ekler.</p>
      <p>Gabriel Oak, Boldwood konusunda Bathsheba’yı azarlamakta yerden göğe kadar haklıdır. Boldwood, kırk yaşlarında, hali vakti yerinde, çok ağırbaşlı ve gururlu, yüzü soylu bir Romalınınkine benzeyen, bir “gentleman-farmer”dir. Yani köylü değildir, hatta o bölgenin yüksek sınıfından sayılır. Çevrenin kadınları onun peşindedir. Yaşamı sıradan görünür, ama Boldwood’un sıradan bir adam olmadığını Hardy bize hemen hissettirir ve Bathsheba yüzünden Boldwood bir tragedya kişisine dönüşür.</p>
      <p>Toprakları bitişik olan Bathsheba ile Boldwood, bir iki kez karşılaşmışlar, ama ağırbaşlı çiftçi, bu güzel kızın yüzüne bakmamıştır. Bathsheba da, buna biraz bozulmuştur. Tâ XV. yüzyılda başlayan XX. yüzyıla kadar sürüp giden bir İngiliz geleneği vardır: Saint Valentine Günü olan 14 Şubat’ta kızlar, hoşlandıkları erkeklere “valentine” denilen bir mektup ya da resimli bir kart gönderirler. Bathsheba da, şaka olsun diye, daha doğrusu Boldwood’un dikkatini çekmek için ona böyle bir kart gönderir. Üstelik, “marry me” (benimle evlen) sözcüklerini taşıyan bir mühür basar bu “valentine”e. Bathsheba’nın aklına esip verdiği bu işaret üzerine, Boldwood onu görür ve şimdiye değin yüzüne bakmadığı bu kıza ölesiye tutulur. Başlıca özelliği olan o ağırbaşlı ve haysiyetli haliyle gelip, Bathsheba ile evlenmek istediğini söyleyince, kız utancından yerin dibine geçer. Boldwood’u sev<span epub:type="pagebreak" id="page1343" title="1343"/>mediğini, böyle bir şey yapmasının çok ayıp olduğunu açıklayarak, adamdan özür diler. Ama Boldwood’un ne denli acı çektiğini görünce de, onu hemen reddedemez, birkaç hafta düşüneceğini söyler. O birkaç hafta sırasında da Çavuş Troy devreye girer.</p>
      <p>Troy, Fransız bir mürebbiyeyle bir İngiliz lord’unun nikâhdışı oğludur. İyi bir eğitim gördükten sonra bir hukukçunun yanında çalışırken, birdenbire aklına esmiş, orduya girmiştir. Pırıl pırıl kırmızı üniformasından ve yakışıklılığından yararlanarak, canının çektiği kadını kolayca baştan çıkarır. Onları baştan çıkardıktan sonra da acımasızdır kadınlara karşı. Troy’a göre, kadınlara ilkin dalkavukluk yapıp sonra da küfredilmelidir. Çünkü onlara karşı dürüst davranmaya kalkan bir erkek, mahvolmuş bir erkek demektir.</p>
      <p>Gabriel Oak da, Boldwood da, Troy’un ne biçim bir adam olduğunu hemen anlarlar. Fanny Robin ile ilişkisini de bilirler. Gabriel, Bathsheba’nın hizmetindedir ve bu yüzden eli kolu bağlıdır. Ama sevdiği kızın başka bir erkeğe varması olasılığı, Boldwood’u düpedüz çıldırdır. “I am mad” (Ben deliyim) der. Bathsheba’ya bir yandan yalvarırken, bir yandan da onu suçlar. Çavuş Troy’un parlak pirinç düğmeli kırmızı üniformasının, onun gözlerini kamaştırdığını söyler. Bathsheba’nın Troy’dan vazgeçmeyeceğini anlayınca, bu kez delikanlıyı parayla satın almaya kalkar. Fanny Robin ile hemen evlenirse, ona yüz elli sterlin vereceğini bildirir ve eline hemen elli sterlin tutuşturur. Çavuş Troy, Boldwood ile acımasızca oynar: Biraz sonra reddedeceği parayı, ilkin kabul etmiş gibi yapar. Zaten Bathsheba’ya duyduklarının gelip geçici olduğunu, asıl Fanny’yi sevdiğini, ama Bathsheba’yı baştan çıkardığı için onunla evlenmek zorunda olduğunu söyler. Bunun üzerine sevdiği kadının namusu lekelendiği korkusuna kapılan zavallı Boldwood, Troy’un Fanny’den vazgeçip, derhal Bathsheba ile evlenmesi için yalvarmaya başlar. Troy, nazlanır gibi yapar: Bathsheba, erkeklere egemen olmak isteyen kaprisli bir kadındır. Troy’u da kölesi yapmaya kalkacaktır. Oysa Fanny yumuşaktır, uysaldır. Troy, bu tür sözlerle Boldwood’a iyice eziyet ettikten sonra, Bathsheba ile nikâhlandığını gösteren belgeyi ortaya çıkarıp, Boldwood’dan aldığı parayı yere fırlatır.</p>
      <p><span epub:type="pagebreak" id="page1344" title="1344"/>Çavuş Troy ile Bathsheba’nın ilk karşılaşmalarından, kızın çok geçmeden bu askere teslim olacağı hemen anlaşılır: Bathsheba, elinde bir fener, gecenin karanlığında yürürken, eteği tanımadığı bir erkeğin çizmesindeki mahmuza öyle bir takılır ki, kız kıpırdayamaz hale gelir. Feneri kaldırınca, Weatherby köyünde aklın alamayacağı bir görüntüyle karşılaşır:</p>
      <blockquote>
        <p>“The man to whom she was hooked was brilliant in brass and scarlet. He was a soldier. His sudden appearance was to darkness what the sound of a trumpet was to silence.”</p>
      </blockquote>
      <blockquote>
        <p>Oltasına takıldığı adam, pirinç düğmeler ve kırmızılar içinde pırıl pırıldı. Bir askerdi o. Sessizlik içinde bir boru sesinin çınlaması neyse onun karanlıkta ansızın ortaya çıkışı da öyleydi.</p>
      </blockquote>
      <p>Bu durumdan yararlanan Çavuş Troy, mahmuzunu kızın eteğinden çıkarmak için hiç acele etmez. “You are a prisoner” (Siz tutsaksınız) der ve onları birbirine bağlayan bağın hiçbir zaman kopmamasını diler. Bunun hemen arkasından, Bathsheba’nın en çok hoşuna gidecek sözü, yani bugüne değin onun kadar güzel bir kadın görmediğini söyler. Bathsheba’nın Çavuş Troy’un elinden kurtulmasının yolu olmadığı besbellidir.</p>
      <p>Troy’un mahmuzunun Bathsheba’nın eteğine takılmasının cinsel bir simge olduğu besbellidir. <em>Far From the Madding Crowd</em>’ın yazıldığı 1874 yılında, Thomas Hardy cinselliği açıkça ele alamayacağı için bu konuya dolaylı yoldan değinmek zorundaydı. Kılıç gösterisi sahnesinde, cinsel simgeler daha da belirgin ve çarpıcı bir nitelik alır: Bathsheba’nın peşine düşen Troy, kılıç kullanmaktaki ustalığını ona göstermek bahanesiyle, yüksek eğrelti otlarıyla çevrelenmiş çukur bir yerde, güneş batarken Bathsheba ile buluşur. Yaralanmak istemiyorsa, hiç kıpırdanmadan bir heykel gibi durması için Bahtsheba’yı uyardıktan sonra, kızın bedeninin biçimini ona hiç değmeden çizmek istercesine, kılıcı Bathsheba’nın etrafında döndürmeye başlar. Güneşin son ışıklarıyla parıldayan kılıç “canlı bir şey gibidir” (“like a living thing”). Cinsel bir nitelik alan bu kılıç, Bathsheba’nın göğsüne, kalçasına girip çıkar, her bir tarafını deler sanki. Yaralandığını <span epub:type="pagebreak" id="page1345" title="1345"/>sanır, oysa kılıç hiç değmemiştir bedenine. Kendini çevresine, düşen binlerce yıldız arasında bulur. Üstüne müthiş bir rüzgâr esmişçesine soluk soluğadır. Tepeden tırnağa “alevlenmiş gibidir” (“as if aflame”). Troy son marifetini gösterip, kızın başından bir tutam saç keser. Sonra, onu bir kez dudaklarından öpüp uzaklaşır.</p>
      <p>Hardy bu kılıç gösterisi sahnesinde, cinselliği çağrıştırabilecek sözcükleri hiç kullanmadan, erotizmle yüklü bir durumu anlatır aslında. Troy, giderken onu öpüşü bir yana, Bathsheba’nın bedenine el sürmemiş, ama Bathsheba ile sevişmiştir. İşte bu yüzden, ağlayan kız, “büyük bir suç işlediği duygusuna kapılır” (“she felt like one who has committed a great crime”). Suçludur da gerçekten; çünkü Troy’a kendini vermiştir. Bir yakınına “I love him to distraction and misery and agony” (Onu çılgınca, acı çekerek, can verircesine seviyorum) der. Oysa Bathsheba, aşk tuzağına düşenleri hor gören, hiçbir erkeğin dudakları kendi dudaklarına değmediği, hiçbir erkeğin kolları beline dolanmadığı için övünen, özgür olmakla gururlanan bir kızdı. Şimdiyse, Bath kentine giden Troy’un peşine düşer. Onunla ilişkisini sözde kesmek için gittiği Bath’da onunla hemen evlenir.</p>
      <p>Troy ile çok kısa süren evliliği, Bathsheba için bir felaket olur elbette. Ordudan çıkmak için gereken tazminatı Bathsheba’nın parasıyla ödeyen Troy, ikide birde başka kentlere gidip, karısının servetinden yararlanarak at yarışlarında oynar. Bathsheba ağlamaya başlayınca da, muslukları gene açtığını söyleyerek onu alaya alır. Bathsheba’yı güçlü bir kadın sanmış, oysa onun hiç de öyle olmadığını anlamıştır. Karısına kaba sözlerle hakaret eder.</p>
      <p>Ne var ki, Troy, sıradan sayılabilecek bir “kötü erkek” tipi değildir. Ne denli duyarlı olabileceği Fanny Robin’in ölümü olayında ortaya çıkar. Troy, Bathsheba ile tanışmadan önce, bu gencecik köylü kızını baştan çıkarır. Ona ölesiye âşık olan kız, hamile kalır. Hamile kalınca da, Troy ile evlenmek ister. Lapa lapa kar yağarken, sevgilisinin kışlasına gider, onunla konuşur. Troy, nikâhlanmayı kabul eder. Ama Fanny, iki kilisenin birbirine benzeyen adlarını karıştırır, yanlış kiliseye gider. Öteki kilisede boşuna bekleyen Troy da, kızın akılsızlığına öfkelenir, evliliği erteler. Bu arada Bathsheba devreye girince, Troy, Fanny’i <span epub:type="pagebreak" id="page1346" title="1346"/>unutur. Doğurmak üzere olan Fanny, sürüne sürüne bir yoksullar evine sığındıktan sonra, orada çocuğunu doğururken ölür.</p>
      <p>İşte bu ölüm Troy’u allak bullak eder. Fanny’nin tabutunun önünde diz çöküp, “uyuyan bir çocuk uyandırılmadan yavaşça nasıl öpülürse, onu öyle öper” (“gently kissed her as one would kiss an infant asleep to avoid awakening her”). Tabuttaki bebeği de gören, kıskançlıktan çıldıran Bathseha, kocasının boynuna sarılıp, kendisini de öpmesini isteyince, Troy, gerçek karısının Fanny olduğunu söyleyerek Bathsheba’yı iter:</p>
      <blockquote>
        <p>I will not kiss thee... I have been a bad, black-hearted man... This woman is more to me, dead as she is, than ever you were or are, or can be.”</p>
      </blockquote>
      <blockquote>
        <p>Seni öpmeyeceğim... Kara yürekli, kötü bir adamdım... Bu kadın, ölü olduğu halde, senin eskiden ya da şimdi olduğun, gelecekte olabileceğinden çok daha değerlidir benim için.</p>
      </blockquote>
      <p>Bathsheba’nın evinden çıkıp giden Troy, Fanny’nin mezartaşına, ona duyduğu sevgiyi dile getiren bir yazı yazdırır. Gece yarısı, bir fenerin ışığında kendi eliyle mezara çiçekler diker. Sonra yağmur başlayınca, kiliseye sığınıp, bitkin bir halde uyur. Ertesi sabah çiçeklerin yok olduğunu, mezarın çamurla örtüldüğünü görüp perişan olur: Gotik kiliselerin “gargoyle” ya da “gurgoyle” denilen, çirkin ve gülünç şeytan ve hayvan başlarına benzeyen olukları vardır. Fanny’nin mezarının üstündeki “gargoyle” ayrıca çirkindir. Dimdik kulakları, yuvalarından fırlayan gözleri ve elleriyle iki yanından çekip, sanki daha çok açmak istediği kocaman bir ağzı vardır. Geceleyin yağmur yağınca, bu iğrenç canavar o kocaman ağzından püskürttüğü sularla zavallı kıza kin duyarcasına mezarını mahvetmiştir. Bu durum, Troy’un duyduğu acıyı büsbütün yoğunlaştırır. Bir kadına kötü davrandığı için, ömründe ilk kez pişmanlık duyar. Kendinden nefret ederek köyden uzaklaşır. Bir deniz kıyısında mutsuzluk içinde yürürken, belki de arınmak isteğiyle, soyunup suya girer. İyice açılınca, bir akıntıya kapılır, sahile dönemez. İyi bir yüzücü olduğu halde, boğulmak üzereyken, oradan geçen bir gemi onu <span epub:type="pagebreak" id="page1347" title="1347"/>kurtarır. Troy ortadan yok olup, giysileri de sahilde bulununca, onun boğulup öldüğü sanılır.</p>
      <p>Ertesi sabah Fanny’nin mezarına gelen Bathsheba, Gabriel Oak’u da orada bulur. Bathsheba, şuraya buraya sürüklenen çiçekleri toplar, birer birer yeniden diker. Mezarı korumak için oluğun yönünü de değiştirir. Bu davranışı, onun Fanny’yı kıskanmaktan vazgeçtiğini, Troy’a duyduğu cinsel tutkunun da bittiğini gösterir. Kocasının öldüğüne pek inanmaz ilkin; ama sonraları, Fanny öldüğüne göre, Troy’un da ölmesini doğal bulur:</p>
      <blockquote>
        <p>“He was hers and she was his; they should be gone together... I am nothing to either of them.”</p>
      </blockquote>
      <blockquote>
        <p>O Fanny’nindi, Fanny de onundu. Birlikte gitmeleri gerekir... Ben yokum ikisi için de.</p>
      </blockquote>
      <p>Bathsheba, Troy’u yaşamından bu sözlerle sildikten sonra, aradan on dört ay geçer. Troy’un boğularak öldüğüne herkes inanmaktadır artık. Onun açıklara sürüklendiğini gören bir tanık da vardır. Bathsheba dul sayılınca, Boldwood gene umutlara kapılır. Eşi ortadan kaybolan kişi, yedi yıl bekledikten sonra yeniden evlenebileceğine göre, bu süre dolunca, Bathsheba’nın kendisiyle evleneceğine söz vermesi için yalvarır. Bathsheba, ne evet diyebilir bu öneriye, ne de hayır. Yüreklenen Boldwood, Noel dolayısıyla evinde büyük bir ziyafet düzenler. Niyeti, Bathsheba ile nişanlandıklarını bütün konuklara müjdelemektir o toplantıda.</p>
      <p>Troy bu arada Amerika gitmiş; orada serseri bir yaşam sürmüş; bir süre jimnastik, eskrim, güreş dersleri vererek geçinmiş; sonunda İngiltere’ye geri dönmüş; bir sirkte binicilik numaraları yapmaktadır. Çalıştığı sirk, Weatherby’ye yakın bir yerde kurulan bir panayıra gelince, Troy, karısının yeniden evlenebileceği konusunda dedikodular duyar. Bathsheba’yı eskiden sevmediği gibi şimdi de sevmez; ama sirklerde sürünmektense, Bathsheba’nın çiftliğinde rahat yaşamayı yeğ tutup, ortaya çıkmaya karar verir. Bir pelerine bürünerek, Boldwood’un Noel eğlencesine gelir. Dramatik bir biçimde, ansızın Bathsheba’nın karşısına <span epub:type="pagebreak" id="page1348" title="1348"/>dikilir, ona hemen eve dönmesini emreder. Ne gariptir ki, Boldwood da, “Bathsheba, go home with your husband” (Bathsheba, kocanla evine git) der. Ama Troy, şok geçirip yere yıkılan Bathsheba’yı kolundan tutup çekiştirmeye başlayınca, Bathsheba da bağırınca, Boldwood duvara asılı bir tüfeği alır, Troy’u vurur. Aynı tüfekle kendisini de vurması engellenince, ölmenin başka yolları da olduğunu söyleyen Boldwood, Bathsheba’ya yaklaşıp, onun elini öper. Sonra doğru hapishaneye gidip teslim olur. Hardy, “the door was closed behind him and he walked the earth no more” (kapı arkasından kapandı ve bundan böyle yeryüzünde yürümedi) der. Boldwood ilkin ölüm cezasına çarptırılır. Ama daha sonraları, çiftliğinde dolaplar dolusu kadın giysisi ve süs eşyası paketleri bulunup, bu paketlerin üstünde de “Bathsheba Boldwood” adının yazıldığı görülünce, yargıçlar, bu adamın deli olduğu kanısına varırlar, onu asmaktan vazgeçerler.</p>
      <p>Kendi yüzünden iki erkek mahvolduğu için Basthsheba’nın bir süre çok vicdan azabı çekeceği, ama bu felaketin üstesinden geleceğini hemen anlarız. Çünkü ilk şok geçince, yere oturup, Troy’un başını kucağına alır. Büyük bir sükûnet içinde “Gabriel, Mr. Boldwood has shot my husband” (Gabriel, Bay Boldwood kocamı vurdu) der; ve bunun bir işe yaramayacağını bildiğini, ama gene de Gabriel’in Casterbridge’e gidip bir hekim getirmesini ister. Sonra ölüyü çiftliğine götürür. Ertesi gün de, Troy’un eskiden Fanny için diktiği mezar taşının yanına, Troy’un adını taşıyan ikinci bir mezar taşı diker; kocasıyla kocasının sevgilisini aynı mezara gömer.</p>
      <p>En büyük kusuru kendini beğenmişliği olan Bathsheba, düştüğü yanılgıların bilincine varmış, bu kusurundan arınmış, olgunlaşmıştır. Gabriel Oak gibi bir erkeğe layık bir eştir artık. Nitekim aradan bir yıl geçtikten sonra, romanın başlangıcında hemen reddettiği Gabriel’in ona yeniden bir evlilik önerisinde bulunmayacağını anlayınca, kendisi onun peşine düşer. “It seems exactly as if I had been courting you – how dreadful!” (Sanki ben sana kur yapıyormuşum gibi bir durum var – ne korkunç!) der gülerek. Gabriel’i elde etmesi pek güç olmaz elbette. Böylece <em>Far From the Madding Crowd</em>, zavallı küçük Fanny ile Troy’un ölümünden, Boldwood’un ölümden beter bir hale düşmesinden <span epub:type="pagebreak" id="page1349" title="1349"/>sonra, Hardy’nin büyük trajik romanlarından farklı olarak,”mutlu”diye niteleyebileceğimiz bir sona varır.</p>
      <p>Virginia Woolf’un babası Sir Leslie Stephen, <em>The Return of the Native</em>’i “too passionate” (fazlasıyla tutkulu) bulduğu için yayımlamak konusunda duraksamıştı biraz. Ama 1878’de, kitabı gene de tefrika etmişti. Bu romanda Sir Leslie Stephen’in aşırı bulduğu tutku dozu, <em>The Return of the Native</em>’in başkişisi Eustacia Vye’ın ilkin Wildeve ile, sonra da Clym Yeobright ile ilişkisinden değil, Eustacia Vye’ın kişiliğinden kaynaklanır; yani ileride anlayacağımız gibi, bu aşk öyküleri değil, Eustacia’nın kendisidir asıl tutkulu olan. Ve Eustacia Vye’ın her şeyi tadarak kıyasıya yaşamak tutkusu öylesine yoğundur ki, onu ölüme sürükler sonunda.</p>
      <p><em>The Return of the Native</em>, 5 Kasım 1842’de başlayıp, tam bir yılı kapsayarak, 6 Kasım 1843’te biter. Çoğu romanlarında olduğu gibi, Thomas Hardy burada da kendi yaşamadığı bir dönemi ele alır. 5 Kasım tarihi gelişigüzel seçilmemiştir; çünkü 5 Kasım 1605’te İngiliz Katolikleri, Parlamento’yu ve Kral I. James’i havaya uçurmak amacıyla “the Gun-powder Plot” (Barut Suikastı) denilen büyük bir komplo hazırlamışlardı. Parlamento’nun bodrum katına fıçılar dolusu barut yerleştirip, alevlendirilecekti. Suikastın planlanan günden bir gün önce meydana çıkmasıyla bu felaketin önlenmesini kutlamak için İngiltere’nin her yerinde, büyük ateşler yakarak şenlikler düzenlemek bir gelenek olmuştu. Bu roman da böyle bir şenlikle başlar ve böyle bir şenlikle biter. 5 Kasım dışında, belirli saatler geceleri tepelerde ateşler yakmak, Eustacia ile sevgilisi Wildeve arasında bir haberleşme aracıdır aynı zamanda.</p>
      <p>Hardy, <em>The Return of the Native</em>’i, beş perdelik bir tragedya gibi, beş kısım olarak tasarlamıştı: 1) “The Three Women” (Üç Kadın) bu üç kadın, Eustacia, Thomasin ve Bayan Yeobright’dır; 2) “The Arrival” (Geliş) Bayan Yeobright’ın oğlu, Thomasin’in kardeş çocuğu ve Eustacia ile evlenecek olan Clym Yeobright’in köyüne geri dönüşü; 3) “The Fascination” (Büyülenme) Eustacia ile Clym’in büyülenmişçesine birbirine sevdalanmaları; 4) “The Closed Door” (Kapalı Kapı) sözünü dinlemeyerek Eustacia ile evlenen Clym ile barışmak üzere Bayan Yeobright’ın oğlunun <span epub:type="pagebreak" id="page1350" title="1350"/>evine gelmesi ve kapının kendine açılmaması; 5) ve “The Discovery” (Keşif) Clym’in, Eustacia’nın kapıyı kayınvalidesine açmadığını ve annesinin kendi evine dönerken öldüğünü öğrenmesi. Ne var ki, Hardy, romanı yayımlayanların baskısıyla, <em>The Return of the Native</em>’e bir epilog niteliği taşıyan ve yirmi sayfadan az tutan “Aftercourses” (Sonradan olanlar) adında altıncı bir kısım eklemek zorunda kaldı. Çünkü kitabın iyi satılmasını dert edinenler, Eustacia’nın, Wildeve’in, Bayan Yeobright’in ölümünden ve Clym’in hem annesini, hem de sevdiği kadını yitirmesinden sonra, hiç olmazsa Thomasin’in ve onu öteden beri sevip koruyan Diggory Venn’in mutlu olmalarını istiyorlardı.</p>
      <p><em>The Return of the Native</em>’in sahnesi olan Egdon Heath, bu tragedyaya tam anlamıyla uygun, ürkütücü ve gizemli bir doğal çevredir. Thomas Hardy’nin her romanında doğanın varlığı her zaman hissedilmekle birlikte, öteki Wessex romanlarından hiçbirinde doğa, en ilkel ve en çarpıcı güçleriyle böylesine ağır basmaz. Hardy, çukurlardan ve höyüklerden oluşan bu ıssız ve uçsuz bucaksız fundalık bölgenin, orada yaşayanları nasıl koşullandırdığını bildiği için, <em>The Return of the Native</em>’ın hemen başlangıcında, dört sayfa boyunca, Egdon Heath’in kış başında ve alacakaranlıkta inanılmaz görkemini anlatır. İnsanoğlu her yerleştiği yerde doğaya damgasını vurmuş, doğayı değiştirebilmiştir. Ama yüzyılların geçişi, insan elinin ona değmesine karşı koyan, sürülüp ekilemeyen Egdon Heath’i hiç etkilememiştir. Orası tarihten önce nasılsa, 1842 yılında da öyle kalmıştır. Egdon Heath’in “Trajik olasılıkları akla getiren ıssız bir yüzü vardır” (“It had a lonely face suggesting tragical possibilities”) Doğanın herkesçe sevilen huzur verici güzellikleriyle hiçbir ilişkisi yoktur bu fundalığın. Tanrılara başkaldıran titanların barındığı, bizim dünyamızın dışında bir yer; Yunan mitolojisinin cehennemine açılan bir kapıdır orası (“the entrance to Hades”). Egdon Heath’de haşin rüzgârlar, yağmurlar, karanlıklar egemendir. Geceleri, orasını kaplayan dikenli çalılar “hoplayıp zıplayan delilere dönüşür” (“put on theshapes of jumping madmen”). Aralarından rüzgâr estikçe “sıkılmış dişlerinin arasından ağıtlar söyler” (“sang dirges with clenched teeth”). Karanlık basıp da doğa uyuyunca, “fundalık sanki ağır ağır uyanır ve dinler” (“the heath ap<span epub:type="pagebreak" id="page1351" title="1351"/>peared slowly to awake and listen”). Romanın en önemli sahneleri her zaman bu fundalıkta geçer.</p>
      <p>Egdon Heath’in ıssızlığında, romanda önemli yeri olan üç kadın ve üç erkekten başka, köylüler de yaşamakta, egemenlikleri altına alamadıkları fundalığın çeşitli bitkilerini kesip satarak geçinmektedirler. Bu köylüler, kendi halinde sıradan insanlar olmakla birlikte, yazarın belirttiği gibi, bayağı değildirler; çünkü bayağılık, Egdon Heath’in kasvetli yüceliğiyle bağdaşamaz asla. Hardy’nin öteki romanlarında olduğu gibi, <em>The Return of the Native</em>’de de köyüler, Yunan tragedyalarındaki koronun görevini yerine getirerek, olayları ve kişileri yorumlarlar. Pazar günleri açık havada toplanıp saçlarını berbere kestirirlerken, aralarındaki konuşmalardan neler olup bittiğini; Clym Yeobright’ın yakında Paris’ten döneceğini; ya da Clym’in annesi Bayan Yeobright’ın, yeğeni Thomasin’in Wildeve ile evlenmesine ilkin razı olmadığını öğreniriz. Hardy’nin öteki romanlarından farklı olarak bu köylüler, olayların gelişmesinde ve kişilerin alınyazılarının çizilmesinde önemli bir rol oynarlar kimi zaman. Örneğin, eğer Christian Cantle, Bayan Yeobright’ın ona teslim ettiği parayı kumarda Wildeve’e kaptırmasaydı; eğer Fairway, Clym’in ona verdiği mektubu Eustacia’ya hemen götürseydi; eğer romanın sonuna doğru Charley, Eustacia’nın hoşuna gider umuduyla geceleyin bir tepede ateş yakıp, bunu eski sevgilisinin bir işareti sanan Wildeve’in oraya gelmesine neden olmasaydı, olaylar bambaşka bir biçimde gelişebilirdi.</p>
      <p>Romanın başkişisi Eustacia Vye, Egdon Heath’in yerlilerinin tam anlamıyla yadırgadıkları bir yabancıdır. Eustacia da onları hor görür; bu berbat köylülerin kendisi hakkında ne düşündüklerinin ona vız geldiğini söyler. Yerliler 5 Kasım şenlik ateşlerini hep birlikte yakarken, Eustacia kendi ateşini tek başına yakar. Egdon Heath’in erkekleri Eustacia Vye’ın yadsınmaz güzelliğine biraz da kapılarak, ıssız bir tepedeki evine bakıp, “the lonesome dark-eyed creature up there that some say is a witch” (kimilerinin cadı dedikleri, şu yukarılardaki karanlık gözlü yaratık) diye söz ederler ondan. Kadınların ise, Eustacia’nın gerçek bir cadı olduğundan pek kuşkuları yoktur. O kadar ki, bunlardan Susan adlı biri, çocuklarının Eustacia tarafından büyülenip hastalan<span epub:type="pagebreak" id="page1352" title="1352"/>dıklarına inandığı için, kilisede genç kızın koluna bir örgü şişi batırıp, Eustacia’nın acıdan bayılmasına neden olur. Romanın sonuna doğru aynı kadın, geceleyin fırtınada, Eustacia’nın evinden kaçtığını görünce, onu öldürmek için (Eustacia gerçekten de ölecektir o gece) Eustacia’ya benzeyen balmumundan küçük bir kukla yapar, üstüne elli tane iğne batırdığı bu kuklayı ocağın ateşinde yavaş yavaş eritir.</p>
      <p>Eustacia Vye’ın kişiliği, Egdon Heath’e öylesine ters düşer ki, David Cecil, tropikal ülkelerden getirilerek, bu dikenli çalıların arasına dikilmiş bir orkideye benzetir onu. Babası, Yunanistan’ın Korfu adasından gelen bir bando şefiymiş. Bir İngiliz kızla evlenmiş, onun soyadını almış, İngilizleşmeye çalışmış. Eustacia, deniz kıyısında, yazları yüksek sosyetenin dadandığı çok moda bir kasabada doğmuş büyümüş; orada okula gitmiş. Annesi babası ölünce, annesinin babası Kaptan Vye, Egdon Heath’deki evi ucuz bulup satın almış, kendini orada bir sürgün sayan torunuyla birlikte bu ıssız fundalığa yerleşmiş.</p>
      <p>Hardy, <em>The Return of the Native</em>’in “Queen of the Night” (Gecenin Kraliçesi) adlı bölümünde, Walter Pater’in, Da Vinci’nin Mona Lisa portresini betimlediği ünlü parçaya biraz öykünen, oldukça yapay bir üslupla Eustacia Vye’yı anlatır: Eustacia’nın “gecenin gizleriyle dolu putperest gözleri vardır” (“she had pagan eyes full of nocturnal mysteries”). “Onun ruhu bir alev gibidir” (“her soul was flame-like”). “Sesi violaların sesini anımsatır” (“her voice recalled the viols”). “Benliği gülleri, yakutları ve tropik ülkelerin gece yarılarını çağrıştırır” (“Her presence brought memories of roses, rubies and tropical midnights”) vb. Ne var ki, yazar, aşırı coşkulu ve fazlasıyla abartılmış izlenimini veren bu tür sözlerden sonra, gerçekler dünyasına geri dönüp, Eustacia’nın örnek bir tanrıçanın tutkularına ve içgüdülerine sahip olduğunu, ama bunların örnek bir kadının tutkuları ve içgüdüleri sayılamayacağını ileri sürerek sağduyulu bir yargıya varır. </p>
      <p>Henüz on dokuz yaşında olan Eustacia Vye, öteki genç kızlar gibi, iyi bir eş, mutlu bir yuva değil, “yaşam denilen şeyin kendisini – müzik, şiir, tutku, savaş” (“what is called life – music, poetry, passion, war”) ister. Ve bu renkli ve heyecanlı yaşamı, ancak “the great arteries of the world” (“dünyanın büyük damar<span epub:type="pagebreak" id="page1353" title="1353"/>ları”) dediği, Paris gibi büyük bir kentte bulabileceğini bilir. Geceleri Egdon Heath’de içi içine sığmayarak dolanırken, yanında bir kum saati bir de dürbün taşımasının simgesel anlamları vardır: Kum saati, zamanın hızla akıp gittiğini, özlediği yaşamı ancak genç bir kadının yaşayabileceğini ona sürekli anımsatır. Dürbün de geleceği görmesine yardım eder.</p>
      <p>Eustacia’nın başlıca tutkusu, çılgınca, ölesiye sevmek ve sevilmektir. “O deliver my heart from this fearful gloom and loneliness, send me great love from somewhere, else I shall die” (Ah, yüreğimi kurtar bu korkunç kasvetten ve yalnızlıktan; bana büyük bir aşk gönder bir yerlerden, yoksa öleceğim) diye yakarır Tanrısı’na. Ne var ki, Eustacia, belirli bir erkekten çok, tutkulu aşk denilen soyut kavramı özlemektedir ve bir insanı sevmek yeteneğinden yoksundur aslında. Göreceğimiz gibi, ne Wildeve’i sevebilir, ne de Clym Yeobirght’ı. Üstelik bencildir. Başka birinin duygularını paylaşamaz; kendini dünyanın merkezi sanır. Olanaksız düşler peşinden koştuğu için yenilgiye mahkûm olan Eustacia, Hardy’nin belirttiği gibi, kendini suçladığı yerde, ne olduğu belirsiz bir “Prince of the World”ü, yani “Dünyanın Prensi” dediği kaderi suçlayarak yakınır:</p>
      <blockquote>
        <p>“I was capable of much; but I have been injured and crushed by things beyond my control.”</p>
      </blockquote>
      <blockquote>
        <p>Çok şey yapabilirdim; ama denetimim altına alamayacağım şeyler tarafından yaralandım, ezildim.</p>
      </blockquote>
      <p>Egdon Heath’de yaşam zorunluğu, Eustacia’yı ezen bu güçlerin başında gelir. “Egdon Heath was her Hades” (Egdon Heath onun cehennemiydi). Bu fundalığın bizleri büyüleyen gizemli görkemini hiç mi hiç göremez. “Tis my cross, my shame and will be my death” (Burası benim sırtımda taşımak zorunda olduğum haç, benim utancım ve benim ölümüm de olacak) diye yakınır ve bu son sözü de doğru çıkar.</p>
      <p>Egdon Heath’de bunalan, romantik bir aşk yaşamak özlemiyle yanıp tutuşan Eustacia, ilkin Damon Wildeve ile bir ilişki kurar. Wildeve, kendi iddiasına göre, önceleri büyük bir kentte <span epub:type="pagebreak" id="page1354" title="1354"/>mühendis olarak çalışmış, şimdiyse Egdon Heath’e yerleşip, orada “The Quiet Woman” (Sessiz Kadın) adını taşıyan bir meyhane açmıştır. Tıpkı Eustacia gibi, o da Egdon Hetah’in yerlisi değildir ve nefret eder bu fundalıktan. Hardy, kadınların gönlünü hoş tutmayı asıl mesleği bilen bu adamın kişiliğini birkaç sözcükle açığa vurur:</p>
      <blockquote>
        <p>“One in whom no man would have seen anything to admire, and in whom no woman would have seen anything to dislike.”</p>
      </blockquote>
      <blockquote>
        <p>Hiçbir erkeğin hayranlık duyabileceği bir yanını göremediği, hiçbir kadının da hoşlanamayacağı bir yanını göremeyeceği biriydi.</p>
      </blockquote>
      <p>Eustacia ile Wildeve’in iki yıl süren ilişkilerinde gerçek bir aşk söz konusu değildir. Eustacia, Wildeve’in sıradan bir adam olduğunun bilincindedir. “I wish I hated the Heath less or loved you more” (Keşke buradan daha az nefret etseydim, ya da seni daha çok sevseydim) der adama. Ama Egdon Heath’de sıkıntıdan patladığı, ille sevdalanmak istediği ve ortada başka bir erkek bulamadığı için Wildeve’i kabul eder. Wildeve ise, bu kadar güzel bir kadını kaçırmayacak kadar çapkındır. Eustacia ile Wildeve’in duyguları, ancak aralarına bir üçüncü kişi girince, biraz alevlenir gibi olur. Clym ortaya çıkınca, Wildeve, salt Eustacia’yı kıskandırmak amacıyla, kendisine öteden beri âşık olan Thomasin ile evlenir. Evlendikten sonra da Eustacia’nın gözünde kıymetli olur. Eustacia, ıssız tepelerde ateş yakıp, gel işareti verir ona. Eustacia, Clym ile evlenince de, eski sevgilisinin gözünde değer kazanır. Adam, zavallı Thomasin’i unutup, Eustacia’yı yeniden elde etmek ister.</p>
      <p>Eustacia’nın aslında Wildeve’e âşık olmadığı, uzun yıllar Paris’te yaşadıktan sonra doğduğu yere geri dönen Clym Yeobright’a gösterdiği aşırı meraktan anlaşılır. Düşlerinin kentinden gelen bu erkek, sanki cennetten gelen bir erkektir Eustacia açısından. Daha yüzünü bile görmediği bu adamın evinin çevresinde dolanır, onu rüyalarında görür. Bir erkeği tutkuyla sevmek özlemi içinde olduğundan, Clym’e âşık olur, daha doğrusu kendisini âşık sanır ona. Clym ile bir an önce tanışabilmek amacıy<span epub:type="pagebreak" id="page1355" title="1355"/>la, Victoria Çağı’nda hiçbir kızın göze alamayacağı bir çareye başvurur: Bayan Yeobright, oğlunun yuvaya dönüşünü kutlamak için büyük bir Noel eğlencesi düzenlemiştir. Eustacia bu toplantıya davetli olmadığı halde, oraya gitmenin yolunu bulur. Çeşitli kılıklara girerek, geleneksel Noel oyunlarını oynayan köyün pantomimcileri, Bayan Yeobright’ın evinde bir küçük temsil vereceklerdir. Eustacia, bu temsilde “Turkish Knight” (Türk Şövalyesi) rolünü alabilmek için, on yedi yaşındaki köylü çocuğu Charley’ye para önerir. Ama Charley, Eustacia’ya tutkundur. Ancak on beş dakika elini tutabilmek şartıyla Türk Şövalyesi rolünü ona verir. Bayan Yeobright’ın evinde verilen temsilde, Türk Şövalyesi’nin çok güç öldürüldüğünü söyleyen Hardy, 1878 yılında Osmanlı İmparatorluğu’nun durumuna ilginç bir gönderme yaparak, şöyle der:</p>
      <blockquote>
        <p>“Dying hard in this venerable, drama as he is said to do at the present day.”</p>
      </blockquote>
      <blockquote>
        <p>Söylediğine göre, Türk, şu sıralarda ne denli güç ölüyorsa, bu eski ve saygıdeğer oyunda da o denli güç öldü.</p>
      </blockquote>
      <p>Clym Yeobright, bu güç ölen Türk Şövalyesi’nin bir kadın olduğunu anlar. Neden böyle şeyler yaptığını öğrenmek isteyince, Eustacia, “to get excitement and shake off depression” (heyecan duymak ve bunalımdan kurtulmak için) der. Clym, bunun ne bunalımı olduğunu sorunca da, Eustacia bunun yaşamak bunalımı olduğunu söyler. Eustacia, daha Clym’i görmeden ona sevdalandığı gibi, Clym de çok geçmeden Eustacia’ya sevdalanır.</p>
      <p>Eustacia’nın Wildeve ile serüvenini bilen Bayan Yeobright karşı koyduğu halde, bir süre sonra evlenirler. Ama ne yazık ki, Eustacia, kendisine en ters düşecek erkeği seçmiştir: Eustacia, renkli ve heyecanlı Paris yaşamını özlerken; Clym bu ıssız bölgede, kendi halinde sessiz bir yaşam özler. Eustacia Egdon Heath’den nefret ederken; Clym, bu görkemli ve kasvetli fundalığa büyük bir sevgi duyar. Eustacia, köylüleri hor görürken; Clym, yaşamını onlara adamak ister.</p>
      <p>“Tought is a disease of the flesh” (Düşünce tenin bir hastalı<span epub:type="pagebreak" id="page1356" title="1356"/>ğıdır) diyen Hardy, Clym’in fiziki görünüşü konusunda çok ilginç bir noktaya değinerek, fiziksel güzelliğin, yoğun bir düşünsel ve duygusal gelişmeyle bağdaşamadığı için, Clym’in yakışıklı bir genç olduğu halde, kendisindeki düşünce birikiminin güzelliğini kısmen bozduğunu söyler. Yazar, Clym Yeobright için “the nicest of my heroes” (erkek başkişilerimin en hoşu) demiş; ve onu Clym ile özdeşleştirenler çıktığı için, “and not a bit like me” (bana da hiç benzemez) diye eklemişti. Clym bizlere de son derece hoş bir insan izlenimi verir. Ne var ki, belki de bir aydın ve bir idealist olduğu için, Victoria Çağı’nda da, daha sonraları da, kimi eleştirmenlerce tatsız tuzsuz bulundu, küçümsendi. Çocukluğundan beri bilgiye susamış, sabahlara kadar kitap okuyan Clym, bir akrabası aracılığıyla Paris’te bir elmas tüccarının yanında iş bulur. Orada iyi para kazanır, ama varlıklı kadınların süslenmesini sağlamanın, sadece kendini düşünerek keyfetmenin ne denli yararsız ve anlamsız bir iş olduğunun bilincine varır zamanla. Köylüleri eğitecek, onları mutlu ve akıllı insanlar yapacak bir okul açmak amacıyla doğduğu yere geri döner. Clym Paris’te yaşarken, sosyalist düşüncelerin etkisinde kaldığından, köylü sınıfını yükseltmek için bir savaşım vermeye hazırlanır. Hardy’nin buruk bir alaycılıkla belirttiği gibi, bu özlemlerinden ötürü mutsuzluğa mahkûmdur. Çünkü köylüler hiç benimsemezler Clym’in amacını. Onun iyi yürekli bir genç olduğunu, ama başkalarının işine burnunu sokmaması gerektiğini söylerler. Büyük bir sevgiyle bağlı olduğu annesi de onu anlamaz, bu acayip düşüncelerinin onu mahvedeceğinden korkar. Âşık olup evlendiği Eustacia ise kesinlikle cephe alır Clym’in ideallerine.</p>
      <p>Eustacia Vye ile Clym Yeobright’ın dünyalarının birbirlerine ne denli aykırı olduğu ilk uzun konuşmalarından hemen anlaşılır. Estacia’yı cadılıkla suçlayan köylü kadının onun koluna bir şiş batırdığını duyan Clym, örümcek ağlarıyla kaplı bu cahil kafaları aydınlığa kavuşturmak amacıyla açacağı okulda Eustacia’nın öğretmen olmasını ister. Eustacia ise, insanları sevmediğini, hatta onlardan nefret ettiğini söyler. Clym, insanlardan değil, onları böyle durumlara düşüren koşullardan nefret edilmesi gerektiğini açıklar.</p>
      <p><span epub:type="pagebreak" id="page1357" title="1357"/>Eustacia açısından Clym’in başlıca çekiciliği Paris’ten gelmesi ve günün birinde oraya geri dönmesi olduğu için Clym ona evlilik önerince, Eustacia, eğer Paris’e dönmeye söz verirse, onunla hemen evleneceğini bildirir. Clym ise, böyle bir niyeti hiç olmadığını, Paris’in lafından bile tiksindiğini anlatır. Eustacia ilkin ödün verir: Paris’te Clym’in eşi olarak yaşamanın cennette yaşamak gibi bir şey olacağını, ama Clym’i Paris’ten de fazla sevdiğini, ondan ayrılmaktansa Egdon Heath’de bir kulübede oturmaya katlanacağını söyler. Ne var ki, ileride kocasını kandırıp Paris’e gitmek umudundan hiç vazgeçmez.</p>
      <p>Tam bir anlaşmazlık üzerine kurulu bu evliliğin mutluluğu ancak bir iki ay sürdükten sonra, karı koca arasında kişilik çatışması dayanılmaz boyutlara varır. Kendini iyi bir öğretmen olarak yetiştirmek için sabahlara kadar okuyan Clym bir göz iltihabı kapıp neredeyse kör olunca, araları büsbütün açılır. Clym, gözlerinin kitap okuyamayacak kadar bozulmasına üzülür. Ama bencillikten tümüyle arınmış, gerçekten olumlu bir insandır. Başarıları sayesinde toplumda kendine saygın bir yer sağlamak hırsından da tümüyle yoksundur. Üstelik, Eustacia’nın da söylediği gibi, her zaman kendi kendini yiyen karısının tam tersine, hangi koşullarda olursa olsun, huzur duyma yeteneği vardır onda. Bu iç huzuru sayesinde hemen toparlanır. Artık bir aydın gibi çalışamayacağına göre, bir köylü gibi çalışmaya karar verir. Paris’e gitmek umudunu iyice yitiren Eustacia, kocasının sabahtan akşama kadar, bölgenin öteki yerlileri gibi (ama Fransızca şarkılar söyleyerek) Egdon Heath’de bitki kestiğini görünce, öfkeden deliye döner.</p>
      <p>Bu kişilik çatışması bir yana, karı kocayı birbirinden ayıran başka bir sorun da, tek çocuğu Clym’e aşırı düşkün olan Bayan Yeobright’ın bu evliliğe karşı cephe almasıdır. Clym de annesini öyle sever, ondan öyle çekinir ki, Eustacia’yı ilk öptüğü gün, dudaklarına kırmızı bir damga basılmış duygusuna kapılarak, Bayan Yeobright’ın, dudaklarında ışıldayan o kırmızı lekenin ne olduğunu soracağından korkar. Yarısı yeğeni Thomasin’e, yarısı da oğlu Clym’e verilmek üzere Bayan Yeobright’ın Christian adlı köylü çocuğuna teslim ettiği yüz altın olayı, gelinle kaynananın arasını iyice açar: Thomasin’in kocası Wildeve, bu paranın ken<span epub:type="pagebreak" id="page1358" title="1358"/>disine değil de, bir köylüye emanet edilmesine içerleyerek, geceleyin Christian’ın yolunu keser. Biraz geri zekâlı olan bu genci kandırıp, onunla zar atar ve paranın hepsini kazanır. Ama Thomasin’i öteden beri seven, onu her zaman koruyan Diggory Venn, Christian’nın yerine geçerek, paraları geri alır. Karanlık fundalıkta, bir yaz gecesi, kör bir fenerin ışığında, fener sönünce de bir avuç dolusu ateş böceğinin aydınlığından yararlanarak sürüp giden bu kumar sahnesi, <em>The Return of the Native</em>’in en çarpıcı yerlerinden biridir. Ama bu arada bir terslik olur. Diggory Venn, paranın yarısının Clym’in olduğunu bilmediği için, hepsini Thomasin’e verir. Bayan Yeobright da gelinine gidip Wildeve’den elli altın alıp almadığını sorunca, Eustacia, eski âşığından para kabul eden bir kadın durumuna düşer. Gelin kaynana çok ağır sözler söylerler birbirlerine. Bu yüzdende Bayan Yeobright ile oğlu darılırlar.</p>
      <p>Ne var ki, Diggory Venn durumu açıklayınca, oğluyla dargın kalmaya zaten dayanamayan Bayan Yeobright, onunla ve eşiyle barışmak üzere evlerine gider bir akşam. O sırada fundalığın bitkilerini kesmekten yorgun düşen Clym, derin bir uykuya dalmıştır. Eustacia ise, eve gelen Wildeve ile konuşmaktadır. Pencereden bakıp kayınvalidesini görünce, eski âşığını arka kapıdan çıkarır; Bayan Yeobright’a kapıyı açacağına, Clym’in uyanıp annesini içeriye almasını bekler. Ama Clym uyanmaz. Eustacia’nın evde olduğunu gören Bayan Yeobright, oğlunun bundan böyle kendisiyle görüşmek istemediğini sanır. Bitkin bir halde evine geri dönerken bir yılan tarafından sokulur. Aynı akşam, Clym de annesiyle barışmak isteği için uykudan uyanınca, onun evine gitmek üzere yola çıkar. Bayan Yeobright’ı yerde can çekişirken bulur. Kadıncağız kendine gelemeden öldüğü için, Clym’in evine gittiğini söyleyemez; Clym’in ona geldiğini de anlayamaz. Böylece ana oğul barışamadan birbirlerini yitirirler. Eustacia ise hep susmakta, Bayan Yeobright’a kapıyı açmadığını söylememektedir. </p>
      <p>Annesinin ölümünden sonra geçirdiği şok yüzünden ağır hastalanan Clym, durumu ancak altı hafta sonra küçük bir köylü çocuğundan öğrenir. Çocuk, evde başka bir erkek gördüğünü, Eustacia’nın pencereden bakıp kapıyı açmadığını; yolda <span epub:type="pagebreak" id="page1359" title="1359"/>rastladığı Bayan Yeobright’ın, oğlu tarafından istenilmediği için, yüreğinin parça parça olduğunu söylediğini Clym’e anlatır. Bunun üzerine korkunç bir öfkeye kapılan Clym, karısını annesinin ölümüne neden olmakla suçlar. Dedesinin evine geri dönen Eustacia, yaşlı kaptanın tabancasıyla bir ara kendini vurmayı düşünür. Ama kocası onu kovmuş olsa bile, çevresinde hayranlar vardır her zaman. Bunlardan biri olan Charley (on beş dakika elini tutmak iznine karşılık Türk Şövalyesi rolünü ona devreden köylü çocuğu) Eustacia’nın tabancaya dalgın dalgın baktığını görünce, bu silahı ortadan kaldırır.</p>
      <p>Ayrılmalarından bir iki hafta sonra, yumuşak huylu, hoşgörülü bir insan olan Clym Eustacia’ya bir mektup yazar. Fazla haşin davrandığını, bundan böyle geçmişten söz edip Eustacia’yı suçlamayacağını, karısının geri dönmesini istediğini bildirir. Ama dedesinin bir ihmalinden ötürü, bu mektup Eustacia’nın eline geçmez.</p>
      <p>Köylü çocuğu Charley, 5 Kasım gecesi, yani romanın başlangıcındaki ateşin yakılmasından tam bir yıl sonra, Eustacia’nın hoşuna gider umuduyla bir ateş yakar. Bunu bir işaret sanan Wildeve, hemen Eustacia’ya koşar. Eustacia ise, onu çağırmak için ateşi kendi yakmadığını bildirir. Wildeve, Kanada’daki bir amcasından kalan mirasla zengin olmuştur bu arada. Eustacia’nın öteden beri özlediği renkli yaşamı ona sağlayacak durumdadır artık. Zavallı eşi Thomasin’i ve yeni doğan kızını bırakıp, niyeti Paris’e uğradıktan sonra, önce İtalya’ya ve Yunanistan’a gitmek, oradan Mısır’a, hatta Hindistan’a kadar uzandıktan sonra, Paris’e temelli yerleşmektir. Ne var ki, Eustacia, Wildeve’e yüz vermez. Onunla birlikte kaçıp metresi olmakla küçük düşeceğinin bilincindedir. “Kendisini ona verecek kadar büyük bir insan” (“he’s not great enough for me to give myself to”) saymaz Wildeve’i; diye düşünür, onu küçümser. Wildeve’in onu atlı arabasıyla Budmouth’a kadar götürmesini ister ancak. Oradan da bir çaresini bulup Paris’e geçecektir. Yani Eustacia’nın niyeti Wildeve ile kaçmak değil, sadece Budmouth’a varabilmesi için ondan yararlanmaktır. Wildeve ise, yolda Eustacia’ı kandırabileceğini, beraber Paris’e gideceklerini umar. Bu yüzden de bol bol para alır yanına.</p>
      <p><span epub:type="pagebreak" id="page1360" title="1360"/>Bir gece sonra, buz gibi yağmurlu ve fırtınalı bir havada, Eustacia, dedesinin evinden kaçar. Daha önce de söylediğimiz gibi, köylü kadını Susan, onu kaçarken görünce, ölmesi için bir büyü yapar. (Bu büyünün hızla etkisini göstermesi, Hardy’ye özgü acı istihzalardan biridir.) Eustacia, fırtınanın kasıp kavurduğu Egdon Heath’de yürürken; Thomasin, kardeş çocuğu Clym’e koşup, kocasının Eustacia ile kaçtığını söyler. Güç durumda olan herkesin her zaman imdadına koşan Diggory Venn ile Clym, kaçakları fundalıkta ararlar. O sırada tam ne olduğunu Hardy kapalı geçer. Ama Eustacia’nın derin bir su birikintisine düşmesinin bir kaza değil bir intihar olduğu anlaşılır gene de. Bunu gören Wildeve, Eustacia’yı kurtarmak için suya atlar. Clym de onların peşinden suya dalar. Diggory Venn, Clym’i kurtarır; ama Eustacia ile Wildeve ölürler. Hardy, birbirine aslında âşık olmayan bu kadınla bu erkeği, tragedyaların efsanelere geçmiş âşıkları gibi beraber öldürmekle, alaycı tutumunu sürdürmüş olur. Kendi açıkladığı gibi, sevgisiz birlikte yaşayıp sıradan bir çifte dönüşmekten kurtulurlar bu trajik ölümleri sayesinde.</p>
      <p>Öldükten sonra güzel yüzü daha da görkemli bir güzellik alan Eustacia’ya bakan Clym, onun da annesinin de ölümünden sorumlu tutar kendini; derin bir acıya kapılır. Ama duyduğu acı, onu olumsuz bir edilgenliğe sürükleyeceği yerde, insanlara hizmet etmek özlemini büsbütün pekiştirir. Clym bir “itinerant preacher” (gezgin vaiz) olur. Yalnız Egdon Heath’de değil, başka kırsal bölgelerde, hatta kasabalarda ve kentlerde, dinsel sorunlardan fazla ahlâk sorunlarını irdeleyerek, halka konuşmalar yapar.</p>
      <p><em>The Return of the Native, </em>Eustacia ile Wildeve’in ölümüyle, beşinci kısmın sonunda biter aslında. Ne var ki, daha önce de bildirdiğimiz gibi, romanı yayımlayanlar, çok mutlu olmasa bile, birazcık mutlu bir son istiyorlardı Hardy’den. Öyküde, Eustacia’yı ölüme sürükleyen tutkulardan tümüyle arınmış, kendi halinde ve erdemli Thomasin vardı. Bir de Thomasin’i umutsuz ve özverili bir sevdayla seven Diggory Venn vardı. Bunların sonunda birleşmeleri gerekiyordu.</p>
      <p><em>Far From the Madding Crowd</em>’daki Gabriel Oak tipinde, çok iyi bir insan olan Diggory Venn’in görünüşü bir hayli acayiptir. Ko<span epub:type="pagebreak" id="page1361" title="1361"/>yunlara sürülen kırmızı boyayı üretip sattığı için; giysileri, yüzü, elleri, kolları, her bir yanı kıpkırmızıdır. Bu kızıllığın içinde “güz sisleri gibi mavi” (“blue as autumn mists”) gözleri vardır. Küçücük bir eve benzeyen, yanları ve üstü kapalı, tek atlı arabasıyla Egdon Heath’de dolanır durur. Gizemli bir biçimde her yerde hazır ve nazırdır. En beklenmedik anda ortaya çıkar, hızır gibi herkesin yardımına koşar. Eustacia ile Wildeve’in boğuldukları gece, Clym’i ölümden kurtaran odur. Ama Diggory’nin uzaktan denetim yoluyla asıl koruduğu kişi Thomasin’dir. Onu öyle sever ki, kızın âşık olduğu Wildeve ile evlenebilmesini sağlamak için özel bir çaba gösterir. Wildeve, Thomasin’i aldatmasın, Thomasin acı çekmesin diye de uğraşır durur. Wildeve’in Eustacia ile buluşmalarını engellemeye çalışır. Adamı Eustacia’nın evinden uzaklaştırmak için, havaya ateş ettiği bile olur.</p>
      <p><em>The Return of the Native</em>’in metnine eklediği bir nottan anlaşıldığı gibi, Hardy’nin, Diggory Venn ile Thomasin’i evlendirmeye hiç niyeti yokmuş. Diggory, Egdon Heath’de gizemli bir biçimde gezindiği gibi, aynı gizem içinde ortadan yok oluverecekmiş, onun nereye gittiğini, ne olduğunu hiç kimse bilmeyecekmiş. Ama romanı tefrika edenler, böyle bir sonu uygun bulmamışlar. Hardy, bu iki sondan hangisini beğenirlerse onu seçmekte özgür bırakır okuyucuları: “Readers can therefore choose between the two endings.” Ne var ki, bizlere seçme hakkını veren Hardy, aynı haktan yoksun bırakıldığı için, romanın sonunda Diggory Venn’i kırmızı boyalarından arıtıp süt gibi beyaz bir çiftçi yaparak, onu Thomasin ile evlendirmek zorunda kalır.</p>
      <p>Virgina Woolf, 1886’da yayımlanan <em>The Mayor of Casterbridge</em>’i, bir kişilik incelenmesi olarak, <em>Jude the Obscure</em>’dan daha fazla beğenir. Hardy’nin, bu romanının adına “A Story of a Man of Character” (Kişiliği Olan Bir Adamın Öyküsü) sözcüklerini eklemesi, Virginia Woolf’un görüşünü doğrular niteliktedir. <em>Far From the Madding Crowd</em>’da, <em>Tess of the D’Urbervilles</em>’de, <em>The Return of the Native</em>’de, hatta <em>Jude the Obscure</em>’da kadın başkişiler ön plandayken, bu romanda tek önemli kişi bir erkektir: Casterbridge Belediye Başkanı Michael Henchard. Romandaki tragedya da salt onun kişiliğine bağlıdır.</p>
      <p>Michael Henchard’ın tragedyası, romanın başlangıcında yir<span epub:type="pagebreak" id="page1362" title="1362"/>misinde bir delikanlıyken, yazarın Wessex dediği bölgede, Weydon-Priors panayırında, karısı ve küçük kızını bir yabancıya satmasıyla başlar. Henchard, yersiz yurtsuzdur, yoksuldur, işsizdir, karısı Susan ile kendisi arasında bir sevgi bağı da yoktur. Ailesini geçindirebilecek kadar para kazanmak umuduyla bir köyden başka bir köye, bir kasabadan başka bir kasabaya dolanır durur. Karı koca, kırsal bölgelerin tozlu yollarında tam bir suskunluk içinde yürürler. Henchard da, küçük kızı Elizabeth-Jane’i kucağında taşıyan Susan da, canlarından bezmişlerdir. Panayıra varınca, bir cadı kadar çirkin yaşlı bir kadının, “furmity” pişirip sattığı bir çadıra girerler. İngilizce sözlüklerde bulunmayan bu yerel “furmity” sözcüğü, içinde buğday, un, süt, kuru üzüm bulunan bir çeşit çorbadır. Kadının, kimi müşterilerin çorbasına gizlice rom kattığını gören Henchard, ona göz kırpıp, para verir. Kendi çorbasına da bol bol alkol katılınca, çok geçmeden sarhoş olur. On sekiz yaşındayken kötü bir evlilik yapmasından acı acı yakınır. Panayırdaki çingeneler, yaşlı atlarını satmaktadırlar o sırada. Sarhoşlardan biri işe yaramayan atlar nasıl satılıyorsa, bir kocanın da istemediği karısını satabilmesi gerektiğini ileri sürer. Bunun üzerine, çadırda bir özgürlük simgesi gibi uçuşan kırlangıçlara gözü takılan, ailesini besleme sorumluluğundan kurtulup, bu kuşlar gibi özgür olmak isteyen Henchard, kendi karısının hiç işe yaramadığını, onu satmaya hazır olduğunu söyler. Susan, ilkin boşuna yalvarır susması için; sonra da, kendisinin de sahibinden hiç hoşnut olmadığını, satılmaya razı olduğunu bildirerek, acı acı alay etmekten kendini alamaz. Bunun üzerine istenmeyen eş açık arttırmaya çıkarılır. Newson adlı bir denizci, eğer kadın razıysa, onu beş altına alacağını söyler. Bir şaka olarak başlayan bu durumun artık gülünecek bir yanı kalmadığını gören sarhoşlar ayılıverirler. Ama Henchard’ın hâlâ aklı başına gelmez. Beş altın, yani beş sterlin ve beş şilin karşılığı, karısını ve kızını satar. Susan, nikâh yüzüğünü parmağından çıkarıp Henchard’ın yüzüne attıktan sonra, ağlaya ağlaya gider denizcinin peşinden.</p>
      <p>Henchard ertesi sabah kendine gelince, işlediği günahın korkunçluğunu anlar; karısını ve kızını her bir yerde arar, bulamaz. Önüne çıkan ilk kiliseye girip, diz çöker. Yirmi bir yıl süreyle ağ<span epub:type="pagebreak" id="page1363" title="1363"/>zına hiç içki koymayacağına Tanrı huzurunda yemin eder. Kefaretini hiçbir zaman ödeyemeyeceği bu günahı işlediği sırada yirmi bir yaşında olduğu için, yaşadığı her yılı göz önünde tutarak, yirmi bir yıllık bir yemin etmiştir. Ve ileride göreceğimiz gibi, ancak bu süreyi günü gününe doldurduktan sonra yeniden içmeye başlar.</p>
      <p>Romanın bir prologu niteliğini taşıyan bu açık arttırmayla satış sahnesinden sonra, on sekiz yıl geçer. Yaşama trajik açıdan bakan bir yazar olarak insanların yükselişlerinden çok yıkılışlarıyla ilgilenen Hardy, Henchard’ın bu saygın konuma nasıl vardığını, nasıl Casterbirdge belediye başkanı olduğunu bize anlatmaz. Casterbridge’in asıl adı Dorchester’dir. <em>The Mayor of Casterbridge</em> bu kasabada geçtiği halde, bir Wessex romanı, yani bir köy romanıdır gene de. Doğanın varlığı, <em>Far From the Madding Crowd </em>ya da <em>Tess of the D’Urbervilles</em>’de ne denli hissediliyorsa, yakındaki köylerin ürünlerini pazarlayan bu tarım merkezinde de o denli hissedilir. Hardy’nin belirttiği gibi, Casterbridge, çevresindeki kırsal bölgenin bölünmez bir parçası, bir uzantısıdır. Henüz sanayileşmediği için oradaki yaşamın kent yaşamıyla hiçbir ilişkisi yoktur.</p>
      <p>On sekiz yıl sonra, Susan kızıyla birlikte Casterbridge’e gelir. Kocasının orada olduğunu, yaptığı özel çorbaya alkol katan ve Henchard’ın ileride başına gelecek felaketlerde uğursuz bir rol oynayan cadımsı kadından öğrenmiştir. Susan’ın satıldığı Newson, denizlerde kaybolmuş, ölü bilinmektedir. Newson’un ölmediğini; ama Henchard’ın kızı Elizabeth-Jane’in çok küçükken öldüğünü; bu ikinci Elizabeth-Jane’in Henchard’ın değil, Newson’ın kızı olduğunu ancak daha sonraları öğreniriz. Susan, hem yaradılış olarak ezik bir kadın olduğu için, hem de Henchard’ın kasabadaki yüksek konumundan ötürü çekingen davranır. Üstelik Henchard ile nikâhlıyken başka biriyle karı koca hayatı yaşadığı için suçluluk duygusu içindedir. Henchard’ın karşısına kendi çıkacağına, ona Elizabeht-Jane’i gönderir. Kızı sandığı Elizabeth-Jane’i görünce, büyük bir heyecana kapılan, vicdan azabı depreşen Henchard, bunca kötü davrandığı karısına tam beş sterlin ve beş şilin yani beş altın yollar. Simgesel bir paradır bu. Susan’ı bu miktara sattığına göre, pişman olduğunu, onu geri al<span epub:type="pagebreak" id="page1364" title="1364"/>dığını anlatmak ister. Susan’a ayrıca bir pusula yazıp, Milât’tan önceki Roma işgalinden kalan örenlerle dolu olan Casterbridge’in ıssız bir yerinde, bir amfiteatr yıkıntısında onunla buluşmak istediğini bildirir.</p>
      <p>Michael Henchard, Susan’a geçinebilecek kadar para verip, onu Casterbridge’den uzaklaştırabilirdi. Üstelik yaşamında ayrıca hoşlandığı bir kadın vardır. Başka bir kasabada hastalandığı sırada ona bakan, şu sıralarda Casterbridge’e gelmesini beklediği Lucetta’dır bu. Üstelik Henchard, ne eskiden ne de şimdi karısına aşk duymamıştır. Ne var ki, dürüst bir adamdır. Susan’a karşı işlediği korkunç suçun bağışlanmasını ister. Artık ağzına içki koymadığını ona bildirdikten sonra, şöyle bir kara varır: Evliliklerinin utanç verici geçmişini Casterbridge halkına açıklamayacaklarına göre, yeni tanışmış gibi yapıp, bir süre sonra yeniden nikâh kıydıracaklardır. Henchard, Elizabeth-Jane’in Henchard’ın kızı değil, Newson’un kızı olduğunu açıklamaz. Belediye Başkanı’nın kasabaya yeni gelen dulla evleneceği söylentisi herkesi hayrete düşürür; çünkü Susan, öyle silik, öyle solgun bir zavallı yaratıktır ki, kasabanın çocukları “the Ghost” (Hayalet) diye bir ad takmışlardır ona. Susan, Michael Henchard’ın karanlık geçmişinden hortlayan bir hayalettir gerçekten de.</p>
      <p>Henchard, işlediği suçun bağışlanması için bir özveride bulunur. Susan ile yeniden evlenir. Ama ne gariptir ki, onu sonunda ölüme sürükleyecek olan felaketler dizisi, bu güzel davranışından sonra başlar. Zavallı Susan’ın hiçbir payı yoktur bu felaketlerde; çünkü kadıncağız kısa bir süre sonra hastalanıp ölür.</p>
      <p>Henchard, Casterbridge’in sadece Belediye Başkanı değil, yörenin en başarılı tahıl tüccarıdır aynı zamanda. Ne var ki, kendi aklına güveneceğine, “weather-prophet” (hava kâhini) bilinen bir adamın öğütlerine güvenir. Bu adam, havaların bozulacağını, hasadın kötü olacağını söyler ona. Henchard da, malı yüksek bir fiyatla satmak umuduyla bol miktarda tahıl alır. Havaların güzel gittiğini görünce, aldıklarını çok ucuza satar. Sattıktan hemen sonra da, havalar gerçekten bozulur; Henchard zarara girer. </p>
      <p>Gelgelelim Henchard’ı asıl mahveden şey, para durumunun bozulması değil, sevdiği insanlarla, yani Lucetta, Farfrae ve Elizabeth-Jane ile ilişkilerinin bozulmasıdır. Bu sevgi bağlarının en <span epub:type="pagebreak" id="page1365" title="1365"/>ilginç yanı, bu üç kişinin Henchard’dan uzaklaştıkça, birbirlerine yakınlaşmaları; Farfrae’nın ilkin Lucetta ile, Lucetta ölünce de Elizabeth-Jane ile evlenmesidir.</p>
      <p>Bir süre Henchard ile birlikte olan Lucetta, onunla evlenmek niyetiyle Casterbridge’e gelir. Ama Henchard ile değil de, genç ve başarılı işadamı Farfrae ile evleniverir. Oysa Farfrae, Henchard’ın üvey kızı Elizabeht-Jane ile öteden beri ilgilenmekte, aralarında açıkça dile getirilmeyen bir gönül bağı bulunmaktadır. Elizabeth-Jane gibi ağırbaşlı değil de, tecrübeli ve fettan bir kadın olan Lucetta’ya büyük bir tutkuyla bağlı olmadığı halde, onun bu hainliği üzerine kadına neredeyse âşık gibi olur; eski dostu çok sevdiği Farfrae’ye de fena halde öfkelenir. </p>
      <p>Donald Farfrae, Casterbridge’e ilk geldiği sırada meteliksizdir, ama hiç okula gitmeyen Henchard’dan farklı olarak iyi eğitim görmüştür. Henchard orta yaşlı ve biraz asık suratlıyken, Farfrae gençtir, güleryüzlüdür. Henchard gibi duygularına kapılmaz, her zaman aklın kurallarına göre davranır. Ama duyarlı bir yanı da vardır. Güzel sesiyle memleketi olan İskoçya’nın halk türkülerini söylerken, herkes ondan hoşlanır. Farfrae’nin türküleri Henchard’ı da çok duygulandırır. Bu yalnız adam, Farfrae’ye büyük bir yakınlık duyar. Onu hizmetine almakla yetinmez, herkesten gizlediği geçmişini, yani karısını nasıl sattığını da anlatır ona. Ne var ki, Lucetta olayından önce bile, birbirlerine böylesine aykırı iki kişinin zaman zaman çatışmaları önlenemez. Örneğin, Henchard’ın adamlarından Abel, hem biraz geri zekâlıdır, hem de vaktinde uyanıp işbaşı yapmaz. Abel bir sabah gene geç kalkınca, Henchard onu cezalandırmak için, işyerine pantolonsuz gönderir. Adamcağız, oradaki kadınlara kızlara rezil olur. Patronunun bu katı tutumuna karşı çıkan Farfrae, Abel’in pantolonunu giymesini sağlayarak, Henchard’a körü körüne boyun eğmeyeceğini herkese gösterir. İşçiler, Henchard’dan çok genç İskoçyalıyı beğenmeye başlarlar. Bir bayram dolayısıyla, ikisi de ayrı ayrı toplantılar düzenlerler. Ama Henchard’ın eğlencesi açık havada, Farfrae’ninki de büyük bir çadırda olduğu için, yağmur yağınca, herkes Farfrae’nin toplantısına gider. Bu toplantıda Henchard, delikanlıyı üvey kızı Elizabeth-Jane ile dans ederken görünce, fena halde içerler. Zamanla <span epub:type="pagebreak" id="page1366" title="1366"/>Henchard ile Farfrae’nin arası iyice açılır. Sonunda Farfrae, Henchard’ın hizmetinden çıkıp, kendi tahıl işini kurar ve hasat konusunda yanlış bilgi edinip vakitsiz bir satış yapan Henchard batarken, Farfrae gittikçe daha çok para kazanır. Casterbridge’e ilk büyük tarım araçlarını getirir. Bu araçlara binip, tam bir yaşama sevinci içinde şarkılar söyler. Onun yıldızı parladıkça, Henchard’ınki söner.</p>
      <p>Ne var ki, Hardy, Farfrae’yi hiçbir zaman açgözlü ya da haris bir adam olarak göstermez. Tam tersine, bu delikanlının Henchard’a karşı her zaman çok dürüst davrandığını ayrıca vurgular. Farfrae’nin başarısının tek nedeni, Henchard’ın kusurlarından arınmış, aklı başında bir genç olmasıdır. Sonunda tam bir yoksulluğa düşen Henchard, Farfrae’nin hizmetine girer; eskiden kendi malı olan ambarlarda bir ırgat gibi çalışır. Henchard’ın bu yıkılışından sonra, Farfrae belediye başkanlığına da seçilip, o güne değin Henchard’ın oturduğu eve yerleşir. Ama Henchard, “Surely he’ll buy my body and soul” (Benim bedenimi ve ruhumu da satın alacak mutlaka) demekle yanılmaktadır; çünkü Farfrae, Henchard’a gene eski evinde, kendisi ve sonunda evlendiği Elizabeth-Jane ile birlikte oturmasını önerir. Farfrae’nin, özellikle Elizabeth-Jane’in sevgisini elde etmek yeryüzünde tek isteği olduğu halde, Henchard, içtenlikle yapılan bu öneriyi haşin bir biçimde geri çevirir. Çünkü Henchard, karısını beş altına sattığı zaman neyse, odur gene. Onun benliğinde, Hardy’nin deyişiyle kendini mahvetmeye zorlayan bir “volcanic stuff” (volkanik bir madde) vardır her zaman. Bu volkanik madde yüzünden, romanın sonlarına doğru, Farfrae, Henchard ile resmen dövüşmek zorunda kalır. Eskiden Henchard’ın, şimdiyse Farfrae’nin malı olan bir ambarda geçen bu sahnede, kollarından birini sıkı sıkı bağladığı halde, delikanlıdan çok daha güçlü olan Henchard, Farfrae’yi zemindeki açık kapaktan aşağı atıp kolayca öldürebilirdi. Zaten ölesiye bir çeşit düello olarak düşünmüştü bu dövüşü. Ama delikanlıya sevgisi ağır bastığı için onu öldüremez:</p>
      <blockquote>
        <p>“God is my witness that no man ever loved another as I did thee at one time. And now though I came near to kill thee, I cannot hurt thee.”</p>
			</blockquote>
			<blockquote>
				<span epub:type="pagebreak" id="page1367" title="1367"/>
        <p>Tanrı tanığımdır ki, hiçbir adam başka bir adamı benim eskiden seni sevdiğim kadar sevemezdi. Ve şimdi, seni neredeyse öldürecek hale gelmişken, kötülük edemiyorum sana.</p>
      </blockquote>
      <p>Henchard bunu söyledikten sonra, Farfrae ile dövüştüğü için vicdan azabına kapılır, ondan özür dilemek ister. Ama Farfrae, Henchard’ın yüzüne bakmadan uzaklaşır oradan. Henchard, eskiden ona saygı duyan bu gencin artık ondan nefret edeceğini düşündükçe derin bir acı duyar; hemen o gece Farfrae’yi bulup, onun tarafından bağışlanmak ister.</p>
      <p>Henchard ile Farfrae’nin karmaşık bir sevgi-kin yumağı olan ilişkisi ilginçtir. Ama bize kalırsa <em>The Mayor of Casterbridge</em>’in büyük bir roman sayılmasının gerçek nedeni, Henchard’ın üvey kızı Elizabeth-Jane’e duyduğu, zaman zaman gene kinle karışan, büyük sevgidir. Birçok aşamadan geçen bu sevgide, Henchard’ın trajik kişiliğinin, hem en olumlu yanlarını, hem en olumsuz yanlarını görürüz. Elizabeth-Jane’in, sevilmeye değer, hatta insanda hayranlık uyandıran üstün bir kişiliği vardır. Yoksul bir çevrede yetiştiği halde, bilgiye susamıştır. Hardy’nin genç kızlarıyla kadınları her zaman çok çekici oldukları halde, onlarda ender görülen bir özelliktir bu. Annesi Belediye Başkanı’yla evlenip, ona güzel giysiler alınınca, Elizabeth-Jane bunları satar, kendisine bol bol kitap alır. O kitapları not tutarak, dikkatle okur. Casterbridge eskiden Roma İmparatorluğu’nun bir parçası olduğu için Latince öğrenmeye çalışır.</p>
      <p>Henchard, eşini satma olayı meydana çıkar korkusuyla, dünyada en çok sevdiği insan olan Elizabeth-Jane’e, onun babası olduğunu söylememiştir. Ama genç kızın ona daha çok bağlanması için günün birinde bunu açıklar. Açıkladıktan hemen sonra da Elizabeth-Jane’in gerçek babasının kendisi değil, Newson olduğunu öğrenir; çünkü ağır hasta olan eşi Susan, ölmeden önce Henchard’a bir mektup bırakır; bu mektubu ancak Elizabeth-Jane’in düğün günü okuyacağına söz vermesini ister. Ama Henchard, beklemeye dayanamaz. Susan ölür ölmez, mektubu okuyup, durumu öğrenir. Bu, korkunç bir darbe olur Henchard’a. Sanki her şey “toza ve küle” (“dust and ashes”) dönmüştür yaşamında. Ama kızın annesini, kendi eliyle başka bir erkeğe verdiğine göre, bu <span epub:type="pagebreak" id="page1368" title="1368"/>acıyı hak ettiğini de bilir. Elizabeth-Jane’i hâlâ sevdiği, onu yitirmekten korktuğu için yeni bir suç işler; Newson’un kızı olduğunu ona söylemez. Neler olup bittiğini, üstünde titreyen babasının neden böyle değiştiğini anlayamayan Elizabeth-Jane’e zaman zaman kin duyar. Durup dururken, kızı öyle hırpalar ki, Elizabeth- Jane, dostluk kurduğu Lucetta’nın evine sığınmaya karar verir. Ama sevgiyle kin arasında bir sarkaç gibi gidip gelen Henchard, kızın gitmemesi için yalvarır yakarır, ondan özür diler. Elizabeth-Jane’in Farfrae ile dostluğuna da öfkelenmektedir. Lucetta’nın nedenini birazdan açıklayacağımız ölümü, yaradılış olarak ölçülü ve dengeli bir adam olan Farfrae’yi fazla sarsmamıştır. Üstelik, bu kadının geçmişini öğrendikten sonra, onunla mutlu olamayacağını da anlamıştır. İşte bu yüzden, öteden beri beğendiği Elizabeth-Jane’e yönelir yeniden. Henchard, Elizabeth-Jane ile Farfrae’nin dostluğu konusunda da tutarsız davranır. İlkin onları ayırmak ister; Elizabeth-Jane’in bundan böyle bu delikanlıyla hiç görüşmemesini emreder. Farfrae’ye de Elizabeth-Jane’i görmesini yasaklayan bir mektup gönderir. Bundan kısa bir süre sonra, Farfrae’ye ikinci bir mektup yazıp, eğer isterse, Elizabeth-Jane ile görüşebileceğini bildirir. Bu tutarsızlıkları üvey kızını yitirmek korkusundan kaynaklanmaktadır aslında. Ondan ayrılmak olasılığına dayanamadığı için, Elizabeth-Jane ile Farfrae evlenince onların evinde, “dişleri sökülmüş bir aslan gibi” (“like a fangless lion”) bir sığıntı olarak oturmayı bile düşünür. Eğer Farfrae’ye gerçeği söylerse yani Elizabeth-Jane’in kendi kızı olmadığını, nikâh dışı dünyaya geldiğini açıklarsa, acaba Farfrae kızdan uzaklaşır mı gibi, çok kötü planlar da gelir aklına. Ama böyle bir şey yapmayı iğrenç bulur, kendinden utanır. Mutsuzluklar içinde gittikçe boğulan Henchard’ın yaşamında tek umut, üvey kızının sevgisidir:</p>
      <blockquote>
        <p>“In the midst of his gloom she seemed to him as a pinpoint of light... Above all things what he desired now was affection from anythings that was good an pure.”</p>
      </blockquote>
      <blockquote>
        <p>İçine gömüldüğü kasvetler içinde, Elizabeth-Jane, Henchard’a küçük bir aydınlık noktası görünüyordu... İyi olan, temiz olan herhangi bir şeyden gelen sevecenlik, dünyada en çok istediği şeydi artık.</p>
      </blockquote>
      <p><span epub:type="pagebreak" id="page1369" title="1369"/>Kurtuluşunu üvey kızına tam bağladığı sırada, ölü sandığı Newson Casterbridge’e gelip karşısına çıkınca, yıkılan Henchard bağışlanmaz bir suç daha işler: Elizabeth-Jane’in bir yıl önce öldüğünü söyler. Bu korkunç yalanın nasıl ağzından çıktığını kendisi de anlayamaz; utanç içinde kalır. Ne var ki, kızının öldüğüne ilkin inanan Newson, bir süre sonra kuşkuya düşüp Casterbridge’e geri dönünce, gerçek ortaya çıkar. O güne değin babası bildiği adamı her şeye karşın seven Elizabeth-Jane, gerçek babasının kim olduğunu ondan saklayan Henchard’ı bağışlayamaz, ondan iyice kopar.</p>
      <p>Henchard’ın, üvey kızının gözünden düştüğü gibi, Casterbridge halkının da gözünden düşüp mahvolmasının nedeni, yirmi bir yaşındayken işlediği suçun tanıklarından birinin, yani çorbalarına alkol katan uğursuz kocakarının yıllar sonra karşısına yeniden çıkmasıdır. Eskiden adalet sistemi İngiltere’de doğru dürüst düzenlenmediği ve hukuk eğitimi görmüş çok az sayıda yargıç bulunduğu için, bir bölgenin ileri gelenleri “justice of the peace” sıfatıyla mahkemelere başkanlık ederlerdi. Belediye Başkanı Henchard, böyle bir mahkemede yargıçlık ederken, huzuruna, serserice davranışlarda bulunduğu için yargılanan yaşlı bir kadın getirilir. Kadın, Henchard’ı hemen tanır. Karısını bir hayvanı satarcasına bir yabancıya satan bir adamın onu yargılamaya hakkı olmadığını söyler. Henchard, bu suçlamayı kolayca yadsıyabilir; kadına da hiç kimse inanmazdı. Ama Henchard, Casterbridge kasabasını dehşet içinde bırakarak, kadının doğruyu söylediğini açıklar. Bu dürüstlüğün bir yücelik mi, yoksa Henchard’ın bilinçaltındaki başlıca dürtülerden birinin, yani kendi kendini mahvetme isteğinin bir belirtisi mi olduğunu kestirmek güçtür.</p>
      <p>Henchard, iyice yokuş aşağı yuvarlanır bu itirafından sonra. Üstelik kendi kendine koyduğu yirmi bir yıllık içki yasağı sona ermiş, sürekli sarhoştur artık. Üvey kızı, onu ikide birde meyhanelerden alıp eve getirir. Ama utanç verici durumlara düşmesini önleyemez gene de. Örneğin, kral ailesinden önemli bir kişi Casterbridge’den geçecektir bir ara. Eski belediye başkanı, perişan bir kılıkta çıkagelir, karşılama komitesinde yer almak ister. Yeni belediye başkanı Farfrae, bu isteği kabul etmez doğal olarak. O <span epub:type="pagebreak" id="page1370" title="1370"/>zaman Henchard, bir miktar daha içki içer, kendi yaptığı uyduruk bir bayrakla tören yerine gelir. Bayrağı sallaya sallaya, sendeleyerek, önemli kişinin yanına sokulur. Farfrae, Henchard’ı zorla yakalayıp, oradan uzaklaştırmak zorunda kalır. Henchard ise, Farfrae’dan hıncını almak ister ve daha önce anlattığımız gibi onunla dövüşür.</p>
      <p>Bundan kısa bir süre sonra ikinci bir skandal patlak verir. Henchard’ın karanlık geçmişinin ortaya çıkmasından yararlanan, böyle bir adama bağlı kalması için hiçbir neden göremeyen Lucetta, Farfrae ile evlenmiştir. Bu duruma fena halde öfkelenen Henchard’ın elinde Lucetta’nın bir yığın mektubu vardır. İsterse bunları yeni evlenen çifte karşı kullanabilir. Ama Henchard bunu yapmaz. Bu mektupları kimin yazdığını söylemeden, Farfrae’ye, Lucetta’nın mektuplarından parçalar okumakla yetinir. Paniğe kapılan Lucetta, Henchard’a yalvarmak için onunla gizlice buluşur. Henchard, bu mektupları şaka olsun diye okuduğunu hiçbir kötü amacı olmadığını söyler. Mektupları, Lucetta’ya teslim edilmek üzere eskiden emrinde çalışan adamlardan birine verir. Adam ise, paketi içki sofrasında açar; eski belediye başkanının sevgilisi ve yeni belediye başkanının eşi Lucetta’nın mektuplarını, kasabanın serserilerine yüksek sesle okur. Bu serseriler de, Henchard ile Lucetta’yı rezil etmek için bir gösteri düzenlerler: Sırt sırta bağlı, saman ve mukavvadan yapılmış iki kukla bir eşeğin sırtına bindirilir. Bu kuklalardan birinin yüzü ve kılığı Henchard’a, ötekisininki de Lucetta’ya benzetilir. Casterbridge sokaklarında alayla gezdirilen bu eşeği görüp kendini tanıyan ve o sırada hamile olan Lucetta “it will kill me” (bu, beni öldürecek) diye bağırarak bir sinir nöbeti geçirirken, çocuğunu düşürür ve gerçekten de ölüverir.</p>
      <p>Henchard da sokaklardan geçen alayı görmüş, kendini tanımıştır. O gece, yaşamına bir son vermek kararıyla ırmağa gider. Suya tam atlayacağı sırada, bir de bakar ki, suyun dibinde kendi ölüsü yatmakta. Henchard’ın alkolle bulanmış beyninde, lanetlendiği duygusunu uyandıran uğursuz bir tansıktır bu. Eve dönünce, üvey kızına tansıklara inanıp inanmadığını sorar, onu ırmağa götürür. Elizabeth-Jane, bu ölünün, göstericilerin suya attıkları Henchard kuklası olduğunu hemen anlar.</p>
      <p><span epub:type="pagebreak" id="page1371" title="1371"/>Henchard herkesin gözünde rezil olduktan sonra bile, Elizabeth-Jane, babası bildiği adama bağlı kalır; eskiden olduğu gibi, onunla birlikte oturmak, ona bakmak ister. Henchard bir ara umutlanır, iyi yürekli bir Tanrı’nın varlığına neredeyse inanacak gibi olur. Ama Elizabeth-Jane’e karşı haksız davranmanın vicdan azabı ve Newson geri dönecek korkuları içindedir. Nitekim bir süre sonra, Elizabeth-Jane, Farfrae ile evlenmek üzereyken, daha önce de söylediğimiz gibi, Newson geri döner. Üvey kızının her şeyi öğreneceğini ve ondan nefret edeceğini bilen Henchard, hemen o gün Casterbridge’den çıkıp gider. Sırt çantasında, Elizabeth-Jane’in saçından bir bukle, onun bir eldiven teki vardır sadece. Yola çıkmadan önce söylediği, tüm günahlarına karşın, onun gene de yüce bir yanı olduğunu gösterir:</p>
      <blockquote>
        <p>“I, Cain, go alone as I deserve. An outcast and a vagabond. But my punishment is not greater than I can bear.”</p>
      </blockquote>
      <blockquote>
        <p>Ben, Kabil gibi, toplumdışı bir adam, bir serseri olarak, tek başıma gidiyorum. Ama dayanamayacağım kadar büyük değil bana verilen ceza. </p>
      </blockquote>
      <p>Henchard, Casterbridge’den ayrıldıktan sonra, geceleri kırlarda yatarak, altı gün yürür; yirmi beş yıl önce karısını sattığı panayırın kurulduğu köye varır. Oraya ilk geldiğinde, nasıl işsiz güçsüz, yoksul ve umutsuzsa, şimdi de aynen öyle olduğunu bilip, kendisini cezalandırmak için gitmiştir o köye. Kırlarda dolanır durur; üvey kızından haber alabilmek umuduyla, Casterbridge’den fazla uzaklaşmaz. Aradan iki ay geçtikten sonra, Elizabeth-Jane’in Farfrae ile evleneceği günün tarihini öğrenince, onu bir kez daha görmek, onun tarafından bağışlanmak isteğiyle, düğüne gitmeye karar verir. Parası olmadığı için, Elizabeth-Jane’e düğün armağanı olarak, ancak kafeste bir kuş alabilir. Farfrae’nin evinde, üvey kızını babası Newson ile dans ederken görünce, kaçmak için “karanlık bir yıkıntı gibi ayağa kalkar” (“he stood up like a dark ruin”). Ama kaçamaz. Onu görüp yaklaşan üvey kızına, gerçek babasına kavuştuğu halde, kendisini de biraz sevmesini istediğini söyler. Ne yazık ki, Elizabeth-Jane, <span epub:type="pagebreak" id="page1372" title="1372"/>dürüst insanların kimi zaman gösterdikleri katılıkla yanıtlar bu isteği: Henchard’ı eskiden çok sevmiştir; ama ona yalan söyleyen, onu aldatan birini artık sevemez. Henchard’ın üvey kızını son görüşüdür bu. Getirdiği armağan da ancak bir ay sonra bir köşede bulunur. Kafesin içindeki kuş ölmüştür.</p>
      <p>Elizabeth-Jane, bu armağanı kimin getirdiğini anlar o zaman. Üvey babasını bulmak, onunla barışmak ister. Kocası Farfrae ile birlikte, Henchard’ı Edgon Heath’de aramaya başlarlar. Karşılarına çıkan Abel, Henchard’ın yarım saat önce öldüğünü söyler. Abel, düğünden sonra Henchard’ı görmüş, onun peşine takılmış ve ona bakmıştır. Çünkü Henchard, onun tembelliğini cezalandırmak için Abel’i pantolonsuz işe gönderip, onu rezil etmiştir, ama Abel’in annesine de bir iyilik yapmıştır eskiden ve bu geri zekâlı genç köylünün eski belediye başkanına bir gönül borcu vardır bu yüzden. Henchard’ın ölümünün aslında bir intihar olduğu, kendisini aç ve susuz bırakarak öldüğü, Abel’in anlattıklarından anlaşılır. Henchard, vasiyetini de başucuna bırakmıştır:</p>
      <blockquote>
        <p>“That Elizabeth-Jane Farfrae be not told of my death or made to grieve on account of me. That I be not buried in consecrated ground... That no mourners walk behind me at my funeral. That no flowers be planted on my grave. That no man remember me. To this I put my name: Michael Henchard.”</p>
      </blockquote>
      <blockquote>
        <p>Elizabeth-Jane Farfrae’ye öldüğüm bildirilmesin. Benim yüzümden üzülmesin. Beni Kilise’nin kutsadığı mezarlıklara gömmesinler... Cenazemin peşinden yas tutanlar yürümesin. Mezarıma çiçek dikilmesin. Beni hiç kimse anımsamasın. Buna imzamı atıyorum: Michael Henchard.</p>
      </blockquote>
      <p>Michael Henchard’ın ölümü, bir tragedya başkişisinin, neredeyse bir Kral Lear’in ölümüdür. İyi yürekli soytarı rolünde bir geri zekâlı Abel bile vardır yanında. Kimi eleştirmenlere göre, yazgının ona oynadığı kötü oyunların önemli bir payı vardır Henchard’ın tragedyasında. Örneğin, Virginia Woolf’a bakılacak olursa Henchard kadere karşı savaşır. “Onun dışında olan bir varlık, onun kadar haris ve güçlü adamlara karşıdır” (“Somet<span epub:type="pagebreak" id="page1373" title="1373"/>hing outside of himself which is opposed to men of his ambition and power”) David Cecil’e göre de, Henchard’ı yıkmak amacıyla, kader, kimi zaman doğanın bir gücüyle birleşir, örneğin onu iflasa sürükleyen kötü bir hasat olur. Henchard da “onu cezalandırmaya kararlı, bilinçli ve uğursuz bir gücün” (“some sinister intelligence bent on punishing him”) kurbanı sayar kendini. Oysa bize kalırsa, Mihcael Henchard’ın bunca acı çekmesinin nedeni alınyazısı değildir. Karısını satmasından tutunda, babasının gerçek kimliğini üvey kızından saklamasına kadar; uydurma hava kâhinlerine inanmasından tutun da güvenilmez bir adama Lucetta’nın mektuplarını teslim etmesine kadar, bu acılara, kendi irili ufaklı suçları ve yanılgıları neden olur her zaman. Thomas Hardy’nin romanlarında yazgının rolünü fazlasıyla önemseyenler, sattığı çorbaya rom katan kocakarının yirmi yıl sonra neden ortaya çıktığını; Newson’un neden gerçekten ölmediğini soracaklardır. Ama panayırlarda uluorta işlenen suçların günün birinde ortaya çıkmasının ya da bir babanın kızını bulmak istemesinin kaderin insanlara oynadığı kötü oyunlarla hiçbir ilişkisi yoktur. Michael Henchard’ın tragedyası, alınyazısından değil; onu kendi kendini yıkmaya sürükleyen, kendi benliğindeki karanlık güçlerden kaynaklanır.</p>
      <p>Bugün çoğu eleştirmenlerin ve okuyucuların Thomas Hardy’nin en güzel romanı saydıkları <em>Tess of the D’Urbervilles, A Pure Woman</em> adıyla 1891’de yayımlanınca, kıyametler koptu. On altı yaşında baştan çıkarılıp bir piç doğuran, daha yirmi bir yaşına varmadan katil olup asılan bir köylü kızına, nasıl olurdu da Hardy, tertemiz, iffetli, erdemli anlamına gelen bu “pure” sıfatını uygun görebilirdi: Oysa romanı inceleyince göreceğiz ki, Hardy bu “pure” sözcüğünü, Victoria Çağı eleştirmenlerinin damarına basmak için değil, Tess’i en doğru belirleyen sıfat olduğu için, çok bilinçli olarak kullanmıştı. Çünkü Tess, gerçekten tertemiz ve erdemlidir. Hardy’nin kadınları arasında en kusursuzudur. Bathsheba Everdene’ler, Eustacia Vye’lar ya da Sue Bridehead’ler gibi kaprisli ve bencil davranmaz. Başına gelen felaketler, kendi kişiliğindeki olumsuzluklardan değil çevresindeki toplumsal düzenin olumsuzluklarından kaynaklanır. Üstelik Tess yiğittir. Hamileyken de, bebeği öldükten sonra da yılmaz, <span epub:type="pagebreak" id="page1374" title="1374"/>yaşama gücünü yitirmez. Ailesine destek olabilmek için yollara düşer, iş bulabildiği çiftliklerde güç koşullar altında sabahtan akşama değin çalışır.</p>
      <p><em>Tess of the D’Urbervilles</em>’in 1912 baskısına yazdığı kısa önsözde, Hardy, romanı ilk kez yayımlarken, tashihleri okuduktan sonra baskısına önyargısız bir gözle bakınca, onu tam anlamıyla betimleyen “pure” sözcüğünü düşündüğünü; bu sözcüğü kitabın adına eklerken, bunu herhangi birinin sorgulayabileceğinin aklına bile gelmediğini; oysa bu sıfatın bir tartışma konusuna döndüğünü açıklar. Kimileri, Hardy’nin böyle bir açıklamayı hınzırlığından yaptığını ileri sürebilirler. Ama bize kalırsa, Victoria Çağı’nın gülünç önyargılarından arınmış bir okuyucu, Tess’in namusu konusunda en küçük bir kuşku duyamaz. Çünkü Tess, gerçek ahlâk kurallarına karşı değil, ancak toplumsal düzenin yapay ahlâk kurallarına karşı “suç” işler. Toplum tarafından mahvedilmesinin, sonunda öldürülmesinin nedeni de budur. Tess on altı yaşında baştan çıkarılmasından –daha doğrusu ırzına geçilmesinden– sonra, kendini “düşmüş bir kadın” bilip, ezilip büzülseydi, bundan böyle yaşamaya hakkı olmadığını sansaydı, toplum ona acırdı belki de. Ama Tess, kendini düşmüş saymaz. Biraz önce dediğimiz gibi, yiğitçe bir yaşam savaşı verir. Sonunda onu felakete sürükleyen adamı öldürmeye kadar varıp, haysiyetini korur. Bu sayede de okuyucuların gözünden düşmez hiçbir zaman. Victoria Çağı kafalarının, Tess’i ve Tess’in yaratıcısı Thomas Hardy’yi bağışlayamamalarının nedeni de budur.</p>
      <p>Hardy bu romanında, çağının sadece ahlâksal önyargılarına değil, sınıfsal önyargılarına da meydan okur. Çünkü bu köylü kızını, sadece yanlış ahlâk kavramları değil, yaşamına giren iki erkek de mahveder. Ve bu erkeklerin ikisi de, yüksek sınıftan geldikleri halde, hiç de Tess gibi soylu sayılamazlar. İşte bu yüzden Hardy, gerçek adı Tess Durbeyfield olan bu köylü kızının, Alec D’Urberville’den de, Angel Clare’den de çok daha üstün, gerçek anlamda çok daha soylu olduğunu vurgulamak istercesine, Tess’e aristokrat atalarının soyadını uygun görerek, romanına “Tess Durbeyfield” adını değil, “Tess of the D’Urbervilles” adını verir.</p>
      <p><span epub:type="pagebreak" id="page1375" title="1375"/>Başvurduğu dergilerin üçü de <em>Tess of the D’Urbervilles</em>’i reddedince, Hardy ödünler verdi. Tefrika edilecek metinden bazı parçaları çıkardı. Daha sonraları bir kurnazlık etti. Kitap bir bütün olarak yayımlanırken, çıkardığı parçaları metne yeniden ekledi. Örneğin <em>The Graphic Magazine</em>’in yöneticisi, bir dereyi aşarken, Angel Clare’in Tess ve üç arkadaşını kucağına alıp karşıya taşımasını, ailece okunan bir dergi için sakıncalı bulmuş; bu genç bayanların bir el arabasıyla karşı kıyıya geçirilmelerini daha edepli saymıştı. Böylece kızlar, tefrikada el arabasında, roman bir bütün olarak yayımlanınca, Angel Clare’in kollarında dereyi aşmışlardı.</p>
      <p><em>Tess of the D’Urbervilles</em> yayımlanır yayımlanmaz, yergiler birbirini hızla izledi. Kitap sadece ahlâk açısından “morally unsound” (sağlıksız) değil, çok da kötü yazılmış sayıldı. Kitabı yerenler arasında, aynı dönemin öteki büyük yazarı Henry James de vardı ne yazık ki. “The little Thomas Hardy” diyerek, Hardy’yi nasıl olsa fena halde küçümseyen Henry James, bu roman için “vile” (aşağılık) sözcüğünü kullandı. Çağın en önemli edebiyat dergisi <em>The Quarterly</em> kitabın birçok sahnesini “gülünç” (ridiculous) buldu ve “Mr. Hardy has told an extremely disagreable story in an extremely disagreable manner” (Bay Hardy son derece nahoş bir öyküyü, son derece nahoş bir biçimde anlattı) dedi. “Benliğinde en iyi olanı” (the best of me) bu romana koyduğuna inanan Hardy, günlüğüne şunu yazdı:</p>
      <blockquote>
        <p>“How strange that one may write a book without knowing what the reader may read into it. Well, if this sort of thing continues no more novel-writing for me. A man must be a fool to deliberately stand up to be shot at.”</p>
      </blockquote>
      <blockquote>
        <p>Bir kitap yazıp, okuyucunun bu kitaptan ne gibi anlamlar çıkarabileceğini kestirememek ne garip! Eh, bu tür şeyler sürüp giderse, roman yazmaya paydos derim. Bile bile ayağa kalkıp üstüne ateş edilmesine katlanan bir kişi aptal olmalı.</p>
      </blockquote>
      <p>Nitekim son romanı <em>Jude the Obscure’</em>a karşı saldırılar daha da azgınlaşınca, Hardy 1895’ten sonra roman yazmaktan vazgeçti; <span epub:type="pagebreak" id="page1376" title="1376"/>tâ 1928’e değin yaşadığı halde. Ama <em>Tess of the D’Urbervilles </em>yayımladığı sırada henüz canından bezmediği için işi şakaya boğduğu da oluyordu. Bir arkadaşına, bu kitap yüzünden ne kıyametler kopacağını bilmediği için, <em>Tess of the D’Urbervilles’</em>i gerçekten iyi bir roman yapmaya özen göstermediğini söylemişti. Oysa bu romanın, sadece Hardy’nin en güzel kitabı değil, XIX. yüzyılın başyapıtlarından biri olduğu artık herkesçe kabul edilir. O sıralarda bile bunu bilenler vardı. Bayan Patrick Campbell, Ellen Terry, Sarah Bernhardt, Elenora Duse gibi Avrupa’nın en ünlü aktrisleri, Tess rolünü oynayabilmek amacıyla Hardy’ye, romanını tiyatroya uygulamasını rica eden mektuplar yazmışlardı. Her ülkeden geniş okuyucu kitlelerince Hardy’nin en çok sevilen romanı olan <em>Tess of the D’Urbervilles</em>’in daha sonraları filmleri, hatta bir operası bile yapıldı. </p>
      <p>Bu romanda Hardy, gereksiz bir olay örgüsünü işlemek yanılgısına hiç düşmeden, Tess’in öyküsünü, yedi “phase”, yani yedi evrede, en yalın biçimde anlatır. Birinci evre “The Maiden” (Genç Kız); ikinci evre “Maiden no More” (Artık Genç Kız Değil); üçüncü evre “The Rally” (Toparlanma); dördüncü evre “The Consequence” (Sonuç); beşinci evre “The Woman Pays” (Kadın Öder); altıncı evre “The Convert” (İmana Gelen) ve yedinci evre “The Fulfilment” (İstenilenlerin Gerçekleşmesi). Bu son evrenin adında çok belirgin bir istihza olduğu besbellidir; çünkü Tess’in istedikleri gerçekleşecek, ama kendisi ölüm cezasına mahkûm olacaktır.</p>
      <p>Tess, topraksız, yoksul bir köylü olan John Durbeyfield’in yedi çocuğunun en büyüğüdür. Altı sınıflı bir okula gittiği, hatta öğrenimine bir süre daha devam etse öğretmenlik yapabilecek duruma geleceği için, ailenin en bilgili kişisidir. Köylü ağzıyla değil, düzgün bir İngilizceyle konuşur. Hardy’nin belirttiği gibi, annesi hâlâ XVII. yüzyılda yaşarken, Tess kendi çağının, yani XIX. yüzyılın ikinci yarısının çocuğudur. Tess’in annesi de, babası da metelik etmeyen akılsız insanlardır. Baba ayyaştır, meyhaneden çıkmaz. Anne, onu oradan alıp eve getirmeye gider, kendi takılır kalır meyhanede. Tess’in belini büken, sadece yoksulluğu değil, annesine babasına güvenmemesi ve çocukların en büyüğü olarak, kendini kardeşlerinden sorumlu bilmesidir. <span epub:type="pagebreak" id="page1377" title="1377"/>Hardy, Tess’in toplumsal düzendeki –daha doğrusu toplumsal düzensizlikteki– durumundan ötürü felakete mahkûm milyonlarca insandan biri olduğunu, romanının hemen başlangıcında söyler bizlere. </p>
      <p>Tess’in felaketleri, günün birinde köy papazının, John Durbeyfield’i “Sir John” diye selamlamasıyla başlar. Tarihsel belgeleri karıştırmaya meraklı bu din adamına göre, John’un gerçek soyadı Durbeyfield değil, D’Urberville’dir. John, tâ XI. yüzyılda İngiltere’yi istila eden Norman ailelerinden D’Urberville’lerin soyundandır aslında. Bu olasılık, John’u öylesine kendinden geçirir ki, o akşam her zaman içtiğinden fazla içer, vaktinde uyanamaz. Bu yüzden Tess, küçük erkek kardeşlerinden birini de yanına alıp, ailenin başlıca geçim kaynağı olan bal peteklerini, daha gün ağarmadan, kasabaya götürmek zorunda kalır. Durbeyfield’lerin tek serveti olan ve herhalde bu yüzden Prince (Prens) adını taşıyan at arabaya koşulur. Yolda giderken, Tess yıldızlara bakar. Bunların bir kısmı güzel dünyalar, bir kısmı da için için çürümüş dünyalar olduğunu söyler. Kardeşi, kendi dünyalarının güzel yıldızlardan mı, yoksa çürümüşlerden mi olduğunu sorunca, bu on altı yaşındaki kız, karamsarlığını açığa vurarak, çürümüş bir yıldızda yaşadıklarını söyler hiç duraksamadan.</p>
      <p>Bundan hemen sonra da, Tess’in karamsarlığını doğrulayan kaza olur: Karşı yönden hızla gelen posta arabasının oku, bir kılıç gibi Prince’e saplanır. Tess, elini bastırarak, yaradan akan kanı durdurmak ister. Ama at, Tess’i kana buladıktan sonra ölür. Kaza sırasında uyuklamakta olduğu için, Tess’in kendini bir katil olarak suçlamasında, Thomas Hardy’ye özgü buruk istihzaların bir örneğini görürüz; çünkü Tess, günün birinde gerçekten kana bulanacak, Alec D’Urberville’in gerçekten katili olacaktır.</p>
      <p>Alec’in evine gitmesinin nedeni de bu kazadır zaten. Atları ölünce, Durbeyfield ailesi, ürünlerini kasabaya götüremez olmuştur. Köylerinin dolaylarında, büyük bir konakta, Stoke-D’Urberville adında bir aile oturduğuna ve bu aileyle akraba olabileceklerine göre, Tess’in annesiyle babası, kızlarını oraya çalışmaya göndermeyi bir çıkar yol olarak düşünürler. Oysa daha sonraları Alec’in açıklayacağı gibi, kendi ailesinin soylu D’Urberville’lerle uzaktan yakından ilişkisi yoktur. Alec’in orta sınıftan <span epub:type="pagebreak" id="page1378" title="1378"/>tüccar babası, zenginleşip ülkenin güneyinde topraklar alarak oraya yerleşince, ailesine kibar bir hava vermek için, Stoke soyadına D’Urberville soyadını da eklemiştir. Gerçek D’Urberville’ler, Alec’in soyu değil, Tess’in soyudur. Gelgelelim, Alec varlıklı, Tess yoksuldur. Bu yüzden de sahte soyadlı Alec, sanki kendi gerçek bir D’Urberville’miş, Tess de onun kölesiymiş gibi davranır kıza. Tess’in bir felaketi de olağanüstü güzelliğidir. Çiçek gibi bir ağzı, kocaman gözleri ve kendi bunun hiç farkında olmadığı, Batsheba Everdene gibi kızlardan farklı olarak, bunu hiç sömürmediği halde, kolayca karşı konmaz bir cinsel çekiciliği vardır. Alec’e gelince, yakışıklı esmerliği, yukarı doğru kıvırdığı bıyığı, ağzından hiç düşmeyen purosu ve en son moda giysileriyle, tipik bir melodram çapkınıdır.</p>
      <p>Alec’in cinsel saldırıları hemen başlar. Onun gözünde Tess, “vahşi bir hayvandır” (“a wild animal”); “the kiss of mastery” ile (efendisinin onu öpmesiyle) yola gelecek bir çeşit kısraktır. Adamın saldırıları, ilkin simgesel bir nitelik taşır. Örneğin, Tess’in ağzına kendi eliyle çilek koymak ister. Daha sonraları, kızın yanağını öper. Tess, öpülen yanağını eliyle silince, Alec, sınıfsal üstünlüğünü vurgulayarak, bir köylü kızının böylesine nazlanmaması gerektiğini söyler. Eski bir töreyi sanki yeniden canlandırıyor, feodal bir lord olarak, Tess’in bekâretinde hak iddia ediyordur. Onu ağlatan, ona küfreden Alec’den hiç mi hoşlanmayan Tess, dayanamayıp evine kaçar. Ama bir süre sonra Alec onu almaya gelince, onunla birlikte gider; çünkü ölen atın yerine bir yenisinin alınabilmesi için para biriktirmesi gerekmektedir.</p>
      <p>Alec D’Urberville rezil bir adamdır; ama birçok rezilden farklı olarak, kendi rezilliğini bilir hiç olmazsa:</p>
      <blockquote>
        <p>“I am a bad fellow – a damn bad fellow. I was born bad, and I have lived bad, and I shall die bad in all probability.”</p>
      </blockquote>
      <blockquote>
        <p>Kötü bir herifim ben – kahrolası kötü bir herif. Kötü doğdum, kötü yaşadım ve kötü öleceğim büyük bir olasılıkla.</p>
      </blockquote>
      <p>Tess tarafından bıçaklanarak, gerçekten kötü bir biçimde öleceğini bildiğimiz için, Hardy’nin gizli istihzalarından birini gene <span epub:type="pagebreak" id="page1379" title="1379"/>görürüz bu son tümcede. Alec, konağının güzel bahçelerinin cennetinde çalışan Tess’i, Havva’ya, kendini de onu baştan çıkarak olan Şeytan’a benzetir. Ama aslında onu baştan çıkarmaz. Kız uyku sersemiyken, onun ırzına geçer anladığımız kadarıyla. “Anladığımız kadarıyla” diyoruz; çünkü Hardy, 1891 yılında bu tatsız olayı çok kapalı geçmek zorunda kaldığından, “where was Tess’s guardian angel? Where was the providence of her simple faith?” (Tess’i koruyan melek neredeydi? Onun basit inancının Tanrısal inayeti neredeydi?) türünden acıklı sorular sormakla yetinir.</p>
      <p><em>Tess of the D’Urberville</em>’in ikinci evresinde, Alec, Tess’in ailesinin yanına dönmesini engellemez. Hatta arabasıyla kızı kendi götürür evine kadar. Aralarında tam bir sevgisizlik olması, ayrıca acı gelir okuyuculara. Alec, Tess’e para vererek, her sorunu çözümleyebileceğini sanır. Ama Tess, tiksindiği bu adamın parasını kabul etmez. Alec’in hiç haberi olmadan bir süre sonra doğurduğu erkek çocuğa karışık duygular içindedir. Onu hem sever, hem sevmez. Ama hastalanan bebeğin öleceği anlaşılınca, ölmeden önce ille vaftiz edilmesini ister. Babası, bu iş için kiliseye gitmesini engelleyince, Tess, kardeşlerini bir odada toplayıp, ona “Sorrow” (Keder) adını vererek, oğlunu kendi vaftiz eder: “Sorrow I baptize thee in the name of the Father and of the Son and of the Holy Ghost.” (Baba’nın, Oğul’un ve Kutsal Ruh’un adına, seni Keder diye vaftiz ediyorum.) Bu sözleri söylerken Tess’in yüzüne öyle bir güzellik gelir ki, kardeşleri onu tanıyamaz olur. Böylece Tess, topluma bir kez daha meydan okur; ancak bir rahibin yapabileceği dinsel bir töreni kendi üstlenir. Bugün çok etkileyici bulduğumuz bu sahnenin <em>Tess of the D’Urbervilles</em> ilk yayınlandığı sırada ne denli ayıplandığını söylemeye bile gerek yok.</p>
      <p>Bebeğin dinsel törenle gömülmesine de izin verilmeyince, Tess çocuğunu gizlice kendi gömer; tahta parçalarıyla yaptığı haçı mezarın başına diker. Bu köyde barınmasının artık çok güç olduğunu aladığı için de yollara düşer. Talbothays adlı bir çiftlikte Angel Clare ile karşılaşır. Bu delikanlının süt üreten bu çiftlikte bulunmasının nedeni, babası ve kardeşleri gibi din adamı değil, çiftçi olmak istemesidir. Bölgenin çeşitli çiftliklerinde bir <span epub:type="pagebreak" id="page1380" title="1380"/>süre çalışarak, tarım işlerini incelemekte, bir çeşit staj yapmaktadır. Tess ile Angel’in bu ikinci karşılaşmalarıdır aslında; çünkü Tess’in başına bu felaket gelmeden önce, birbirlerini uzaktan görmüşlerdir: Bir rastlantı sonucu Tess’in köyünden geçen Angel ile iki erkek kardeşi, Mayıs şenlikleri dolayısıyla çimende dans eden beyazlar giyinmiş köylü kızlarına bakmışlardır. Hardy, “three young men of a superior class” (daha yüksek sınıftan üç delikanlı) diyerek, Angel ile Tess arasındaki sınıf farkını hemen belirtir. Angel’in gözü o sırada Tess’e takılır; çünkü o, kızların en güzelidir ve bir tek onun saçı kırmızı bir kurdeleyle bağlıdır. Ama Angel, Tess ile değil, başka bir kızla dans eder. Oradan kardeşleriyle birlikte uzaklaşırken, kırmızı kurdeleli güzel kızın gözlerinde biraz sitemli bir bakış vardır. Kızın dans eden gruptan ayrıldığını, küsmüş gibi bir kenarda tek başına durduğunu görür ve onunla dans etmediğine, adını bile öğrenemediğine üzülür. Daha sonraları Tess, Angel ile daha önce tanışsaydı, yaşamının bambaşka olabileceğini düşünür:</p>
      <blockquote>
        <p>“Why didn’t you stay and love we when I was sixteen?.. You danced on the green. O why didn’t you dance with me?”</p>
      </blockquote>
      <blockquote>
        <p>Ben on altı yaşındayken, neden orada kalıp beni sevmedin!.. Çimende dans ettin. Ah, neden benimle dans etmedin?</p>
      </blockquote>
      <p><em>Tess of the D’Urbervilles</em>’in üçüncü evresi “The Rally” adını taşır. Çünkü bu kısımda, başına gelen felaketten sonra, Tess’in toparlandığı, hatta en mutlu olduğu dönem ele alınır. Henüz yirmi yaşında bile olmayan Tess, Angel Clare’i yeniden görür görmez, kısacık ömrünün sonuna değin sürecek bir aşkla onu sever. Talbothays, ataları D’Urberville’lerin eski topraklarından biri olduğu için, Tess, bu çiftliğin ona uğur getireceğini umar. Çok yeşil, çok verimli, çok da şiirsel bir yerdir orası. Çiftlikte çalışan yüz kadar kızın görevi inekleri sağmaktır. İnekler ara sıra süt vermeyince, kızlar hep bir ağızdan şarkı söylerler süt gelsin diye. Tess’in odasını paylaşan öteki üç kız da Angel’a âşıktır. Ama delikanlının Tess’den hoşlandığını bildikleri için bir kenara çekilip bağırlarına taş basarlar. Angel Clare’in Tess’den hoşlanma<span epub:type="pagebreak" id="page1381" title="1381"/>sının başlıca nedeni, onu doğanın bir kızı –henüz el sürülmemiş, tertemiz bir kızı– olarak görmesidir. Talbothays’de ilk karşılaştıklarında “what a fresh and virginal daughter of nature” (doğanın ne denli taze ve bakire bir kızı) diye düşünür kendi kendine. Tess’e Artemis, Demeter gibi Yunan tanrıçalarının adını verince, kız böyle yüceltilmekten hoşlanmaz; “call me Tess” (bana Tess de) der olanca sadeliğiyle.</p>
      <p>Tess, Angel Clare’e sadece âşık değil, hayrandır da. İyi eğitim görmüş bu aydının yanında, kendini bir hiç sayar. Angel, yani “Melek” adını taşıyan bu delikanlıyı, gerçek bir melekmiş gibi, arp çalarken dinler. Hardy, alaycı tavrıyla, elden düşme arpın tel düzeninin bozuk olduğunu ve bu meleğin ayrıca iyi çalmadığını belirtmekten kendini alamaz. Ama Tess coşku içindedir, gözleri yaşla dolar; arpın sesi, bir meltem gibi, büyülenen göğsünün içinde eser sanki. Gelgelelim, Angel onunla evlenmek isteyince, Tess, taptığı bu delikanlıyı reddeder ilkin. Ona layık olmadığını söyler, ama bunun nedenini açıklamaz. Tess’in bütün roman boyunca işlediği tek gerçek suç da budur. </p>
      <p>Annesinin böyle bir şeyi kesinlikle yapmaması konusunda onu uyarmasına karşın, Tess, başına gelenleri Angel’e hemen anlatması gerektiğini bilir. Ama konuşup onu yitirmeyi göze alamaz. “Tanrımsı” (Godlike) bir yaratık saydığı bu genç adama karşı haftalarca direndikten sonra, sevgisi ağır basar, Angel ile evlenmeyi kabul eder. Düğün hazırlıkları yapılırken, eline konuşmak fırsatları geçer: Örneğin, Alec D’Urberville’den söz edilir bir ara; çünkü Angel, din adamı olan babasının, Alec D’Urberville adlı bir ahlâksızı yola getirmek isteyince, bu herifin babasına hakaret ettiğini anlatır. Tess’in Angel’a âşık olan oda arkadaşlarından biri, kendini kuyuya atarak öldürür. Bunu bir uğursuzluk belirtisi sayan Tess, konuşmaya karar verir, ama konuşamaz. Tess’in geçmişini bilen bir adam, Angel’in evleneceği kızın namusu konusunda iğneli bir laf eder ve Angel tarafından yumruklanır. Tess gene susar. Ama tedirginliği gittikçe arttığı için, nikâhtan bir süre önce, Angel’e her şeyi açıklayan bir mektup yazar. Mektubu geceleyin, Angel’in kapısının altından iter. Ertesi sabah delikanlıda bir değişiklik görmeyince, Angel’in mektubu okuyup onu bağışladığını sanır. Oysa mektup halının <span epub:type="pagebreak" id="page1382" title="1382"/>altına girmiştir. Tess, evleneceği gün mektubu orada görür, alıp yırtar. Nikâh kıyılmadan tam önce, ona bir itirafta bulunacağını söyler; ama Angel onu ciddiye almayınca, Tess gene susar.</p>
      <p>Nikâhtan sonra, Angel değirmenli bir bölgeyi incelemek istediğinden, yeni evliler, çok sayıda değirmenin bulunduğu başka bir çiftliğe giderler. Oraya varmak için binecekleri arabayı görünce, Tess, bu eski arabayı daha önce de görmüş gibi, garip bir tedirginliğe kapılır. Angel’in açıkladığına göre, iki ya da üç yüzyıl önce, bir D’Urberville, bu arabada korkunç bir cinayet işlemiş ve o günden beri, bu soydan gelenler bir felakete uğrayacakları zaman, ya bu arabayı gördüklerini ya da gürültüsünü duyduklarını sanırlarmış. Daha sonraları Tess, aynı öyküyü Alec D’Urberville’den duyar; bir D’Urberville’in kaçırdığı kadını bu arabada öldürdüğünü öğrenir. Hardy, Tess’in sıradan bir köylü kızı değil, soylu bir D’Urberville olduğunu bize her zaman anımsatır ve sonunda Tess, Alec’i bıçaklayınca, belki de atalarının kanından gelen karanlık bir içgüdünün onu bu cinayete sürüklediğini söyler.</p>
      <p>Tess ile Angel, eskiden D’Urberville’lerin malı olan topraklardan geçerek, büyük bir kısmı yıkık olan bir D’Urberville şatosuna varınca, Angel, “atalarının eski malikânesine hoş geldin” gibi şakalar yapar. Ama Tess’in gülecek hali yoktur. Çünkü orada, iki yüzyıl önce yapılıp duvara asılan iki kadın portresine gözü ilişince, kendi güzel gencecik yüzüyle bu orta yaşlı, hain ve kibirli kadınların yüzleri arasındaki yadsınmaz aile benzerliğini görmüş, allak bullak olmuştur.</p>
      <p>Tess ile Angel evlidirler; ama evlilikleri kâğıt üzerinde kalır. Birlikte geçirecekleri ilk gece, Tess, bir itirafta bulunacağını söyler. Ama Tess daha ağzını açamadan, Angel onu susturup, asıl kendisinin itiraf edecek bir günahı olduğunu açıklar; çünkü Londra’da bir yosmayla kırk sekiz saat süren bir serüven yaşamış ve Tess’in gözünden düşmek korkusuyla daha önce söz etmemiştir bu serüvenden. Bunu duyan Tess sevinir. Angel’in de aynı suçu işlediğine göre, onu anlayacağını sanır. Erkeklerin cinsellikle ilgili ahlâk kurallarını çiğnemeye hakları olduğunun, ama kadınların böyle bir hakları olmadığının sanki hiç farkında değildir zavallı kızcağız. Dördüncü evrenin sonunda, “forgive <span epub:type="pagebreak" id="page1383" title="1383"/>me as you are forgiven. I forgive you, Angel” (Seni nasıl bağışladımsa, sen de beni bağışla. Seni bağışlıyorum, Angel) diyen Tess, kendi başından geçenleri anlatır. “The Woman Pays” adını taşıyan beşinci evrede, böyle günahların ancak erkeklerde bağışlanabileceğini, kadınların bağışlanmayıp, bu günahın bedelini çok ağır ödediklerini öğrenir.</p>
      <p>Angel’in Tess’in açıklamasına tepkisi, kadınların nikâh öncesi ilişkileri konusunda o çağda egemen olan tüm önyargılara öylesine tıpatıp uyar ki, Hardy lafa karışıp, “with all his attempted independence of judgement, this advanced and well-meaning young man was yet the slave of custom and conventionality” (Bağımsız düşünmeye çaba göstermesine karşın, bu ilerici ve iyi niyetli delikanlı, törelerin ve basmakalıp geleneklerin kölesiydi gene de) diyerek, Angel’i suçlamaktan kendini alamaz. Angel’in gözünde Tess, artık Tess olmaktan çıkmış, sevmediği bir yabancı olmuştur:</p>
      <blockquote>
        <p>“You were one person, now you are another. The woman I have been loving is not you... It is another woman in your shape.”</p>
      </blockquote>
      <blockquote>
        <p>Sen bir insandın, şimdi başka bir insan oldun. Sevdiğim kadın sen değilsin... Senin biçimini almış başka bir kadın.</p>
      </blockquote>
      <p>Angel’in bu söylediği doğrudur kendi açısından. Çünkü aslında Angel, Tess’in kendisini değil, kafasında kurduğu soyut bir Tess imgesini sevmiştir. Onun hayalindeki Tess, doğanın el sürülmemiş, saf ve iffetli bir kızı, bir kızoğlan kızdır. Bu Tess ise, bir erkekle yatmış, bir piç doğurmuş, Angel’in gözünde kirlenmiştir. Tess’e sevgisi –daha doğrusu sevgi sandığı şey– Angel’in duygularından değil, ancak kafasında ürettiği bir Tess kavramından kaynaklanır. Tess kavramıyla Tess gerçeğinin birbirini tutmadığını görünce, melek anlamına gelen bir ad taşıyan bu adam, birden bire iblisleşir, kaskatı ve acımasız olur. “as ghastly as a laugh in hell” (Cehennemde atılan kahkahalar kadar korkunç) kahkahalar atar. Sınıfsal üstünlüğünden de yararlanarak, Tess’i akılsız bir köylü kadını olmakla suçlar. Tess’in itirafına Angel’in bu tepkisinin en çirkin yanı, insanca sayılabilecek bir kıskançlı<span epub:type="pagebreak" id="page1384" title="1384"/>ğın en küçük bir izini göstermemesi ve Tess’in aslında suçsuz olduğunu bilmesidir. “You were more sinned against than sinning” (Senin günah işlemenden fazla sana karşı günah işlendi” der ona. “I wish half the women in England were as respectable as you” (Keşke İngiltere’deki kadınların yarısı, senin kadar saygıdeğer olsaydı) da der.</p>
      <p>Hardy, kendine özgü o gizli alaycılığıyla, Angel Clare’i o dönemin ilerici bir aydını olarak sunar bizlere: Walt Whitman’ın şiirlerinden ezbere dizeler okuyabilen bu delikanlı, geleneksel Hıristiyanlığı fazla dar kafalı bulduğundan, babası ve kardeşleri gibi din adamı olmak istememiş. Onlar gibi “for the honour and glory of God” (Tanrı’nın onuru ve şanı uğruna) değil, “for honour and glory of man” (insanın onuru ve şanı uğruna) çalışmak istemiş. Hatta Avrupa’da, Hıristiyanlık düşüncesi yerine, Eski Yunan düşüncesinin egemenliği özlemiş. Gelgelelim bu sözümona ilerici genç, evleneceği kızın bakire olmadığını anlayınca, Hıristiyan papazlarının en bağnazına dönüşüverir. Dorothy Van Ghent’in dediği gibi ancak Thomas Hardy gibi bir “irony” ustası, böyle bir delikanlıya “Melek” adını verebilir, üstelik de gerçek bir melek gibi, ona arp çaldırabilirdi.</p>
      <p>XIX. yüzyılın son dönemindeki Avrupa kültürünün bu yapay ürünü karşısında, köylü kızı Tess, en gerçek anlamda bir insan kalır:</p>
      <blockquote>
        <p>“I thought, Angel, that you loved me – me, my very self! If it is I you do love, O how can it be that you look and speak so? It frightens me! Having begun to love you, I love you for ever – in all changes, in all disgraces, because you are yourself. I ask no more.”</p>
      </blockquote>
      <blockquote>
        <p>Beni sevdiğini sanıyordum, Angel, beni, benim kendimi! Eğer sevdiğin bensem, bana nasıl böyle bakabilirsin, benimle nasıl böyle konuşabilirsin? Bu beni korkutuyor! Seni sevmeye başladığıma göre, sonsuza değin seveceğim seni – değişiklikler, rezillikler de olsa, seni, sensin diye seveceğim. Bundan başka bir şey istemem.</p>
      </blockquote>
      <p><span epub:type="pagebreak" id="page1385" title="1385"/>Tess, Alec D’Urberville’i bir şeytan, Angel Clare’i de bir melek sanır. Ama aslında Alec ile Angel arasında pek bir fark yoktur; çünkü bunların ikisi de, Tess’e karşı acımasız bir bencillik gösterirler. Ve Tess’e asıl kıyan erkek, cinsel bencilliğinden kaynaklanan içgüdülerine uyarak, onun ırzına geçen Alec değil; kafasında ürettiği bir takım soyut kavramlar uğruna ona sırt çeviren Angel’dir bize kalırsa.</p>
      <p>Angel, Tess’den ayrılmaya kararlıdır. Hemen o gece ayrılmamasının nedeni de, bu durum duyulacak, dedikodu olacak korkusudur. Tess acı çekerken, Angel, ayrılma sorununu nasıl çözümleyeceğini düşünüp durur: “He was becoming ill with thinking eaten out with thinking, withered out with thinking.” (Düşüne düşüne hasta oluyordu; düşünmek, onu yiyip kemiriyor, düşünmek onu solduruyordu.) Zifaf gecesi olması gereken geceyi ayrı odalarda geçirirler. Ertesi sabah Angel, Tess’e bakıp, onun böylesine “pure” görünmesine şaşar. Oysa şaşılacak bir şey yoktur; çünkü Tess öyle görünmüyordur, öyledir; en gerçek anlamda “pure”dur. Ve gene yiğitçe davranmakta, Angel’a yalvarıp yakarmamakta, onun karşısında küçük düşmemektedir. Hatta Angel isterse, hemen boşanmalarını önerir.</p>
      <p>Angel’in bir gece sonraki davranışı, romanın en çarpıcı sahnelerinden birini oluşturur: Angel, Tess’in odasına gider. Kız ilkin sevinir; ama sonradan onun uykusunda gezdiğini anlar. Angel, kendi açısından karısının artık öldüğünü vurgulamak istercesine “dead! dead! dead!” (ölü! ölü! ölü!) diyerek, Tess’i sanki bir kefene sararmış gibi çarşafına sarar. Kızı öper, sevgi sözleri söyler ona: “My poor, poor Tess... My darling Tess! So sweet, so good, so true!” (Benim zavallı, zavallı Tess’im... Öyle tatlı, öyle iyi, öyle dürüst ki!) Kızı kollarında taşıyarak evden çıkar, ırmağa gider. Acaba beni suya mı atacak diye düşünen Tess, sevinir neredeyse. Ama Angel, ırmağı aşar. Eskiden D’Urberville’lerin dua ettikleri yıkık kilisedeki taş lâhdin içine Tess’i özenle yatırır. Tess’i simgesel olarak öldürmüş, gömmüştür artık. Onu bir kez daha öptükten sonra, rahatlamış gibi derin bir nefes alır ve lahitin yanına yere uzanır. Tess onu uyandırmadan eve geri götürür, yatağına yatırır. Ertesi sabah uyanınca, Angel bunları hiç anımsamaz. Tess de ona bir şey söylemez.</p>
      <p><span epub:type="pagebreak" id="page1386" title="1386"/>Tess ile Angel, nikâhlandıktan üç gün sonra ayrılırlar. Angel, Tess’in işlediği suçu unutabilecek hale gelirse, onu arayacağını; ama kendisi Tess’i arayıncaya kadar, Tess’in onu aramaması gerektiğini söyler ve Tess’i ailesinin yanına götürecek olan araba uzaklaşırken, şairin iyimser mesajını kötümser bir mesaja dönüştürerek, Robert Browning’den bir dize okur: “God’s not in his heaven; all’s wrong with the world” (Tanrı gökyüzünde değil; dünyada her şey bozuk.) Angel, Tess’den ayrıldıktan hemen sonra, onun oda arkadaşlarından, kendisine âşık üç kızdan biri olan İzz ile karşılaşır ve ahlâk açısından tutarsızlığını ortaya koyan bir biçimde davranarak, İzz’in sevdasını sömürür. Tess’den ayrıldığını, İzz’in metresi olarak kendisiyle birlikte Brezilya’ya gelmesini ister. Kız kabul eder. Ama Angel, onun kendisini Tess’den fazla sevdiğini söyleyince, kız, dünyada hiç kimsenin Angel’i Tess’den fazla sevemeyeceğini, Tess’in Angel uğruna ölümü göze alabileceğini açıklar. Angel bunu duyunca, toparlanır. İzz’in bu öneriyi unutmasını ister. Tess konusunda dürüst sözlerinin, onu alçakça davranmaktan kurtardığını anlatır ve ağlayan kızı bırakıp uzaklaşır. Bir süre sonra da Brezilya’ya gider. Angel yüksek sınıftandır; parası vardır; aklına eseni yaparak, Brezilya’ya da gidebilir, başka yerlere de. Ama Tess, Hardy’nin Wessex dediği bölgede kalmak, ailesinin geçimini sağlamak için ekmeğini taştan çıkarmak zorundadır. </p>
      <p>Hardy, <em>Tess of the D’Urbervilles</em>’in hemen başlangıcında, adını vermediği William Wordsworth’ü şair olarak övmekle birlikte, “Nature’s Holy Plan” (Doğanın Kutsal Planı) diye bir şey olmadığını, bu büyük şairin böyle bir kavramı nasıl uydurduğunu merak eder. Pastoral şiirlerde görülen cennet yaşamı, hiç mi hiç yoktur Wessex’de. Hardy’nin ele aldığı dönemde, toprağı olmayan parasız köylüler, ağaçların gölgesinde yeşil çimenlere uzanıp, kaval çalmazlar; iş bulmak için yollara düşmek, oradan oraya sürünmek zorundadırlar. Tess’in ailesi, şimdiye değin oturdukları yerden ayrılıp, başka yerlere göç ederken, ekonomik koşulların acımasızlığından ötürü, onların durumuna düşen birçok başka aileyle karşılaşırlar yollarda. Bu aileler dağılmaya mahkûmdurlar; çünkü yetişkin olanların yakınlarından ayrılıp, iş buldukları yere gitmekten başka çaresi yoktur. Bu romanda köy<span epub:type="pagebreak" id="page1387" title="1387"/>lülerin çektikleri sefalet öylesine belirgindir ki, Arnold Kettle, Hardy’nin <em>Tess of the D’Urbervilles</em>’de, erdemli bir kadının yıkılışını değil, köylü sınıfının yıkılışı konusunu işlediğini söylemiştir. Gerçi daha sonraları bu eleştirmen “Thomas Hardy A Reconsideration”da bu görüşünü biraz değiştirip, Tess’in kişisel tragedyasının üstünde durmuştur. Ama Tess’in kişisel öyküsünü, o dönemde köylü sınıfının yıkılma sürecinden ayırmanın nasıl olsa yolu yoktur bize kalırsa.</p>
      <p>Angel’in kovduğu Tess, ailesine sığınmak ister. Ama kocasına her şeyi açıkladığını söyleyince, annesi onu budala olmakla suçlar. Geçmişini bilen çevresi de onu hor görmektedir. Üstelik ailenin en büyük evladı olarak, para kazanması, küçük kardeşlerine bakması gerekmektedir. Angel’in ona verdiği paranın büyük bir kısmını ailesine bırakıp, iş bulmak için yollara düşer. Sonunda bölgenin kuzeyinde Flintcomb-Ash’de iş bulur. Bu yer, adından bile (“flint” yani çakmaktaşı ve “ash” yani kül çağrışımlarından) anlaşılacağı gibi, çirkin kuzey kuşlarının ansızın baskın yaptıkları çok kasvetli bir yerdir. Sadece şalgam üreten, yarı sanayileşmiş bu çiftlikte, özellikle kışın, yaşam koşulları öylesine berbattır ki, herkes bu koşullara dayanamadığı için Tess iş bulabilmiştir burada. Köylü kızların görevi, yağmur bedenlerine “cam kıymıkları gibi” (“like glass splinters”) batarken, zalim bir patronun denetimi altında, üst kısımlarını hayvanların kemirdiği şalgamları topraktan söküp koparmaktır.</p>
      <p>Aradan aylar geçer. Tess kocasından mektup alamıyordur. Ancak, Angel’in işlerine bakan adamdan ona para gelir ara sıra. Tess bu paranın çoğunu ailesine gönderir gene. Talbothays’deki süt üreten o güzel çiftlikteki arkadaşları da şalgam çiftliğinde çalışmaya gelirler. Tess, Angel’in İzz’i Brezilya’ya götürmeyi istediğini öğrenince, derinden yaralanır.</p>
      <p>Tess, Angel ile ayrıldıktan bir yıl sonra, ondan haber alabilmek için, Angel’in evine gitmeye, annesiyle babasına her şeyi açıklayarak, barışmalarını sağlamalarını istemeye karar verir. On beş mil yürüyüp oraya varınca, evde kimseyi bulamaz. Aile kiliseye gitmiştir. Derken, Angel’in iki erkek kardeşinin, kendi aralarında konuşurken, Angel’in bir köylü kızıyla evlenmekle büyük bir yanılgıya düştüğünü söylediklerini duyar, ağlaya ağlaya uzaklaşır oradan.</p>
      <p><span epub:type="pagebreak" id="page1388" title="1388"/>Romanın “The Convert” adını taşıyan altıncı evresinde, Tess tam anlamıyla perişan bir duruma düştüğü sırada, Alec D’Urberville yeniden karşısına çıkar. Uçları yukarıya doğru kıvrılmış bıyıklı, ağzında puro, çapkın Alec ile hiçbir benzerliği olmayan bambaşka bir Alec’dir bu. Alec, annesinin ansızın ölmesinin şoku yüzünden ve Angel’in din adamı babasının onu azarlarken söylediklerinin etkisiyle dine imana gelmiş, kırsal bölgede dolanıp, Hıristiyanlık uğruna vaazlar vermektedir. Alec D’Urberville’in bu değişimi inandırıcı değildir elbette. Buna okuyucular hiç inanmadıkları gibi, Tess de hiç inanmaz. Zaten Hardy kendisi, Alec’in dindarlığını, yeni heyecanlar peşinde koşan içi kof bir adamın gelip geçici bir hevesi olarak niteler.</p>
      <p>Tess, Clare ailesine düşkırıklığıyla sonuçlanan ziyaretinden geri dönerken, bir samanlıkta köylülere vaaz veren Alec’i görür. Alec de onu görmüştür ve peşinden gider. Kendisini de, Tess’i de Tanrı’nın gazabından kurtarmayı bundan böyle amaç edindiğini anlatır. Ama Tess, Alec’i dinlemez:</p>
      <blockquote>
        <p>“Those like you, take your fill of pleasure on earth by making the life of such as me bitter and black with sorrow and then... think of securing your pleasure in heaven by becoming converted.”</p>
      </blockquote>
      <blockquote>
        <p>Benim gibilerinin yaşamını kederden acı ve kapkara yaparak yeryüzünde doyasıya keşfettikten sonra; senin gibileri, imana gelerek gökyüzündeki keyiflerini de güvence altına almak isterler.</p>
      </blockquote>
      <p>Eskiden Tess’i baştan çıkaran Alec ise, o güzel gözleri ve “insanı çıldırtan ağzıyla” (“maddening mouth”) şimdi Tess’in onu baştan çıkaracağından korktuğunu söyler. Hatta Tess’in cinsel çekiciliğinden öylesine korkar ki, bundan yararlanmayacağı konusunda Tess’e resmen yemin ettirir. Bunu yaptığı yer, “Cross-in-Hand (Elinde Haç) adını taşır. Orada kısa bir sütun vardır; sütunun üstüne haç tutan bir el oyulmuştur. Alec, Tess’in elini bu taştan elin üstüne koyup, ona yemin ettirir. Ne var ki, Tess Alec’in yanından ayrıldıktan hemen sonra, o taş elin pek kutsal sayılmayacağını öğrenir: Meğer bir cinayet işlediği için oraya bağlanıp işkence edildikten sonra asılan bir katilin eliymiş bu. <span epub:type="pagebreak" id="page1389" title="1389"/>Böylece Hardy’nin buruk alaycılığının bir örneğini daha görmüş oluruz.</p>
      <p>Bir süre sonra Alec D’Urberville, Tess’in çalıştığı çiftliğe gelip, onu kandırmaya çalışır: Tess’i baştan çıkarmakla ne korkunç bir günah işlediğini biliyormuş. Onunla evlenecekmiş. Malını mülkünü satıp, Tess ile birlikte Afrika’ya misyoner olarak gidecekmiş gibi laflar eder. Ama Tess’i kandıramaz. Eskiden Tess’e duyduğu gelip geçici cinsel istek, bir tutkuya dönüşmüştür artık. Tess’i de suçlar bu yüzden. Tam dine imana geldiği sırada, karşısına çıkıp onu büyülediğini söyler; “you dear damned witch” (kahrolası sevgili cadı) der ona. Kısa bir süre sonra da, Alec, kendisinden başka hiç kimselerin inanmadığı dindarlık nöbetinden vazgeçer. Siyahları çıkarıp, şatafatlı giysilerini giyer yeniden. Eski Alec D’Urberville, Tess’e karşı nasıl davranıyorsa, tıpkı öyle davranmaya başlar gene. Tess’in çalıştığı çiftliğe ikide birde gidip, ona musallat olur. Onu yeniden ele geçireceğinden emindir; çünkü Alec D’Urberville’e göre “once victim, always victim – that’s the law” (Bir kez kurban olan, her zaman kurban olur – işin yasası böyledir). Tess, başkasıyla evli olduğunu ona söylediği halde, kızın üstünde hak iddia eder:</p>
      <blockquote>
        <p>“I was your master once! I will be your master again. If you are any man’s wife, you are mine.”</p>
      </blockquote>
      <blockquote>
        <p>Senin efendindim eskiden! Gene senin efendin olacağım. Eğer sen bir erkeğin karısı olacaksan, ancak benim karım olabilirsin.</p>
      </blockquote>
      <p>Alec D’Urberville’in Tess’e karşı başlıca silahı parasıdır. Tess’in ayyaş babası ölmüş, aile evlerinden atılmış, ortada kalmıştır. Alec, Tess’in annesiyle kardeşlerine kendi topraklarında bir yer verir. Ailenin geçimini sağlayacağını, Tess’in kardeşlerini okutacağını söyler. Kendi uydurma aristokratlığı ve Tess’in soylu atalarıyla alay ederek, “the sham D’Urberville can do more for you than the whole dynasty of the real” (Sahte D’Urberville, gerçek D’Urberville’lerin bütün hanedanından daha yararlı olabilir sana) der. Ailesinin bu korkunç yoksulluğu içinde Alec’e karşı uzun süre direnemeyeceğini bilen Tess, Angel’e, onun hiçbir za<span epub:type="pagebreak" id="page1390" title="1390"/>man eline geçmeyen yürekler parçalayıcı mektuplar yazar. Tehlikenin çevresini sardığını, şeytana uymaktan korktuğunu anlatır. Angel’in gelmesi için yalvarır. Onun karısı olamazsa, hizmetçisi olacağını söyler. Ama Alec’e teslim olmadan önce yazdığı son mektupta, Angel’dan umudunu kestiği, hatta ona artık başkaldırdığı anlaşılır:</p>
      <blockquote>
        <p>“Why have you treated me so monstrously, Angel! I do not deserve it. I have thought it all over carefully, and I can never, never forgive you! You know that I did not intend to wrong you, why have you so wronged me? You are cruel, indeed. I will try to forget. It is all injustice I have received at your hands.”</p>
      </blockquote>
      <blockquote>
        <p>Neden bana böyle canavarca davrandın, Angel! Bunu hak etmedim ben. Her şeyi dikkatle düşünüp taşındım ve seni asla, asla bağışlayamam. Sana kötülük etmek istemediğimi biliyordun, sen neden bana böyle kötülük ettin? Zalimsin, gerçekten zalimsin. Unutmaya çalışacağım. Senden hep haksızlık gördüm.</p>
      </blockquote>
      <p>Romanın yedinci ve son evresinde, aradan aylar geçtikten sonra, Angel, Brezilya’dan geri döner. Orada çiftlik işletmek çabaları başarısızlığa uğramış, üstelik sağlığı bozulmuştur. Bu arada Tess’in “suçunu” bağışlayacak kadar olgunlaşmıştır. Karısının bu son mektubu, ancak İngiltere’ye vardıktan sonra eline geçer. Hemen Tess’i aramaya başlar. Tess’in tedirgin bir halde karışık laflar eden annesinden, onun Sandbourne’da olduğunu öğrenir. Köylü eşinin bu çok moda kaplıca kentinde oturmasına şaşar. Verilen adrese gidip lüks bir villa görünce, Tess’in orada hizmetçilik ettiğini sanır ilkin. Karısıyla karşı karşıya gelip, onu bağışlamasını, onunla birlikte gelmesini isteyince, Tess neden gelemeyeceğini kısaca açıklar. Angel’e gitmesini, onu bir daha hiç görmemesini söyler. Angel, iş işten geçtikten sonra, gerçek suçlunun kendisi olduğunu anlayarak evden çıkarken, çılgına dönen Tess’in Alec’e duyduğu kin büsbütün yoğunlaşır. Angel’in hiçbir zaman geri dönmeyeceğini söyleyerek onu aldatan Alec’i suçlar:</p>
      <blockquote>
				<span epub:type="pagebreak" id="page1391" title="1391"/>
        <p>“Now he is gone. Gone a second time, and I have lost him now for ever... O you have torn my life all to pieces.”</p>
      </blockquote>
      <blockquote>
        <p>Şimdi gitti. İkinci kez gitti ve sonsuza değin yitirdim onu artık... Ah, sen benim yaşamımı paramparça ettin.</p>
      </blockquote>
      <p>Alec, Angel’a küfredince de, onu bıçaklayıp, Angel’in peşinden koşar. Tren istasyonuna doğru yürüyen kocasına yetişir. Alec’i öldürdüğünü söyleyince, Angel ona hiç inanmaz. Ne var ki, Tess, Alec’i gerçekten öldürmüştür ve bunu yapmakla da, ömründe ilk kez, başkalarının elinde bir kukla olmaktan çıkmış, kendi iradesiyle kendi kaderini çizmiştir. Tess’e trajik bir yücelik bağışlayan bu eylem, onu ölüme götürecektir.</p>
      <p>Alec’in ölümünden sonra, Tess ile Angel, bir hafta süren tam bir mutluluk yaşarlar. Angel de Tess’i gerçekten sevmektedir artık. Kendi kafasındaki soyut kavramı değil, Tess’in kendisini sevmektedir. Birlikte yollara düşerler. Ama bilinçli bir kaçış değildir bu. “İki çocuk gibi” (“like two children”) nereye gittiklerini bile bilmezler. Geceleri pencerelerden girip, terk edilmiş evlerde yatarlar. Sonunda karanlık basarken Stonehenge’e varırlar. Stonehenge, Hıristiyanlık öncesi dönemden kalma, büyük dikey ve yatay taşlardan oluşan bir tapınaktır. Orada insanlar öldürülerek tanrılara kurban edilirmiş eskiden. Tess, bu kurbanlardan biriymiş gibi, sunak taşının üstüne uzanır. Uykuya dalmadan önce, bir vasiyette bulunur: Kendi öldükten sonra, Angel ile kız kardeşi Liza-Lu’nun birleşmelerini ister; çünkü Liza-Lu tıpkı Tess’e benzer, ama Tess’in yanılgılarına düşmemiştir:</p>
      <blockquote>
        <p>“She has all the best of me without the bad of me and if she were to become yours, it would almost seem as if death had not divided us.”</p>
      </blockquote>
      <blockquote>
        <p>Kötü yanlarım olmadan, en iyi yanlarım var onda ve eğer o senin olursa, ölüm sanki bizi ayırmamış olacak.</p>
      </blockquote>
      <p>Stonehenge’de daha gün doğmadan, Tess’i tutuklamaya gelirler. Angel, Tess’in Alec D’Urberville’i gerçekten öldürdüğünü <span epub:type="pagebreak" id="page1392" title="1392"/>ancak o zaman anlar. Tess kendiliğinden uyanıncaya kadar polislerin beklemelerini ister. Tess, doğan güneşle birlikte gözlerini açınca, polisleri görür. Sunak taşından kalkıp onlara doğru tam bir huzur içinde yürüyerek, hazır olduğunu söyler.</p>
      <p>İki ay sonra, Angel ile Liza-Lu, elele tutuşarak, Tess’in hapsedildiği kasabaya gidip, hapishanenin önünde beklerler. Hapishane gönderine kara bir bayrak çekilince, Tess’in asıldığını anlarlar:</p>
      <blockquote>
        <p>“’Justice’ was done and the President of the Immortals in Aeschelean phrase, had ended his sport with Tess. </p>
      </blockquote>
      <blockquote>
        <p>‘Adalet’ yerini bulmuştu ve Aeschylus’un deyişiyle, Ölümsüzlerin Başkanı, Tess ile eğlenceli oyununu bitirmişti.</p>
      </blockquote>
      <p>Belki de yazdığı sözlerin en ünlüsü olan bu tümceyi, Hardy, romanın son paragrafına, metni gözden geçirirken, sonradan eklemişti. Oysa bu tümce, yanlış yorumlara yol açabilir bize kalırsa. Çünkü Hardy’nin, Kader, Yazgı ya da Ölümsüzlerin Başkanı dediği, insanların alınyazısını çizen gizemli güç, kimi eleştirmenlerin sandıkları kadar önemli bir rol oynamaz <em>Tess of the D’Urbervilles</em>’de. Sadece bir iki kötü rastlantı vardır bu romanda. Örneğin, Tess ile Angel fazla geç tanışırlar, Durbeyfield’lerin atı bir kaza sonucu ölür, Tess’in mektubu halının altına girer vb. Gerçi Tess kaderin kurbanıdır. Başına gelen felaketlerin tümü, onun bu yoksulluğundan, içinde yaşadığı düzenin bozukluklarından ve çevresindeki insanların dar kafalı ve önyargılı tutumlarından kaynaklanır. Tess, Ölümsüzlerin Başkanı’nın kurbanı değil, toplumun kurbanıdır ancak.</p>
      <p>Bilindiği gibi, “obscure” sözcüğünün karanlık, adsız sansız, bilinmez, belirsiz, sıradan, kolay anlaşılmaz gibi değişik anlamları vardır. Thomas Hardy’nin son ve en ilginç romanı <em>Jude the Obscure</em>’un başkişisine bu sıfatı uygun bulması çok yerindedir. Çünkü Jude, yoksul bir halk adamı olarak, anlaşılmamaya ve sıradan biri kalmaya, adsız sansız olmaya mahkûmdur; gösterdiği tüm çabalara karşın, karanlıklardan kurtulup aydınlığa çıkmasının da yolu yoktur. Bu durum ise, Jude’u felakete ve ölüme gö<span epub:type="pagebreak" id="page1393" title="1393"/>türeceği için, <em>Jude the Obscure </em>Hardy’nin okuyucularına en çok acı veren, en kötümser romanıdır. Ama Virginia Woolf’a bakılacak olursa, bu roman, bir tragedyanın yüceliğinden yoksundur. Çünkü yazarın öteki romanlarının başkişileri, kaderin gizemli ve zalim güçleri karşısında ezilirken; Jude, insanların ve toplumsal düzenin kepazeliği karşısında yenilgiye uğrar. Virginia Woolf’un bu görüşünü paylaşmıyoruz; çünkü biraz önce belirttiğimiz gibi, Tess’i mahveden alınyazısı değil, köylü sınıfının darmadağın olduğu bir dönemde yoksul bir köylü kızı olarak dünyaya gelişidir. Casterbridge Belediye Başkanı’nı yıkan da, kaderden çok kendi yanılgılarıdır.</p>
      <p>Hardy <em>Jude the Obscure</em>’da ne gibi amaçlar güttüğünü, günlüklerinde de, mektuplarında da, romanın 1912 baskısına eklediği notta da açıklar: Oxford’da okumaya çalışan, oraya giremediği için, sonunda kendini öldüren yoksul bir gencin öyküsünü yazmayı düşünmüş ve bu delikanlının gösterdiği çabanın herkesçe bilinmesini istemiştir. Gerçi Hardy, yirmi beş yaşından sonra üniversiteye belki girebilirdi; ama bu öykünün kendisi tarafından yazılması gerektiğine inanmıştı. Romanında iki mutsuz evliliğin (yani Jude’un Arabella ile ve Sue’nun Phillotson ile evliliklerinin) kötü sonuçlarını ve Jude’un özlediği güzel yaşamla, sürmek zorunda kaldığı çirkin yaşam arasındaki hazin aykırılığı da ele almayı istemişti. Jude gibi Hardy de üniversiteye gidemediği, o da mutsuz bir evlilik yaptığı için, Hardy bunu her zaman yadsıdığı halde, romanın otobiyografik bir yanı olduğu söylenebilir. Ne var ki, yazarın yaşadığı olaylarla yarattığı kişinin yaşadığı olaylar arasında hiçbir benzerlik yoktur.</p>
      <p>Hardy’nin öteki romanları gibi, <em>Jude the Obscure</em>’da da, tefrika edilen metinle kitap halinde basılan metin aynı değildir. Roman 1894-1895 yılları arasında <em>Harper’s New Monthly Magazine</em>’de “Hearts Insurgent” (Asi Kalpler) adıyla çıkarken, dergi yöneticilerinin isteği üzerine, okuyucuları tedirgin edebilecek birçok ayrıntı tefrikadan çıkarılmış, kitap sözde daha edepli yapılmıştır. Örneğin, Arabella, esas metinde, çok doğru olarak “female animal” (dişi hayvan) diye tanımlanmıştı; tefrikada “female human” (dişi insan) diye tanımlandı. Ama gene de kıyametler koptu; <em>Jude the Obscure, Tess of the D’Urbervilles</em>’den bin beter ye<span epub:type="pagebreak" id="page1394" title="1394"/>rildi. Cinsellikle ilgili sorunları, çok kapalı bir biçimde de olsa, az çok irdelediği için, eleştirmen geçinen dar kafalılar, daha sonraları James Joyce’a ya da D. H. Lawrence’a saldırdıkları gibi, o sırada Hardy’ye saldırdılar; “Jude the Obscene” (Müstehcen Jude) diye yeni bir ad taktılar romana. Hardy’nin kendi anlattığına göre, saf bir Amerikalı yazar, kitabın gerçekten pornografik olacağını ummuş; hiç de öyle olmadığını, tam tersine çok ağırbaşlı bir yapıt olduğunu görünce, kitabı satın almak için harcadığı bir buçuk doları Hardy’den geri istemiş. Bir İngiliz piskoposu da, yazarın kendisini yakmanın ne yazık ki yolunu bulamadığı için, yazdığı kitabı yakmış ve bu çok erdemli davranışını cümle âlem bilsin diye, gazetelere ilan vermiş. Romanın sadece “ahlâksızlığı” (immorality) değil, “marazi hayvansılığı” (morbid animality), “akıl almaz kabalığı” (a coarseness beyond belief) yerildi. Bir dergi aliteratif bir biçimde, yani her küfür sözcüğüne “d” harfiyle başlayarak, <em>Jude the Obscure</em>’daki “dirt, drivel and dammation”dan (pislik, budalalık ve lanetlilik) söz etti. Bir bayan yazar, böylesine kokuşmuş şeyler okuduktan sonra, pencerelerini ardına kadar açıp, temiz hava almak gereğini duyduğunu anlattı. Bayan Oliphant adlı başka bir bayan yazar da, Hardy’nin, bu romanı yazmakla “evliliğe karşı bir dernek” (“anti-marriage league”) kurmak amacını güttüğünü ileri sürdü. <em>Jude the Obscure</em>, dinsel inançları yıkmakla da suçlandı. Hatta yazarın dostu Edmund Gosse bile “What has providence done to Mr. Hardy that he should rise up in the arable land of Wessex and shake his fist at his Creator?” (Wessex’in sürülüp ekilir topraklarında ayağa kalkıp da Yaradan’ın yumruk sallaması için, Tanrı’nın inayeti, Mr. Hardy’ye ne yaptı acaba?) diye sordu. Çağın ünlüleri arasında, ancak şair Swinburne, Hardy’ye bir mektup yazarak, Jude’un “güzel ve korkunç” (“beautiful and terrible”) tragedyasını övdü.</p>
      <p>Bu şiddetli tepkiler, beklenmedik bir durum değildi aslında. Çünkü Terry Eagleton’un <em>Cristicism and Ideology</em>’de (Eleştiri ve İdeoloji) belirttiği gibi, Hardy, <em>Jude the Obscure</em>’da inanılmaz bir cüretle çağına karşı saldırıya geçmişti. Victoria Çağı’nda kutsal bilinen evlilik gibi kurumlara çatmış, Hıristiyanlığı ve sınıfsal haksızlıkları yermiş, ancak varlıklıların üniversite eğitiminden yararlanabildiklerini kanıtlamıştı. Bununla da yetinmeyerek, ro<span epub:type="pagebreak" id="page1395" title="1395"/>manın 1912 baskısına eklediği kısa yazıda, kendisine karşı çıkanların üslubuna öykünerek, yurttaşlarını alaya almıştı:</p>
      <blockquote>
        <p>“We Britons hate ideas, and we are going to live up to that privilege of our native country. Your picture may not show the untrue, or the uncommon, or even the contrary to the conons of art; but it is not the view of life that we who thrive on conventions can permit to be painted.”</p>
      </blockquote>
      <blockquote>
        <p>Biz Büyük Britanyalılar, düşünceden nefret ederiz; vatanımızın bize bağışladığı bu ayrıcalığa da bağlı kalacağız. Sizin çizdiğiniz resim yanlış olmayabilir, olağandışı da sayılmayabilir, hatta sanat kurallarına aykırı düşmeyebilir. Ama basmakalıp geleneklerle beslenip refaha kavuşan bizler, yaşamın bu biçim bir resminin çizilmesine izin verecek değiliz.</p>
      </blockquote>
      <p>Hardy durumu şakaya almaya çalışıyordu. Ne var ki, <em>Tess of the D’Urbervilles</em> yayımlandığı sırada aldığı yara öylesine derinleşmişti ki, buruk bir alaycılıkla “nobody will be hurt by my poetry, because nobody will read it” (Şiirlerimi hiç kimse okumayacağı için, onlar hiç kimseye zarar veremez) diyerek, romandan vazgeçti; bundan böyle sadece şiir yazmaya karar verdi. Oysa ancak elli beş yaşındaydı; yani bir romancının çok verimli olabileceği bir yaştaydı o sırada. Roman yazarı olarak ayrıca olumlu ve ilginç bir aşamaya vardığı da besbelliydi. Bundan önceki yapıtlarının başlıca kusuru sayılan, zaman zaman yapaylaşan ve hantallaşan üsluptan kurtulmuştu. Latince kökenli güç anlaşılır sözcükler kullanmaktan bilgisini gözler önüne sermek amacıyla mitolojiye ya da felsefeye değinmeler yapmaktan vazgeçmişti. Gereksiz süslemelerden arınmış, konuşma diline çok yakın, yalın bir üslupla yazmaya başlamıştı. Hem kişilerinin ruhsal yapılarını ve insan ilişkilerinin karmaşıklığını, hem de toplumsal düzenin çelişkilerini daha iyi kavrayabiliyordu artık.</p>
      <p>Thomas Hardy’nin kırsal bölgede geçmeyen tek önemli romanı olan <em>Jude the Obscure</em>, bu yazarın en büyük yapıtı, <em>Tess of the D’Urbervilles </em>ayarında bir başyapıt değildir belki. Ama onun en çağdaş, yüzyılımıza en yakın, bizim gerçeklerimize en uygun <span epub:type="pagebreak" id="page1396" title="1396"/>romanı olduğu hiç kuşku götürmez. XIX. yüzyılın sonunda böylesine yerilmesinin, bugünün okuyucusuna da ayrıca ilginç gelmesinin nedeni budur herhalde. Arnold Kettle’in dediği gibi, İngiliz romanı tarihinde, Jude, emekçi sınıftan gelen ilk başkişidir; “çağımızın gerçek bir başkişisidir” (a true hero of our time).</p>
      <p><em>Jude the Obscure </em>altı bölümden oluşur. Bu bölümlerden her biri, oradan oraya savrulan başkişinin köksüz ve kısa yaşamında bir süre barınmaya çalıştığı yerlerin adını taşır. (Hardy, Wessex adını uydurduğu gibi, bu yerlere de uydurma adlar verir; örneğin Oxford’a Christminster der): 1) At Merrygreen, 2) At Christminster, 3) Al Melchester, 4) At Shaston, 5) At Aldbrickham and Elswhere, 6) At Christminster Again.</p>
      <p>Jude Fawley’yi ilkin on bir yaşındayken tanırız. Annesi çoktan ölmüştür. Babasını da yitirince, ayrıca sevecen bir kadın sayılmayacak büyük halası Drusilla’ya sığınır. Oturduğu köyün Merrygreen (neşeli yeşil) adını taşımasında, Hardy’ye özgü istihza görülür; çünkü Merrygreen ne yeşildir ne de neşelidir artık. Ağaçlar kesilmiş, evleri yıkılan köylüler yoksullaşmış, köy gittikçe yozlaşıp çirkinleşmiştir. Merrygreen’e baktıkça, “how ugly it is here” (burası ne kadar çirkin) diye kendi kendine mırıldanan Jude, bu cahil ve çirkin çevrede hep okumak isteyen, bilgiye susamış güzel bir çocuktur. Yaşlı halasının yaptığı çörekleri, tek atlı bir arabayla pazara götürürken kitap okuduğunu görenler, kaza çıkaracak diye onu polise şikâyet ederler. Çocuk, çevresine yabancıdır, çok çekingendir ve mutsuzdur. O kadar ki, köylüler yüzüne bakınca, onların bakışlarını bir tokat gibi hisseder yüzünde. Düzende bir bozukluk olduğunu, daha o yaştayken anlar: Çiftçilerden biri, kuşları tarlasından uzaklaştırmak görevini ona vermiştir. Birbirine çarpan iki tahta parçasından yapılmış ilkel bir aletle çirkin gürültüler çıkarır, kuşlar da kaçışırlar. Ama çok geçmeden, çocuk, kendini o kuşlarla özdeşleştirir. Onlar da tıpkı “kendisi gibi, istenmedikleri bir dünyada yaşamaktadırlar” (“living like himself, in a world which did not want them”). Bu işte bir adaletsizlik gören, kuşların da bir şeyler yemeye hakları olduğunu düşünen Jude, kuşların tarlaya konup bitkileri gagalamalarına izin verince, çiftçiden dayak yiyerek, işinden kovulur.</p>
      <p>On bir yaşındaki çocuğun kafasına yerleşen ve tüm yaşamına <span epub:type="pagebreak" id="page1397" title="1397"/>egemen olan Christminster’e (yani Oxford’a) gitme ülküsünü, Jude’a Phillotson verir. Çünkü köyün okulunda bir süre öğretmenlik eden Phillotson, Christminster’de okuyup, daha bilgili bir eğitimci olmak istemektedir. Jude’un gözünde “gökyüzünün kutsal kenti” (“the heavenly Jarusalem”), “bilgi ağacının yetiştiği yer” (“the tree of knowlege grows there”), “bir ışık kenti” (“a city of light”) olan Christminster, Merrygreen köyünden ancak yirmi mil kadar uzaktadır. Çocuk, büyük bir merakla, Christminster’in nasıl bir yer olduğunu sorar herkese; orasını görebilmek umuduyla, sissiz havalarda yüksek yerlere tırmanır ikide birde.</p>
      <p>Ne var ki, Jude’un Christminster’de okuma düşü hiçbir zaman gerçekleşmeyecektir. Çünkü hem yoksuldur, hem de cinselliğin tuzağına düşer. Daha on dokuz yaşındayken, Arabella karşısına çıkar. Bu kızın ailesi domuz yetiştirmektedir. Jude’u hemen gözüne kestiren Arabella, kendisine bakmayan delikanlının dikkatini çekmek için, erkek bir domuzun cinsel organını onun yüzüne fırlatır. Kızın bu davranışı, hem onun neredeyse hayvansı kabalığını gösterir, hem de Jude ile tümüyle cinsel bir nitelik taşıyan ilişkisini simgeler. Jude, Arabella’ya bedensel bir tutku bile duymaz aslında. Ne var ki, kız, onu ele geçirmeyi aklına koymuştur bir kez. Gencecik Jude ise, çok doğal içgüdülerini engelleyebilecek durumda değildir. Daha sonraları söylediği gibi, Arabella’ya kısa bir süre kapılması, bir ahlâksızlık değil, bi zaaftır olsa olsa. Jude ile Arabella, kızın çevresini her zaman saran domuzlar arasında cilveleşerek, birbirlerini kovalayıp öpüşürler. Derken Arabella, delikanlıyı yatak odasına sürükler. Aradan bir iki ay geçtikten sonra da hamile olduğunu bildirir. Arabella, hamile filân değildir aslında; ama her kızın böyle yalanlar uydurmaya hakkı vardır ona bakılacak olursa. Jude, salt dürüstlüğünden ötürü, sevmediği Arabella ile evlenmeye hemen razı olur. Oysa bu evliliğin, Christminster’e gitme planlarını yıkacağını; sabahlara kadar okuduğu sevgili kitaplarını satıp, onların parasıyla tencereler almak zorunda kalacağını pekâlâ bilir. Üstelik Arabella’dan hiç hoşlanmadığının; “bir kadına karşı hayvansı bir istek” (“an animal passion for a woman”) duyduğu için onun tuzağına düştüğünün; karşısına Arabella değil de başka bir kadın çıksa aynı şeyin olacağının bilincindedir.</p>
      <p><span epub:type="pagebreak" id="page1398" title="1398"/>Hardy, Arabella’yı “a female animal” (bir dişi hayvan) diye en doğru biçimde tanımlar. Bu kadının hayvansı yanı, bir domuzun kesildiği sahnede iyice meydana çıkar: Bu işi tiksinerek yapan Jude, domuzu bir an önce öldürmek ister. Ama Arabella, etinin lezzetli olması ve pahalıya satılabilmesi için, kanı yavaş yavaş akıtarak, domuzun yavaş yavaş öldürülmesinden yanadır. Jude karşı çıkınca da, kocasını yufka yürekli bir budala sayan Arabella, yoksulların yaşayabilmesi için domuzların böyle öldürülmesi gerektiğini söyler.</p>
      <p>Arabella ile evlenmek, Jude için bir felaket olur. Kadının hamile olmadığı nikâhtan sonra meydana çıkar: “The reason for his marriage was non-existant. But the marriage remained.” (Evlenmesinin nedeni kalmamıştı. Ama evlilik kalmıştı.) Jude, Arabella’nın güzel saçlarının takma olduğunu da, yanaklarına sahte gamzeler yapmak için aynanın karşısında çok uğraştığını da çok geçmeden öğrenir. Karısı, domuz yağına bulanmış elleriyle Jude’un sevgili kitaplarını yerlere atar. Öfkeyle Christminster’de okumak gibi boş hayallerden vazgeçip, daha çok para kazanmasını, ona gösterişli giysiler satın almasını ister. Jude, evliliğinin daha ilk günlerinde kendini öldürmeyi düşünür. Donmuş küçük bir gölün üstünde yürümeye başlar. Buz çatırdar, ama yarılmaz. Ölemeyince, daha sonraları da yapacağı gibi içkiye sığınır. Bir gece Arabella ortadan yok olur. Bir süre sonra da, ailesiyle birlikte Avustralya’ya göç ettiğini bildiren bir mektup alır karısından. Arabella’nın gitmeden önce ev eşyalarıyla birlikte Jude’un güzel çerçeveli bir fotoğrafını da satması, bu evliliğin son bulduğunu kanıtlar.</p>
      <p>Ne var ki, gerçekte biten bu evlilik, kâğıt üstünde yıllar yılı sürecektir. Hiç geçinemediği ilk eşinden boşanamamanın acısını çeken Thomas Hardy, <em>Jude the Obscure</em>’da boşanma sorununa sık sık değinir. Romanın 1912 baskısına eklediği bir notta der ki:</p>
      <blockquote>
        <p>“marriage should be dissolvable as soon as it becomes a cruelty to either of the parties, being then essentially and morally no marriage.”</p>
      </blockquote>
      <blockquote>
				<span epub:type="pagebreak" id="page1399" title="1399"/>
        <p>Evlilik, eşlerden birine zulüm haline gelir gelmez feshedilmelidir; çünkü böyle bir evlilik, esasta ve ahlâksal açıdan evlilik olmaktan çıkmıştır.</p>
      </blockquote>
      <p>Jude, evlenme zorunluğu yüzünden, doğal cinsel dürtülerin tuzaklara dönüşüp insanları mahvetmesinden acı acı yakınır. Jude’un daha sonraları seveceği Sue da, evliliği, eşlerin parasal çıkarlarını ve çocuklarının mirastan yararlanmalarını sağlama bağlamak uğruna yapılan “aşağılık bir kontrat” (“a sordid cnotract”) sayar.</p>
      <p>Kutsal bilinen evlilik bağına bu saldırılar, <em>Jude the Obcure</em> ilk yayımlandığı sırada da, daha sonraları da, romanın bu kadar çok ayıplanmasının başlıca nedenlerinden biri oldu. Protestan ülkeler arasında boşanma konusu tabu olsa da o sıralarda ayrıca tutucu olan İngilizler, evliliğe saldırmayı, toplumsal düzenin temelini dinamitlemek sayıyorlardı. Gerçi 1857’de evlilik ve boşanmayla ilgili davaları ele alan özel bir mahkeme kurulmuştu. Ama Matthew Arnold’ın 1864’te belirttiği gibi, bu mahkemeye başvuranlar, sonunda boşanabilseler bile, dar kafalı bir toplumun gözünde rezil olmaya mahkûmdurlar. Bu mahkemenin bir garip yanı da şuydu ki, varlıklılar (belki de bölünecek daha çok malları mülkleri olduğundan ya da kamuoyunca daha çok önemsendiklerinden) yoksullardan daha güç boşanabiliyorlardı. Nitekim bu romanda, Jude’un da, Sue’nun da, bu mahkemeye başvurup, salt yoksul olduklarından ötürü eşlerinden boşanabildikleri görülür. James Gibson’ın belirttiği gibi, bu arada Hardy, Jude ile Arabella’nın ve Sue ile Phillotson’u nikâhlı beraberliklerini, ahlâksal açıdan bir yanılgı olarak gösterirken; Jude ile Sue’nun nikâhsız beraberliklerini, ahlâksal açıdan erdemli göstermenin yolunu bulur.</p>
      <p>Romanın ikinci kısmında artık yirmi iki yaşında olan Jude, düşlerinin kenti Christminster’e gider yürüyerek. Merrygreen’deyken üç yıllık çıraklık dönemini tamamlamış, taşçı ustası olmuştur. Gündüzleri bu işle uğraşır. Yemeyip içmeyip kazandığı parayla kitaplar alır, geceleri sabahlara kadar Latince ve Eski Yunanca öğrenir; Christminster’e girmeye hazırlanır. Gerekirse, yirmi yıl daha beklemeye hazırdır; yeter ki, üniversiteye girebil<span epub:type="pagebreak" id="page1400" title="1400"/>sin sonunda. Bu idealinden kuşkulandığı da olur zaman zaman. Üniversite diplomasını amaç edinmektense, kendini insanların mutluluğuna adamayı amaç edinmenin belki daha soylu bir davranış olacağını düşünür. Bir taşçı olarak çalışmak, Christminster’de öğrencilik etmekten daha saygıdeğer bir insan çabası mı acaba, diye kendi kendine sorduğu olur. Mesleki bir gözle üniversite binalarına bakınca, taşların nasıl yıprandığını, nasıl çürüdüğünü görüp, böylesine köhne yapılarda çağdaş düşünceler barınamaz kaygısına kapılır.</p>
      <p>Jude, henüz hiç karşılaşmadığı teyze kızı Sue Bridehead’in de Christminster’de oturduğunu Drusilla Halası’ndan öğrenmiştir. Ancak fotoğrafını gördüğü Sue’yu aramaya başlar; bir süre sonra da onu bulur. Jude’un tersine hiç de dindar olmaya bu genç kız, dinsel biblolar, dinsel süs eşyaları satan bir dükkânda desinatör olarak çalışmaktadır. Sue da, Jude gibi köylü kökenlidir; ama hep kentlerde –bu arada Londra’da– yaşamış ve iyi bir eğitim görmüştür. Jude, Sue’ya hemen hayran olur. Ne var ki, aşırı çekingenliğinden ötürü, yanına gidip, akraba olduklarını söyleyemez. “olağanüstü bir sevgi” (“an extraordinary tenderness”) duyarak, onu hep uzaktan izler. Avusturalya’larda yok olan Arabella ile nikâhlı olduğuna göre, bu genç kıza yaklaşmaya hakkı olmadığını düşünür. Üstelik, ailelerinde evlilik açısından bir uğursuzluk olduğunu Drusilla Halası’ndan duymuştur. Soylarında hiç kimse mutlu bir evlilik bağı kuramamıştır. Jude’un annesiyle babası ayrılmışlar ve annesi kendini öldürmüştür. Jude’un teyzesi, yani Sue’nun annesi de, ölmeden önce kocasından ayrılmıştır. Özgür olsa ve Sue ile birleşebilse bile, bu yakın akraba evliliğinin korkunç sonuçları olabileceğini düşünür (nitekim öyle olacaktır da.) Sonunda Sue, bir rastlantı sonucu, annesinin kardeş çocuğunun Christminster’de oturduğunu öğrenip, Jude’u bulur. Yakın dost olurlar; birlikte Jude’un eski öğretmeni Phillotson’u görmeye giderler. Phillotson da Christminster dolaylarında oturmaktadır; ama üniversiteye o da girememiştir ve hiçbir zaman giremeyecektir. Çocukluğunda ona Christminster idealini aşılayan adamın onu hiç anımsamaması, Jude’u bir hayli üzer. Phillotson’un desteğiyle, Sue, yatılı olarak bir öğretmen okuluna gider.</p>
      <p><span epub:type="pagebreak" id="page1401" title="1401"/>Genç kızla sık sık buluştuğu halde, Jude, ona uzun zaman söyleyemez evli olduğunu. Sonunda bunu itiraf ederken, “she’s sure to come back. They always do” (Mutlaka geri dönecektir. Onlar her zaman geri döner) der. Jude’un bu sözü de doğru çıkar; Arabella geri döner. Sue’nun din konusunda da, evlilik konusunda da, çok ilerici görüşleri vardır. Hıristiyanlığı yadsır. Swinburne’ün Hazreti İsa’yı lanetleyen dizesini okur: “Zafer senin, ey solgun yüzlü Galile’li; dünya kül rengine dönüştü senin soluğunla” (“Thou hast conquered O pale Galilean, the world has grown grey from thy breath”) Sue, evliliğin bir “sacrament” yani kutsal sayılması gereken bir dinsel ayin olduğuna da inanmaz. Ama böyle düşünmesine karşın, onu seven Jude’a öfkelenmekten kendini alamaz. Öfkelenmeye hakkı yoktur aslında. Çükü birkaç kez geceyi bile aynı odada geçirdikleri halde, ilişkileri bütünüyle platonik kalmıştır. Ama Jude, teyze kızına henüz uzaktan bakarken bile, ona duyduğu sevginin yoğun bir cinsellik içerdiğini hemen anlamıştır.</p>
      <p>Sue’ya aşkı yüzünden duyduğu acı bir yana, Jude, Christminster’e öğrenci olarak girebilmek umudunu da yitirir bu arada. Üniversitenin beş ayrı kolejine başvurur. Bunlardan dördü, ona bir yanıt vermeyi bile gereksiz bulurlar. Beşincisi ise, kendi sınıfında kalıp, bir işçi olarak çalışmasının çok daha doğru bir davranış sayılacağını bildirerek onu reddeder. Jude meyhanelere sığınır gene. Orada, içki ikram edilmesine karşılık Latince dualar okuyarak, kendini kepaze eder. Sarhoş bir halde, Sue’nun evine koşup der ki: </p>
      <blockquote>
        <p>“O, do anything with me, Sue –kill me– I don’t care! Only don’t hate me and despise me like all the rest of the world!” </p>
      </blockquote>
      <blockquote>
        <p>Bana istediğini yap, Sue –öldür beni– vız gelir bana! Yeter ki, dünyada herkes gibi benden nefret etme, beni hor görme!</p>
      </blockquote>
      <p>Sonra hızını alamayıp, sokağa çıkar; kendisini reddeden kolejin duvarına tebeşirle Kutsal Kitap’tan bir satır yazar: </p>
      <blockquote>
        <p>“I have understanding as well as you; I am not inferior to you.”</p>
			</blockquote>
			<blockquote>
				<span epub:type="pagebreak" id="page1402" title="1402"/>
        <p>Sizler kadar aklım var; sizlerden aşağı değilim. </p>
      </blockquote>
      <p>Doğrudur bu. Gerçekten de Jude, kişilik açısından da, bilgi açısından da, Christminster’in çoğu öğrencilerine eşit, hatta onlardan üstündür. Otodidaktlığı, yani her öğrendiğini kendi kişisel çabasıyla öğrenmiş olması, onu büsbütün değerlendirir gözümüzde. Sue’nun dediği gibi yüzyıllarca önce, Christminster, yani Oxford ilk kurulduğu sırada, Jude gibi yoksul ama bilgiye susamış gençlere açıktı. Şimdiyse, ancak varlıklılar girebiliyor oraya. Merrygreen’in gerçekçi köylüleri de, Jude’u bu konuda uyarırlar. Christminster’in Jude gibilerine göre değil, ancak bol parası olanlara göre bir yer olduğunu söylerler. Jude, Christminster’de oturmakla öğrencilerin yaşamını paylaşacağını sanmıştı. Gerçi yollarda bu gençlerle omuz omza yürür, konuşmalarını duyabilecek kadar yaklaşabilir onlara. Ama aralarında sanki bir duvar vardır. “Only a wall – but what a Wall!” (Ancak bir duvar – ama ne Duvar!) der Jude. Yüksek sınıfla aşağı sınıfı birbirinden ayıran, XIX. yüzyılın sonunda aşılması neredeyse olanaksız bir duvardır bu. Ne ki, Hardy gibi, bu haksızlığa karşı çıkanlar vardı gene de. 1899’da bir iyi niyet gösterisi olarak, Oxford’da Ruskin Koleji açılınca, kimileri bu kuruma “The College of Jude the Obscure” adının verilmesini istediler. </p>
      <p>Üniversiteye girebilmek umudunu tümüyle yitiren Jude, küçük kasabalarda ya da büyük kentlerin varoşlarında çalışan sıradan bir din adamı olup, yoksullara hizmet etmeyi amaç edinir artık. Ama Sue’yu ilk kez öptüğü zaman, yaşamının en güzel anını yaşamışçasına duyduğu yoğun mutluluk, Hıristiyanlığa inancını yok eder. Çünkü bu mutluluk cinsel hazdan kaynaklanmaktadır. Bu tür hazlar ise, Hıristiyanlık öğretisinde cehennemlik günahlardır. Bu hazzı tadan, bu hazzı yeniden tatmak isteyen Jude, yoksul insan kardeşlerine Hıristiyanlığı savunursa, ikiyüzlülük etmiş olacaktır. Bir dinbilimi okuluna girebilmek için, sabahlara değin okuduğu dinsel kitapları bu yüzden yakıp kül eder. </p>
      <p>Hıristiyanlığa inanmadığı gibi, evliliğe de inanmayan Sue’nun, kendisini öğretmen olarak yetiştiren Phillotson ile evlenmeye karar vermesi, Jude’un yıkılış sürecinde önemli bir aşa<span epub:type="pagebreak" id="page1403" title="1403"/>ma olur. Çelişkiler içinde bocalayan bu kızın böyle bir kararı neden verdiğini anlayamayız. Tanışmalarından önce evlenen Jude’u cezalandırmak için olabilir. Kendisini cezalandırmak için de olabilir. Çünkü bunu gizlediği halde, Jude ona tutkun olduğu kadar, o da Jude’a tutkundur. Eğer Jude gibi o da resmen nikâhlanırsa, aralarındaki ilişkinin dostluktan öteye gitmesinin engellenebileceğini düşünür belki de. </p>
      <p>Sue iyi bir eğitim görmüştür; çok okur; gerçekten kültürlü ve bilgilidir. Gelgelelim başka konularda her zaman akıllı davranan, akıllı konuşan bu kız, aşk ve özellikle aşkın cinsel yanı söz konusu olunca, akıl almaz tutarsızlıklara düşer. Örneğin, Phillotson ile nişanlıyken, öğretmen okulundan kaçıp, gece yarıları Jude’un evine gelir. Phillotson’un dünyada tek çekindiği, tek saydığı erkek olduğunu söyler. Bunun hemen arkasından, Phillotson’un ona vız geldiğini, aklına eseni yapacağını bildirir. Nikâhlanmadan iki saat önce, sanki Phillotson ile değil de, Jude ile evleniyormuş gibi, nikâhın kıyılacağı kiliseye gider; delikanlının koluna girip, mihraba doğru yürür. Sonra da ne yaptığını Phillotson’a anlatır. Böyle acayip şeylerden çok hoşlandığını söyler. Kilisede nikâh kıyılırken, kızın ailesinden bir büyüğün, gelini damada vermesi töresi vardır. Sue bu töreyle alay eder. Bir kadının, sanki bir dişi eşek, bir keçi ya da herhangi bir evcil hayvanmış gibi, bir erkeğe törenle verilmesini gülünç bulur. Ama hınzırca bir sadizmle; bu görevi Jude’un yerine getirmesini, Jude’un onu Phillotson’a vermesini de ister. </p>
      <p>Jude, sevdiği kızı Phillotson’a vermesine verir, ama Sue, nikâhlandığı erkeğin ona el sürmesine izin vermez. Hardy’nin de belirttiği gibi, bir “abnormalism” (anormallik) vardır Sue’da. Phillotson’a aşk duymamasıyla açıklayamayız bunu; çünkü âşık olduğu ve ileride birlikte oturduğu Jude’un da ona el sürmesine bir yıldan fazla direnir. Ancak hayvansı cinselliğiyle kendisinin tam karşıtı olan Arabella ortaya çıkıp da, Jude’un eşiyle görüşmesi olasılığı gündeme gelince, bir kıskançlık nöbetine kapılıp, Jude’un ona yaklaşmasına izin verir. İki çocukları olur. Ama Hardy’nin de belirttiği gibi, Sue’nun mesafeleri koruduğu, ancak ara sıra isteksizce katlandığı bir ilişkidir bu. Jude’un bu yüzden duyduğu doyumsuzluk, sevdiği kadının ona sırt çevirmesi yü<span epub:type="pagebreak" id="page1404" title="1404"/>zünden yüreğinin parçalanması, mahvoluşunun başlıca nedenlerinden biridir. Hardy, 20 Kasım 1895 tarihli mektubunda, Sue tipinde kadınların onu ayrıca ilgilendirdiğini, ama böylelerini çizmek güç olduğundan, şimdiye değin bu işe girişmediğini söyler. </p>
      <p>Sue kendisi, “I must be cold-natured, sexless” (Soğuk mizaçlı, cinsellikten yoksunum herhalde) der. Cinsel ilişkiye “bedensel bir karşı koyması” (a physical objection) vardır. Sue’ya bakılacak olursa, birçok kadın kendisi gibidir. Ama onlar erkeğe “boyun eğerler, bense tekmelerim” (they submit, and I kick). Sue bundan önce de, Christminster’li bir öğrenciyle Londra’da on beş ay birlikte oturmuş; öğrencinin yanıp tutuşmasına karşın, aralarında bir şey geçmemiş; sonunda delikanlı veremden ölüvermiştir. Her alanda ilerici görüşleri olan, özgürlüğüyle övünen, herkesçe benimsenen kurallara meydan okuyan, “I don’t want to be respectable” (Saygıdeğer olmak istemiyorum) diyen bu kızın, cinsellikten böylesine korkması, ondaki şaşırtıcı çelişkilerin en çarpıcısıdır. Bu korku öylesine marazi boyutlara varır ki, ayrı odada yatmaya zorladığı zavallı kocası Phillotson, geceleyin dalgınlılıkla Sue’nun odasına girip soyunmaya başlayınca, paniğe kapılan kız, kendini pencereden atar. İyi ki, yüksek bir pencere değildir bu. </p>
      <p>Richard Phillotson, evlenmeden önce de düşkırıklığına uğramış, öğrencisi Jude gibi, Christminster’e girme hayallerini gerçekleştirememiş, eskiden öğretmenlik ettiği Merrygreen köyündeki görevine geri dönmek zorunda kalmış, kırk beş yaşında bir adamdır. Tam bir karamsarlık içinde, “cruelty is the law pervading all nature and society; and we can’t get out of it” (Acımasızlık tüm doğaya ve tüm topluma egemen olan yasadır; bundan kurtulmamızın yolu yoktur) diye düşünür. Sue’ya hem âşık, hem de hayrandır. Bu genç kızın kendisinden çok daha üstün olduğunu, on misli daha çok kitap okuduğunu, “zekâsının bir elmas gibi ışıldadığını” (“her intellect sparkles like a diamond”) söyler. </p>
      <p>Pencereden atladıktan iki gün sonra, Sue onu bırakıp Jude’a gitmek istediğini bildirince, Phillotson büyük bir acıya kapılmakla birlikte, olağanüstü bir efendilik ve olgunluk gösterir. O kadar ince düşünceleri vardır ki, öğretmenlik otoritesinden ya<span epub:type="pagebreak" id="page1405" title="1405"/>rarlanıp, Sue’yu istemediği bir evliliğe sürüklemekle bile suçlar kendini. Yazarın bir sözcüsüymüş gibi konuşarak, nikâhlı eşi olduğu için bir insana baskı yapmayı, aşağılık bir bencillik sayar. Ailenin ve evliliğin böyle zorbalıklarla korunamayacağını söyler. Karısının gitmesine izin vermemesini isteyen bir arkadaşına, Sue uğruna ölmeye hazır olduğunu, ama yasalardan yararlanarak ona karşı zor kullanamayacağını bildirir. Sue gittikten sonra, Jude’a kısa bir mektup da yazar:</p>
      <blockquote>
        <p>“I make only one condition – that you are kind and tender to her. I know you love her. But even love may be cruel at times. You are made for each other.” </p>
      </blockquote>
      <blockquote>
        <p>Ancak bir tek şart koşuyorum: ona karşı iyi yürekli ve sevecen olmanı istiyorum. Onu sevdiğini biliyorum. Ama aşk bile zalimleşebilir zaman zaman. Siz birbiriniz için yaratılmışsınız.</p>
      </blockquote>
      <p>Phillotson, kendisini terk eden eşinin Jude’a karşı tam ne duyduğunu bilmez. Bunu Jude’un da, hatta Sue’nun kendisinin de pek bilmediğinin farkındadır. Ama “bir tek kişi ikiye bölünmüşçesine” (“one person split into two”) aralarında olağanüstü bir benzerlik sezer. Onları birbirinden uzak tutmaya hakkı olmadığını düşünür. Bu soylu düşüncesinden ötürü de herkesin gözünde kötü kişi olur. Çünkü herkese göre, bu duruma düşen bir erkek, gereğinde kaba güce başvurarak, eşini zorla evinde tutmalıdır. Öğrencilerine kötü örnek olduğu, onları ahlâksızca davranışlara özendirdiği ileri sürülerek, öğretmenlikten istifa etmesi istenilir. Böylece tıpkı Jude ile Sue gibi, Phillotson da mutsuz evliliklerin kurbanı olur. Ama gene de yiğitçe direnir. Eşine karşı doğal sayılacak bir anlayış ve merhamet gösterdiği için cezalandırılmayı kabul etmez. Eşinin bir mahpus, kendisinin de bir gardiyan olmadığını savunarak, istifa etmeyi reddeder. </p>
      <p>Sue, istediğini yapmış, Phillotson’u bırakıp Jude ile birlikte yaşamaya gitmiştir. Ama eşinin ona el sürmesine izin vermediği gibi, âşığının da ona el sürmesine izin vermez. Bedenlerin değil, ancak beyinlerin birleşmesini (“mental communion”) ister. Bu tutum, Sue’nun sadece cinsel soğukluğundan değil, bencilliğin<span epub:type="pagebreak" id="page1406" title="1406"/>den ve o belli belirsiz sadizminden de kaynaklanır. Romanın sonuna doğru, kendi Jude’u sevmeden, Jude’un onu sevmesini istediğini itiraf eder: </p>
      <blockquote>
        <p>“Selfish and cruel wish to make your heart ache for me, without letting my heart ache for you.”</p>
      </blockquote>
      <blockquote>
        <p>Benim yüreğim senin için sızlamadan, senin yüreğinin benim için sızlamasını bencilce ve zalimce istemek.</p>
      </blockquote>
      <p>Bunlar yetmiyormuş gibi, Sue’da üç erkeği, yani Chrisminster’li öğrenciyi, Phillotson’u ve Jude’u mahveden, Hardy’nin deyişiyle bir “colossal inconsistency” (dev boyutlu bir tutarsızlık) da vardır. Dostluklarının başlangıcında, Jude’un ona âşık olmasına kesinlikle karşı çıkacağını söyler. Ama bunun hemen arkasından, delikanlıya bir mektup yazıp, kendisini sevmesine izin verdiğini bildirir. Jude ile hem cinsel ilişki kurmaya katlanamaz, hem de onu Arabella’dan müthiş kıskanır. O kadar ki, yeniden ortaya çıkan Arabella’nın Jude ile bir geceyi birlikte geçirdiğini öğrenince, bu durum bir daha olmasın diye, bir yıldan fazla direndikten sonra âşığına teslim olur.</p>
      <p>Sue ile Jude, nikâhsız birlikte yaşadıkları için bir hayli sıkıntı çekerler; işlerinden kovulurlar, oturdukları evlerden kapı dışarı edilirler. Jude, taşçı ustası olarak iş bulamayınca, büyük halasından öğrendiği işi yapar; çörek pişirip satar bir ara. Oradan oraya savrulduktan sonra Christminster’e geri dönmesi ve çöreklerine oradaki üniversite binalarının biçimini vermesi, ilk gençlik saplantısından hâlâ kurtulamadığını gösterir. Sue ise, bu duruma kızar:</p>
      <blockquote>
        <p>“He still thinks it a great centre of high and fearless thought, instead of what is, a nest of commonplace schoolmasters whose characteristic is timid obsequiousness to tradition.”</p>
      </blockquote>
      <blockquote>
        <p>Burasını, yüce ve korkusuz düşüncelerin büyük bir merkezi sanıyor hâlâ. Oysa başlıca özellikleri, çekingen bir dalkavuklukla geleneklere boyun eğmek olan sıradan öğretmenlerin yuvasıdır burası.</p>
      </blockquote>
      <p><span epub:type="pagebreak" id="page1407" title="1407"/>Sue, Phillotson’dan, Jude da Arabella’dan resmen boşandıktan sonra bile, iki de çocukları olduğu halde, Sue, Jude ile resmen evlenmeye pek yanaşmaz. Evliliği, insanı tuzağa düşürmek için icat edilmiş, sevgiyi mahveden, aşağılık bir kurum sayar. Jude ise, onun her isteğine uyar. Sue ile Jude, bir iki kez evraklarını düzenleyip, nikâh dairesine ya da kiliseye giderler ama, evlenmeden kapıdan geri dönerler. Ne gariptir ki, sonunda nikâhlandıkları zaman, çevrelerinde hiç kimse resmen evlendiklerine inanmaz; onlara karşı aynı baskı uygulanmaya devam edilir.</p>
      <p>Bu arada, çoktan Avustralya’ya dönen Arabella, oradan Jude’a bir mektup yazıp, dokuz yıl önce ondan bir erkek çocuk doğurduğunu; başkasıyla evli olduğundan o çocuğa bakamayacağını, kendi annesiyle babasının da artık onunla meşgul olmaya yanaşmadığını; bu yüzden de, kimsenin istemediği bu çocuğu, babası Jude’a gönderdiğini bildirir. Jude, böyle bir oğlu olduğu haberini alınca, şok geçirir. Ama Sue, Arabella’nın Jude’dan bir çocuk doğurmasını çok kıskanmakla birlikte (çocuğu görür görmez onun gerçekten Jude’un oğlu olduğunu anlar) son derece olumlu davranır. Sue’ya bakılacak olursa, bu çocuğun kendi çocuğu olup olmamasının hiçbir önemi yoktur. Bütün yetişkinler, bütün çocukları korumalıdırlar. Kendi çocuklarını sevip de başkalarınınkini sevmemek, tıpkı sınıfsal üstünlük taslamak, dar kafalı yurtseverlik yapmak ya da sadece kendi ruhunun selametini düşünmek gibi, bencil ve çirkin bir duygudur.</p>
      <p>Jude ile Arabella’nın dokuz yaşındaki oğlunu, Christminster’e gelirken ilk kez trende görürüz. Yaşından da küçük gösteren, solgun yüzlü kocaman gözleri korku dolu bir çocuktur. Hiçbir şey görmüyor, hiçbir şeyle ilgilenmiyor gibidir. Karşısında oturan kadının kucağındaki sepetten başını çıkaran kedi yavrusuna dik dik bakar, ama onu görmez. Çocuğun korku dolu gözleri, “there is no laughable thing under the sun” (Yeryüzünde gülünecek hiçbir şey yoktur) demektedir sanki. O, bir çocuk değil, dünyadan ölesiye bezmiş, çok çok yaşlı bir insandır. Bebekken bile çok yaşlı göründüğü için, ona “Little Father Time” (Küçük Zaman Baba) derler. Bundan başka da adı yoktur zaten. Çünkü kendi açıkladığı gibi, nasıl olsa yakında öleceği sanıldığından, Hıristiyanlığa uygun bir cenaze yapılıp da masraf olma<span epub:type="pagebreak" id="page1408" title="1408"/>sın diye, vaftiz ederek bir ad vermemişlerdir ona. Çoğu yaşlı kişiler gibi, Little Father Time’ın en çok düşündüğü şey ölümdür. Hem kendi ölümü, hem de dünyada her şeyin ölümü. “Onların birkaç gün içinde solacaklarını düşünmesem, çiçekleri çok sevebileceğim” (I should like the flowers very much, if I didn’t keep on thinking they’d all be withered in a few days) der. Bu yaşlı insanın tek çocuk yanı, Sue’yu görür görmez, ona “anne” demesi ve okulda öteki öğrencilerin Sue’nun onun asıl annesi olmadığını söyleyince ağlamasıdır.</p>
      <p>Little Father Time, babasıyla Sue’nun para sıkıntılarını gördükçe, onlara yük olduğu kaygısına kapılıp, dünyaya geldiği için kendini suçlar. Aslında hiç doğmamış olması gerektiğini söyler Sue’ya. Üvey annesinin bir üçüncü bebek beklediğini öğrenince de, hıçkıra hıçkıra ağlar. “If we children was gone there’d be no trouble at all” (Biz çocuklar ortadan yok olursak, hiçbir sıkıntı kalmaz) diye düşünür. Ve bir gece, ilkin küçük kız kardeşiyle erkek kardeşini astıktan sonra, kendini de asar. Bir yazım hatası yaparak, “many” sözcüğünün “menny” diye yazıldığı bir kâğıt parçası bırakır Jude ile Sue’ya; “Done, because we are too menny.” (Çok fazla olduğumuz için yapıldı.) Çocuklarının ve üvey oğlunun cenaze günü, Sue bir ölü bebek doğurur. Ailede hiçbir çocuk kalmaz böylece.</p>
      <p>Bu felaketten sonra gelen doktora bakılacak olursa, Little Father Time gibi çocuklar vardır artık. Yaşamın bütün korkunçluğunu görürler ve bu korkunçluğa direnebilecek kadar büyük olmadıkları için ölüme sığınırlar. Tüm dünyaya egemen olan yaşamama isteğinin temsilcileridir bu çocuklar. Ama birçok eleştirmen ve çoğu okuyucu, Little Father Time gibi bir çocuk olamaz; dokuz yaşında bir çocuk kendini ve kardeşlerini öldüremez diye düşünürler. Bu tepkileri doğrudur elbette. Ne var ki, Little Father Time, gerçek bir çocuktan çok bir simgedir Hardy’nin gözünde. Jude ile Sue’nun yoksulluğunun ve çelişkilerle dolu mutsuz ilişkisinin bir kurbanıdır:</p>
      <blockquote>
        <p>“For the misfortunes of these parents he had died.”</p>
      </blockquote>
			<blockquote>
				<p>Bu anneyle babanın mutsuzluğu uğruna o ölmüştü.</p>
			</blockquote>	
      <p><span epub:type="pagebreak" id="page1409" title="1409"/>Çocuklarının ölümü, korkunç bir yıkılış olur Sue için. Sadece dayanılmaz bir acı çekmekle kalmaz, tüm kişiliği değişir. Eskiden neyse, şimdi onun tam karşıtı olur. Hıristiyanlığa hiç mi hiç inanmayan, toplumun benimsediği tüm geleneklere karşı koyan, evliliği rezil bir kurum sayan Sue, en yobaz anlamda Hıristiyanlığa ve en dar kafalı anlamda geleneklere bağlanır: Çocuklarının ölmesine neredeyse sevindiğini söyler. Çünkü cinsel hazlara düşkünlüğün, yani bağışlanmaz bir günahın ürünüydü o çocuklar. Günahlarından arınmasını öğrenebilmesi için onları yitirmesi gerekmekteydi. Arabella’nın oğlunun onun çocuklarını öldürmesi de doğru olmuştur. Çünkü evlilik Hıristiyanlar için kutsal bir bağdır. Bu bağın eşlerin ömrü boyunca kopmaması gerektiğine göre ve Jude ilkin Arabella ile evlendiğine göre, ancak Little Father Time din açısından yasal bir çocuktur ve bu yasal çocuğun, yaşadışı çocukları yok etmesiyle adalet yerini bulmuştur. Jude’un da, kendisinin de, günah işlemekten kurtulabilmeleri için, dince kutsanan gerçek eşlerine, yani Jude’un Arabella’ya, kendisinin de Phillotson’a geri dönmeleri şarttır. Geceleri kiliselere koşup, soğuk taşların üstünde diz çökerek dualar eden Sue, “we must conform” (törelere uymalıyız) der. “We must submit. There is no choice. It is no use fighting against God” (Boyun eğmeliyiz. Başka seçenek yok. Tanrı’ya karşı savaşmak bir işe yaramaz) der. Bunları duyan Jude, Sue’nun eskiden pırıl pırıl olan zekâsını böylesine yıkan Hıristiyanlıktan nefret ettiğini söylemekten kendini alamaz. Verdikleri savaşımın, Tanrı’ya karşı değil, insanların benimsedikleri yanlış düşüncelere karşı olduğunu açıklamaya çalışır.</p>
      <p>Bu romanda Jude ile Sue’nun tam ters yönde geliştiklerini görürüz: Nispeten tutucu ve çok dindar olan Jude, zamanla Hıristiyanlığa karşı çıkar. Çok ilerici görüşleri savunan, Jude’un dediği gibi, yaşadığı çağdan elli yıl ileride olan Sue ise, başına gelen korkunç felaketten sonra, Hıristiyanlığın en basmakalıp öğretilerine köle olur. Oysa eskiden Sue, kafa açısından Jude’dan kat kat üstündür. Bunu Jude da bilir; bir gaz lambasına kıyasla bir yıldız neyse, kendi aklının sevdiği kadının aklı yanında öyle olduğunu söyler. Sonra tam erkeklere özgü bir önyargıyla, yaşanan olaylar sayesinde zamanla erkekler daha akıllı ve ileri görüş<span epub:type="pagebreak" id="page1410" title="1410"/>lü insanlar olurken, çoğu kadınların daha akılsız ve dar kafalı insanlara dönüştükleri sonucuna varır. Hardy, bu konuda ilginç bir not ekler <em>Jude the Obscure</em>’a: Romanın Almanca çevirisi yayımlanınca, bir Alman eleştirmen, Sue’nun özgür, aydın ve geleneklerden kopmuş yeni kadın tipini, yani feminist akımın kadınını temsil ettiğini ve bu romanı bir erkek değil de bir kadın yazsaydı, Sue’nun o pırıl pırıl aklının böylesine çökmesine asla izin vermeyeceğini savunmuş.</p>
      <p>Sue, Jude’dan hemen ayrılmaya, kilisede kutsal bir törenle evlendikleri için hâlâ gerçek eşi bildiği Phillotson’a geri dönmeye kararlıdır. Jude, onu bu kararından vazgeçirmek için yalvarır yakarır. Sue’nun, “ahlâk uğruna ahlâksızca bir şey yapmamasını” (“Do not do an immoral thing for moral reasons”) ister. Sue, Jude’un başlıca iki zaafını, cinselliğe ve içkiye düşkünlüğünü biliyordur. Kendisinin bunlara kurban gitmesine meydan vermemesini söyler. Ama Sue, bu yalvarmalara kulak asmaz, onun için dua edeceğini bildirmekle yetinir. Ne var ki, Sue’nun dualarının pek bir işe yaramadığı çok geçmeden anlaşılır. Çünkü o sıralarda erkeksiz kalıp, Avustralya’dan gene geri dönen Arabella, Sue gittikten sonra perişan olan Jude’a yeniden el koyar. (Domuzlar bu kadının doğal çevresi olduklarından, birleşmelerinin Arabella’nın babasının domuz eti sattığı dükkânın üstündeki odada olması da doğaldır.) Arabella, Jude’u içkiden sersemlemiş bir hale getirdikten sonra da, her şeyi önceden düzenleyip, onunla yeniden nikâhlanır. Oturdukları evin sahibi, onların nikâhlı olduklarına ilkin pek inanmaz. Ama günün birinde Arabella, Jude’un başına bir ayakkabı fırlatınca, ev sahibi “gerçek evliliklerin bir belirtisini görüp” (“He recognized the note of genuine wedlock”) onları saygıdeğer bir çift sayar hemen.</p>
      <p>Gelgelelim Arabella, hem işsiz, hem de göğsünden ağır hasta olduğu için onu geçindirebilecek durumda olmayan Jude’a el koymakla yanlış bir hesap yapmıştır. Yakında öleceğini bilen Jude, Sue’yu son bir kez görmek için çok soğuk ve yağmurlu bir havada, Christminster’den yola çıkıp, çocukluğunu geçirdiği Merrygreen köyüne gider. Sue’yu kilisede dua ederken bulur. Sue, Arabella ile yeniden evlenmekle en güzel şeyi yaptığını söyleyince, Jude, bunun, yaşamı boyunca yaptığı en çirkin şey ol<span epub:type="pagebreak" id="page1411" title="1411"/>duğu yanıtını verir ve Sue’yu suçlayıp, sevilmeye layık bir kadın olmadığını söyler. O zaman Sue, Phillotson’a geri döneli üç ay olduğu halde, onunla karı koca gibi yaşamadıklarını açıklar, Jude’un boynuna sarılıp, sadece onu sevdiğini anlatır. Ama Jude’un gene birlikte yaşamaları önerisini reddeder ve sevgilisi öksüre öksüre uzaklaşırken, onun ayak seslerini duymamak, onun peşinden koşmamak için diz çöküp kulaklarını tıkar. Kendini cezalandırmak amacıyla da, Phillotson’un yatağını tiksine tiksine, ilk kez paylaşır o gece.</p>
      <p>Jude, yağmurdan sırılsıklam, ateşi yükselmiş, hastalığı büsbütün ağırlaşmış bir halde, Chirstminster’e geri döner. Birkaç ay içinde de ölür. Ondan bir an önce kurtulmak isteyen Arabella, ona sürekli içki vererek, bu ölümü hızlandırır. Daha otuzuna bile basmamış olan Jude’un ölümü, bir intihardır aslında; çünkü ilaç almaz, yemek yemez, doğduğu günü lanetler, bir an önce kendini yok etmek ister. Ölümünün, Christminster’de bir şenlik gününe rastlaması, Hardy’nin ayrıca hoşlandığı acı istihzalardan biridir. Jude can çekişirken, dışardan kiliselerin sevinçli çan sesleri gelir, öğrencilerin alkışları ve neşeli haykırışları duyulur. Jude’un bir iki saat içinde öleceğini bildiği halde, Arabella yeni bir erkek bulmak niyetiyle şenliğe katıldığı için Jude yapayalnızdır. “Sue, darling, a drop of water, please” (Sue, sevgilim, bir damla su, n’olur) diye inler. Sayıklamaları arasında, Arabella’ya da yalvarır su vermesi için. Ama yaşamını mahveden kadınların ikisi de yanında yoktur. Arabella, bir ara eve uğrar, Jude’un öldüğünü görür. Ama şenliği kaçırmak istemediğinden, evinin kapısında bekleyen erkeklere, kocasının güzel güzel uyuduğunu söyler. Şenlik bitip de eve dönünce de, “he’s a handsome corpse” (yakışıklı bir ceset) der, Jude’a serinkanlı gözlerle bakarak.</p>
      <p><em>Jude the Obscure </em>çok haksız eleştirilere uğradıktan sonra kendini şiire veren Hardy, 1898 ile öldüğü 1928 yılı arasında sekiz şiir kitabı yayımladı: <em>Wessex Poems </em>(Wessex Şiirleri), <em>Poems of the Past and Present </em>(Geçmişin ve Bugünün Şiirleri), <em>Time’s Laughingstocks</em> (Zamanın Alay Konusu Kişileri), <em>Satires of Circumstance </em>(Rastlantılarla İlgili Taşlamalar), <em>Moments of Vision </em>(Düşgücüyle Görülen Anlar), <em>Late Lyrics and Earlier</em> (Son Zamanlarda ve <span epub:type="pagebreak" id="page1412" title="1412"/>Daha Önce Yazılan Lirik Şiirler), <em>Human Shows </em>(İnsan Gösterileri) ve <em>Winter Words</em> (Kış Sözcükleri). Bir kısmı gençliğinde yazdığı şiirlerden oluşan bu derlemelerde, dokuz yüze yakın şiir vardır. Tıpkı romanları gibi, bunların da bir kısmı iyi, bir kısmı kötüdür.</p>
      <p>Hardy’nin edebiyatla ilişkisi şiirle başlamıştı, şiirle bitti. Şiir, onun ilk aşkıydı, son aşkı da oldu. Şiir, düzyazıdan çok daha önemliydi onun gözünde. Mektuplarından birinde, “it sometimes occurs to me that it is better to fail in poetry than to succeed in prose” (şiir yazarak başarısızlığın, düzyazı yazarak başarıdan daha iyi olduğunu düşündüğüm olur) demişti. Zaten Herbert Grierson’a göre, Hardy bir bakıma, ara sıra şiir yazan bir romancı değil, roman da yazmış bir şairdi aslında. Şairliği her zaman göze çarpar romanlarında. Hatta Ezra Pound, onun 1930’da yayımlanan <em>Collected Poems</em>’ini överken, roman yazması sayesinde şiirinin güçlendiğini söyler.</p>
      <p>Hardy, biçim açısından şiirlerinde hiçbir yenilik yapmadı; XIX. yüzyılın geleneksel kalıplarını olduğu gibi sürdürdü. Ama buna karşılık, sözümona şiirsel anlatımın yapaylığından, “the jewelled line” (mücevherli dize) dediği süs öğelerinden uzaklaşarak, şiirlerinde yalın bir konuşma dili kullandığı, hatta köylüleri konuştururken lehçeye başvurduğu için, şiir dili açısından çağının öncülerinden biri sayılabilir. Şairin işlevinin “to find beauty in ugliness” (çirkinlikte güzellik bulmak) olduğunu söyleyen Hardy’nin ele aldığı konulara, birazdan göreceğimiz gibi, çoğu zaman acı bir istihzayla bakması da onu çağımıza yaklaştırır.</p>
      <p>Çoğu şair bir tek türü yeğlerken, Hardy, çeşitli türleri denedi. Bir düşünceyi dile getiren şiirler, duyarlı bir ânı saptayan şiirler, bir öyküyü anlatan şiirler, ölüm ve savaş konularını işleyen şiirler yazdı. Romanlarında ele aldığı kimi temaları şiirlerinde de görürüz. Örneğin, insanlara ne sevgi ne de kin duyan, onlara tümüyle kayıtsız kalan güçlerin insan yazgısına egemen oldukları düşüncesi, birçok şiirinde, özellikle “Hap”de meydana çıkar. “Hap” kader ya da rastlantı anlamına gelen bir sözcüktür. On iki dizeden oluşan bu şiir, şöyle başlar:</p>
      <blockquote>
				<span epub:type="pagebreak" id="page1413" title="1413"/>
        <p>“If but some vengeful god would call to me.</p>
        <p>From up the sky, and laugh “thou suffering thing,</p>
        <p>Know that thy sorrow is my ecstasy,</p>
        <p>That thy love’s loss is my hate’s profiting.”</p>
        <p>Then would I bear it, clench myself and die.</p>
      </blockquote>
      <blockquote>
        <p>Öç almak isteyen bir tanrı bana seslense</p>
        <p>Gökyüzünden ve gülerek dese ki: “Sen, acı çeken şey, </p>
        <p>Bil ki, senin kaderin, benim sevincimin doruğudur,</p>
        <p>Senin sevgini yitirmen, benim kinimin kâr etmesidir!”</p>
        <p>O zaman dayanırdım buna, kendimi kenetler, ölürdüm.</p>
      </blockquote>
      <p>Ama “purblind doomsters” (kör olan kıyamet yargıçları) dediği bu tanrılar, tam bir tutarsızlık içinde, ona sadece mutsuzluklar değil, mutluluklar da bağışladıkları için, şair ölmeyi göze alamaz.</p>
      <p>Hardy’nin en ilginç şiirlerinden biri olan otuz üç dizelik “The Convergence of the Twain”de (İkisinin Aynı Noktada Karşılaşmaları) rastlantıların yarattığı büyük bir felaket üstünde durulur. Bu şiirde, aynı noktada rastlaşanlar, kocaman bir gemiyle kocaman bir buzdağıdır. “Titanic” yüzyılımızın başlangıcında yapılan en büyük yolcu gemisiydi. Batmasının yolu yok deniliyordu. Ama ilk seferinde, Southampton’dan New York’a giderken, 15 Nisan 1912’de bir buzdağına çarparak battı. Kaderin insanlara oynayabileceği korkunç oyunları bilen Hardy’nin buruk alaycılığına tıpatıp uyan, tam anlamıyla Hardy’lik bir felaketti bu.</p>
      <p>Şair ilkin, bu lüks geminin denizin dibindeki haline değinir: Varlıklı güzellerin kendilerini seyrettikleri aynalar kararmıştır; üstlerinde iğrenç deniz solucanları sürünmektedir artık. “Ay-gözlü” (“moon-eyed”) balıklar, “bütün bu özentilerin burada, aşağıda, ne işi var?” (“what does this vain-gloriousness down here?”) diye sorarcasına, o güzel kadınların ışıltılarını yitirmiş mücevherlerine şaşkın şaşkın bakmaktadırlar. Şair, batığı anlattıktan sonra, birkaç yıl geriye dönüp, evrene egemen olan gizemli güçlerin, bu güzel gemiye “uğursuz bir dost” (“a sinister matte”) hazırladıklarını söyler. Çünkü bir yandan gemi büyürken, bir yandan da buzdağı büyümektedir:</p>
      <blockquote>
				<span epub:type="pagebreak" id="page1414" title="1414"/>
        <p>“And as the smart ship grew</p>
        <p>In stature, grace and hue,</p>
        <p>In shadowy silent distances grew the iceberg too.”</p>
      </blockquote>
      <blockquote>
        <p>Ve o gösterişli geminin</p>
        <p>Boyu, zarifliği ve rengi geliştikçe,</p>
        <p>Gölgeli, sessiz uzaklarda, buzdağı da gelişmekteydi.</p>
      </blockquote>
      <p>Sırası gelince de, gizemli bir güç, “now!” (işte şimdi!) diye buyurur; gemiyle buzdağı çarpışırlar; yüzlerce insan ölür.</p>
      <p>Zaten ölüm teması her zaman ön plandadır Hardy’nin şiirlerinde. İlk eşini yitirdikten sonra, yıllar yılı hiç geçinemediği bu kadıncağız için peşpeşe şiirler yazdı. “In the Moonlight” (Ayışığında), ilk evliliği konusunda ayrıca aydınlatıcıdır: Bir adam, bir mezarın başında, öylesine yoğun bir acı çekmektedir ki, ölen kadın, neredeyse canlanıp mezarından çıkabilir bunca keder karşısında. Oradan geçen biri, yas tutana sorar:</p>
      <blockquote>
        <p>“She was one you loved, no doubt.</p>
        <p>Through good and evil, through rain and drought,</p>
        <p>And when she passed, all your sun went out?”</p>
      </blockquote>
			<blockquote>
				<p>Sevdiğindi, kuşkusuz,</p>
				<p>İyi ve kötü günlerde, yağmurda ve kuraklıkta,</p>
				<p>Ve o göçünce, güneşin söndü tümüyle?</p>
			</blockquote>
      <p>Yas tutan şöyle yanıtlar bu soruyu:</p>
      <blockquote>
        <p>“Nay, she was the woman I did not love,</p>
        <p>Whom all the others were ranked above,</p>
        <p>Whom during her lifetime I thought nothing of.”</p>
      </blockquote>
			<blockquote>
				<p>Hayır, sevmediğim kadındı o;</p>
				<p>Bütün ötekileri ondan üstün bilirdim;</p>
				<p>Yaşadığı sürece bir hiç sayardım onu.</p>
			</blockquote>
      <p>Ne var ki, “Neutral Tones”dan (Nötr Renkler) anlaşıldığı gibi, ilk evliliğinin burukluğu da çoğu zaman hissedilir karısı <span epub:type="pagebreak" id="page1415" title="1415"/>için yazdığı şiirlerde. Bir aşkın bitmesini anlatan bu şiir şöyle başlar:</p>
      <blockquote>
        <p>“We stood by a pond that winter day,</p>
        <p>And the sun was white as though chidden by God.”</p>
      </blockquote>
			<blockquote>
				<p>Bir su birikintisinin yanında duruyorduk o kış günü, </p>
				<p>Ve güneş beyazdı, Tanrı tarafından azarlanmışçasına.</p>
			</blockquote>	
      <p>Yerdeki solmuş yapraklar aşkları kadar ölüdür. “En ölü şey de kadının dudaklarındaki gülümsemedir” (“the smile on your mouth was the deadest thing”). Ama şair hiç unutamıyordur o gün gördüklerini:</p>
      <blockquote>
        <p>“Your face, and the God-cursed sun, and a tree,</p>
        <p>And a pond edged with grayish leaves.”</p>
      </blockquote>
			<blockquote>
				<p>Senin yüzün ve Tanrı’nın lânetlediği güneş ve bir ağaç,</p>
				<p>Ve kül rengi yapraklarla çevrelenmiş bir su birikintisi.</p>
			</blockquote>
      <p>Ayrı burukluk ve karamsarlık, Hardy’nin öykü anlatan şiirlerinde de görülür. “The Curate’s Kindness”da (Din adamının Yaptığı İyilik) ayrıca acı bir istihza vardır: Kırk yıldır birbirlerini yiyen bir karı koca, yaşlılıklarında ayrı “workhouse”lara, yani ayrı yoksul evlerine düşerler. Eşinden ayrılmak, çoğu çiftler için bir felaket, ama buradaki adam için bir mutluluktur. Ne var ki, bunu bilmeyen köy papazı, özel bir çaba gösterip, onları aynı yoksul evine koyunca, adamın ilk aklına gelen çare kendini öldürmektir. Eski ballad’larda olduğu gibi iki kişinin konuştuğu “Are You Digging on my Grave?”de (Mezarımı mı Kazıyorsun?) ölen kız mezarının üstünde bir hareket hissedince, sevgilisinin oraya çiçek diktiğini sanır ilkin. Ama sevgilisinin başkasıyla evlendiğini öğrenir. Ondan sonra, annesiyle babasının aynı amaçla oraya geldiklerini sanır. Ama onların da böyle bir niyetleri yoktur. Mezarını eşeleyenin küçük köpeği olduğunu anlayınca, ölen kız çok duygulanır köpeğin bağlılığına. Ama sonradan anlaşılır ki, küçük köpek sadakatinden değil, orasının ölen hanı<span epub:type="pagebreak" id="page1416" title="1416"/>mımın mezarı olduğunu unutup, oraya bir kemik gömdüğü için eşelemektedir mezarı.</p>
      <p>Hardy’nin şiirlerinde, ölüm temasıyla karışmış buruk aşk öykülerini sık sık görürüz. Rastlantılar çoğu zaman kötü rol oynar bu öykülerde. “The Dame of Athelhall”da (Athellhall’un Hamamı) bir kadın, kocasını terk edip, âşığıyla kaçar. Derken vicdan azabına kapılarak, bu kez âşığını bırakıp, kocasına geri döner. Döndüğü gün de, kocasının bir sevgilisi olduğunu öğrenir. “A Conversation at Dawn”da (Şafak Vakti Bir Konuşma) bir kadın, sevdiği evli erkeğin eşinden boşanıp onunla evleneceği umudunu yitirir. Hamile kaldığından, durumu kurtarmak için ahlâksızca bir şey yapar, başka bir erkekle nikâhlanır. Nikâhlanır nikâhlanmaz da, âşığının karısının öldüğünü, yani evlenmelerini engelleyen bir şey kalmadığını öğrenir. “A Sunday Morning Tragedy” de (Bir Pazar Sabahı Tragedyası) hamile kalan bir kızın öyküsü anlatılır gene. Kızın sevgilisinin onunla asla evlenmeyeceğini sanan anne, bir Pazar günü sabahı, çocuğunu düşürmesi için, kızına bir ilaç içirir. Kız, bu ilacın etkisiyle tam öldüğü sırada, delikanlı, kızla evlenmeye hazır olduğunu bildirmek için evlerine gelir. “The Work-Box”da (Dikiş Kutusu) bir marangoz, John adlı birinin tabutundan vaktiyle kalan tahtayla karısına güzel bir dikiş kutusu yapar. Kadın, ilkin sevinir bu armağana. Ama kutunun tahtasının nereden geldiğini öğrenince, yüzü sapsarı kesilir; çünkü bu kutu, eski sevgilisinin tabutuyla yapılmıştır. “The Revisitation”da (Yeniden Ziyaret) bir adam, karanlık bir gece kırlarda, yirmi yıl önce sevdiği kadınla karşılaşır bir rastlantı sonucu. Eski sevgililer yeniden sevişirler. Ama şafak söküp de adam kadına bakınca, onun nasıl yaşlandığını görür. Kadın da, adamın ona nasıl baktığını görür, kalkıp oradan hemen uzaklaşır. “A Tramp-Woman’s Tragedy”de (Serseri Bir Kadının Tragedyası) bir kadın, sırf kocasına eziyet etmek için, doğuracağı çocuğun babasının o değil de başka bir erkek olduğunu söyler. Bunun üzerine koca, o erkeği öldürüp, ölüm cezasına çarptırılır, asılır. Çocuk da ölü doğar. Yıllar sonra, evsiz barksız kalan kadın, kocasının hayaletiyle karşılaşır, ona doğruyu söyler: Kocasından başka hiçbir erkeği sevmemiş, kocasınınkinden başka hiçbir erkeğin eli ona değmemiştir.</p>
      <p><span epub:type="pagebreak" id="page1417" title="1417"/>1914’te Birinci Dünya Savaşı’nın başlaması, o sırada yetmiş dört yaşından olan Hardy’yi derinden sarmış, karamsarlığını büsbütün yoğunlaştırmıştı. Ama gene de, savaş felaketi karşısında alaycı yaklaşımını korumaya çaba gösterdi. Savaş patlak vermeden bir iki ay önce yazdığı “Channel-Firing”de (Manş’da Top Atışı) Büyük Britanya donanması manevra yapmaktadır. Gürültü öyle korkunçtur ki, ölüler, kıyamet gününün geldiğini sanıp, tabutlarında uyanırlar. Ama Tanrı, “no, it’s gunnery practice out at sea” (hayır, denizde top atışı talimidir bu) diyerek, yeryüzünde hiçbir şeyin değişmediğini açıklar:</p>
      <blockquote>
        <p>“The world is at it used to be.</p>
        <p>.....</p>
        <p>All nations striving strong to make</p>
        <p>Red war yet redder.”</p>
      </blockquote>
      <blockquote>
        <p>Dünya eskiden neyse, şimdi de aynı.</p>
        <p>.....</p>
        <p>Tüm uluslar var güçleriyle savaşmakta</p>
        <p>Kızıl savaşı daha da kızıl yapmak için.</p>
      </blockquote>
      <p>Zalimce davranan Tanrı, kıyamet günü borularını meleklere çaldırmaya şimdilik hiç niyeti olmadığını da bildirir; çünkü her şeyin bitmesini, insanların huzura kavuşmalarını istemiyordur.</p>
      <p>“The Man He Killed”de (Öldürdüğü Adam) eski bir asker konuşmaktadır:</p>
      <blockquote>
        <p>“I shot him dead because;</p>
        <p>Because he was my foe,</p>
        <p>Just so; my foe of course he was;</p>
        <p>That’s clear enough.</p>
      </blockquote>
			<blockquote>
				<p>Onu vurup öldürdüm; çünkü–</p>
				<p>Çünkü benim düşmanımdı.</p>
				<p>Evet, öyle, elbette ki düşmanımdı,</p>
				<p>Besbelli bu.</p>
			</blockquote>
      <p><span epub:type="pagebreak" id="page1418" title="1418"/>Ne var ki, bunun besbelli olmadığı da bellidir. O kadar bellidir ki, eski asker, aynı “düşmanla” başka koşullarda karşılaşsaydı, onunla bir meyhanede karşı karşıya oturup sohbet edeceğini, hatta ona bir miktar borç para verebileceğini söyler. Ama “savaş garip ve de acayip bir şey olduğundan” (“quaint and cruious war is”) aynı adam “düşman” olarak karşısına çıkınca, hiç duraksamada vuruverir onu.</p>
      <p>Seksen sekiz yaşındaki Hardy, 1928’de, yani öldüğü yıl, Noel yortusunda her zaman yapılan barış çağrılarını alaya alan bir dörtlük yazarak, son bir saldırıda bulundu savaşa karşı. </p>
      <blockquote>
        <p>“Peace upon earth” was said. We sing it,</p>
        <p>And pay a million priests to bring it.</p>
        <p>After two thousand years of mass, </p>
        <p>We’ve got as far as poison gas.”</p>
      </blockquote>
			<blockquote>
				<p>“Yeryüzünde barış” denildi. Şarkısını söyledik bunun.</p>
				<p>Ve bir milyon papaza maaş bağlıyoruz, barış gelsin diye. </p>
				<p>İki bin yıllık dinsel ayinden sonra, </p>
				<p>Vara vara vardık zehirli gaza.</p>
			</blockquote>
      <p>Birinci Dünya Savaşı’nı yaşayan Hardy, ölümünden on bir yıl sonra İkinci Dünya Savaşı’nın başlayacağını bilseydi, en güzel ve tek umutlu şiirini hiç yazmadı belki de. “The Darkling Thrush” (Karanlıkta Ardıç Kuşu), XIX. yüzyılın son akşamı kaleme alınmıştı: Hava kararmak üzeredir. Doğa kasvetli ve çirkindir. Sanki ölen yüzyılın cesedi serilmiştir soğuk toprağa. Yeryüzünde her şey, şairin kendisi de umutsuz ve cansız gibidir. Tam o sırada, yapraksız dallara konan bir ardıç kuşu, “sınırsız bir sevinçle” (“joy unlimited”) ötmeye başlar. Ve şair, sevinecek hiçbir şey göremediğinden, kuşun bildiği kendisinin ise hiç farkında olmadığı “kutsanmış bir umut” (blessed hope) mu var acaba, ardıç kuşu da bu umudu mu müjdeliyor diye düşünür.</p>
      <p>Thomas Hardy, son kitabı <em>The Dynasts</em>’ı yazabilmek için, altı yıl çalıştı. Ne ondan önce ne de ondan sonra hiçbir yazarın benzerini kaleme almadığı, herhangi bir edebiyat türüne koyup sınıflandırılması olanaksız görülen bu dev boyutlu yapıtı, üç cilt <span epub:type="pagebreak" id="page1419" title="1419"/>olarak, 1904, 1906 ve 1908’de şu adla yayımladı: “An Epic-drama of the War with Napoléon, in three parts, Nineteen Acts and One Hundred and Thirty Scenes” (Napoléon ile Savaşla İlgili, Üç Kısımlı, On Dokuz Perdeli ve Yüz Otuz Sahneli Epik-dram). <em>The Dynasts</em>’ın çoğu “blank verse” ile yazılıdır; ama bu yüz otuz sahnede, düzyazı parçalar ve lirik şiirler de görülür zaman zaman.</p>
      <p>Hardy, yapıtını “epik-dram” diye tanımladığı halde, sadece görülmedik uzunluğu yüzünden değil, bir tiyatronun sınırları içine sığamayacak içeriğinden de ötürü, <em>The Dynasts</em>’ı, sahneye konulabilecek bir tiyatro oyunu sayamayız. Shelley’nin <em>Prometheus Unbound</em>’u gibi, bunun da ancak filmi yapılabilir bize kalırsa. Hardy kendisi, yapıtının “for mental performance” olduğunu, yani kafalarda temsil edilebileceğini söylemişti. Buna karşın, yazarın uzun zaman oturduğu Dorchester kasabasının tiyatro derneği <em>The Dynasts</em>’ın kimi sahnelerini oynadı. 1914’te ünlü bir eleştirmen ve tiyatro adamı olan Granville-Barker, yapıtın bir kısmını Londra’da sahneye koydu ve yazar Rebecca West, bunu, İngiliz tiyatro tarihinin en büyük oyunlarından biri saydı. 1920’de ise, Hardy’nin son romanının başkişisi Jude’un bir türü giremediği Oxford Üniversitesi’nde yazara fahrî doktora diploması verilirken, öğrenciler bu yapıttan sahneler oynadılar.</p>
      <p>Yığınla tarih kitabı okuyarak, Napoléon’un büyüleyici bulduğu kişiliğini ve yaşadığı dönemi uzun süre inceleyen Hardy, Fransız İmparatoru’nun yükselişinden çok yıkılışı üstünde durur. Hardy’nin gözünde, Napoléon’un amacı aslında hiç de olumsuz değildi. Avrupa’yı birleştirmek, Avrupalıları uygarlığa ve mutluluğa kavuşturmak istiyordu. Ama o da, Hardy’nin “The Imminent Will” dediği, her yerde hazır nazır ve her şeye egemen olan gizemli gücün elinde bir kuklaydı. Ve bu gizemli güç, Napoléon’u, iktidar hırsının bir kurbanı yaparak, onun kendi kendini yıkmasına karar vermişti.</p>
      <p>On yıllık bir süreyi kapsayan <em>The Dynasts</em>, 1805’te Napoléon’un İngiltere’yi işgal etmek amacıyla yaptığı başarısız girişimlerle başlar ve 1815’te Waterloo Meydan Savaşı’yla biter. Sürekli değişen sahne, Avrupa’nın her bir yerine gider, başkentlerden Rusya bozkırlarına, oradan Hardy’nin Wessex dediği bölgeye geçer. Napoléon’un karada ve denizde belli başlı savaşlarını, saray<span epub:type="pagebreak" id="page1420" title="1420"/>larda çevrilen siyasal entrikaları, Parlamento toplantılarını, yatak odalarında duygusal sahneleri, Napoléon’un kendisine bir vâris vermeyen Josephine’i acımasızca boşayıp Marie Louise ile evlenmesini, Amiral Nelson ile Başbakan Pitt’in ölümünü, acılarla dolu Rusya seferini, imparatorun tahttan feragat edişini, Elbe adasına sürgününü ve geri dönüşünü, Waterloo arifesinde Brüksel’deki baloyu, Napoléon’u mahveden son meydan savaşını, her şeyi, her şeyi görürüz. Ve keşke yazar böylesine dağılmasa, birkaç önemli sahne üstünde durup, daha kısa ve daha etkileyici bir yapıt verseydi deriz.</p>
      <p>Bu epik-dramda yüzlerce kişi rol oynar. Bunların bir kısmı tarihte yeri olan ünlü işiler, bir kısmı da çeşitli ülkelerin sıradan adamları ve askerleridir. Shakespeare’in oyunlarında olduğu gibi, halk adamları şiirle değil, düzyazıyla konuşurlar. Hatta Wessex’li köylüler lehçe kullanırlar. Bunlardan biri, <em>The Return of the Native</em>’de bir dede olarak tanıdığımız Granfer Cantle, o sıralarda gencecik bir çocuktur ve İngiliz halkının baş düşmanı “Boney” dedikleri Napoléon Bonaparte’in, her sabah kahvaltısında ince doğranıp kızartılmış bebek eti yediği haberini alınca, korkudan ödü kopar. Ne var ki, <em>The Dynasts</em>’daki kişi bolluğu olumsuz sonuçlar verir. Çünkü bu yüzlerce ünlü ve ünsüz kişinin her birini tam anlamıyla, canlandırmanın yolu olmadığından, bu koskocaman tarihsel tablolarda, çoğu silik birer figürana dönüşür. Hatta kimi eleştirmenlere göre, <em>The Dynasts</em>’ın başkişisi Napoléon bile, gerçek bir insandan çok bir simgeyi andırır.</p>
      <p><em>The Dynasts</em>’da, yığınla insandan başka, doğaüstü güçler de vardır: Örneğin, “The Spirit of the Pities” (Merhametler Ruhu), insanlara acır, onların dertlerini paylaşır. “The Spirit of the Ironies” (İstihzalar Ruhu) insanlara acımasızca ve alay ederek yaklaşır. “The Spirit of the Years” (Yılların Ruhu), insanların alınyazılarının, “The Immanent Will” denilen kendi hiç görülmeyen, ama her şeyi gören, her şeyi kararlaştıran yüce güç tarafından saptandığını söyler. Bu doğaüstü varlıkların ve “Recording Angels”lerin (Kaydeden Melekler) tâ yükseklerden, bulutların arasından, yeryüzünde olup bitenleri çok uzaklardan seyredip yorumlar yapmaları da, okuyucuları biraz tedirgin eder. Aynı tedirginliği, Hardy’nin kimi zaman çok güzel olan da, kimi zaman <span epub:type="pagebreak" id="page1421" title="1421"/>da fena halde hantallaşan ve yapaylaşan anlatımı karşısında duyarız. Örneğin, anlaşılması olanaksız “cognizance has marshalled things terrene” gibi tümcelerle ya da sözlüklerde bulunmayan, yazarın kendi uydurduğu sözcüklerle karşılaşırız. Sonuçta <em>The Dynasts</em>, bu kusurları ve fazlasıyla uzun oluşu yüzünden hiç kimsenin pek okumadığı, ama eleştirmenlerin her zaman övdüğü bir yapıttır.</p>
    </section>
  </body>
</html>