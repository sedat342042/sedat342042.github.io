<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page436" title="436"/>
      <header>
        <h1 class="bolum">Beşinci Bölüm</h1>
        <h2>Joseph Addison ile Richard Steele</h2>
      </header>
      <p>Joseph Addison ile Richard Steele’in adları çoğu zaman birlikte anılır. Bunun nedeni, Beamont ile Fletcher gibi bir metni birlikte yazmaları değil, çok başarılı sonuçlar veren bir işbirliği yapmalarıdır. İkisi de 1672’de dünyaya gelen Addison ile Steele, çocukluklarından beri arkadaştılar. Ne gariptir ki, ikisi de Whig’lerden yana oldukları halde, tümüyle siyasal nedenler yüzünden 1718’de araları açıldı. Zaten Addison ve Steele yıllarca beraber çalıştıkları halde, kişilik açısından birbirlerinden bir hayli farklıydılar.</p>
      <p>Yazdığı duygusal komedyalar dolayısıyla daha önce de sözünü ettiğimiz Steele, Addison gibi ağırbaşlı ve ölçülü değildi. Eğlenceden ve kadınlardan hoşlanan, heyecanlı ve coşkulu yanları olan bir İrlandalıydı. Steele hem Addison kadar bilgili değildir, hem de İngiliz edebiyatı tarihindeki yeri Addison’ınki kadar önemli sayılamaz. Richard Steele, Dublin’de doğdu, Addison’la birlikte Oxford’da okuduktan sonra subay oldu, yüzbaşılığa kadar yükseldi. Otuz yaşına doğru, ahlaksal açıdan bir değişime uğrayıp ordudan ayrıldı. Bu değişimin niteliği, 1701’de yayımladığı <em>The Christian Hero</em> (Hıristiyan Kahraman) adlı düzyazı yapıtında açıklanır. Steele bu kitabında, bir subayın yaşam koşullarından ötürü ahlak dışı hazlara kolayca kapılabileceğini anladığını söyledikten sonra, bir insanı yüceltebilecek tek gücün Hıristiyan dini olduğu görüşünü savunur. Eski Yunanlılarla Romalılar ne denli bilge ve erdemli olurlarsa olsunlar, gerçek büyüklüğe, yani kahramanlığa gene de erişemezler Steele’e bakılacak <span epub:type="pagebreak" id="page437" title="437"/>olursa. Cato, Caesar, Brutus gibi ünlüler, Kutsal Kitap’ın rehberliğinden yararlanmadıkları için, yaşarken de, ölürken de yanılgılara düşmüşlerdir. Ancak gerçek bir Hıristiyan erdemli yaşayıp erdemli ölebilir. Ne var ki, Steele’in bu dinsel tutumunda Püritenliğe ya da yobazlığa kaçan bir aşırılık ve darkafalılık yoktur. Tam tersine, yumuşak ve hoşgörülüdür her zaman, <em>The Christian Hero’</em>yu hem kendini ahlaksal bir denetim altına alarak frenlemek, hem de okuyucularına yol göstermek amacıyla yazdığı besbellidir.</p>
      <p>Steele XVIII. yüzyılın tüm yazarları gibi, ülkesinin siyasal yaşamıyla yakından ilgiliydi. 1713’te Parlamento üyesi oldu. Ne var ki, bu görevi ancak bir yıl sürdü. Bir risalesinde Tory’lere sataştığı için Parlamento’dan atıldı. Ama aynı yıl I. George’un tahta geçmesi ve Whig’lerin iktidara gelmesiyle Steele yeniden göze girdi. 1715’te “knight” oldu, yani “Sir” unvanını aldı ve Drury Lane tiyatrosunun yönetmenliğine atandı. Üç yıl sonra gene siyasal dalgalanmalar yüzünden tiyatrodan ayrılmak zorunda kaldı. Para sıkıntısı çektiği için Londra’da kalamadı. Ömrünün son beş yılını geçirdiği küçük kasabada 1729’da öldü.</p>
      <p>Joseph Addison, Steele’den on yıl önce, 1719’da, ancak kırk yedi yaşındayken öldü. Yanında bulunanların anlattıklarına göre, can çekişirken, “see in what peace a Christian can die” (bakın, bir Hıristiyan nasıl huzur içinde ölebiliyor) demişti. Gerçekten de, çağdaşlarına bakılacak olursa, Addison, Steele’in “Hıristiyan kahramanına” tam anlamıyla örnek olabilecek bir insandı. Bir din adamının oğlu olan Addison, Yunan ve Roma edebiyatı alanında Oxford’un en parlak öğrencilerinden biriydi. Üniversite yıllarında yazdığı Latince şiirlerle, çağın en ünlü şairi Dryden’in dikkatini çekti. Bilgisini artırmak, belki de ilerde diplomat olmak amacıyla, hükümetin sağladığı bir para yardımından yararlanıp, dört yıl süreyle Avrupa’da kaldı. Bu sayede hem kültür birikimini zenginleştirdi, hem de ölümünden sonra yayımlanan <em>Dialogues upon the Usefulness of Ancient Medals</em> (Antikiteden Kalma Yazıtlı Madalyonların Yararları Üzerine Diyaloglar) adlı, çok bilgili olduğunu kanıtlayan bir inceleme yazdı.</p>
      <p>Addison 1704’te Duke of Marlborough’nun Blenheim’da kazandığı zaferi kutlayan, heroic couplet’le kaleme alınmış <em>The <span epub:type="pagebreak" id="page438" title="438"/>Campaign</em> (Sefer) adlı şiiriyle Whig’lerin gözüne girdi. Önemli devlet memuriyetlerine atandı ve 1708’den ölümüne değin Parlamento üyeliği yaptı. Ama asıl merakı edebiyat olduğundan, Steele, Pope, Swift, Sheridan gibi yazarlarla yakın ilişki içindeydi. Whig’lerden yana kimi yazarlar, yalnız belirli kahvehanelerde değil, küçük bir lokantada da buluşurlardı ara sıra. Addison’un The Spectator’da anlattığına göre, bu lokantayı işleten Christopher Cat, “kit-cat” dediği bir et yemeğiyle ünlü olduğundan, oraya dadananlar “Kit-cat Club” adını verdiler buluştukları lokantaya. Bu lokantanın duvarlarında o çağın ressamlarından Sir Godfrey Kneller’in yaptığı üye portreleri varmış. Ama tavan çok basık olduğu için tam boy portreler değilmiş bunlar. İşte bu yüzdendir ki, bedenin ancak üst bölümünü gösteren portrelere “kit-cat” denilir hâlâ.</p>
			<figure class="left">
				<img src="image/p438.jpg"/>
				<figcaption>Joseph Addison</figcaption>
			</figure>
      <p>1711’de Whig’ler iktidardan düşünce, Addison Parlamento’da kalmakla birlikte siyasal yaşamdan uzaklaştı, edebiyata daha çok vakit ayırabildi. Bu sayede de The Spectator’daki denemeleri yazmaya başladı. Dört yıl sonra Whig’ler yeniden iktidara gelince, Addison hemen önemli bir göreve atandı, bu arada bir kontesle evlendi. Ama edebiyat uğraşından vazgeçmedi hiçbir zaman. Steele gibi, Addison da tiyatroya ilgi duyardı. Düzyazıyla <em>The Drummer</em> (Davulcu) adlı hiç tutmayan bir komedya ve koşuklu olarak, Cato adlı çok beğenilen bir tragedya yazdı. Hatta Voltaire, belki de klasik kurallara uygun olduğu için, Cato’yu İngiltere’de yayımlanan ilk “tragédie raisonable” (akla yakın tragedya) sayarak övmüştü. Ne var ki, Steele’in oyunlarını hiç kimse okumadığı gibi, Addison’un oyunlarını da hiç kimse okumaz artık. Addison da, Steele de ancak denemeleri sayesinde yaşamaktadırlar günümüzde.</p>
      <p>Addison ile Steele’in denemeleri, o çağda çok rağbet gördüğünü bir önceki bölümde söylediğimiz dergilerde yayımlandı. Steele 1709 yılının Nisan ayında, haftada üç gün çıkan ve Ocak <span epub:type="pagebreak" id="page439" title="439"/>1711’e kadar çıkmaya devam eden bir dergi yayımladı. The Tatler’in salı, perşembe ve cumartesi günleri çıkmasının pratik bir nedeni vardı; çünkü posta arabaları, ancak o üç gün Londra’dan kalkıp ülkenin öteki kentlerine giderdi o sıralarda. İlk sayıda bildirildiğine göre, bu dergide, değişik kahvehanelerde kaleme alınan yazılarla Londra yaşamı üzerine bilgi verilecekti. Örneğin, eğlencelerle ilgili haberler White’s Chocolate-House’da, edebiyatla ilgili haberler Will’s Coffee-House’da, İngiltere ve yabancı ülkelerle ilgili haberler St’ James Coffee-House’da yazılacaktı. Ne var ki, Steele bir süre sonra bu haber verme programını uygulamaktan vazgeçti. Artık siyasetten, savaşlardan, generallerden, devlet adamlarından söz etmeyeceğini; Londra’nın kahvehanelerinde, tiyatrolarında, eğlence yerlerinde ve kendi oturduğu evde olup bitenleri anlatacağını açıklayarak, değişik konular üzerine denemeler yazmaya başladı. Böylece The Tatler denemelerden oluşan bir dergiye dönüştü. Steele bu denemeleri kendi adıyla değil, Swift’in uydurduğu Isaac Bickerstaff adıyla imzaladı. Hatta Bickerstaff’a, Jenny Distaff (Öreke) adlı bir kız kardeş verdi. Steele, Jenny’yi Tranquillus (Sakin) ile evlendirerek, kendini ayrıca ilgilendiren aile sorunlarına değinme olanağını buldu.</p>
      <p>Addison ile Steele’in ortak amacı, soyut kavramlar üzerinde fazla durmadan, ellerinden geldiğince somut örnek verip, İngiltere’de egemenliği gittikçe artan orta sınıfı aydınlatmak ve eğitmekti. Bu amaçlarını gerçekleştirebilmek için işbölümüne yöneldiler. Bu işbölümü planlı ve hesaplı değildi herhalde. İkisinin de yaradılışlarından ve ilgi alanlarından kaynaklanıyordu. Steele duygular ve ahlaksal tutumlarla, kadınların toplumdaki yerleriyle, aile ilişkileriyle ve törelerle ilgilenecek; Addison ise, birazdan göreceğimiz gibi, daha çok kültürel sorunları irdeleyecekti. Addison birçok deneme yazarak The Tatler’e katkıda bulunmuştu. Ama Addison asıl ağırlığını, bu dergi kapandıktan iki ay sonra, 1 Mart 1711’den 6 Aralık 1712’ye kadar her gün yayımlanan The Spectator’a koydu. Ne var ki, The Tatler’in tek yazarı Steele olmadığı gibi, The Spectator’un tek yazarı da Addison değildi. Başta Steele olmak üzere başka yazarlar da yazı veriyorlardı bu günlük dergiye. The Spectator kapandıktan iki yıl sonra, 1714’te Addison aynı derginin seksen sayısını daha yayımladı.</p>
      <p><span epub:type="pagebreak" id="page440" title="440"/>İngiliz edebiyatında The Tatler’den daha önemli bir yeri olan The Spectator’a geçmeden önce, orta sınıfın yaşama biçiminde bir reform yapmak amacıyla Steele’in ele aldığı konulara kısaca değinelim: Steele kadınsız bir toplumun gerçekten uygar olamayacağını bildiği için, kadınların durumuyla ayrıca ilgilendi. Hatta dergisine “konuşkan” anlamına gelen “Tatler” adını kadınları düşünerek verdiğini söyledi ilk sayıda. Steele kadınların, erkeklerin elinde bir köle, bir oyuncak ya da bir cinsel doyum kaynağı olmaktan kurtulmalarını; sadece orta sınıfın kadınlarına değil, aşağı sınıfın kadınlarına, hatta sokaklarda sebze ya da çiçek satanlara, meyhanelerde çalışanlara da saygı gösterilmesini istedi. Toplumda en hor görülen kadınların, yani bedenlerini satarak geçinenlerin bile, kadın sömürüsünün, kadın ticaretinin kurbanları olduklarını ileri sürdü. Erkeklerin egemen oldukları bir toplumda yaşadığı ve bugünkü anlamda kadın-erkek eşitliği hiç aklından geçmediği halde, kadınların aile çevrelerinde eğitilmelerini savundu. Onların bilgisini artırmak amacıyla, Addison’la birlikte, kadınların okuması gereken kitapların bir listesini yayımladı. Ne var ki, kimi gelenekleri sarsmaya hiç niyeti olmayan Steele’in bazı görüşleri oldukça gülünç gelir bize. Örneğin, tüm kadınların uzun eteklerle eyere yan oturarak ata bindikleri bir çağda pratik davranıp pantolon giyerek erkek gibi ata binen bir genç kızı çok ayıplamaktan kendini alamaz. Ama Steele ileri görüşlüdür genellikle. Örneğin, evliliklerin çıkar üzerine kurulmasına karşı çıktığı gibi, aşırı romantik ve çocuksu sevdalara kapılarak evlenenleri de ayıplar. Kendi uydurduğu kişiler olan Jenny Distaff ile Tranquillus’un, karşılıklı anlayıştan, saygı ve sevecenlikten kaynaklanan evliliğini örnek olarak verir okuyucularına. Kocaların eşlerine karşı zorbaca davranmalarının tersliği üstünde durur; sevgi bağlarıyla bağlı olmayan eşlerin ve böyle karı kocaların dünyaya getirdikleri çocukların mutsuzluğunu anlatır. Çocukların okullarda da, evlerinde de sürekli dayak yedikleri bir çağda, çocuk eğitiminde korkunun değil, sevginin ağır basmasını ister. Çocuklarına şu ya da bu biçimde baskı yapan ana babaları ayıplar; onlara öğüt vereceklerine, kendi yaşamları ve davranışlarıyla iyi örnek olmalarını ister. Töreleri de ele alır, o sırada çok yaygın olan kumar alışkanlığına, içki düşkünlüğüne ve düello geleneğine karşı çıkar.</p>
      <p><span epub:type="pagebreak" id="page441" title="441"/>Steele de, Addison da sadece ahlak öğretmenleri değil, bir çeşit yaşam öğretmenleri oldular okuyucularına. Steele The Tatler’i ilk yayımlamaya başladığı sırada, ne yapmak istediklerini açık seçik anlatır:</p>
      <blockquote>
        <p>The general purpose of this paper is to expose the false arts of life, to pull off the disguises of cunning, vanity and affectation, and to recommend a general simplicity in our dress, our discourse and our behaviour.</p>
      </blockquote>
      <blockquote>
        <p class="No-Paragraph-Style para-style-override-13">
          <em>Bu gazetenin genel amacı, yaşama biçimlerini gözler önüne sermek; kurnazlığın, kendini beğenmişliğin ve yapmacıklığın gerçek yüzünü göstermek; kılık kıyafetimizde, konuşma biçimimizde ve davranışımızda tümüyle sade olmayı salık vermektedir.</em>
        </p>
      </blockquote>
      <p>İşte bu yüzdendir ki, bir eleştirmen çok yerinde bir deyişle, onların yazdıklarını “essays on the art of living” (yaşama sanatı üzerine denemeler) diye tanımlar. Addison ile Steele kiliseden tutun da opera salonuna değin, her yerde nasıl davranacaklarını; belirli durumlar karşısında nasıl bir tutum benimsemeleri gerektiğini; ya da çok ayıpladıkları siyasal düşmanlıklara kapılmadan, hangi türden siyasal görüşlerden yana olmalarının yakışık alacağını öğrettiler okuyucularına. Bu arada kadınların saç modellerine ve şapkalarına bile karıştılar. Kadınların taktığı beyaz pudralı perukalarla tatlı tatlı alay ettiler. Bu perukalar aklın alamayacağı kadar yüksekti kimi zaman. O kadar yüksek ki, sosyetenin modaya düşkün bayanları, perukları arabalara sığabilsin diye, yere oturmak zorunda kalıyorlardı. Perukalar yetmiyormuş gibi, bir de bunların üstüne kondurulan, çiçekler, kuşlar, mücevherler ve tüylerle süslü koskocaman şapkalar vardı. Çağın en ünlü oyuncusu David Garrick’in, günün birinde kadın kılığında, başında çeşitli zerzevatla bezenmiş, şemsiye büyüklüğünde bir şapka, yanaklarından aşağı sarkan iki kocaman havuçla sahneye çıkması bile, bu gülünç modaya son verememişti. Addison ile Steele bu perukalar ve şapkalarla alay ettikleri gibi, kibar bayanların gittikleri her yere taşıdıkları ve Alexander Pope’un <em>The Rape of the Lock’</em>da söylediğine göre, kocalarından çok <span epub:type="pagebreak" id="page442" title="442"/>daha kıymetli bildikleri “lap dog”larla (kucak köpekleri) ya da yüzün şurasına burasına serpiştirilen yapay benlerle de alay ettiler.</p>
      <p>Biraz önce de belirttiğimiz gibi, daha çok kültür sorunları üzerinde duran Addison, amacının “to banish vice and ignorance out of Great Britain” (ahlaksızlığı ve bilgisizliği Büyük Biritanya’dan kovmak) olduğunu; Sokrates’in felsefeyi gökyüzünden yeryüzüne indirdiği gibi, kendisinin de edebiyatla düşünceyi kitaplıklarla öğretim kurumlarından çıkarıp, kulüplere, toplantı yerlerine, çay sofralarına ve kahvehanelere getirmek istediğini söyler. Bu amacını gerçekleştirmek için, The Spectator’u izleyenlere, hangi kitapların okunmasının yararlı olacağını, bu kitapların hangi açılardan beğenileceğini anlatır. Ona bakılacak olursa, İngilizler “oburcasına” okumakla birlikte “a voracious appetite and no taste” (beğeniden yoksundular). Addison çağdaşlarına doğru dürüst kitap seçmesini öğretmek istiyordu. Onları eski Yunanistan’ın ve Roma’nın klasik edebiyatına yönetti bu amaçla. Ne var ki, İngiltere’nin eski yazarlarını da önemsedi her zaman. Klasik edebiyatın kurallarına hiç mi hiç aldırmayan Shakespeare’i yüceltti. The Spectator’da Milton’u inceleyerek öven on sekiz deneme kaleme aldı. Bir barbarlık döneminin değersiz kalıntıları sayılan “Chevy Chase” gibi eski halk ballad’larını övmesi, bunların kendisini derinden duygulandırdığını söylemesi, Vergilius’da gördüğü şiir güzelliğini bunlarda da bulması ayrıca ilginçtir. Bu yazıları sayesinde edebiyatta önemli bir yeri olan Addison’un <em>On the Pleasures of the Imagination</em> (Hayal Gücünün Sağladığı Hazlar üzerine) adı altında on bir denemeden oluşan bir dizi yazması da ilgimizi çeker. Bu denemelerde, doğanın ya da güzel yapılar, tablolar, yontular gibi sanat ürünlerinin insanlara verebileceği hazlar üzerinde uzun uzun durur; beğenisi gelişmiş, kültürlü bir insan olarak bunlara duyduğu hayranlığı okuyucularına da aşılamak ister. Üstelik bunları tam anlayabilmek için kültürün yetmediğini, insanın hayal gücü olması gerektiğini de bilir.</p>
      <p>Addison ile Steele yaşama sanatı ve kültür alanında öğretmenliklerini soyut bir düzeyde bırakmayıp, elle tutulur örnekler vererek somutlaştırmak amacıyla “the Spectator Club” adlı hayal <span epub:type="pagebreak" id="page443" title="443"/>ürünü bir kulüp ve bu küçük grubun içinde bulunup orta sınıfın değişik kesimlerini temsil eden kişiler uydurdular. The Spectator yayına başlamadan önce Steele, The Tatler’de “The Trumpet Club”ı kurmuş, ama bu “Borazan Kulübü”nün üyelerini başarıyla canlandıramamıştı. Oysa Addison’la işbirliği yapınca, Spectator Kulübü’nün beş üyesi, o çağda gerçekten yaşayan insanlara tıpatıp benzeyen kişiler oluverdi. Steele, The Spectator’un ilk sayılarında bu kişileri bize birer birer tanıtır. Bunların her biri dünyaya değişik açılardan baktığı, siyasal ve toplumsal konularda değişik görüşler benimsediği halde, mutluluk içinde birlikte yaşadıkları, kişisel ilişkilerini uyum içinde yürüttükleri için, XVIII. yüzyılın başlangıcında İngiliz orta sınıfına örnek olabilecek olumlu kişilerdir.</p>
      <p>Sir Roger de Coverley, Restorasyon döneminde taşralı diye hor görülen, her fırsatta alay konusu yapılan zengin toprak sahiplerini temsil eder. Kendileri Whig olan Addison ile Steele, bu çok tutucu Tory’yi ayrıca canayakın bir kişi yapmanın yolunu bulmuşlardır. Sir Roger tüm geleneklere bağlı olduğu gibi, dinsel törelere de öyle bağlıdır ki, kilisede kendisinden başka hiç kimsenin uyuklamasına izin vermez. Hafif bir şekerlemenin keyfini sürdükten sonra gözlerini açıp da cemaatte başka birinin aynı durumda olduğunu görür görmez, adamlarını hemen gönderip, uyuklayanı dürtmelerini emreder. Sir Roger de Coverley gençliğinde, bizim açımızdan oldukça gizemli kalan bir aşk serüveni yaşamış, bu yüzden çok acı çekmiştir. Gönül verdiği genç dul ona her nedense ters davranıp yüz vermediği için, ömrü boyunca evlenmemiştir. Addison ile Steele, Sir Roger’in sadeliğini ve iyi yürekliliğini öyle inandırıcı bir biçimde gözlerimizin önüne sererler ki, onun çeşitli önyargılarını, kimi zaman pek akla yakın olmayan görüşlerini hiç ayıplamaz, bu sevimli ihtiyara sevecen bir hoşgörüyle bakarız.</p>
      <p>Sir Andrew Freeport, Sir Roger de Coverley’den çok daha akıllı olmakla birlikte, onun kadar canayakın değildir. Özgür ya da açık liman anlamına gelen Freeport soyadından da anlaşılacağı gibi, Sir Andrew serbest girişimden yana bir tüccardır. Siyasette de liberal Whig’leri tutar doğal olarak. Doğal olarak diyoruz; çünkü XVIII. ve XIX. yüzyıllarda çoğu toprak sahipleri Sir <span epub:type="pagebreak" id="page444" title="444"/>Roger gibi tutucu, ticaret yapanların çoğu da Sir Andrew gibi liberaldi genellikle. Addison ile Steele birbirlerinin karşıtı görünen bu iki adamı yakın dost yaparak, o sıralarda İngiltere’de yoğun bir çatışma içinde olan Whig’lerle Tory’lerin karşılıklı saygı ve hoşgörü üzerine kurulu bir ortamda birbirlerine yaklaşabileceklerini göstermek isterler. Tıpkı taşralı toprak sahipleri gibi, Restorasyon’da alay konusu olan tüccarların, artık toplumun en saygın kişileri arasında yer aldıklarının canlı bir kanıtıdır Sir Andrew Freeport. Çok zengindir, ama varlığı babadan kalma değildir. Kendi çalışkanlığı sayesinde kazandığı bir servettir onunkisi. Sir Andrew Freeport’un yabancı denizlerde yelken açan her İngiliz gemisinde hisseleri vardır mutlaka. XVIII. yüzyıldan önce tüccarlar, edebiyat yapıtlarında gülünç biçimde çıkarcı ve para düşkünü olarak gösterilirdi. Oysa Addison ile Steele bu varlıklı işadamını son derece erdemli bir kişi, üstelik tam anlamıyla kibar bir centilmen olarak gösterirler. Onun “his notions of trade are noble and generous” (ticaret konusundaki görüşlerinin soylu ve ulu gönüllü) olduğunu ayrıca belirtirler. Büyük Britanya’da kapitalist düzeni kuranların tutumunu çok etkileyici bir biçimde dile getiren Sir Andrew Freeport’a göre bir ülkenin egemenliğini savaş yoluyla yaymaya kalkması aptalca ve barbarca bir yöntemdir; çünkü bir ülke, ancak çok çalışıp, çok zengin olmakla gerçek yüceliğe kavuşabilir.</p>
      <p>Spectator Kulübü’nde Sir Roger de Coverley varlıklı toprak sahiplerini, Sir Andrew Freeport da gittikçe güçlenen tüccar sınıfını temsil ettikleri gibi, Captain Sentry (Yüzbaşı Nöbetçi) de, İngiltere’de her zaman saygın bir konumu olan orduyu temsil eder. Vaktinden önce emekliliği seçen bu yüzbaşı, eskiden yiğitçe savaşmış, mert ve açıksözlü bir askerdir. Ne var ki, orduda yükselmek için iyi bir asker olmak yetmemekte, insanın aynı zamanda becerikli bir politikacı olması gerekmektedir ona bakılacak olursa. Tıpkı Captain Sentry gibi yüzbaşıyken ordudan ayrılan Richard Steele’in, subaylık mesleğine yönelttiği bir eleştiri de olabilir bu görüş.</p>
      <p>Spectator Kulübü’nün dördüncü üyesi Will Honeycomb, İngilizlerin “a man about town” diye niteledikleri bir tiptir; yani Londra’nın yüksek sosyetesinin yaşamına katılmak, varlıklı ev<span epub:type="pagebreak" id="page445" title="445"/>lerdeki toplantılara, tiyatrolara, kahvehanelere gitmek, önemli bilinen kişilerin hepsiyle senli benli olmaktır başlıca uğraşı. Restorasyon komedyalarında çok sık görülen bu tür adamların, gülünç biçimde moda düşkünü, bir hayli ahlaksız ve akılsız izlenimini verdiklerini görmüştük. Oysa Will Honeycomb hiç de öyle değildir. Tam tersine, iyi yürekli ve akıllıdır. Herkesle, özellikle kadınlarla çok güzel konuşmasını bilir, çevresinde sevilir ve sayılır. Son derece güzel giyinen, bir yığın aşk serüveni yaşadığı anlaşılan bu yaşlıca bekar, bir delikanlı kadar canlı ve çekicidir. Will Honeycomb’un biraz çapkınlıktan başka hiçbir kusuru yoktur. Addison ile Steele’in dedikleri gibi, “where women are not concerned, he is an honest and worthy fellow” (kadınlar söz konusu olmadıkça, dürüst ve değerli bir insandır o).</p>
      <p>Kulübün beşinci ve son üyesinin, “Mr. Spectator” adını alan Addison’un kendi olduğu besbellidir. Bu “Bay Seyirci” dergisinin ilk sayısında, gerçek kimliğini gizlemesinin nedenini açıklar: Kıyısında köşesinde yaşamak isteyen çok çekingen bir insandır kendisi. Yıllarca hiç kimse farkına varmadan, gözlerden uzak yaşamanın keyfini sürmüştür. En tahammül edemediği şey, başkalarının onunla konuşmaya kalkmaları, onu dikkatle süzmeleridir. Şimdi her gün yazacağı için, kim olduğu bilinirse, merak konusuna dönüşmekten korkmaktadır. Mr. Spectator eski Yunanistan’ın ve Roma’nın yazarlarını yakından incelediği gibi, kendi çağının da bir gözlemcisidir. “an unsatiable thirst of knowledge” (Bilgi edinmeye giderilmesi olanaksız bir susamışlık) duyduğundan, yeni ya da garip şeyler peşinde, Avrupa’nın tüm ülkelerini gezmiştir. (Bu arada Addison, Mr. Spectator adına eğlenceli bir yalan uydurarak, onun sırf bir piramidin ölçülerini alabilmek amacıyla ta Mısır’a kadar uzandığını söyler.) Mr. Spectator ömrü boyunca tümüyle nesnel bir tutum benimsediğinden, ne Whig’lerden, ne de Tory’lerden yana çıkmaktadır. Ne var ki, siyaset adamının, bir tüccarın ya da bir askerin aklından neler geçtiğini bilmektedir. “Thus I live in the world rather as a spectator of mankind than as one of the species” (Böylece, sanki kendim insan soyundan değilmişim de, insanları seyreden biriymişim dünyada) diyerek, yan tutmadığını belirtir. Mr. Spectator çok görmüş, çok okumuş, çevresindekileri çok dinlemiş <span epub:type="pagebreak" id="page446" title="446"/>bir insan olduğu halde hiç konuşmadığı için kendi suskunluğunu ayıplamaya başlamış, elde ettiği birikimi ölmeden önce açığa vurmak amacıyla yazmaya karar vermiştir.</p>
			<figure class="left">
				<img src="image/p446.jpg"/>
				<figcaption>Richard Steele</figcaption>
			</figure>
      <p>Addison ile Steele’in eğitici bir amaç güttükleri, ülkelerinin orta sınıfını hem ahlak, hem de kültür açısından eğitmek istedikleri hiç kuşku götürmez. Ama didaktik yazıların kaçınılmaz iticiliğinin en küçük bir izi görülmez onların yazdıklarında. Bunun birçok nedeni vardır. Addison ile Steele’in –özellikle Steele’den çok daha iyi bir yazar olan Addison’ın– çok güzel bir üslupla yazmaları bu nedenlerin en başında gelir. Didaktik yazarlar, tıpkı kötü öğretmenler gibi, söyleyeceklerini kupkuru ve cansız bir biçimde söylerler genellikle. Oysa Addison’ın düzyazısı hem doğal, hem açık seçik, hem de öylesine ustacadır ki, Dr. Johnson, “Whoever wishes to attain an English style familiar but no coarse, and elegant but not ostentatious, must give his days and nights to the volumes of Addison” (sade ama kaba olmayan, zarif ama fazlasıyla gösterişli olmayan bir İngilizce üsluba erişmek isteyen herkes, gece gündüz Addison’ı okumalıdır) der haklı olarak. Böylece Addison sadece nelerin okunacağını değil, nasıl yazı yazılacağını da öğretmiştir çağdaşlarına.</p>
      <p>Addison ile Steele’in başarılarının başka bir nedeni, öğretici amaçlar güdenlerin kaskatı tutumundan tümüyle sıyrılıp anlayışlı, hoşgörülü ve güleryüzlü olmalarıdır. Bu sayede de yazıları bir vaaza dönüşmez hiçbir zaman. Özellikle Addison, okuyucularını azarlayarak değil, eğlendirerek eğitir. Addison’a göre, “man is distinguished from all other creatures by the faculty of laughter” (insanı öteki yaratıklardan ayırt eden şey gülme yeteneğidir) ve Addison bu gülme yeteneğinden bol bol yararlanır <span epub:type="pagebreak" id="page447" title="447"/>her zaman. Kendi dediği gibi, “to enliven morality with wit and to temper wit with morality” (ahlaksal görüşleri nüktelerle canlandırır, nükteleri ahlaksal görüşlerle daha ölçülü bir hale getirir). Çağın en büyük yazarı Jonathan Swift’den farklı olarak, Addison’ın topluma yönelttiği eleştirilerde hiçbir burukluk, hiçbir saldırganlık yoktur. Swift’in taşlamalarında yaptığı gibi, İngilizleri yerin dibine batırmaz. Gülünç yanlarını gözler önüne sererek, tatlı tatlı alay eder onlarla. Birileriyle yeni tanışınca “how do you do?” (nasılsınız?) diye sorma geleneğine değinerek, İngiltere’ye yeni gelen bir yabancının orada herkesi hekim sanacağını söyler örneğin.</p>
      <p>Addison ile Steele bu ölçülü ve yumuşak yaklaşımları sayesinde, yola getirmek istedikleri orta sınıfı derinden etkileyebildiler. Özellikle kültürel alanda, orta sınıfın eğitilmesi şarttı; çünkü Rönesans’taki eğitim çabası sadece yüksek sınıfa yönelmiş, Castiglione’nin “cortegiano” yani saray adamı tipinde insanlar yetiştirmişti ancak. Oysa Addison ile Steele XVIII. yüzyılın orta sınıfını Rönesans’ın aristokratları kadar bilgili ve kültürlü yapmayı amaçlıyorlardı. Bunu bir dereceye kadar başardılar da. Artık sayısı gittikçe azalan tipik İngiliz centilmenleri, yani erdemli bir tutumu ve akıllı bir kafayı, geniş bir kültür ve sahiden kibar davranışlarla birleştiren insan tipleri, onların çabalarıyla gelişti XVIII. yüzyılın başlangıcında. İngiliz orta sınıfı, onları yüceltmeyi amaç edinen bu iki yazara candan bir gönül borcu duymaktaydı. Addison ile Steele’i hep kutlamaları, şu ya da bu konuya değinmeleri için onlara sürekli mektup göndermeleri, okuma yazma oranının düşük olduğu bir çağda The Spectator’ın kimi sayılarının yirmi bin basması, 1715 ile 1880 yılları arasında bu derginin kitap halinde elliden fazla yeni baskısının yayımlanması bunun bir kanıtıdır.</p>
      <p>Addison ile Steele çağdaşlarını etkilemekle kalmadılar, XVIII. yüzyılda romanın gelişmesinde önemli bir rol de oynadılar. Salt deneme değildi onların yazdıkları. Spectator Kulübü’nün üyelerini gözden geçirirken gördüğümüz gibi, değişik insan portreleri vardı bu denemelerde. Addison ile Steele, örneğin Sir Roger de Coverley’yi gerçek bir insanmış gibi canlandırırken, romancılara yol göstermekteydiler aslında. Düşüncelerini ellerinden gel<span epub:type="pagebreak" id="page448" title="448"/>diğince somut bir biçimde aktarabilmek amacıyla, denemelerinin içine kısa öyküler serpiştiriyorlardı kimi zaman. The Tatler’a de, The Spectator’a da, ya kendi yazdıkları ya da okuyuculardan gelen mektupları eklemeleri, Samuel Richardson’ın mektup biçiminde yazılan Pamela ve Clarissa Harlowe gibi romanlarını, yani İngiliz edebiyatının ilk romanlarını etkilemişti.</p>
      <p>Denemeler Rönesans’tan beri bir edebiyat türü olarak kabul edildiği gibi, mektupların da bir edebiyat türü sayılabileceği görüşü yaygınlaşmıştı XVIII. yüzyılda. Bir önceki bölümde Pope’u incelerken gördüğümüz gibi, önemli yazarlar daha ölmeden mektuplarını yayımlamaya başlıyorlardı. Yazar olmayan, salt mektupları sayesinde edebiyat tarihine geçenler de vardı artık. Mektuplarında İstanbul’a yolculuğunu anlattığı için bizi ayrıca ilgilendiren Lady Mary Wortley Montagu bunlardan biridir.</p>
      <p>Alexander Pope’la kötü biten dostluğundan ötürü daha önce de sözünü ettiğimiz Lady Mary, bir dükün kızı olarak 1689’da dünyaya geldi, 1762’de öldü. 1716’da İstanbul’a İngiliz elçisi olarak giden Edward Wortley Montagu’nun eşiydi, Türkiye’de öğrendiği çiçek aşısını hemen kendi küçük oğluna uyguladı ve o sıralarda Avrupa’yı kasıp kavuran, bu hastalığa tutulanların yüzünü çirkinleştiren çiçeği önleyecek aşıyı İngiltere’de yaymaya karar verdi. Mektuplarında açıkladığı gibi, aşı tutarsa daha az para kazanacak olan hekimlerin bunu kolay kolay kabul etmeyeceklerini biliyordu. Lady Mary Montagu çok uğraştı bu konuda, çok da düşman kazandı. Ama çiçek aşısı yaygın biçimde uygulanmaya başlandı sonunda.</p>
      <p>Lady Mary’nin evinden kaçarak bir aşk evliliği yaptığı halde, ömrünün son yirmi yılını neden kocasından ve çok bağlı olduğu kızından ayrılarak ülkesinden uzak geçirdiği, Robert Halsband’ın 1956’da yayımladığı yaşamöyküsü sayesinde anlaşıldı. İtalya’da Lago D’Iseo’da oturan Lady Mary, kırk yedi yaşındayken, yirmi dört yaşında Venedikli bir gence ölesiye tutulmuş, bu genç İngilizce bilmediğinden, ona Fransızca olarak çılgın aşk mektupları yazmış. (Bu mektuplardan biri Pope’un eline düşseydi, onun kadar acımasız bir insanın, önce âşık, sonra da düşman olduğu kadını nasıl rezil etmeye kalkacağını düşündükçe, Lady Mary’ye hayran olan bizlerin ödü kopar.) Venedikli delikanlıya <span epub:type="pagebreak" id="page449" title="449"/>mutsuz tutkusu çok doğal olarak hüsrana uğradıktan sonra da Lady Mary Montagu İtalya’da kaldı, ancak eşi ölünce İngiltere’ye geri döndü.</p>
      <p>Lady Mary Montagu yüksek sosyeteyi çok canlı bir biçimde anlatan <em>Town Eclogues</em> (Kent Pastoral’leri) ve <em>Court Poems by a Lady of Quality</em> (Yüksek Çevrelerden Bir Kadının Saray Şiirleri) adlı, bir kısmı 1747’de yayımlanan şiirler yazmıştı. Ama bu şiirler iyi değildi elbette ve Lady Mary asıl ününü ömrü boyunca yazdığı mektuplara, özellikle <em>Turkish Letters</em> (Türkiye Mektupları) diye anılan, İstanbul’a yolculuğu sırasında yazdığı mektuplara borçludur. Bunlar ölümünden bir yıl sonra 1763’te yayımlandı ilkin. Bir söylentiye göre, bu mektupların tümü ilk yazıldıkları biçimde yayımlanmadı: Lady Mary tuttuğu günlükten bazı parçalar ekledi bunlara; kızı Lady Brute da, annesinin günlüğünü yakmadan önce, o günlükten yararlanarak mektuplara yeni eklemeler yaptı.</p>
      <p>İngiliz elçisiyle eşi, Ağustos 1716’da yola çıkap, birçok kentte konakladıktan sonra 1 Nisan 1717’de Edirne’ye, oradan da “the most beautiful prospect in the world” (Dünyanın en güzel manzarası) olan İstanbul’a vardılar. “This country is certainly one of the finest in the world” (bu ülke kesinlikle dünyanın en güzel yerlerinden biridir) diyen Lady Mary Montagu, Türkiye’ye her açıdan hayran kaldı. Minderleri bile o kadar rahat buldu ki, artık “I shall never endure chairs as long as I live” (ömrünün sonuna değin bir iskemlede oturmaya katlanamayacağını) söyledi. “I am now got into a New World” (Yeni bir dünyaya geldiğinin) bilincinde olan bu pırıl pırıl genç kadın, çevresini merakla inceledi. Bakıp da görmeyenlerden değildi; görmesini ve gördüklerini en ilginç biçimde aktarmasını biliyordu. Elçiliğin tercümanlarıyla yetinmeyip, bu yeni dünyayı daha yakından tanıyabilmek amacıyla, Türkçeyi öğrenebilmek için yoğun bir çabaya girdi. “Pera”da öyle değişik diller duyuyordu ki, yakında İngilizceyi unutacağını söyledi şakalaşarak. Türkçe konusunda “very learned” (çok bilgili) olmakla övündü Pope’a bir mektubunda. İlk dizesi tamamıyla uydurma bir imlayla, ikincisi bugünün Latin harflerine tamamıyla uygun yazılmış</p>
			<span epub:type="pagebreak" id="page450" title="450"/>
      <blockquote>
        <p>Benseny chock than severim</p>
      </blockquote>
      <blockquote>
        <p>Senin benden haberin yok</p>
      </blockquote>
      <p>gibi örnekler verdi Türk şiirinden. İbrahim Paşa’nın III. Ahmet’in kızı için yazdığı şiire hayran olup, bunun ilkin harfi harfine bir çevirisini, sonra da “in the style of English poetry” (İngiliz şiiri üslubunda) uydurma bir çevirisini yaptı. Lady Mary Montagu’nun büyük üzüntü duyarak ayrıldığı İstanbul’da ancak dört ay kadar, yani ancak Haziran 1718’e kadar kaldığı halde Türkçeyi bir hayli öğrendiği, Pope’a bir mektubundaki ilginç gözleminden anlaşılır: Türkiye’de sanki ayrı iki dil konuşulmaktadır. Halkın Türkçesi, sarayda ya da toplumun yüksek katlarında konuşulan dilden bambaşkadır. Çünkü yüksek sınıflar, “always mix so much Arabic and Persian in their discourse, that it may well be called another language” (konuşmalarına o kadar çok Arapça ve Farsça karıştırıyorlar ki, onlarınkine başka bir dil denilebilir).</p>
      <p>Lady Mary öteki yabancı elçilerin eşleri gibi devlet törenlerini ya da pek yakışıklı bulduğu III. Ahmet’in Cuma namazına gidişini seyretmekle kalmadı. Türk kadını kılığına girip yaşmak takarak, İstanbul’da sabahtan akşama kadar gezindi. Türk kadınlarını büyük bir merakla inceledi, hatta hareme bile girdiğini iddia etti. Bu iddia büyük tartışmalara neden oldu İngiltere’de. Yabancı bir kadının hareme girebilmesi hiç de olası değildi. İngilizlere göre. Lady Mary Wortley Montagu’nun mektuplarını yayına hazırlayan Brimley Johnson da, onun hareme girmediğini, ancak “Grand Vizier” dediği sadrazamın eşini ziyaret ettiğini söyler. Lady Mary haremde değilse bile hamamlarda Türk kadınlarını istediği kadar görebiliyor, onları dünyanın en güzel kadınları buluyordu. İngiltere’de güzel kadınlar vardı ama, sayıları azdı Lady Mary’ye bakılacak olursa. Oysa İstanbul’daki kadınların çoğu güzeldi. Bu güzellerde, insanda saygı uyandıran bir vakar da vardı üstelik. Hamamlarda çırılçıplak dolanırken de bu vakarlarından hiçbir şey yitirmiyorlardı. Lady Mary onları seyrederken, Havva anamız kılığında gezinme modası çıkınca, hiç kimsenin bir kadının yüzüne bakmayacağını, ancak bedenine bakacağını anladığını söyler. Türk ka<span epub:type="pagebreak" id="page451" title="451"/>dınlarının hamamda onun korsesini görünce çok şaşırdıklarını, bu gâvur icadını, sadece kocası tarafından açılabilecek bir “a machine” (makina) sandıklarını anlatır. Ama İngiliz kadını “makina”nın içinden çıkınca, onu beğendiklerini, “uzelle, pek uzelle” dediklerini de ekler gururlanarak. Lady Mary Montagu bizi biraz hayrete düşüren ilginç bir sav da ileri sürer bu arada: Türk kadınları, özellikle canları günah işlemek isteyince, İngiliz kadınlarından daha özgürdürler. Yüzlerini örterek, istedikleri yere gidebilirler, alışverişe çıkmak bahanesiyle, İstanbul çarşısındaki küçük dükkânların arka bölümlerinde, istedikleri erkeklerle buluşabilirler. İngiliz kadınlarından farklı olarak, boşanınca servetlerine de sahip çıkabilirler. Lady Mary İstanbul’da yüksek sınıf erkeklerinin tek eşli olduklarına, kadınların bu açıdan da sıkıntı çekmediklerine inanır:</p>
      <blockquote>
        <p>‘tis true their laws permit them four wives; but there is no instance of a man of quality that makes use of this liberty, or a woman of quality that would suffer it.</p>
      </blockquote>
      <blockquote>
        <p>Gerçi yasalara göre, dört eş alınabilir; ama kibar çevrelerde bundan yararlanan bir tek erkek olmadığı gibi, buna katlanabilecek bir tek kibar kadın da yoktur.</p>
      </blockquote>
    </section>
		<aside epub:type="footnote" id="f9">* XX. yüzyılın ilk yarısında oldukça ünlü olan şair Edith Sitwell, <em>I Live Under a Black Sun</em> adında, Swift’in yaşamından esinlenen ilginç bir roman yazdı.</aside>
  </body>
</html>