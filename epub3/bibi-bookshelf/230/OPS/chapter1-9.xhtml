<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page263" title="263"/>
      <header>
        <h1 class="bolum">Dokuzuncu Bölüm</h1>
        <h2>Shakespeare’den Sonraki Tiyatro Yazarları</h2>
      </header>
      <p>Bu bölümde ele alacağımız tiyatro yazarları genellikle Shakespeare’in çağdaşı oldukları halde, bölüme “Shakespeare’den sonraki tiyatro yazarları” adını vermemizin nedeni, sözünü edeceğimiz kişilerin genellikle Shakespeare’den çok daha uzun yaşamış olmaları ve Shakespeare göz önünde tutularak değerlendirilmeleridir. Ünlü şair ve eleştirmen T. S. Eliot, <em>Elizabethan Dramatists </em>(Elizabeth Çağı Tiyatro Yazarları) adlı kitabında, Elizabethan ve Jacobean dönemlerde yaşayan oyun yazarlarını üç gruba ayırır: Birinci grupta, Shakespeare yaşamasaydı bile büyük sayılacak oyun yazarları; ikinci grupta, Shakespeare’den sonra tiyatro edebiyatına olumlu bir katkıda bulunan oyun yazarları; üçüncü grupta da, Shakespeare’den öğrendiklerini zaman zaman başarıyla uygulayabilen oyun yazarları vardır.</p>
      <p>Ben Jonson’ın (1572-1637) birinci gruba, yani Shakespeare yok sayılsa bile büyük sayılacak oyun yazarları grubuna girdiği hiç kuşku götürmez. Her zaman Ben Jonson diye anılan Benjamin Jonson, Shakespeare’den sekiz yaş küçüktü; ama ondan yirmi bir yıl fazla yaşadı. Londralı yoksul bir ailenin çocuğu olduğu halde, ünlü Westminster Okulu’nda ve Cambridge’de sağlam bir eğitim gördü. Yunan ve Latin yazarlarını yakından inceleyerek zamanla çağının en bilgili adamlarından biri olduğunu, çağdaşlarının söylediklerinden anlıyoruz. Bir süre üvey babasının mesleği olan yapı ustalığıyla uğraştığı, bir ara er olarak Hollanda seferlerine katıldığı sanılır. Sonra da Rose Tiyatrosu’nu yöneten <span epub:type="pagebreak" id="page264" title="264"/>Philip Henslowe’nun hesabına oyuncu ve oyun yazarı olarak çalışmaya başladığı kesinlikle bilinir. Ben Jonson 1598’de, yani yirmi altı yaşındayken bir düelloda başka bir oyuncuyu öldürdüğü için hapse düştü; ancak Kilise yetkililerinin bağışlanmasını istemeleri üzerine ölüm cezasına çarptırılmaktan kurtuldu. Hapisteyken Katolikliği benimsedi; ama on iki yıl sonra gene Protestanlığa döndü. Bu arada sürekli oyunlar yazdığı ve ünü gittikçe arttığı için, 1616’da, yani Shakespeare’in öldüğü yıl I. James, Ben Jonson’a maaş bağladı ve onu bir çeşit gayrı resmi “Poet Laureate” saydı. İlk resmi Poet Laureate, Restorasyon döneminin en tanınmış şairi John Dryden’dir ve “devlet şairi” anlamına gelen Poet Laureate’lik, İngiltere’de ünlü şairlere hâlâ bağışlanan bir unvandır.</p>
      <p>Ben Jonson ünü ve dillere destan bilgisi sayesinde, çağın bir çeşit edebiyat diktatörü sayılırdı. Bu alanda dediği dedikti her zaman. Sevenleri de çoktu, düşmanları da. Hırçın bir adam olduğundan, yazar takımından birçok kişiyle kavga etmiş, acımasız polemiklere girmişti. Çevresindeki genç hayranlar grubuna “the tribe of Ben” (Ben’in kabilesi) ya da “the sons of Ben” (Ben’in oğulları) denilirdi. XVII. yüzyıl yazarlarından Thomas Fuller’in <em>The Worthies of England</em>’de (İngiltere’nin Değerli Kişileri) anlattığına göre, Ben Jonson o çağın sanatçılarının buluşma yeri olan Mermaid, yani Denizkızı meyhanesinde saltanat sürer önüne çıkanla tartışmaya başlarmış. Fuller, Ben Jonson ile Shakespeare’in tartışmalarını anlatırken, çağının deniz savaşlarından esinlenerek, Jonson’u ağır ve sağlam büyük bir İspanyol kalyonuna; Shakespeare’i de daha küçük, ama hızlı devinebilen çevik bir İngiliz savaş gemisine benzetir. Ne var ki, Ben Jonson herkesle atıştığı gibi ara sıra Shakespeare ile de atışmakla birlikte, insan olarak da, yazar olarak da kendisinden bambaşka olan Shakespeare’e hayrandı ve Shakespeare ölünce, onu öve öve göklere çıkaran ünlü bir şiir yazdı.</p>
      <p>Şiirlerinden daha önce söz ettiğimiz Ben Jonson’ın <em>Timber; or Discoveries made upon Man and Matter</em> (Kereste; ya da İnsan ve Maddeyle İlgili Keşifler) gibi acayip bir ad taşıyan bir düzyazı yapıtı da vardır. Yazar burada çeşitli konularla ilgili görüşlerini, okuduğu kitaplar üzerine düşündüklerini, Latinceden yaptığı <span epub:type="pagebreak" id="page265" title="265"/>bazı kısa çevirileri derler. Bu parçaların bir bölümü birer not niteliği taşırken, bir bölümü de kısa denemeler sayılabilir. Ama T. S. Eliot’un Ben Jonson’u “our first great critic” (bizim ilk büyük eleştirmenimiz) diye tanımlamasını doğrulayacak kadar ilginçtir bu denemelerden bazıları.</p>
      <p>Ben Jonson oyunlardan başka “masque”lar da yazdı. Bilindiği gibi masque’lar, sarayda ya da zengin evlerinde, aktörlüğü meslek edinen kişiler tarafından değil de, hevesliler tarafından oynanırdı. Edebiyat açısından genellikle değer taşımayan bu gösteriler, seyircilerin aklından çok gözlerine ve kulaklarına seslendiği için, bunlarda her şeyden çok dekorların ve kostümlerin görkemine, müziğe ve dansa önem verilirdi. Ben Jonson masque’ların peri masalı havasına “anti-masque” denilen gerçekçi ve güldürücü bazı sahneler ekleyerek, XVII. yüzyıldan sonra etkinliğini yitiren bu türü biraz daha anlamlı kılmak istedi. Yazdığı masque’ların dekorlarını yapan çağının en ünlü mimarı Inigo Jones ile 1630’da kavga etmesi yüzünden saray çevrelerinin gözünden düştü, kendisine verilen maaş da kesildi. Yazdığı son tiyatro yapıtı olan ve tamamlayamadan bıraktığı <em>The Sad Shepherd or a Tale of Robin Hood </em>(Dertli Çoban ya da bir Robin Hood Masalı) kimilerine göre bir masque’tır. Ama Saintsbury’nun Elizabeth Çağı tiyatrosunun en güzel oyunlarından biri saydığı ve Ben Jonson’ın şairliğinin ağır bastığı bu masalı “pastoral” bir dram diye tanımlamak daha yerinde olur.</p>
      <p><em>The Sad Shepherd</em>’i Jonson’ın tipik oyunlarından biri saymanın yolu yoktur; çünkü o birçok bakımdan olduğu gibi bu bakımdan da Shakespeare’den ayrılarak, şairliğiyle oyun yazarlığını birbiriyle bütünleştirmeden gerçekçi komedyalar yazardı. Masque’larını hesaba katmadan, yazdığı on beşten fazla oyun arasında, ikisi de Roma tarihinden kaynaklanan ancak iki tragedyası vardır: Shakespeare’in çalıştığı topluluğun yönettiği Globe Tiyatrosu’nda 1603’te sahneye konulan <em>Sejanus</em> ve 1611’de sahneye konulan <em>Catiline.</em> Shakespeare’in de rol aldığı birinci tragedyada, İmparator Tiberius saltanatı sırasında Sejanus’un tahta geçmek için çevirdiği entrikalar, başarısızlığa uğraması ve ölümü anlatılır. İkinci tragedyada da, M.Ö. 63 yılında Catiline’nın hükümete karşı düzenlediği suikastın açığa çıkması ve <span epub:type="pagebreak" id="page266" title="266"/>Catiline’nın yenilgisi ele alınır. Ben Jonson, Roma tarihini derinliğine ve ayrıntılı olarak bilir. <em>Julius Caesar, Antony and Cleopatra </em>ve<em> Coriolanus</em> gibi Roma oyunlarını yazarken tek kaynağı Plutarkhos’un yaşamöyküleri olan Shakespeare’den farklı olarak, Ben Jonson tarih açısından yanılgılara düşmez, anakronizmler yapmaz. (Örneğin suikastçıların toplandıkları sahnelerde çalar saatler gece yarısı çalmaz, Romalılar şapka giymez, v.b.) Ayrıca Ben Jonson eski Yunanlı ve Romalı yazarların kurallarına, yani tragedya ile komedya sahnelerinin birbirine karışmamalarına; zaman, yer ve konu birliğine sıkı sıkıya bağlı kalır. Gelgelelim Shakespeare’in Roma oyunları olanca canlılıklarıyla hâlâ okunur ve sahneye konurken, hatta filmleri yapılacak kadar geniş halk kitleleri tarafından tutulurken; Ben Jonson’ın gene Shakespeare’den farklı olarak klasik kurallara uygun Roma oyunları, T. S. Eliot’un deyimiyle, ukalaca bir bilgi birikiminin yükü altında çoktan batmış, çoktan unutulup gitmiştir.</p>
      <p>Jonson’ın 1599’dan önce yazdığı <em>The Case in Altered</em> (Dava Değişti), 1600’de yazdığı ve saray çevrelerinde görülen çeşitli tipleri taşlayan <em>Synthia’s Revels</em> (Cynthia’nın Eğlenceleri), bir yıl sonra Marston ile Dekker’ı yermek amacıyla yazdığı <em>The Poetaster</em> (Entipüften Şair) ve 1616’da yazdığı <em>The Devil is an Ass</em> (Şeytan Eşeğin Biridir) gibi, önemli saymadığımız birçok komedyası vardır. Ama bunlarda da zaman zaman çok başarılı güldürü sahneleri görülür. Örneğin <em>The Poetaster</em>’de John Marston’u temsil eden Crispinus’a kusturucu bir ilaç verilmesi ve çok bilgili geçinmek isteyen bu adamcağızın o ilacın etkisiyle, ezberlediği Latince kökenli upuzun sözcükleri kusması kolay kolay unutulacak bir sahne değildir. Ama Jonson iki üç yıl sonra Marston ile barıştı; hatta Dekker ve onunla işbirliği yaptı. 1604’te üçü birlikte <em>Eastward Ho! </em>(Doğuya Doğru Hey!) adında bir oyun yazdılar. İskoçyalı olan I. James bu komedyada İskoçyalıları yeren bazı sözlere içerlediği için, Marston ile Dekker’ı hapse attırınca, tüm hırçınlığına karşın her zaman dürüst davranan Jonson, kendi isteğiyle onlara katılıp bir süre hapis yattı. Önemsiz bulduğumuz bu oyunların sonuncusu olan <em>The Devil is an Ass</em>’i çok ilginç bulan eleştirmenler vardır. Jonson bu komedyada hem sözümona büyücüleri taşlar, hem de saf yurttaşları kandırıp onlardan para <span epub:type="pagebreak" id="page267" title="267"/>sızdırmak amacıyla hayal ürünü tasarılar hazırlayarak dolandırıcılık yapanları. Parasal sorunlar konusunda bilgisi öylesine sağlamdır ki, bir iktisat tarihçisi, bu oyunu inceleyenlerin o çağın ekonomik koşullarını hemen anlayacaklarını ileri sürer. Jonson, <em>The Devil is an Ass</em>’i 1616’da yazmıştı. Restorasyon döneminin en ünlü yazarı John Dryden, Jonson’ın bu tarihten sonra kaleme aldığı <em>The Staple of News</em> (Haberlerin Düzenlenmesi), <em>The New Inn</em> (Yeni Han), <em>The Magnetic Lady</em> (Mıknatıslı Bayan), <em>Tale of a Tub </em>(“Bir Fıçının Öyküsü” olarak çevrilebileceği gibi; buradaki başlıca kişinin soyadı Tub olduğuna göre, “Tub’ın Öyküsü” olarak da çevrilebilir) gibi oyunlar için “mere dotages” (sırf bunaklıklar) demekle yetinir; böyle dediği için de pek haksız sayılmaz.</p>
      <p>Ben Jonson’ın ilk önemli komedyası <em>Every Man in his Humour</em> 1598’de, yaygın bir söylentiye göre Shakespeare’in ısrarı üzerine çalıştığı topluluk tarafından oynanmıştı. Shakespeare’in bu oyunda yer aldığı ise kesinlikle bilinir. <em>Every Man in his Humour</em>’u “Herkes Kendi Saplantısında” diye çevirmek yerinde olur. Çünkü Jonson “humour” sözcüğünü bilinen anlamlarda, yani “gülmece” ya da “ruh hali” anlamında değil, bambaşka bir anlamda kullanır: Çağın tıbbına göre, insan bedeninde dört ayrı sıvı vardı. “Humours” denilen bu sıvıların arasında, yani “blood” (kan); “phlegm” (lenf), “choler” (safra) ve “melancholy” (kara safra) arasında tam bir denge bulunması gerekirdi. Bunlardan birinin ötekilerden ağır basması ise, insanın bedensel yapısını, dolayısıyla kişiliğini etkilerdi. Ben Jonson bu kuramı daha da ileri götürüp abartarak, “humours”ları mizaç özellikleri olarak değil de, bir insanın tüm kişiliğine egemen olan, onun her davranışını yönlendiren bir tutku ya da bir saplantı olarak yorumladı. Örneğin <em>Every Man in his Humour</em>’da, Kitely’nin “humour”u genç ve güzel karısını aşırı biçimde kıskanmaktır; Knowell’inki, oğlunun ahlakı bozulacak diye gereksiz kaygılara kapılmaktır; ayrıca başarıyla çizilmiş güldürücü bir kişi olan Bobadill’inki, aslında çok korkak olduğu halde görülmedik yiğitlikte bir asker olduğunu kanıtlamaktır, v.b. Kişileri böyle bir yöntemle tek yanlı olarak çizmenin Shakespeare’in uygulamasına ne denli ters düştüğünü söylemeye bile gerek yok. Çünkü en basit görünen bir insanda bile hiç umulmadık çapraşıklıklar bulunabileceğini bilen <span epub:type="pagebreak" id="page268" title="268"/>Shakespeare, kişilerinin bir tek yanını değil, tüm benliklerini birden işlemiştir her zaman. Örneğin Othello bir kıskançlık nöbetinde karısını boğazlar; ama onu kıskanç erkek tipi olarak etiketlemek tam anlamışla yanlış olur. Hatta bu kıskançlığa kurban giden Desdemona bile, eşinin kıskançlığın ne olduğunu bilmediğini söyler. Shakespeare’in kişileri, Jonson’ınkiler gibi bir tek özellikleri olan “humour”lar, yani tipler değil; karmaşık ve çelişkili yanları olan bireylerdir, yani gerçek insanlardır.</p>
      <p>Shakespeare’in oyunlarını okurken ya da seyrederken onun belirli bir amaç güttüğü –belki de bazen vardı böyle bir amacı– hiç mi hiç sezilmez. Oysa Ben Jonson güttüğü amaçları açık seçik ortaya sürer: Hor görerek “the nutcrackers that only come for sight” (sırf bakmak için gelen fındık-kırıcıları) diye nitelediği cahil ayak takımını güldürmek için yazmaz komedyalarını. <em>Every Man in his Humour</em>’dan sonra yazdığı <em>Every Man out of his Humour</em>’un (Herkes Saplantısı Dışında) prologunda açıkladığı gibi, ahlaksal bir amaçla çağının tüm bozuk yanlarını gözler önüne serip taşlamak ister:</p>
      <blockquote>
        <p>I will scourge these apes;</p>
        <p>And to these courteous eyes oppose a mirror</p>
        <p>As large as the stage whereon we act;</p>
        <p>Where they shall see the time’s deformity</p>
        <p>Anatomised in every nerve and sinew</p>
        <p>With constant courage and contempt of fear.</p>
      </blockquote>
      <blockquote>
        <p>Bu maymunları kamçılayıp cezalandıracağım;</p>
        <p>Ve nazik gözlerinizin önüne, oynadığımız</p>
        <p>Sahne kadar büyük bir ayna tutacağım; o aynada</p>
        <p>Çağın sakat yanlarının her sinirine ve kasına değin,</p>
        <p>Sürekli bir cesaretle ve hiç korku duyulmadan</p>
        <p>kesilip biçilerek incelendiğini göreceksiniz.</p>
      </blockquote>
      <p>Ahlaksal amaç ne denli önemliyse, bu amacı uygulamaya koyarken gerçekçi bir yönteme başvurmak da o denli önemlidir Ben Jonson için. Gerçeklere uymak kaygısından ötürü, oyunlarındaki kişileri “blank verse” ile değil de düzyazıyla konuşturur <span epub:type="pagebreak" id="page269" title="269"/>genellikle; ancak prolog ve epiloglarında “blank verse” kullanır. Bu yüzden de onun komedyaları, Shakespeare’in komedyalarının en çekici yanlarından biri olan şiirsel öğelerden tümüyle yoksundur.</p>
      <p>1599’da sahneye konan <em>Every Man out of his Humour</em>, Jonson’ın icat ettiği “comedy of humours” denilen türün başka bir örneğidir. Burada da gülünç saplantıların kurbanı olan abuk sabuk adamlar görürüz. Örneğin işi gücü süslenip püslenmek olan bir saray adamı; kibar tabakadanmış izlenimini vermek isteyen basit bir kasabalı; eşine gülünç bir hayranlık duyan bir koca; en son modalara uymaya çalışan ve bunu bir türlü başaramayan bir üniversite öğrencisi, v.b. Bu komedyada tiyatro tekniği açısından ilginç sayılabilecek bir uygulama da vardır: Oyunculardan ikisi seyirci rolünü üstlenerek, oyunda olup bitenleri bir koro gibi tartışırlar; “humour”un ne olduğunu açıklarlar; şu ya da bu sahneyi neden böyle ya da şöyle yazdı diye yazarı da eleştirirler ara sıra.</p>
			<figure class="right">
				<img src="image/p269.jpg"/>
				<figcaption>Ben Jonson (1572-1637). İmzasız Londra, National Portrait Gallery</figcaption>
			</figure>
      <p>Ben Jonson’ın en önemli tiyatro oyununun, ilkin 1606’da sahneye konan ve yüzyıllardan beri sık sık oynanan <em>Volpone, or the Fox</em> (Volpone, ya da Tilki) olduğu herkesçe kabul edilir. Çok zengin ve çocuksuz bir Venedik’li olan Volpone, adından da anlaşılacağı gibi, son derece kurnazdır. Mosca (Sinek) adlı uşağının yardımıyla, ölümünü dört gözle bekleyen akrabalarını sömürmek amacıyla bir plan hazırlar; çok ağır hastaymış, can çekişiyormuş gibi yapar yalandan. Mosca da “asıl varis sensin” gibi laflar ederek, varislerin her birini ayrı ayrı kandırır. Volpone ve Mosca adları anlamlı olduğu gibi, başlıca varislerin adları da anlamlıdır: Voltore (Çaylak), Corbaccio (Karga), Corvino (Kuzgun). <span epub:type="pagebreak" id="page270" title="270"/>Bunlar bir leşin üstüne üşüşen uğursuz kuşlar gibi, sözde can çekişen Volpone’nin üstüne üşüşürler; ona dalkavukluk edip en pahalı armağanları verirler. Sadece armağan vermekle de kalmazlar. Çok varlıklı olan Voltore kendi oğlunu mirasından yoksun bırakır, servetini, yakında öleceğini sandığı Volpone’ye bağışlar. Corvino, Volpone’nin gözüne girmek için daha da iğrenç bir iş yapar: Erdemli genç bir kadın olan karısını kendi eliyle Volpone’nin yatağına getirir. Derken Volpone bu aşağılık akrabalarına son bir oyun oynamak amacıyla, malını mülkünü Mosca’ya vasiyet edip sözde ölür. Ahlaksızlık açısından efendisinden ve efendisinin akrabalarından aşağı kalmayan Mosca, bu durumdan yararlanmak isteyince işler karışır; Venedik Senatosu soruşturma açar ve herkes cezasını bulur. Gerçi <em>Volpone</em> güçlü olmasına güçlü bir yapıttır, ama burada gülmece öğeleri öylesine buruk, kişiler öylesine kötüdür ki, olup bitenleri içtenlikle gülerek seyretmenin yolu yoktur. Böylesine acımasız bir güldürüden ancak bir hayli katı yürekli olanlar haz alabilir bize kalırsa</p>
      <p>1609’da oynanan <em>Epicoene, or the Silent Woman</em> (Epicoene ya da Sessiz Kadın) ise, seyircileri hiç tedirgin etmeden rahat rahat güldüren gerçek bir komedyadır. Adı “somurtkan” ya da “asık suratlı” anlamına gelen Morose müzmin bir bekârdır. Humour’u, yani özel saplantısı, en küçük bir gürültüye, hatta normal insan sesine bile katlanamamaktır. O kadar ki, evde hizmet edenler onunla işaretle konuşmak zorunda kalırlar. Morose hiç kimseyle geçinemediği gibi, yeğeniyle de geçinemez. Delikanlıyı mirasından yoksun bırakmak amacıyla, eğer sessiz bir kadın bulursa, onunla evlenmeye karar verir. Berberi de Morose’a sözümona hiç sesi çıkmayan Epicoene adlı bir kadın bulur. Gelgelelim nikâh kıyılır kıyılmaz sessiz kadının çenesi fena halde açılır, hiç susmadan gevezelik etmeye başlar. Bu da yetmiyormuş gibi, mirastan yoksun bırakılan yeğen, kadınlı erkekli kalabalık bir grupla ve çalgıcılarla birlikte, yeni evlileri sözde kutlamaya gelir. Deliye dönen Morose, eğer bu kadından hemen boşanmasını sağlarsa, malını mülkünü yeğenine bağışlayacağına söz verir. O zaman yeğen, gelinin başındaki perukayı çeker ve sessiz kadının bir delikanlı olduğu anlaşılır. (Zaten “epicoene” Yunancada “hem kadınlara, hem de erkeklere özgü özellikleri olan” anlamı<span epub:type="pagebreak" id="page271" title="271"/>na gelir.) Böylece nikâh geçersiz sayılır; Morose sessizliğe, yeğeni servete kavuşur.</p>
      <p>Kimi eleştirmenler 1610’da sahneye konan <em>The Alchemist</em>’i (Simyacı) Jonson’ın en büyük komedyası sayarlar. Ne var ki, bu oyunun başlıca iki kişisinin, tıpkı <em>Volpone</em>’de olduğu gibi, açgözlü ve aptal insanların para hırsını sömürmeleri yüzünden, gülmece öğeleri gene buruktur; <em>Epicoene</em>’de güldürü ağır basarken, burada taşlama ağır basmaktadır. Adı “kurnaz” ya da “ince zekâlı” anlamına gelen ve simyacı geçinen Subtle, kurşunu ya da buna benzer herhangi değersiz bir madeni altına çevirmenin yöntemini bulduğunu ileri sürer. Face’un (Jonson bu adı “yüz” anlamında değil, “yüzsüz” anlamında kullanır) yardımıyla küçük bir dolandırıcılık şebekesi kurar. Tiyatrocularla Püritenler sürekli çatıştıklarından, Ben Jonson dolandırılanlar arasında bulunan iki Püriten’ın gülünçlüğü üstünde ayrıca durur. Ama onların tam karşıtı olarak, sırf haz duymak uğruna yaşayan soylu Sir Epicure Mammon, onlardan da daha gülünçtür. Adından da anlaşılacağı gibi (Mammon, para hırsını temsil eden bir şeytanın adıdır) Sir Epicure Mammon keyfe ve keyfince yaşayabilmesi için gerekli olan paraya tapar; cariyeleri arasında çıplak gezinirken, bedenini yansıtacak ustaca düzenlenmiş aynalar ister; banyo yaptıktan sonra gül yapraklarıyla kurulanmaya heveslenir, v.b.</p>
      <p>Jonson’ın son önemli oyunu olan <em>Bartholemew Fair</em> (Bartholemew Panayırı) 1614’te sahneye kondu. Her 24 Ağustos günü Londra’da kurulan bir panayırı anlatan bu oyunun bir konusu yoktur aslında. Ama panayırda olup bitenler ve oraya gelenler, görülmedik bir canlılıkla ve gerçekçilikle çizilir. O kadar ki, şarkı söyleyip para toplayanları, satıcı kadınları, kabadayıları, yankesicileri, müşteri arayan muhabbet tellallarını, eğlenen yurttaşların hepsini kendi gözlerimizle görmüş gibi oluruz. Bu cıvıl cıvıl kalabalık arasında, çok erdemli geçinen, herkese ahlak dersi vermeye kalkan ve sonunda rezilce sarhoş olan bir Püriten; panayırda dönen dalavereler konusunda soruşturma yapmak amacıyla kılık değiştirdiği için yankesici sanılıp zincire vurulan yargıç, özellikle ustaca çizilmiş tiplerdir.</p>
      <p>Shakespeare ile dostu ve en önemli çağdaşı Ben Jonson kar<span epub:type="pagebreak" id="page272" title="272"/>şılaştırılınca, Shakespeare’in büyüklüğü bir kez daha ortaya çıkar. T. S. Eliot tüm eleştirmenlerin Jonson’u övdüklerini, ama hiçbir eleştirmenin onun bize haz vermesini, hatta onu ilginç bulmamızı sağlamayı başaramadığını ileri sürer haklı olarak. John Dryden de Jonson’ın ölümünden otuz yıl kadar sonra, “I admire him, but I love Shakespeare” (ona hayranım, ama Shakespeare’i seviyorum) der. Jonson’ın Shakespeare gibi sevilmemesinin nedenleri de besbellidir: Jonson “humours” kuramına dayanarak, Ortaçağ’ın “morality play”lerindeki kişileri andıran, soyut kavramları temsil eden ve bir tek özellikleri olan tipler çizdi. Çoğu zaman bu tiplerin nasıl insanlar oldukları, adlarından bile anlaşılır. Örneğin Volpone’nin kurnaz, ya da Morose’un asık suratlı olacaklarını bilmek için, onları sahnede görmeye bile gerek yoktur. Jonson bu tiplerin saplantılarını da öylesine abarttı ki, onun oyunlarındaki kişiler kimi zaman karikatürlere, kimi zaman da Hazlitt’in dediği gibi, bir deli doktorunun iflaz olmaz hastalarına döndü. Oysa Shakespeare insanları birer tip olarak değil, birer birey olarak, tüm karmaşıklıkları ve çelişkileriyle bir bütün olarak gördü. Onların oyun boyunca nasıl değiştiklerini de bize gösterdi. Hatta çevremizdeki insanların bizi şaşırttıkları gibi, onların da kimi zaman bizi şaşırttıkları oldu. Jonson’ın oyunlarında ahlaksal amaçlar güden ve okuyucularıyla seyircilerini tedirgin edecek boyutlara varan taşlama, gülmece öğelerini ortadan silip süpürür genellikle. Yarattığı tipleri kendi sevmediği için, biz de onları sevimsiz buluruz. Oysa Shakespeare insanlara her zaman sevgi ve hoşgörüyle bakar; oyunlarında onların olumsuz ya da gülünç yanlarıyla birlikte, canayakın yanlarını da belirtir. Böylece Falstaff gibi tüm ahlak kurallarını çiğneyen azgın bir ihtiyarı, dünyanın en sevimli yaratığı yapabilir. Ben Jonson’ın ahlaksal amacından başka bir de gerçekçilik kaygısı vardı. Çağının çeşitli –ama her nedense her zaman olumsuz– tiplerini, sahnede tıpkı aslında oldukları gibi canlandırmak istiyordu. Bu yüzden de Shakespeare gibi evrenselliğe ulaşamadı hiçbir zaman. Shakespeare’in kişileri her çağda ve her ülkede gerçekliklerini koruyan insanlar izlenimini verirken, Ben Jonson’ınkiler ancak XVII. yüzyılın ilk yıllarında İngiltere’ye özgü tiplerdir. Bu yüzden de gerçekliklerini de büyük çapta yitirmişlerdir <span epub:type="pagebreak" id="page273" title="273"/>artık bizim gözümüzde. Ben Jonson, Shakespeare’i öven şiirinde, onun bir tek çağa değil, tüm gelecek çağlara yöneldiğini söyler (“not of an age, but for all time). Oysa Jonson’ın kendisi, bir tek çağın sınırlarını aşamadı. Ama bu kusurlu ya da eksik yanlarına karşın Jonson, Shakespeare’den sonra çağın en önemli yazarıdır gene de ve hayranlarından birinin onun mezar taşına “O rare Ben Jonson” (ey ender bulunur Ben Jonson) yazmasını hiç yadırgamayız.</p>
      <p>1559’a doğru dünyaya gelen ve 1634’e doğru ölen George Chapman, Shakespeare’in sonelerinde sözünü ettiği, “The proud full sail of his great verse”üne (Büyük dizelerinin rüzgârla kabarmış gururlu yelkenine) değinerek övdüğü; kendine rakip bildiği şairdi büyük bir olasılıkla. Ününü oyunlarından çok, 1611’de tamamladığı Homeros çevirisine borçluydu. İngilizler yüzyıllar boyunca, Yunan şairini ancak bu çeviri sayesinde tanıyabilmişlerdi. Bilindiği gibi, Romantik çağda Keats, Chapman’ın çevirisini yücelten bir sone yazmıştı: “On first reading Chapman’s Homer” (Chapman’ın Homeros’unu ilk kez okumam üzerine). Chapman’ın kendi şiirleri arasında “The Shadow of Night” (Gecenin Gölgesi) ayrıca ilginçtir. Daha önce de söylediğimiz gibi, Chapman, Sir Walter Raleigh, Marlowe ve başkalarıyla birleşerek, “The School of Night” (Gecenin Okulu) adı altında bir tanrıtanımazlık örgütü kurmakla suçlanmıştı. Bu anlaşılması oldukça güç, gizemli şiirde, bu soruna değinildiği sanılır. George Chapman Marlowe’un yarım bıraktığı <em>Hero and Leander</em>’i de tamamlamıştı.</p>
      <p>Chapman’ın yazdığı on oyunun beşi komedyadır. Bunların en iyileri, sert bir babayla anlayışlı bir baba arasındaki ayrımları gösteren ve kısmen Terentius’dan bir uyarlama olan <em>All Fools</em> (Hepsi Aptal –İngilizler, herkesin aldatıldığı ya da aldatılmaya çalışıldığı nisan ayının birinci gününe “All Fools’ Day” derler); hem yüzsüz, hem de sevimli bir başkişisi olan <em>Monsieur D’Olive</em>, romantik bir aşk öyküsünü anlattığı için bir tragi-komedya sayılması gereken <em>The Gentleman Usher</em>’dir (Kibar Kahya). Başlıca tragedyaları ise, 1607’de yazdığı <em>Bussy D’Ambois,</em> 1608’de yazdığı <em>The Conspiracy and Tragedy of Byron</em> (Byron’un Suikastı ve Tragedyası) ve 1613’te sahneye konulan <em>The Revenge of Bussy D’Am<span epub:type="pagebreak" id="page274" title="274"/>bois</em>’dır (Bussy D’Ambois’nın Öç Alması). Fransa’nın yakın tarihiyle ilgilidir bunların üçü de. Fransızların sonuna bir “e” harfi koyarak Bussy D’Amboise dedikleri adam, 1549 ile 1579 yılları arasında gerçekten yaşamış; savaş alanlarındaki yiğitliği, düelloları ve aşk serüvenleriyle, Fransız Kralı III. Henry’nin sarayını birbirine katmıştı. Chapman tragedyasında gerçek bir olaydan esinlenerek, Bussy D’Ambois’nın, Montsurry Kontu’nun (bu soylu kişiye Fransızlar Monsoreau derler) eşini nasıl baştan çıkardığını; aynı kadına göz koyan kralın erkek kardeşinin, Bussy’den hıncını almak için durumu kocaya nasıl bildirdiğini; Montsurry’nin de eşine işkence ederek Bussy’ye zorla bir mektup yazdırıp, onu nasıl randevuya çağırdığını; buluştuklarında Bussy’nun nasıl öldürüldüğünü anlatır. Aynı olay Alexandre Dumas’nın <em>La Dame de Monsoreau</em>’suna konu olmuştur. Bu ilk tragedyanın bir devamı olan <em>The Revenge of Bussy D’Ambois</em>’da, Bussy’nin hayaleti kardeşi Clermont D’Ambois’ya görünüp, öç almasını ister. (Bu durum tüm öç alma tragedyalarının vazgeçilmez bir öğesidir. Nitekim <em>Hamlet</em>’te öldürülen babanın hayaleti oğlunu öç almaya; Kyd’in <em>The Spanish Tragedy</em>’sinde, öldürülen oğulun hayaleti babasını öç almaya zorlar.) Bu öç alma tragedyasında da Clermont, kardeşini öldüreni düelloya çağırır; ama korkak ve ahlaksız Montsurry düello etmeye yanaşmaz. Bussy’nin hayaletinin sürekli baskısı altında kalan Clermont, kardeşinin katilinin evine girip, onu öldürmek zorunda kalır. Öç alma görevini yerine getirdikten sonra da, böylesine “all the horrors of the vicious times” (ahlaksız bir çağın tüm iğrençlikleri) içinde yaşamaktan tiksinerek kendini öldürür.</p>
			<figure class="left">
				<img src="image/p274.jpg"/>
				<figcaption>W. de Posse’nın Chapman’ın The Crowne of all Homer’s Warkers’ı için yaptığı çizim</figcaption>
			</figure>
      <p>Chapman, <em>The Conspiracy and Tragedy of Byron</em>’da, Fransız tarihinin daha da yakın bir olayını ele alır: 1562 ile 1602 yılları <span epub:type="pagebreak" id="page275" title="275"/>arasında yaşayan ve Fransızların Duc de Biron dedikleri ünlü askerin, hizmetlerine karşılık Kral IV. Henry’nin onu gereğince ödüllendirmediğini sanarak, ülkesinin düşmanlarıyla birleşip krala nasıl suikast düzenlediğini, yakalanıp nasıl ölüm cezasına çarptırıldığını anlatır. Bu tragedya Londra’da oynandığı sırada IV. Henry henüz yaşadığı için, Fransız elçisi yaşamakta olan bir Hıristiyan hükümdarın sahnede gösterilemeyeceğini ileri sürerek tiyatrocuları protesto etmiş, oyunun yasaklanmasını istemişti. Chapman’ın öteki iki tragedyası <em>Caesar and Pompey </em>ve<em> The Tragedy of Chabot</em> pek önemli sayılmaz.</p>
      <p>Chapman tragedyalarının ölçüsüz coşkusu, heyecanlı söylevleri ve romantik havasıyla, Ben Jonson’ın tam karşıtıdır. Arkadaşı Marlowe’un etkisi çok belirgindir George Chapman’da. Bussy ve Byron, tıpkı Marlowe’un başkişileri gibi, davranışları ve sesleriyle sahnelerin ahşap zeminini zangır zangır titreten, tam anlamıyla “teatral” denebilecek kahramanlardır. Chapman’ın özellikle <em>Bussy D’Ambois</em>’da, gene Marlowe gibi, şair yanı da çok belirgindir. Kolay kolay unutulamayacak sözler söyler zaman zaman:</p>
      <blockquote>
        <p>Man is a torch borne in the wind; a dream</p>
        <p>But of a shadow.</p>
      </blockquote>
			<blockquote>
        <p>Rüzgâ<em>rda tutulan bir meşaledir insan;</em></p>
        <p>Bir gölgenin düşüdür ancak.</p>
      </blockquote>
      <p>Chapman’ın, Marlowe’dan farklı olarak, ilginç kadınlar çizdiği de olur bazen. Örneğin Montsurry’nun karısı Tamyra’nın çok dindar ve erdemli olmasına karşın, aslında kendisine âşık olmayan Bussy’ye engelleyemediği bir tutkuyla kapılması ilgimizi uyandırır. Ne var ki, Chapman şairliğini de, insanların ve insan ilişkilerinin incelenmesini de yeterince geliştirememiştir. Bilgili bir insan olduğu için, oyunlarında düşüncelere ağırlık vermek istemiş; ama düşündüklerini fazlasıyla tantanalı sözlerle dile getirdiği için bunu başaramamıştır. Restorasyon çağında onu kıyasıya yeren, cüce bir düşünceye dev sözcükler giydirdiğini (“dwarfish thought dressed in gigantic words”), bir tek dizede söyleyebileceğini on dizede söylediğini; aşırıya kaçan benzetme<span epub:type="pagebreak" id="page276" title="276"/>lerden ve yapay bir şiirsellikten fazlasıyla hoşlandığını söyleyen John Dryden tamamıyla haksız sayılamaz. George Chapman bu kusurlarından ötürü, çağın ikinci derece oyun yazarları arasında yer alır.</p>
      <p>Thomas Dekker’ın <em>The Wonderful Year, The Seven Deadly Sins of London, The Bellman of London, The Gull’s Hornbook</em> gibi düzyazı yapıtlarından daha önce söz etmiş, bunların Londra halkının yaşantısını canlılıkla yansıttığını söylemiştik. Dekker’ın yaşamı üzerine pek az bilgimiz var. 1570’e doğru dünyaya geldiğini sanıyoruz. Ölüm tarihi ise, kimine göre 1632, kimine göre daha sonralarıdır. Kesin olarak bildiğimiz tek şey, Dekker’ın çok yoksul olduğu, borçlarını ödeyemediği için ikide birde hapse düştüğü, bir defasında üç yıl süreyle hapis yattığıdır. Dekker geçinebilmek amacıyla, kimi zaman tek başına, kimi zaman da çağın yaygın geleneğine uyup başka yazarlarla işbirliği yaparak sürekli oyun yazmak zorundaydı. Yayınlanmadıkları için, bunların büyük bölümü yitip gitti. İşbirliği ürünü olan oyunlarda Dekker’ın katkısını saptamanın yolu olmadığından, bunları ele almayacağız; ancak kesinlikle onun yazdığı dört oyun üzerinde duracağız. Bunlardan biri olan <em>Satiromastix</em> (1602) ayrıca önemli değildir. <em>The Poetaster’</em>da Marston ile Dekker’e sataşan Dekker’i açlıktan ölmemek için şunun bunun oyunlarından sahneler aşırıp kendi oyunlarına ekleyen bir zavallı olmakla suçlayan Ben Jonson’a bir yanıt niteliğindedir. Bilindiği gibi Dekker ile Marston daha sonraları Jonson ile barışmışlar, üçü birlikte <em>Eastward Ho!</em>’yu yazıp, bu yüzden hapse düşmüşlerdi.</p>
      <p>Thomas Dekker yazar olarak ününü, her ikisi de 1600’de yayımlanan <em>The Shoemaker’s Holiday</em> (Ayakkabıcının Bayramı) ile <em>Old Fortunatus</em>’a (Yaşlı Fortunatus) ve ilk bölümü 1604’te, ikinci bölümü de çok daha sonraları yayımlanan <em>The Honest Whore</em>’a (Namuslu Oruspu) borçludur. Hiç tragedya yazmayan Dekker, oyun yazarı olarak başlıca özelliği olan güleryüzlü sevecenliği ve iyimserliği sayesinde; çoğunlukla kan revan içinde geçen tragedyalardan ve buruk taşlamalar içeren oyunlar yazmaktan hoşlanan çağın öteki yazarlarından ayrılır. T. S. Eliot “Dekker is all sentiment” (Dekker baştan aşağı duygu) derken onu belki küçümsemektedir; ama Dekker’ın sevgisinde ve duyarlılığında, in<span epub:type="pagebreak" id="page277" title="277"/>sana gülünç görünebilecek sulandırılmış bir duygusallığın en küçük bir izi yoktur.</p>
      <p>Elizabeth Çağı düzyazısıyla ilgili bölümde gördüğümüz gibi, Thomas Deloney ayakkabıcıları ele alan <em>The Gentle Craft</em>’ta bir ayakkabıcı ustasıyken Londra’nın belediye başkanlığına yükselen Simon Eyre’in öyküsünü anlatmıştı. Böyle bir öykünün, sınıf ayrımlarının aşılabileceğine inanmaya hazır olan ve her zaman halka yönelen Dekker’ın hoşuna gideceği besbelliydi. Dekker, Simon Eyre’i ayrıca canlı ve canayakın yapmanın da yolunu buldu. Hatta onun gülünç yanlarını bile –örneğin sık sık gittiği tiyatrolarda duyduğu Latince kökenli uzun ve güç sözcükleri, anlamlarını bilmediği için yanlış söylemesini bile– sevimli bir hale getirdi. Sınıf ayrımlarının iki insan arasındaki sevgiyi engelleyemeyeceğini kanıtlayan bir de aşk öyküsü ekledi bu oyuna: Lincoln Kontu’nun yeğeni Lacy ile ayakkabıcılıktan yetişen Simon Eyre’in kızı Rose birbirlerine âşıktırlar. Yalnız soylu kont değil, halktan gelen belediye başkanı da gururu yüzünden bu evliliğe karşıdır. Delikanlı ise, sevgilisinin yanında kalabilmek için, kılık değiştirip Simon Eyre’in ayakkabı imalathanesinde çalışır. Sonunda da kızı kandırıp onunla evlenir. Bunun üzerine Kont ile Simon Eyre anlaşmak zorunda kalırlar.</p>
      <p>Konusu bir Alman söylencesinden alınan ve Ortaçağ’ın morality oyunlarını çok andıran <em>Old Fortunatus</em>’da, yaşlı ve yoksul olan Fortunatus bir ormanda yolunu şaşırdığı sırada Kader Tanrıçası’yla karşılaşır. Ona acıyan Kader Tanrıçası, akıl, güç, sağlık, güzellik, uzun ömür ve zenginlik arasında bir seçim yapmasını, bunlardan sadece birini seçmesini ister. Fortunatus zenginliği seçince, Kader Tanrıçası bu yüzden çok sıkıntı çekeceğini ve yakında öleceğini söyleyerek onu ayıplar; ama Fortunatus’un istediğini de yapar: Ne kadar harcarsa harcasın, içinde her zaman on altın bulunacak sihirli bir kese verir yaşlı adama. Servetinden yararlanmak isteyen Fortunatus yolculuğa çıkar. “Soldan of Turkey” yani Türk Sultanı’nın büyülü külahını elde eder, o külah sayesinde istediği yerlere hemen gidebilir. Ama kısa bir süre sonra da Kader Tanrıçası gelip, Fortunatus’un yaşamına son verir. Fortunatus’un biri iyi, biri kötü olan iki oğlu da, o sihirli kese ve sihirli külah yüzünden ölüp giderler.</p>
      <p><span epub:type="pagebreak" id="page278" title="278"/>Komedyadan çok dram sayılması gereken <em>The Honest Whore</em>’un, ayrıca ilginç konusundan ötürü Dekker’ın en güzel yapıtı ve Elizabeth Çağı’nın en değerli oyunlarından biri olduğu herkesçe kabul edilir. (Ne yazık ki, bu çağın birçok oyununda olduğu gibi <em>The Honest Whore</em>’da da ana konuyla yetinilmemiş, bir de gereksiz “sub-plot” yani daha az önemli olan ikinci bir konu eklenmiştir bu ana konuya.) Oyunun birinci bölümünde Bellafront ünlü bir fahişedir. Hipolito ise, sevdiği kızın öldüğünü sandığı için, elinden geldiğince gizlemeye çalıştığı acılar çeken soylu bir gençtir. Arkadaşları Hipolito’yu oyalamak amacıyla, zorla Bellafront’un evine sürüklerler. Bellafront öteki erkeklerden farklı bulduğu bu sessiz gence âşık olur. Matheo adlı ahlaksız bir adam yüzünden bu kötü yola nasıl düştüğünü ağlayarak anlatır. Ama Hipolito, Bellafront’un içtenliğine inanmaz. Ona elini sürmeye tenezzül etmeden, fahişeliğin ne denli iğrenç olduğunu uzun uzun anlatır. Hipolito’nun söyledikleri, fahişeyi öylesine etkiler ki, tüm yaşamı ve kişiliği değişir. Bellafront artık tam anlamıyla namuslu bir kadın olur. Çevresindeki erkekleri uzaklaştırır; onu baştan çıkaran ilk erkek olan Matheo ile evlenmek ister. Matheo bu evlilik önerisine ilkin razı olmaz; ama Milano Dükü’nün buyruğu üzerine, namuslu orospuyu kendine eş edinmek zorunda kalır. Bu arada Hipolito öldüğünü sandığı sevgilisine kavuşmuş, onunla evlenmiştir.</p>
      <p>Oyunun ikinci bölümünde, Bellafront’u ahlaksız Matheo’nun erdemli eşi olarak görürüz. Matheo’nun ona yapmadığı yoktur. Karısını hırpalar, ona hakaret eder, kumar oynayabilmek için onun eşyalarını çalıp satar. En kötüsü de, kendi cebine biraz daha para girmesi için, Bellafront’un bedenini satmasını ister eskiden olduğu gibi. Bellafront tüm bu ahlaksızlıklara bir melek sabrıyla katlanır. Bu arada hiç beklenmedik bir durum olur: Sevdiği kızla evlenen ve mutlu olması gereken Hipolito, vaktiyle hor gördüğü Bellafront’a fena halde tutulur. Onu baştan çıkarmak için, bu kez fahişeliğin görkemli bir meslek olduğunu savunarak, çok inandırıcı bir söylev verir. Ama Bellafront, Hipolito’nun eskiden söylediklerinin etkisiyle artık öyle namuslu olmuştur ki, Hipolito’ya hâlâ ölesiye âşık olduğu halde, delikanlının ona vaktiyle söylediği sözleri neredeyse yineleyerek, Hipolito’yu reddet<span epub:type="pagebreak" id="page279" title="279"/>me gücünü bulur kendinde. Bunca acı arasında, Bellafront’un mahvolup gitmesi işten bile değildir. Ama onu babası kurtarır. Orlando Friscobaldo adını taşıyan ve Elizabeth Çağı tiyatro edebiyatının unutulmaz tiplerinden biri olan bu çok orijinal adam, kızı kötü yola düşünce onu reddetmişti. Ama Bellafront’un artık namuslu olduğunu öğrenince, onu gizlice koruyabilmek amacıyla kılık değiştirip, kızının evinde uşak olarak çalışır. Bir süre sonra da, onu kötü kocasının elinden kurtarır.</p>
      <p>Thomas Heywood’un yaşamı üzerine de pek bilgimiz yok. Ne zaman doğduğunu bilmiyor, 1650’ye doğru öldüğünü sanıyoruz. Daha önce sözünü ettiğimiz “interlude” yazarı John Heywood ile bir akrabalığı olmayan Thomas Heywood’un, yalnız oyun yazarı olarak değil, aynı zamanda aktör olarak da çalıştığı, 1612’de <em>An Apology for Actors</em>’ü (Aktörlerin Bir Savunması) yazarak, bu mesleği savunmasından anlaşılır. Thomas Heywood kimi zaman tek başına, kimi zaman başkalarıyla işbirliği yaparak iki yüz yirmi oyun yazdığını ileri sürmüştü. Ne var ki, bu oyunların ancak yirmi dördü elimize geçti ve bunlarda Heywood’un payını saptamak da bir hayli güçtür. Bu kadar çok üreten bir adamın, özenle işlenmiş yapıtlar vermesi beklenemezdi herhalde. 1808 yılında <em>Specimens of English Dramatic Poets Contemporary with Shakespeare </em>(Shakespeare’in Çağdaşı İngiliz Dram Yazarlarından Örnekler) adlı bir derleme yayımlayarak, Elizabethan ve Jacobean dönemlerin o zamana kadar pek bilinmeyen tiyatro yazarları üstüne bilgi veren Charles Lamb’a bakılacak olursa, Heywood “a sort of prose Shakespeare” idi (düzyazının bir çeşit Shakespeare’i). Lamb böyle demekle, Heywood’un şiir yerine düzyazı yazdığını değil, Shakespeare’in dehasından ve şairliğinden yoksun, ama Shakespeare gibi yaşama ve insana duyarlı yaklaşımları olan bir yazar sayılabileceğini söylemek istiyordu herhalde. Ne var ki, Lamb gereğinden fazla iltifat etmiştir Heywood’a. Onun düzyazı yazan bir Shakespeare’den çok, düzyazı yazan bir Dekker olduğunu ileri süren eleştirmenlerin görüşleri daha isabetlidir bize kalırsa. T. S. Eliot da Heywood’un oyunlarının hiçbir zaman gerçek anlamda tragedya sayılamayacaklarını, bunların “a drama of common life” (sıradan yaşamın dramları) olduklarını belirtir.</p>
      <p><span epub:type="pagebreak" id="page280" title="280"/>Thomas Heywood da Dekker gibi, Londra halkının ve özellikle orta sınıfın yaşamını oyunlarına yansıtmak ister. Örneğin <em>The Four Prentices of London</em>’da (Londra’nın Dört Çırağı), aslında soylu bir aileden gelen dört kardeşin, dört ayrı iş kolunda çırak olarak nasıl çalıştıklarını, sonra da savaşa katılarak nasıl yiğitlik gösterdiklerini anlatır. İki bölümle <em>The Fair Maid of the West</em>’de (Batının Güzel Kızı) hem İspanya’ya karşı savaşan bir delikanlıyı yücelterek Elizabeth Çağı’na özgü yurtseverliği dile getirir; hem de güzel bir genç kızın, saygınlığından ve erdeminden bir şey yitirmeden, bir meyhaneyi nasıl yönetebileceğini gösterir. Heywood, <em>Edward IV</em> gibi tarihsel oyunlarında bile, Londra’lı orta sınıfın yaşamını ele alır. Örneğin bu oyunda, IV. Edward’ın bir kuyumcunun eşi olan Jane Shore’a nasıl âşık olup, onu nasıl baştan çıkardığını ve bu yüzden kadının da, kocasının da nasıl mahvolduklarını anlatır. <em>The English Traveller</em> (İngiliz Yolcu) da, orta sınıfın ahlaksal sorunlarıyla ilgilidir. Uzun bir yolculuktan dönen bir delikanlı, sevdiği kızı yaşlı bir adamla evli bulur. Kız, kocası ölünce delikanlıyla evleneceğine söz verir. Ama bu arada başka bir âşık edinerek hem kocasını, hem de ona el sürmeyecek kadar erdemli davranmış olan delikanlıyı aldatır. Delikanlı kızı cezalandırmaya kalkmaz; sadece onun gözünde küçüldüğünü belirterek bir yolculuğa daha çıkar. Kız da kendi ahlaksızlığının bilincine vardıktan sonra ansızın ölür.</p>
      <p>Buna benzer bir konu, Thomas Heywood’un başyapıtı sayılan ve 1603’te sahneye konan <em>A Woman Killed with Kidness</em>’de (İyilikle Öldürülen Bir Kadın) çok daha etkileyici bir biçimde işlenir. Bir aile dramı diye niteleyebileceğimiz bu oyunda, Frankford ile Anne gerçekten mutlu bir karı kocadır. Frankford’un yakın dostu olarak evlerinde konuk kalan Wendoll, arkadaşının karısına tutulur. Kadın da güçsüz bir ânında şeytana uyar. Frankford durumu öğrenince, korkunç bir acıya kapılır:</p>
      <blockquote>
        <p>Astonishment,</p>
        <p>Fear and amazement beat upon my heart,</p>
        <p>Even as a madman beats upon a drum.</p>
      </blockquote>
      <blockquote>
			<span epub:type="pagebreak" id="page281" title="281"/>    
        <p>Şaşkınlık,</p>
        <p>Korku ve hayret, yüreğime vuruyor;</p>
        <p>Tıpkı bir delinin bir davula vurması gibi.</p>
      </blockquote>
      <p>Ama Frankford, Elizabet Çağı tragedyalarının aldatılan kocalarından bambaşka bir biçimde davranır. İki haini dakikasında bıçaklayacağı yerde, Wendoll’u kovar. Karısını da sadece ona iyi davranarak cezalandırmayı kararlaştırır. Kadına eşyalarını ve bol bol para verip, onu rahat ve güzel bir köşke yerleştirir ve bir daha yüzüne bakmayacağını bildirir. Bıçaklanmak kadar acımasız bir cezadır bu aslında ve kocasının tutumu Anne’a öyle bir vicdan azabı verir ki, kadın yemeden içmeden kesilir. Kocasını çağırıp onunla barıştıktan sonra da derdinden ölür. Böylece oyuna neden böyle bir ad verildiğide anlaşılır.</p>
      <p>1570’e doğru dünyaya geldiğini sandığımız Thomas Middleton, 1627’de öldü. Yaşadığı sırada pek beğenilmezdi. Ben Jonson yazarlığını mı, yoksa kişiliğini mi kastettiğini belirtmeden, onun “aşağılık bir herif” (“a base fellow”) olduğunu ileri sürmüştü. Middleton 1620’de Londra’nın resmi “chronologer”lığına, yani kenti ilgilendiren olayların tarihini saptamak görevine atanmıştı. Aynı zamanda, bayramlarda Londra’lıları eğlendirmek için gösteriler ve masque’lar düzenlemek görevini de yürütürdü. Bu masque’lardan on tanesi elimize geçmiştir. Middleton kimi zaman tek başına, kimi zaman da T. S. Eliot’un deyimiyle başkalarıyla “hayasızca işbirliği yaparak” (“he collaborated shamelessly”) yirmiye yakın –bunların bir bölümünün kaybolabileceğini göz önünde tutarsak– belki daha da fazla tragedya ve komedya yazdı. Bazıları bir hayli ilginç olmakla birlikte, bunların üzerinde duracak değiliz. Ancak iki tragedyasını; tek başına yazdığı <em>Women Beware Women </em>(Kadınlardan Sakının Kadınlar) ve William Rowley ile birlikte yazdığı <em>The Changeling</em>’i (Perilerin Beşikte Değiştirdikleri Çocuk) ve bir komedyasını; Dekker ile birlikte yazdığı <em>The Roaring Girl</em>’ü (Kükreyen Kız) ele almakla yetineceğiz.</p>
      <p>Çağın birçok başka oyununda olduğu gibi, <em>Women Beware Women</em>’de de ana konuya ağırlık verilerek, iki konu birden işlenir. Bir dayıyla yeğeni olan genç kız arasındaki yasak aşkı işleyen subp<span epub:type="pagebreak" id="page282" title="282"/>lot’dan, yani ikinci planda kalan öyküden söz edecek değiliz. Ana konu ise, XVI. yüzyılın ikinci yarısında İtalya’da gerçekten yaşayan Bianca Capello’nun öyküsünü anlatır. Zaten dikkat edilirse, özellikle Shakespeare’den sonraki tragedya yazarları, konularını, kanlı cinayetlerin, yıkıcı tutkuların ülkesi bilinen İtalya’dan almışlardır genellikle; Püriten’lerin gittikçe daha etkin oldukları bir ortamda, bu ahlakdışı durumların kendi ülkelerinde geçmediği izlenimi vermenin yolunu bulmuşlardır böylece.</p>
      <p><em>Women Beware Women</em>’in başkişisi Bianca, Venedik’li soylu bir genç kızdır. Leontio adlı yoksul bir gençle sevişerek evlenip, onunla birlikte Floransa’ya gelir. Ne var ki, Bianca’nın gözü yükseklerdedir. Eşsiz güzelliğine yakışacak daha parlak bir yaşam özlemi kalmıştır içinde. Floransa Dükü, kocası bir yolculuğa çıkan Bianca’yı penceresinde otururken görüp ona gözkoyunca, neler olacağı anlaşılır. Dük’ün hesabına çöpçatanlık yapan ve oyuna böyle bir ad verilmesine neden olan Livea, Bianca ile kayınvalidesini evine davet eder. Bianca’nın orada baştan çıkarıldığı sahne, tiyatro tekniği açısından olağanüstü bir ustalıkla düzenlenmiştir: Sahnenin ön tarafında Bianca’nın kayınvalidesiyle onu oyalamak isteyen muhabbet tellalı satranç oynarlarken, sahnenin üst balkonunda Dük genç kadına aşkını ilan etmektedir; ve kayınvalide tam mat olduğu sırada, Bianca Dük’e teslim olur. Bianca’nın tragedyası, bir günah işleyip kocasını aldatmasından değil; Dük’ün metresi olduktan sonra kişiliğindeki olumsuz değişiklikten, gittikçe daha çok yozlaşmasından, ahlak açısından gittikçe daha çok düşmesinden kaynaklanır. T. S. Eliot’a göre, Middleton ancak Shakespeare’in kadınlarında görülen bir gerçeklilik vermiştir Bianca’ya ve Elizabeth Çağı tiyatrosunda Shakespeare’den sonra kadınların ruhsal yapısını en iyi anlayan oyun yazarıdır. Bianca’nın hainliği arttıkça, durumu bilen zavallı mutsuz kocası Leontio’nun üzüntüsü de artar. Dük çevirdiği entrikalarla bu genç adamın öldürülmesini sağlar. Oyunun son sahnesinde Jacobean dönemi tragedyalarına özgü genel bir kıyımla, suçluların hepsi cezasını bulur.</p>
      <p>İlkin 1623’te sahneye konan <em>The Changeling, Women Beware Women</em>’den daha güçlü bir tragedyadır. Adını oyunun ana konusundan değil de, ikinci planda kalan konusundan alan bu traged<span epub:type="pagebreak" id="page283" title="283"/>yayı, metelik etmeyen ve asıl konuyla hiç ilgisi olmayan o ikinci konu bozmasaydı, <em>The Changeling,</em> Shakespeare’in tragedyalarının ayarında olurdu birçok eleştirmene göre, T.S. Eliot da, <em>The Changeling</em>’i Middleton’un başyapıtı ve Shakespeare’inkilerden sonra çağın en değerli bir tragedyası sayar. Burada bir tek suç işleyen bir kadının, o tek suç yüzünden nasıl gittikçe düştüğü, nasıl gittikçe daha kötü olduğu anlatılır. <em>The Changeling</em>’in dekoru İtalya değil de, o sıralarda İngilizlerin düşmanı olan ve karanlık cinayetlerin ülkesi bilinen İspanya’dır bu kez: Soylu bir aileden gelen Beatrice’i babası, Alonso adlı yüksek mevkili biriyle nişanlar. Oysa Beatrice başka birini, genç Alsemero’yu sevmekte ve ille onunla evlenmek istemektedir. Nişanlısını ortadan kaldırmak için, De Flores’den yararlanır. Kızın babasının hizmetinde çalışan bu De Flores, öteden beri kıza tutkuyla âşıktır ve onun uğruna yapmayacağı şey olmadığını söyler. De Flores’e karşı tiksintiden başka bir şey duymayan Beatrice, bu kötü adamı kiralık katil olarak kullanır ve nişanlısını ona öldürtür. Gelgelelim De Flores’in gözü parada değil, kızın kendisindedir. Beatrice’in, vaat ettiği paranın üç katını önermesi boşunadır. Dünyası yıkılan kız, sanki bu cinayette kendi payı hiç yokmuş gibi konuşur:</p>
      <blockquote>
        <p>Why, ‘tis impossible, thou canst be so wicked</p>
        <p>Or shelter such a cunning cruelty,</p>
        <p>To make his death the murderer of my honour.</p>
      </blockquote>
      <blockquote>
        <p>Ama bu olamaz, bu kadar kötü olamazsın,</p>
        <p>Böylesine kurnazca bir hainlik gösteremezsin,</p>
        <p>Onun ölümünü benim namusumun katili yapamazsın.</p>
      </blockquote>
      <p>Ama Beatrice’in çırpınıp ağlaması boşunadır; çünkü bu iğrendiği adam, onun kaderi olmuştur artık. De Flores sorar:</p>
      <blockquote>
        <p>Can you weep Fate from its determined purpose?</p>
        <p>So soon may you weep me.</p>
      </blockquote>
      <blockquote>
        <p>Ağlayarak aklına koyduğundan caydırabilir misin kaderi?</p>
				<p>Onu caydırmayacağın gibi, ağlayarak beni de caydıramazsın.</p>
      </blockquote>
      <p><span epub:type="pagebreak" id="page284" title="284"/>Beatrice istediği gençle evlenmesine evlenir ama, bu sevgi zehire döner ve birleşmeleri bir cinayetin daha işlenmesine neden olur; çünkü nikâhtan önce De Flores ile ilişki kurduğunun anlaşılmaması için, Beatrice karanlıktan yararlanarak, zifaf gecesi kocasının koynuna hizmetçisini verir, sonra da De Flores bu genç hizmetçiyi öldürür. Beatrice’in asıl tragedyası, uğruna iki kişinin ölümüne neden olduktan sonra sevdiği erkekten uzaklaşması değil; iğrendiği De Flores’in ona damgasını vurması, kendisinin de zamanla de Flores kadar kötü olmasıdır. Sonunda birbirlerinin artık dengi olan Beatrice ile De Flores, işledikleri cinayetler yüzünden tutuklanacaklarını anlarlar. “I loved that woman” (ben o kadını sevdim) diyen De Flores, pişmanlık nedir bilmez, Beatrice’i tam anlamıyla elde etmiş olmanın mutluluğu ona yeter:</p>
      <blockquote>
        <p>I thank life for nothing</p>
        <p>But that pleasure: it was so sweet to me</p>
        <p>That I have drunk up all, left none behind.</p>
      </blockquote>
      <blockquote>
        <p>Ben bu hazdan başka</p>
        <p>Hiçbir şeye şükretmiyorum hayatta. Bu haz</p>
        <p>Öyle tatlı geldi ki bana, son damlasına değin içtim onu.</p>
      </blockquote>
      <p>Ve <em>The Changeling, </em>De Flores’in ilkin Beatrice’i, sonra kendini öldürmesiyle biter.</p>
      <p>Middleton, çağının en gerçekçi komedya yazarıdır birçoklarına göre. Kişileri soyut kavramlara dönüştürmediğinden ve orta sınıftan çok Londra’nın alt tabakalarını ele aldığından, Ben Jonson’dan daha gerçekçidir bir bakıma. <em>A Trick to Catch the Old One </em>(İhtiyarı Yakalamak İçin bir Hile), <em>A Mad World my Masters </em>(Çılgın Bir Dünya Efendiler), <em>A Chaste Maid in Cheapside</em> (Cheapside’da İffetli Bir Genç Kız) gibi komedyaları arasında, T. S. Eliot en çok <em>The Roaring Girl or Moll Cutpurse</em>’ü (Kükreyen Kız ya da Yankesici Moll) beğenir; bu oyunun başkişisinin gerçek bir insan olduğunu söyler, onu Elizabeth Çağı tiyatrosunun en soylu ve en özgür kadını sayar. Middleton’un Dekker ile birlikte yazdığı bu oyun, 1611’de sahneye kondu. Oyunun başkişisi, o <span epub:type="pagebreak" id="page285" title="285"/>sıralarda yaşamakta olan, gerçek adı Mary Frith olduğu halde Moll Cutpurse denilen, Londra’nın ünlü bir hırsızı ve dolandırıcısıydı. Ama Middleton ile Dekker’ın güldürüsünde Kükreyen Kız, kendinden başka herkesi düşünen, başı derde giren âşıkların imdadına koşan, yoksullara yardım eden, güç duruma düşenleri kurtaran, sırasında kılıcını kullanarak namusunu koruyan, dünyanın tüm feministlerine örnek olabilecek ender bulunur bir kadındır. Oyunun ana hatları basittir: Babası, sevdiği kızla evlenmesine izin vermeyen bir delikanlı, Moll’a haber verip onun desteğini sağladıktan sonra, yankesici kıza delice tutkunmuş, onunla evlenmek istiyormuş gibi davranmaya başlar. Ailesine hırsız bir gelin girmesi olasılığından ödü kopan baba, oğlunun Moll bir yana istediği kızla evlenebileceğini söyler; sevişen çift de birleşirler böylece. Görüldüğü gibi, konu önemli değildir bu komedyada. Önemli olan tek şey, Moll’un çevresine ışık saçan pırıl pırıl kişiliğidir.</p>
      <p>Annesi İtalyan olan John Marston, 1575’e doğru doğdu, 1634’te öldü. Oxford’da eğitim gördü. Otuz iki yaşından sonra tiyatro yazarlığından vazgeçip Katolik Kilisesi’nde rahip olduğuna göre, sekiz oyun yazması gene de şaşılacak bir durumdur. Daha önce de değindiğimiz gibi, Ben Jonson, <em>The Poetaster</em>’de Marston’un çetrefil diliyle kıyasıya alay etmiş; kullandığı Latince kökenli ukalaca sözcükleri kursağından çıkarmak için, ona kusturucu bir ilaç içirmişti. Ben Jonson’ın arkadaşlarından Drummond of Hawthornden’e bakılacak olursa, Jonson, Marston’u üstelik dövmüş, tabancasını elinden almıştı. Ama daha sonraları barıştılar; <em>Eastward Ho!</em>’yu birlikte yazıp, birlikte hapse düştüler.</p>
      <p>Çağımızın değerli eleştirmenlerinden Grierson, Marston’un 1602’de yazdığı ilk oyunu <em>Antonio and Mellida</em>’yı öyle kötü bulur ki, bu tragedyayı okuyunca, Ben Jonson’ın Marston’u dövmesine ve silahını elinden almasına sevindiğimizi söyleyerek şakalaşmaktan kendini alamaz. Bu oyunun devamı olan <em>Antonio’s Revenge</em> (Antonio’nun Öç Alması) Elizabeth Çağı’nda alışılagelmiş öç alma öykülerinden biridir. Öç alma görevini üstlenen Antonio’nun, çevresini aldatabilmek için saray soytarısı kılığına girmesi, Hamlet’in deli rolü oynamasını andırır. Ama Antonio’nun, babasının katilinden öç almak için gece yarısı bir mezarlıkta <span epub:type="pagebreak" id="page286" title="286"/>onun küçük oğluna kıyacak kadar zalim davranması; Shakespeare’in öç alma tragedyasının, çağdaşlarının aynı türde tragedyalarından ne denli üstün olduğunu kanıtlamaya yeter. Üstelik Antonio “come, pretty tender child, it is not thee I hate, nor thee I kill” (gel, güzel körpecik çocuk, nefret ettiğim sen değilsin, öldürdüğüm de sen değilsin) diyerek gırtlaklar çocuğu. Çocuğun da “so you will love me, do even what you will” (istediğini yap, yeter ki beni sev) demesiyle, durum büsbütün yürekler acısı olur.</p>
      <p>Marston’un komedyaları arasında, 1604’te yazdığı ve daha sonraları Webster’in bazı sahneler eklediği <em>The Malcontent</em> (Hoşnut Olmayan) en ilgincidir kuşkusuz. T. S. Eliot da Marston’un en çok bu oyununu tutar. İnsanlardan, toplumdan ve genellikle yaşamdan hoşnut olmayan baş kişi, mevkii elinden alınan Cenevizli bir düktür. Kılık değiştirip, onu mevkiinden eden adamın yanında çalışır, hatta sırf herkesten farklı davranmak amacıyla, ona yardımcı bile olur. Sonraları eski mevkiine yeniden geçince, ona kötülük edenleri cezalandırmaya tenezzül etmez. Güldürücü hiçbir yanı olmayan bu komedyanın ilginçliği, bir kötümserlik örneği olan başkişinin, çevresini sürekli taşlamasından kaynaklanır. Bu açıdan biraz Hamlet’i andırmakla birlikte, dükün buruk alaycılığı, Hamlet’in inceliğinden ve düşünce gücünden yoksun, hatta kaba sabadır kimi zaman.</p>
      <p>1575’e doğru doğduğunu ve 1626’da öldüğünü sandığımız Cyril Tourneur’ün yaşamı üzerine hiçbir şey bilinmez. Tourneur adı, Turnour ya da Turner olarak yazıldığına göre, adının imlası bile kesin değildir. Tourneur ancak iki tragedya yazdı: 1607’de yayımlanan <em>The Revenger’s Tragedy </em>(Öç Alanın Tragedyası) ile 1611’de yayımlanan <em>The Atheist’s Tragedy </em>(Tanrıtanımazın Tragedyası). Bunların ikisini de Tourneur’ün yazması bile bir tartışma konusudur. <em>The Atheist’s Tragedy </em>önemli değildir. Tourneur “atheist” sözcüğünü “ahlaksız” ya da “hain” anlamında kullandığı için, bu oyunun başkişisi D’Amville bugün geçerli anlamıyla gerçek bir tanrıtanımazla hiç ilgisi olmayan çok kötü bir adamdır sadece.</p>
      <p>Legouis ile Cazamian, <em>The Revenger’s Tragedy</em>’yi, çok doğru olarak “a gloomy morality play in an Italian dress” (İtalyan kos<span epub:type="pagebreak" id="page287" title="287"/>tümlü kasvetli bir morality oyunu) diye tanımlarlar. Morality oyunlarında olduğu gibi, bu tragedyada da kişilerin neleri simgeledikleri adlarından anlaşılır: Vendice (Öç Alan), Castiza (İffetli), Lussurioso (Şehvet Düşkünü), Ambitioso (Haris), v.b. Tragedya, ahlaksızlığın ve cinayetin egemen olduğu sanılan İtalya’nın adı verilmeyen bir kentinde geçer. Kenti yöneten dük, Vendice’in nişanlısını baştan çıkarabilmek için boşuna uğraşır. Bunu yapamayınca da, kızı zehirleyerek öldürür. Dükün oğlu da, Vendice’in kız kardeşi Castiza’ya göz koyar. Vendice bu kötüleri cezalandırmaya, onlardan öç almaya karar verir. Kılık değiştirip, dükün oğlu Lussurioso’nun hizmetine girer. Lussurioso çöpçatanlık yaparak kız kardeşi Castiza’yı kandırmak görevini verir ona. Vendice de kız kardeşini sınamak amacıyla, onu gerçekten kandırmaya çalışır. Ama erdemli Castiza’yı kötü yola sürüklemek olanağı yoktur. Bu arada Vendice ile Castiza’nın anneleri, ahlaksızlığını açığa vurur; düke teslim olmaya zorlar kızını. Dehşete kapılan kız, annesinin kötülüğünden arınmasını istercesine, “mother, come from that posionous woman there” (anne, şuradaki zehirli kadının içinden çık) diye bağırır. Daha sonraları Vendice eline bir hançer alıp, annesini zorla yola getirir; bu davranışının çirkinliğini kabul ettirir ona. Vendice, Hamlet gibi sürekli düşünen, her şeyi kendisiyle tartışan, karmaşık bir insan olmadığı için, öcünü hiç duraksamadan ve en korkunç biçimde alır. Tüyler ürpertici durumlar uydurmakta sınırsız bir hayal gücü vardır Tourneur’ün. Örneğin Vendice ölen nişanlısının kafatasına zehir sürer; bu kafatasını düke öptürür. Zehirlenen dük uluyarak yerlerde debelenirken, Vendice onun üstüne çıkıp, can çekişen adamı ayakları altında ezer. Bir vahşet sahnesidir bu. Vendice öç alan bir insan olmaktan çıkmış, bir canavara dönmüştür artık. Zaten T. S. Eliot’a bakılacak olursa, Tourneur sadece kötülere değil, herkese kin duymakta, herkesten tiksinmekte, tüm dünyadan ve yaşamaktan nefret etmektedir ve <em>The Revenger’s Tragedy</em>’nin ilginçliği de Tourneur’ün bu nefreti tam anlamıyla dile getirmesinden kaynaklanmaktadır.</p>
      <p>Beaumont ile Fletcher’ın oyunları, daha sağlıklı insanları ve daha sağlıklı bir ortamı yansıtır. Gerçi o çağda tiyatro yazarlarının neredeyse hepsi işbirliği yapardı ama, Beaumont ile Fletc<span epub:type="pagebreak" id="page288" title="288"/>her’ın işbirliği öylesine sürekliydi ki, adları her zaman birlikte anıldı. Francis Beaumont 1584 ile 1616 yılları arasında yaşadı. Henüz otuz iki yaşındayken ölünce, 1579 ile 1625 yılları arasında yaşayan John Fletcher, ya başkalarıyla işbirliği yapmak ya da tek başına yazmak zorunda kaldı. Soylu bir aileden gelen, Oxford’da okuduktan sonra hukuk öğrenimi gören Beaumont, Ben Jonson’ın yakın arkadaşıydı ve Dryden’ın anlattığına göre, Jonson kendinden on iki yaş küçük olan bu arkadaşının beğenisine tam bir güven duyar, yazdıkları konusunda hep ona danışır, Beaumont’un sözünü dinleyerek, oyunlarında gerekli değişiklikleri yapardı. Ama ne gariptir ki, bu yetenekli genç ancak bir tek oyun, Jonson’ın “humours” kavramının etkisini taşıyan, yani kadınları sürekli yermeyi özel bir saplantı haline getiren bir kişiyi canlandıran <em>The Woman-Hater</em>’i (Kadından Nefret Eden Adam) yazdı tek başına. Bu oyun 1606’da yazılmıştı. Bu tarihten sonra Beaumont hep Fletcher ile çalıştı.</p>
      <p>Beaumont ile Fletcher on beşe yakın oyun yazdılar birlikte. Bunların arasında en ilginci bir komedyadır: <em>The Knight of the Burning Pestle</em> (Tutuşmuş Havaneli Şövalyesi). Çoğu uzmanlara göre, Fletcher’den çok Beaumont’un yapıtı sayılması gereken bu güzel güldürü, o çağın tiyatro seyircilerinin, romantik serüvenleri anlatan şövalyelik öykülerine duydukları aşırı merakı alaya alır. Tiyatro tekniği açısından insanı şaşırtacak kadar modern olan ve görülmedik bir ustalıkla kurgulanan bu oyunda, sahnede “The London Merchant” (Londra’lı Tüccar) adlı bir oyun oynandığı sırada, seyirciler arasında oturan ve bir bakkal ile eşinin rollerini üstlenen iki oyuncu sahneye laf atarlar: Çırakları Ralph’ın da sahneye çıkmasını ve başından olağanüstü serüvenler geçmesini isterler ille. Yönetmen ilkin buna razı olmaz; gösterilecek oyunun saptandığını, Ralph’ın bu oyunda yeri olamayacağını söyler. Ama bakkal ile karısı öyle diretirler ki, sonunda yönetmen boyun eğmek zorunda kalır. Böylece iki ayrı konu, yani Londra’lı tüccarla ilgili asıl oyunla şövalyelere benzemek için kalkanına arma olarak, bakkalların o sıralarda çok kullandıkları havanelinin alevler içinde bir resmini koyan Ralph’ın gülünç serüvenleri, son derece eğlendirici bir biçimde birbirine karışır. O sırada seyirciler arasında kalan bakkal ile eşi, boyuna <span epub:type="pagebreak" id="page289" title="289"/>yüksek sesle konuşurlar, sahnede olup bitenleri yorumlarlar, oyundaki kişileri büyük bir saflıkla ayıplar ya da överler.</p>
      <p>Beaumont ile Fletcher’ın ilginç bir traji-komedyası olan ve 1611’de sahneye konan <em>Philaster,</em> Shakespeare’in bu türde yazdığı oyunların belirgin izlerini taşır. <em>Philaster</em>’de de mevkii ellerinden alınan hükümdarlar, sevdiğine yaklaşabilmek için erkek giysisi giyen genç kızlar, romantik aşk öyküleri, anlaşmazlıklar ve sonunda düğümlerin çözülmesiyle herkesin huzura ve mutluluğa kavuşması görülür. Sanki Beaumont ile Fletcher, Shakespeare’in oyunlarından değişik sahneler ve kişiler alarak oluşturmuşlardır bu yapıtlarını. Gelgelelim <em>Philaster</em>’in şiirsel bir yanı olmakla birlikte, yüzeyseldir, Shakespeare’in derinliğinden yoksundur.</p>
      <p>Elizabeth Çağı tiyatrosu uzmanlarının neredeyse tümü, 1619’da yayımlanan <em>The Maid’s Tragedy</em>’yi (Genç Kızın Tragedyası) Beaumont ile Fletcher’ın en güzel oyunu sayarlar. Çağın beğenisine uygun kanlı bir olay anlatan bu oyunda, Rodos adasının zorba kralının buyruğu üzerine, Amintor adlı soylu bir genç, nişanlısından ayrılıp Evadne adlı bir kızla evlenmek zorunda kalır. Oysa Evadne kralın metresidir ve zifaf gecesi durumu Amintor’a açıklar. Amintor’un ona el sürmesine izin vermez. Kral ile Evadne’nin ilişkisine paravanlık etmek için kullanıldığını anlayan Amintor, derin bir üzüntüye kapılır. Bu arada erkek kılığına girip onunla düello eden eski nişanlısını öldürmek zorunda kalır. Amintor’un yakın arkadaşı ve Evadne’nin ağabeyi Melantius, savaştan dönünce durumu öğrenir ve kralı cezalandırmaya, alet olarak da Evadne’nin kendini kullanmaya karar verir. Evadne’nin işlediği günahın korkunçluğunu ona anlatır, sırasında hançerini de çekerek kız kardeşini yola getirir. Evadne uyuyan kralı yatağına bağlar, bıçaklayarak öldürür. Ama elinde kanlı bıçağıyla kocasına gidip bağışlanmak isteyince, Amintor tiksinir bu kadından. Bunun üzerine Evadne bıçağı kendi yüreğine saplar. Ne var ki, <em>The Maid’s Tragedy</em>’nin yadsınmaz çarpıcılığı, oyunun sadece konusundan ve bu konunun etkileyici bir biçimde işlenmesinden kaynaklanır. Shakespeare’in tragedyalarından farklı olarak, bu tragedyanın kişileri inandırıcı değildirler, gerçek insanlar izlenimini de vermezler. Örneğin dik kafalı <span epub:type="pagebreak" id="page290" title="290"/>ve gururlu Evadne’nin, krala tutkun bir kadın mı, yoksa sadece haris bir kadın mı olduğu anlaşılamadığı gibi, hor gördüğü kocasına neden geri dönmek istediği de anlaşılamaz.</p>
      <p>Beaumont’un ölümünden sonra Fletcher, yeni oyunlara susamış seyircilerin isteklerini karşılamak için başka yazarlarla işbirliği yaparak, bir çeşit oyun yazma fabrikası kurdu. Böylece üretilen oyunların elli yedisi 1679’da yayımlanan folio baskısından çıktı; bir bölümü de yitip gitti herhalde. Ama Fletcher’ın başka yazarlarla işbirliği, Beaumont ile işbirliği kadar verimli olmadı. Kaldı ki, Fletcher ile Beaumont birlikteyken bile gerçekten büyük sayılabilecek oyunlar yazamadılar. Hazlitt çok yerinde bir benzetmeyle, bu ikisinin ürünlerini çiçek açan, ama hiçbir zaman meyve veremeyen güzel ağaçlara benzetir. T. S. Eliot aynı çiçek imgesinden yararlanarak, Beaumont ile Fletcher’ın oyunlarının, toprağa dikilmedikleri için topraktan güç alamayan, kesilip sapları kuma daldırılmış, biraz solgun çiçekleri andırdıklarını söyler. L. B. Wallis de, 1947’de bu iki yazar üzerine yazdığı kitaba ilginç bir ad verir: <em>Fletcher, Beaumont and Cob, Entertainers to the Jacobean Gentry</em> (Fletcher, Beaumont ve Şürekâsı, Jacobean Dönemi Kibarlarının Eğlence Uzmanları). Gerçekten de Beaumont ile Fletcher’ın amacı, üst tabakadan seyircilere hoşça vakit geçirtecek eğlencelik sağlamaktı. Eğer böyle bir amaç gütmeselerdi, hem şair hem de tiyatro yazarı olarak belirli bir ustalıkları olduğu için, çok daha değerli oyunlar yazabilirlerdi belki de.</p>
      <p>Fletcher ile işbirliği yapan yazarlardan biri de, 1583 ile 1640 arasında yaşayan Philip Massinger’di. Massinger’in tek başına otuz yedi oyun yazdığı söylenir; ama bunların ancak on beşi elimize geçmiş, ötekiler yayımlanmadan yitip gitmiştir. Massinger ustası bildiği Fletcher gibi, tragedyalarında romantik konuları işlemekten hoşlanırlardı; komedyalarında da, Ben Jonson’ınkilerini andıran saplantılı kişilere yer verirdi. Ama onu Fletcher’den de, Ben Jonson’dan da, çağının öteki yazarlarından da ayıran bir özelliği vardı: Oyunlarında düşünceye önem verir, kişilerin ruhsal yapılarıyla ilgili sorunları kurcalardı. Siyasete de ilgi duyduğu ve kralların mutlak egemenliğine karşı çıktığı için, siyasal düşüncelerinin çağının tutumuna ters düştüğü bazı oyunlarından anlaşılır. Örneğin <em>The Bondman</em>’da (Köle) kölelerin efendilerine <span epub:type="pagebreak" id="page291" title="291"/>karşı ayaklanmalarını anlatırken ezilenleri savunur ve kölelerden yana olduğunu belli eder. 1620’de Dekker ile birlikte yazdığı <em>The Virgin Martyr</em>’de (Din Uğruna Kurban Giden Bakire) eski Roma’da Hıristiyanlığı seçen ve bu yüzden işkence edilerek öldürülen bir genç kızın öyküsünü anlatırken, Hıristiyanlarla puta tapanların arasındaki dinsel tartışmalara geniş yer verir. Massinger’in oyunları, Beaumont ile Fletcher’ınkiler gibi insanı sadece oyalamakla kalmaz, düşünmeye de zorlar. Örneğin <em>The Roman Actor</em>’u (Romalı Tiyatro Oyuncusu) okurken, Domitian kadar ahlaksız bir adamın, bir imparatorluğu yönetmesine neden boyun eğildiği ya da aktörlük mesleğinin gizemli yanlarını, tiyatro ile devlet sansürü arasındaki ilişkileri düşünmek zorunda kalırız.</p>
      <p>1629’da yayımlanan <em>The Roman Actor</em>, birçok eleştirmene –bu arada T.S. Eliot’a– göre Massinger’in en iyi tragedyasıdır. Massinger’in kendi de, bütün oyunları arasında en çok bunu beğenirdi: Roma İmparatoru Domitian bir senatörle evli olan Domitia’ya âşık olur, onu eşinin elinden zorla alıp imparatoriçesi yapar. Şehvet düşkünü bir kadın olan yeni imparatoriçe, ünlü aktör Paris’i sahnede görüp, ona çılgınca bir tutku duyar. Paris sanatının önemine gerçekten inanmış, sahnede devlete karşı sözler söylemekle suçlanınca, Senato huzurunda aktörlük mesleğini parlak bir biçimde savunan bilinçli bir sanatçıdır. Paris’in ayrıca iyi oynadığı bir temsil sırasında Domitia öyle bir heyecana kapılır ki, elinde olmadan duygularını açığa vurur. Paris imparatoriçeyle ilişki kurmaya razı olmaz ilkin. Ne var ki, Domitia’nın istediğini yapmazsa, öleceğini de bilir. Kuşkulanmaya başlayan İmparator, karısını Paris ile baş başa görünce, aktörü öldürmeye karar verir. Ama bunu yapmadan önce onu son bir kez oynamaya zorlar: Paris uşak rolünü, imparator da efendi rolünü oynayacaktır. Zalim Domitian’ın dakikasında uyduruverdiği, duruma uygun bu küçük senaryoda, efendisinin eşi uşağa göz koymuş, uşak da korktuğu için kadının isteklerine boyun eğmiştir. Paris öleceğini bile bile bu son rolünü de büyük bir başarıyla oynadıktan sonra öldürülür. Ama Domitian, Domitia’yı hemen öldürmeye kıyamaz. Paris’i yitirdiği için çılgına dönen Domitia, imparatora ağır hakaretlerde bulunur. Kendi yaşamı<span epub:type="pagebreak" id="page292" title="292"/>nın da tehlikede olduğunu anlayınca, Domitian’ın düşmanlarıyla birleşip onu öldürtür.</p>
      <p>Massinger’in öteki oyunları arasında <em>The Maid of Honour</em> (Nedime), sonunda sevdiği erkekten vazgeçip rahibe olmayı teğ tutan tutan Camiola adlı genç kızın kişiliği açısından ilginçtir. <em>A New Way to Pay Old Debts</em> (Eski Borçları Ödemenin Yeni Bir Usulü) bir komedya olduğu halde bizi hiç güldürmez. Çünkü o sıralarda gerçekten yaşayan bir dolandırıcıyı örnek alarak çizilen oyunun başkişisi Sir Giles Overreach, insanlıkla uzaktan yakından ilgisi olmayan, para ve paranın sağladığı güç uğruna en korkunç ahlaksızlıkları yapmaktan, fakir fukarayı soymaktan çekinmeyen iğrenç bir tefecidir. Sonunda yenilgiye uğrayıp delirerek tımarheneye kapatılması da güldürücü bir durum sayılmaz. Sir Giles Overreach gibi bir kişinin, bir komedyadan çok bir taşlamada yer alması gerekirdi. <em>The City Madam </em>(Kentli Bayan) adlı komedya, zenginleşen bir tüccarın eşinin ve kızlarının, şımarıp sınıf atlamak isteyerek taliplerini nasıl reddettiklerini, eski çevrelerini nasıl hor gördüklerini göstermek açısından, toplumsal bir eleştiri olarak ilginçtir.</p>
      <p>Beaumont ile Fletcher, <em>A King and no King</em>’de (Kral ama Kral Değil) bir genç kızla ağabeyi arasındaki ensest sorununa değinmişler; ama oyunun sonunda sevişen çiftin aslında kardeş olmadıklarını ortaya çıkararak durumu tatlıya bağlamışlar; böylesine tehlikeli bir konuyu işlemekten kaçınmışlardı. Oysa John Ford <em>’Tis Pity She’s a Whore</em>’da (Ne Yazık ki Oruspu) Beaumont ile Fletcher’ın yapmayı göze alamadıklarını yapar, tragedyasında gerçek bir ensestin öyküsünü anlatır.</p>
      <p>John Ford’un yaşamı üzerine hiç bilgimiz yok. Hatta ne zaman doğduğunu, ne zaman öldüğünü bile bilmiyoruz. 1586’ya doğru doğmuş, 1639’a doğru ölmüştür kimine göre. Elimize geçen oyunlarının 1629 ile 1639 yılları arasında yayımlandıklarını biliyoruz sadece. Bu oyunların birçoğu kaybolmuştu herhalde. Dördü de, Elizabeth Çağı yazmalarını toplayan Warburton’un ihmali yüzünden, onun aşçısı tarafından mutfak işlerinde kullanılarak yok edilmişti. Böylece başkalarıyla işbirliği yaparak yazdığı üç oyun bir yana. Ford’un ancak altı oyunu vardır şimdi: <em>The Lover’s Melancholy</em> (Âşığın Melankolisi) adlı güldürücü bir <span epub:type="pagebreak" id="page293" title="293"/>yanı olmayan romantik bir komedya; <em>Love’s Sacrifice</em> (Aşkın Özverisi) adı pek önemli sayılmayan bir tragedya; gene pek önemli olmayan <em>The Ladies’ Trial</em> (Bayanların Sınanması); XV. yüzyılın ikinci yarısında kralın oğlu olduğuna inanan, sonunda asılan bir gencin öyküsünü anlatan ve T. S. Elliot’a göre Shakespeare’in tarihsel oyunlarından sonra bu türün en iyi örneği olan <em>Perkin Warbeck</em> ve Ford’un asıl ününü sağlayan iki tragedya: ‘<em>Tis Pity She’s a Whore</em> ile <em>The Broken Heart</em> (Kırık Yürek).</p>
      <p>1633’te yayımlanan <em>‘Tis Pity She’s a Whore</em>’a böyle garip bir ad verilmesinin nedeni, oyunun sonunda kardinalin “who could not say ‘tis pity she is a whore?” (Yazık ki bir orospuydu demeyecek biri var mı?) diye sormasıdır. Ford kendi de bu konuda kendine bir özür bulmak istercesine, tragedyasının sunuş yazısında “the gravity of the subject may easily excuse the lightness of the title” (konunun ağırbaşlılığı sayesinde adın hafifliği kolayca bağışlanabilir) der. Daha önce de söylediğimiz gibi, XVII. yüzyılda yaşayan İngilizler İtalya’yı en korkunç günahların işlendiği ülke sandığına göre, bu yasak aşkın anlatıldığı oyun doğal olarak İtalya’da, Parma kentinde geçer. Giovanni, kız kardeşi Annebella’ya âşık olunca, böylesine ahlakdışı bir duyguyu aklamaya çalışır: Kardeşlerin cinsel ilişki kurmalarının yasaklanışı, herkesin akılsızca benimsediği bir gelenekten başka bir şey değildir. Anlamsız bir gelenek yüzünden mutluluğunun engellenmesine niyeti yoktur. Aynı ana babanın çocukları olduklarına göre; doğa da, kan bağları da, akıl da onları birbirlerine daha da çok yaklaştırmıştır türünden mantık oyunlarına başvurur. “Kutsal Kilise’nin” rahiplerine danıştığı ve sevişmelerine izin aldığı konusunda yalanlar da uydurur üstelik. Kız kardeşi onunla yatmazsa öleceğini de söyler. Annabella ise, aynı duyguları paylaştığını itiraf ederek hemen teslim olur. Ağabeyinin onunla birlikte diz çöküp, ölen anaları adına bağlılık yemini etmesini istemesi, dehşet verici bir sahnedir. Annabella “love me or kill me, brother” (beni ya sev ya da öldür, kardeşim) der. Giovanni de aynı tümceyi yineler: “Love me or kill me, sister” (Beni ya sev ya da öldür, kardeşim.) Böylece kendi aralarında korkunç bir nikâh kıyarlar sanki. Annabella ağabeyinden gebe kalınca, ayıbını örtbas edebilmek amacıyla taliplerinden Soranzo ile evlenir. Soran<span epub:type="pagebreak" id="page294" title="294"/>zo durumun farkına varır; Annabella’yı “whore of whores” (oruspular oruspusu) olmakla suçlar. Kocası onu öldürmekle tehdit ettiği halde, Annabella hem çocuğunun babasının kim olduğunu açıklamaz, hem de kocasına hakaret eder; âşığının yanında onun bir hiç olduğunu söyler. Soranzo karısını saçlarından yakalayıp yerlerde sürüklerken, Annabella “che morte piu dolce che morire per amore” (aşk yüzünden ölmekten daha tatlı bir ölüm olabilir mi) diye İtalyanca şarkılar söyler. Soranzo onunla baş edemeyeceği bir hileye başvurur; karısını bağışladığını bildirir. Ama bu arada Soranzo’nun sâdık adamlarından Varques gerçeği öğrenir. Annabella gerçi şimdi pişmandır ama, iş işten geçmiştir artık. Soranzo görkemli bir şölen verip, kardeşleri cezalandırmaya kararlıdır. Annabella’yı kocasından müthiş kıskanan Giovanni, bu şölenin bir ölüm şöleni olacağını bildiği halde, eniştesinin evine gider; kız kardeşiyle baş başa kalmanın yolunu bulur; çünkü kız kardeşini öldürmek işini bile Saronzo’ya bırakmaz istemez. “Kiss me again; forgive me” (beni gene öp; beni bağışla) dedikten sonra Annabella’yı bıçaklar. Kız kardeşinin göğsünü oyup çıkardığı yüreğini hançerinin ucuna takarak şölen odasına girer. Soranzo’ya saldırır, onu vurur. Varques de Giovanni’yi bıçaklar.</p>
      <p>Cinsellikle ilgili bilimsel yazılarıyla ünlü olan Havelock Ellis’e göre, XVII. yüzyıl yazarları arasında John Ford çağımıza en yakın olanıdır; Stendhal ve Flaubert gibi, kadınların ruhsal yapısını derinliğine inceleyen bir psikologdur. Havelock Ellis’in böyle düşünmesinin nedeni, Ford’un ahlak kurallarına meydan okuyarak, böylesine tehlikeli bir konuyu ele almasıdır herhalde. Oysa Virgina Woolf, <em>The Common Reader</em>’de (Sıradan Okuyucu) bu oyun üzerine yazdığı ilginç yazıda, <em>‘Tis Pity She’s a Whore</em>’da önemli olan psikolojik sorunların irdelenmesi değil, kişilerin duygularının şiirsel bir anlatımla dile getirilmesi olduğunu söyler haklı olarak. Kaldı ki, Annabella da , ağabeyi de, kocası da derinliğine incelenmemiştir bize kalırsa. Giovanni bir canavar olmadığı halde, oyun boyunca tam anlamıyla bencilce davranır; Annabella’yı hiç mi hiç düşünmez. Gerçek bir aşk söz konusu olsa bile, böyle bir duyguyu hoş görmek olanaksızken, Giovanni karşı konulmaz cinsel bir tutkudan başka hiçbir şey duymaz <span epub:type="pagebreak" id="page295" title="295"/>kız kardeşine. Bu yüzden de günahı büsbütün bağışlanmaz olur bizim gözümüzde. Giovanni’nin hiç vicdan azabı çekmemesi; Annabella’nın ona hemen teslim oluşu; kocasına ilkin meydan okuduktan sonra bir ara pişmanlığa kapılması pek inandırıcı sayılmaz. Ford’un kendi kişisel tutumu da anlaşılır gibi değildir: Ford ahlak kurallarını ensesti savunacak kadar mı hiçe saymaktadır; yoksa hiç yan tutmadan, psikolojik açıdan ilginç bulduğu bir konuyu gözler önüne mi sermektedir, bilemeyiz. Hatta bir olasılık daha aklımıza gelir: Jacobean dönemin bu son yıllarında, ne denli tutkulu olursa olsun, bir kadınla bir erkek arasında normal aşk ilişkileri artık yavan izlenimi verdiğinden, Ford sansasyon yaratmak amacıyla yazmıştır bu oyunu belki de.</p>
      <p>Çoğu eleştirmenler <em>‘Tis Pity She’s a Whore</em>’u John Ford’un başyapıtı sayarlar. Ama 1633’te yayımlanan <em>The Broken Heart</em> bu tragedyadan üstündü T. S. Eliot’a bakılacak olursa. Gerçi Ford’un bu tragedyası ötekisi kadar çarpıcı değildir ama, şiir açısından daha zengindir bize kalırsa. Anlatılan öykü, eski Yunanistan’da Sparta’da geçer. Orgilus’u seven Penthea, ağabeyi Ithocles’in zoruyla, varlıklı ama çok kötü bir adam olan Bassanes ile evlenir. Bu evlilik onu öyle mutsuz eder ki, sonunda delirir. Deliliği sırasında “sure, if we were all sirens, we should sing pitifully” (hepimiz denizkızı olsaydık, acıklı şarkılar söylerdik mutlaka) ya da</p>
      <blockquote>
        <p class="pull-right">There’s not a hair</p>
        <p>Sticks on my head but like a leaden plummet,</p>
        <p>It sinks me to the grave; I must creep tither;</p>
        <p>The journey is not long.</p>
      </blockquote>
      <blockquote>
        <p class="pull-right">Başımda bir tek tel saç yok ki,</p>
        <p>Denize salınan bir kurşun parçası gibi</p>
        <p>Ölüme doğru çekmesin beni; sürünerek gitmeliyim mezara;</p>
        <p>Uzun bir yolculuk olmayacak bu.</p>
      </blockquote>
      <p>gibi şiirsel sözler söyler. Oyunun sonunda da, kendi deyimiyle onu sevgilisine doğru sürükleyen kanı artık bedeninde dolaşmasın diye, ağzına bir tek lokma yiyecek koymayarak kendini öl<span epub:type="pagebreak" id="page296" title="296"/>dürür. Böylece kırılan ilk yürek Penthea’nın yüreğidir. Bu arada Penthea’nın felaketine neden olan ağabeyi Ithocles, kralın kızı Calantha’ya âşık olmuş, kız kardeşini sevmediği biriyle evlenmeye zorladığı için ondan özür dilemiştir. Ithocles ile Calantha evlenmek üzereyken, Penthea’nın eski nişanlısı Orgilus, sevdiği kızın öcünü almak için, Ithocles’i bir tuzağa düşürüp öldürür. T. S. Eliot’a göre, insanda hayranlık uyandıran bir genç kız olan Calantha, sevgilisinin, arkadaşı Penthea’nın ve babasının ölüm haberini, sarayda verilen bir baloda dans ederken alır. İnanılmaz bir metanetle “let me die smiling” (gülümseyerek öleyim) diyerek dansı sürdürür:</p>
      <blockquote>
        <p>When one news came huddling on another,</p>
        <p>Of death! and death! and death! Still I danced foreward.</p>
      </blockquote>
      <blockquote>
        <p>Haberler birbirlerini ite kaka art arda gelirken,</p>
        <p>
          <em>Ölüm! ve ölüm! ve gene ölüm! haberleri; ben dans ederek ilerliyorum.</em>
        </p>
      </blockquote>
      <p>Felakete karşı bu sessiz direniş, <em>‘Tis Pity She’s a Whore</em>’da Giovanni’nin, kız kardeşinin yüreğini hançerinin ucuna takıp şölene gelmesinden daha etkileyici ve daha dramatiktir bize kalırsa. Calantha, Sparta geleneklerine uygun bir metanet gösteren bu dansını bitirdikten sonra, artık kraliçe olduğunu saray halkına ilan eder; Orgilus’u ölüm cezasına çarptırır; kendi de arkadaşı Penthea gibi, kederinden yüreği kırılarak ölür.</p>
      <p>Çoğu eleştirmenlere göre John Webster, Shakespeare’den en çok yararlanan ve Shakespeare’den sonra çağın en iyi tragedya yazarı olan kişidir. Yaşamı üzerine neredeyse hiçbir şey bilmediğimiz Webster’in Londra’lı bir terzinin oğlu olduğu, 1575 ile 1580 yılları arasında doğup, 1624 ya da 1625’de öldüğü sanılır. Webster çağın geleneklerine uyarak başka yazarlarla –bu arada Thomas Dekker, Thomas Heywood ve William Rowley ile– işbirliği yaptı; Marston’un bitirmeden bıraktığı <em>The Malcontent</em>’i tamamladı. Tek başına yazdığı oyunlar arasında <em>Appius and Virginia </em>ve <em>The Devil’s Law-case </em>(Şeytanın Hukuk Davası) önemli değildir. Ama 1610 ile 1614 yılları arasında yazılan <em>The White Devil or Vittoria Corombona</em> (Beyaz Şeytan ya da Vittoria Corombo<span epub:type="pagebreak" id="page297" title="297"/>na) ve <em>The Duchess of Malfi</em>, Webster’in neredeyse Shakespeare’in düzeyine yaklaşan bir tragedya yazarı olduğunu gösterir.</p>
      <p>Ne var ki, Webster’in başlıca özelliği, aşırı kertede sağlıksız hayal gücüyle okuyucularda ve seyircilerde korku, hatta dehşet uyandırmasıdır. İşte Webster bu açıdan Shakespeare’den tamamıyla ayrılır. Webster’in tragedyaları ahlaksal düzenin altüst olduğu; kardeşlerin, sevgililerin ya da karı kocaların birbirlerine kıydıkları bir ortamda geçer. Karanlık ve yoğun tutkuların, gizemli kötülüklerin, deliliğe varan dengesizliklerin egemen olduğu, kasvet ve kargaşa içinde bir dünyadır bu. Webster’in kişilerinde sadece ölüm saplantısı değil, en korkunç acılar çektirerek, en sadist biçimde öldürmek saplantısı vardır. Örneğin <em>The White Devil</em>’de Brachiano, içine zehir dökülmüş bir miğferin başına geçirilmesiyle ölür. Adam can çekişirken, beyni tutuşmuş gibi olur, delilik nöbetleri içinde acayip ve tüyler ürpertici sanrılar görür. Bu arada rahip kılığına giren düşmanları karşısına geçip, ona cehennemde nasıl eziyet edileceğini anlatırlar. Başka bir düşmanı, adamın kafasını kesip, bu kafayla futbol oynayacağını söyler. Brachiano’nun kendisi Vittoria’nın hainliğine uğradığını sanınca, sevdiği bu kadının bedenini küçük parçalara bölüp kuzey rüzgârlarına savurmak ister. Yumuşak huylu, kendi halinde bir kadıncağız olan Isabella bile, bir erkek kadar güçlü olsaydı, kocasını elinden alan Vittoria’nın gözlerini oyacağını, burnunu ve dudaklarını keseceğini, ucuna akrepler bağlı bir kamçıyla onu döveceğini söyler. <em>The Duchess of Malfi</em>’de Ferdinand, aynı tür bir kamçıyla kız kardeşini dövmek isteğine kapılır. Onun yüreğini göğsünden çıkarıp bir sünger gibi kullanarak, ailesinin onuruna sürdüğü lekeyi silmek ister. Kız kardeşinin ve kocasının çarşaflarını katrana ve kükürde buladıktan sonra, onları bu çarşafın içine sarıp bir meşale gibi tutuşturmaktan, çocuklarını da kaynatıp lapa haline getirmekten söz eder. En tüyler ürpertici işkencelerle öldürme saplantısına bağlı olarak, Webster’in iki tragedyası da iğrenç hastalıklarla ilgili imgelerle doludur.<a class="dipnot" epub:type="noteref" href="#f7">*</a></p>
      <p><em>The White Devil, </em>XVI. yüzyılın sonlarına doğru, bu tragedya <span epub:type="pagebreak" id="page298" title="298"/>yazılmadan ancak yirmi yedi yıl önce, kanlı olaylar ülkesi bilinen İtalya’da işlenen gerçek bir dizi cinayetten esinlenir: Isabella ile evli olan Dük Brachiano, Camillo ile evli olan Vittoria’ya, yani Beyaz Şeytana tutulur. Vittoria da bu duruma razı olunca, ağabeyi Famineo âşıklara yardımcı olur. Brachiano’nun karısı çok ilginç bir biçimde, kocasının, üstüne zehir sürülmüş yağlıboya bir portresini öpmesi sağlanarak öldürülür. Flamineo, Vittoria’nın kocasını da bir ölüm tuzağına düşürür. Vittoria, eşinin ölümüne neden olmak suçuyla yargılanır, hiç kimseyle temas edemeyeceği bir evde kapalı kalmaya mahkûm edilir. Ama Braciano, Vittoria’yı oradan kaçırıp onunla evlenir. Bu arada Flamineo çok erdemli bir genç olan küçük kardeşi Marcello ile kavgaya tutuşup onu öldürür. Derken Isabella’nın ağabeyi Floransa Dükü, kız kardeşinin öcünü almak için Brachiano’yu zehirler. Dükün adamları da Vittoria ile Flamineo’yu öldürürler.</p>
      <p>Oyunun sonunda altısı da ölen bu altı kişi arasında ilgimizi çekenler, Isabella ve Camillo gibi iyiler değil, Vittoria ve Flamineo gibi kötülerdir. Özellikle Vittoria tüm ahlak kurallarını çiğnediği halde, karşı konulmaz güzelliği, egemen olma hırsı, başı belaya girince gösterdiği güçle bizi büyüler. Yargılanma sahnesinde kendini öyle bir ustalıkla savunur ki, suçluluğu açık seçik kanıtlandığı halde, yargıçlar neredeyse tereddüde düşerler. Ölümden kurtulmak için, hiç küçülmeden, yiğitlikle savaşır. Aynı yiğitlikle ölüme göğüs gerer:</p>
      <blockquote>
        <p>I will not in my death shed one base tear,</p>
        <p>Or if look pale, for want of blood not fear.</p>
      </blockquote>
      <blockquote>
        <p>Ölürken bir tek aşağılık gözyaşı dökmeyeceğim;</p>
        <p>Korkudan değil, kansızlıktan sararacak yüzüm eğer sararırsa.</p>
      </blockquote>
      <p>En sonunda da giysisini yırtıp, çıplak göğsünün güzelliğini gözler önüne sererek katillere meydan okur; oyunun en güzel dizelerini söyleyerek ölüme gider:</p>
      <blockquote>
        <p>My soul like to a ship in a black storm,</p>
        <p>Is driven, I know not wither.</p>
			</blockquote>
			<span epub:type="pagebreak" id="page299" title="299"/>
			<blockquote>
        <p>Ruhum, kara bir fırtınada bir gemi gibi,</p>
        <p>Sürüklenip gidiyor, bilmiyorum nerelere.</p>
      </blockquote>
      <p>Vittoria’nın zaman zaman vicdan azabı duyması: “O me accurst!” (Ah, lanetliyim ben!) diyerek çırpınması ya da Brachiano’nun öleceğini anlayınca, “I am lost for ever... O me, this place is hell!” (Sonsuza değin mahvoldum. Vah bana, burası cehennem!) diye bağırarak sahneden kaçması, bu tutkulu ve gözüpek kadının insanca yanları olabileceğini gösterir. Vittoria’nın ağabeyi ve bir bakıma âleti olan Flamineo’ya gelince, gerçi o, kız kardeşinden daha kötüdür ama; acı çekenlere zaman zaman acıması onu duygusuz bir canavar olmaktan kurtarır, insanlaştırır. Örneğin son sahnede,</p>
      <blockquote>
        <p>I have a strange thing in me, to the which</p>
        <p>I cannot give a name, without it be compassion</p>
      </blockquote>
      <blockquote>
        <p>Garip bir şey var içimde; bir ad veremiyorum ona;</p>
        <p>Eğer acıma demezsem, ne diyebilirim böyle bir duyguya</p>
      </blockquote>
      <p>diyen Flamineo, kendi yaptıklarını düşünmeye dayanamaz:</p>
      <blockquote>
        <p>I remember nothing.</p>
        <p>There’s nothing of so infinite vexation</p>
        <p>As man’s own thought.</p>
      </blockquote>
      <blockquote>
        <p>Hiçbir şey anımsamıyorum.</p>
        <p>İnsanın kendi düşünceleri kadar tükenmez</p>
        <p>Bir tedirginlik kaynağı olamaz insan için.</p>
      </blockquote>
      <p>Flamineo’nun buruk alaycılığını kimi zaman kendine karşı yöneltmesi de, onun insanca yanları olduğunu kanıtlar. Ölürken bile alaya alır kendini:</p>
      <blockquote>
        <p class="pull-right">I have caught</p>
        <p>An everlasting cold, I have lost my voice</p>
        <p>Most irrevocably.</p>
			</blockquote>
			<span epub:type="pagebreak" id="page300" title="300"/>
			<blockquote>
        <p class="pull-right">Sonsuza değin sürecek</p>
        <p>Bir soğuk aldım; sesimi öyle bir yitirdim ki,</p>
        <p>Bir daha asla geri gelemez.</p>
      </blockquote>
      <p>Webster’in ikinci büyük tragedyası <em>The Duchess of Malfi</em> de XVI. yüzyılda Matteo Bandello’nun anlattığı, bir süre sonra William Painter’in İngilizceye çevirdiği bir İtalyan öyküsünden kaynaklanır: Genç bir dul olan Malfi Düşesi, çok erdemli kâhyası Antonio’ya sevdalanır. Düşesin ağabeyleri kardinal ile Dük Ferdinand, böyle bir evliliği hem soylu sınıftan gelen bir kadına yakıştırmadıkları, hem de kız kardeşlerinin servetinde gözleri olduğu için, düşesin evlenmesine izin vermezler. Ama Düşes, kâhyasıyla gizlice nikâh kıyar, çocukları olur. Ağabeyleri, Düşes’in konağına yerleştirdikleri hafiyeleri Bosola sayesinde durumu öğrenince, genç kadını en korkunç biçimde cezalandırırlar. Delirmesi için aklın alamayacağı işkenceler yapılır Düşes’e. Örneğin evi bir tımarhaneden alınan akıl hastalarıyla doldurulur; kocasıyla çocuklarına tıpkı benzeyen, balmumundan yapılmış, canlı izlenimini veren heykeller kullanılarak, sevdiklerinin nasıl öldürüldüğü Düşes’e gösterilir. Ağabeylerinden biri, bir perdenin arkasından düşese elini uzatıyormuş gibi yapar; ama Düşes’in yakaladığı bu el, adamın kendi eli değil, bir ölünün kesik elidir, v.b. Ne var ki, Düşes son dakikaya değin aklını ve vakarını korur. Öldürülmeden önce, hizmetindeki kadına çocuklarıyla ilgili bazı şeyler tembih eder:</p>
      <blockquote>
        <p>I pray thee, look thou givest my little boy</p>
        <p>Some syrup for his cold; and let the girl</p>
        <p>Say her prayer ere she sleep.</p>
      </blockquote>
      <blockquote>
        <p>Rica ederim, unutma, küçük oğluma</p>
        <p>Biraz şurup ver nezlesi için; kıza da söyle</p>
        <p>Dua etsin uyumadan önce.</p>
      </blockquote>
      <p>Sonra Bosola’ya dönüp “Now what you please; what death?” (Şimdi istediğini yap; nasıl öleceğim?) diye sorması, Bosola’nın da “strangling” (boğularak) diyerek bir tek sözcükle bu soruyu <span epub:type="pagebreak" id="page301" title="301"/>yanıtlaması, Webster’in sağlıksız hayal gücünü gözler önüne sermek için kullandığı en korkunç buluşlardan daha etkileyicidir. Oyunun başlangıcında sıradan bir kadın olan Düşes acı çektikçe yücelir; kötülüğe kurban giden gerçek bir tragedya kahramanı olur sonunda. O kadar ki, ona kıyan kardeşi Ferdinand bile, ölen genç kadının güzelliğine bakmaya cesaret edemez; birkaç sözcükle çok şey söyleyen, karanlıklarda çakan şimşekleri andıran, Webster’e özgü o dizelerden biriyle “cover her face; my eyes dazzle; she died young” (yüzünü örtün; gözlerim kamaşıyor; genç öldü) diyebilir ancak. Düşes’e, eşine ve çocuklarına bunca kötülük eden hainler de cezalarını bulurlar elbette. Kız kardeşini delirtmek isteyen Ferdinand kendi delirir. Licanthropia illetine tutulur; yani kendini kurt sanıp geceleri mezarlara saldırır, ölüleri topraktan çıkarır, ceset parçalarını sırtına vurup, uluyarak koşup durur. Vicdan azabına kapılan Bosola, Kardinal’i öldürür; deliren Ferdinand da Bosola’yı.</p>
      <p>John Webster bu büyük tiyatro döneminin son büyük yazarıdır. Gerçi Charles Lamb, James Shirley (1596-1666) için “the last of a great race” (büyük bir soyun son temsilcisi) der ama; 1631’de <em>The Traitor</em>’u, (Vatan Haini), 1641’de <em>The Cardinal</em>’ı (Kardinal) yazan Shirley, bu iki tragedyasında da, komedyalarında da, kendinden önce gelen tiyatro yazarlarını taklit etmekle yetinir. Aynı şeyi, bu son yılların Richard Brome, Henry Glapthorne, John Day gibi başka yazarları için de söyleyebiliriz. Böylece, ta 1570’ten beri tiyatroya cephe alan Püritenler iktidara gelip de 1642’de tiyatro binaları Parlamento kararıyla kapatıldığı sırada, artık büyük yazarlar yetiştiremeyen Elizabeth Çağı tiyatrosu kendiliğinden tükenmişti bir bakıma.</p>
    </section>
		<aside epub:type="footnote" id="f7">* Bu konuyu merak edenler, 1955’de Litera dergisinde çıkan “Disease Imagery in the Plays of John Webster (John Webster’in Oyunlarında Hastalıkla İlgili İmgeler) adlı yazıma başvurabilirler.</aside>
  </body>
</html>