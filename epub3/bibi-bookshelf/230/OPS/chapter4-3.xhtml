<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page1156" title="1156"/>
      <header>
        <h1 class="bolum">Üçüncü Bölüm</h1>
        <h2>Charlotte Brontë</h2>
      </header>
      <p>1855’te ölen Charlotte Brontë, ancak sekiz yıl kadar süren yazarlık yaşamında, sağlığı sürekli bozuk olduğu halde, dört roman yazdı. Bunlardan ilki, 1846’da kaleme alınan <em>The Professor</em>’u hiçbir yayınevi basmaya yanaşmadığı için, kitap ancak 1857’de, ölümünden iki yıl sonra yayımlanabildi. <em>The Professor</em> son romanı <em>Villette</em>’in bir çeşit ön taslağından başka bir şey olmadığından, pek önemli sayılmaz. Charlotte Brontë’nin Brüksel’deki yaşantısından esinlenerek yazdığı, bir öğretmenle bir öğrenci arasındaki özel ilişkiyi işleyen bu romanda, hocası Constantin Heger’ye duyduğu tutkunun özenle maskelenmiş bir yansımasını görürüz: İngiliz genci William Crumsworth, Brüksel’de İngilizce öğrettiği bir kız okulunda, yarı İngiliz, yarı İsviçreli bir öğrencisine âşık olur. <em>Villette</em>’in başkişisi Paul Emmanuel, İngiliz öğrencisini nasıl büyülediyse ve gerçek yaşamda Heger, Charlotte Brontë’yi nasıl büyülediyse, o da bu genç kızı öyle büyüler.</p>
      <p>Charlotte Brontë, Currer Bell adını kullanarak, ikinci ve ünlü romanı <em>Jane Eyre</em>’i 1847’de yayımladı. Kitap hemen tutuldu; hatta Amerika’nın New England bölgesinde, çağın bir eleştirmeninin “the <em>Jane Eyre </em>fever” (<em>Jane Eyre</em> ateşli hastalığı) diye nitelediği bir merak uyandırdı İngiltere’nin dışında da. Yazarın kimliğini, erkek mi yoksa kadın mı olduğunu bilen yoktu. Bir kitap başarı elde edince, bunu yazan gerçek adını açıklar genellikle. Ama Chorlette Brontë, görülmedik bir inatla gizliyordu kimliğini. Nitekim, bundan sonraki iki romanını da Currer Bell adıyla yayımladı. Bu Currer Bell’in erkek olması gerekirdi kimine göre. <span epub:type="pagebreak" id="page1157" title="1157"/>Çünkü bir aşk öyküsünü anlatırken, ancak bir erkek bu kadar ileri gidebilirdi. Currer Bell’in kadın olduğunu savunanların bir kısmı ise, akıl almaz bir dedikodu çıkardılar: Charlotte Brontë, <em>Jane Eyre</em>’i, çağının yozlaşmış ve çarpık toplumsal durumunu düzeltmeyi amaçlayan büyük bir yazar olarak övdüğü (böyle bir övgü, Thackeray’den fazla Dickens’a uygundur bize kalırsa) ve şahsen tanımadığı Thackeray’ye adamıştı. Jane Eyre’in âşık olduğu Rochester’ın eşi gibi, Thackeray’nin eşinin de akıl hastası olduğu biliniyordu. Kendine Currer Bell adını veren kadın, Thackeray’nin anasız kalan çocuklarına mürebbiyelik mi etmişti yoksa? Bu arada Thackeray’nin metresi mi olmuştu acaba?</p>
			<figure class="right">
				<img src="image/p1157.jpg"/>
				<figcaption>Charlotte Brontë</figcaption>
			</figure>
      <p>Victoria Çağı’nın en etkin ve en tutucu dergilerinden <em>The Quartely’</em>nin bu kitabı “improper” (edebe aykırı) ve “wicked” (ahlâksız) olmakla suçlaması ve bu suçlamayı birçoklarının doğru bulması, bizleri derin bir hayrete düşürür bugün. Victoria Çağı okuyucularının <em>Jane Eyre</em>’i ayıplamalarının başlıca nedeni, bu romanda bir aşk tutkusunun yalın ve yoğun bir biçimde dile getirilmesiydi. O dönemin en ilerici, en reformdan yana yazarlarından biri sayılan Harriet Martineau, “I do not like to love, either the kind or the degree of it” (Buradaki aşkı sevmiyorum, ne türünü, ne de derecesini) diyerek, romanın bu yüzden olumsuz eleştirilere uğrayacağını belirtmişti. Charlotte Brontë ile tanıştıktan sonra da, bu görüşlerini ona iletti; kendi yazdıklarını bir kez daha dikkatle okursa, aynı kanıya varacağını söyleyerek, genç yazarı uyardı.</p>
      <p>Victoria Çağı’nın çoğu okuyucularının Jane Eyre’in duyduğu ve açık seçik dile getirmekten çekinmediği aşk karşısında şok <span epub:type="pagebreak" id="page1158" title="1158"/>geçirmeleri doğaldı. XIX. yüzyılın ortalarında genç kızlar bu türden coşkulu duygulardan arınmış sayılırlardı. Onlar hoşlandıkları erkeklere –eğer bu erkek bekârsa– olsa olsa uzaktan göz süzebilirlerdi. Aşırıya kaçan aşk duyguları, kibar genç kızlara değil, serüven düşkünü bayağı kadınlara yakışabilirdi ancak. Dine bağlı bilinen bir genç kız, üstelik bir din adamının kızı, Rochester’a tutkusu yüzünden dinden uzaklaştığını (“he stood between me and every thought of religion”); Rochester’ı sevdikten sonra, Tanrı’yı artık göremediğini, bir puta taparcasına ona taptığını (“I could not in those days see God for his creature of whom I had made an idol”) nasıl yazabilirdi? Jane Eyre ile Edward Rochester arasındaki aşkın fiziksel bir yanı olması ise bağışlanamayacak bir ayıptı. O çağın romanlarındaki erkekler sevdikleri kızın önünde diz çökebilirlerdi ancak. Oysa Rochester, alev alev yanan gözleriyle Jane’i “yiyecekmiş gibi” ona bakar (“he seemed to devour me with his flaming glance”); onun üstüne yürür, ona sıkı sıkı sarılıp “kolunu yakalar, omzunu, boynunu, belini kendine dolar” (“my arm was siezed, my shoulder –neck - waist– I was entwined and gathered to him”). Jane de hiç utanmadan, onun kucağına oturur; ikisinin de birbirlerine yakın oldukları zaman mutlu olduklarına göre, birbirlerinden uzak kalmaları için bir neden bulunmadığını söyler. Bu türden aşk sahneleri romanın sonunda, Jane ile Rochester evlenmek üzere olduğu halde, Victoria Çağı romanlarında pornografik sayılırdı neredeyse.</p>
      <p><em>Jane Eyre</em>’deki âşık çift, kadın-erkek ilişkilerinde Victoria Çağı’nda benimsenen tüm gelenekleri yadsıdıkları için, birçok eleştirmen bu kitabı İngiliz edebiyatının ilk modern aşk romanı sayar, Jane ile Rochester’ın fiziksel görünüşleri bile, alışılagelmiş durumlara ters düşer: O sırada yazılan romanların baş kadın kişileri, ya kuğu kuşu boyunlu, lüle lüle altın saçlı nefis sarışınlar ya da uzun boylu, dal gibi ince güzel esmerlerdir. Oysa Jane, kısa boylu, hiç de güzel sayılmayacak bir kızdır. Kendisi de bunun bilincindedir. Böylesine kısa boylu, solgun yüzlü, ağzı burnu biçimsiz olmasına bir hayli üzülür zaman zaman. Romanın yazıldığı sırada, Charlotte Brontë’nin yakınları, alımlı olmayan bir kadının okuyucularda ilgi uyandırmayacağını ileri sürerek, Jane’in ille güzel olmasını isteyince, Charlotte Brontë, Jane’i kendisi <span epub:type="pagebreak" id="page1159" title="1159"/>gibi ufak tefek ve çirkince yapmakta direnmiş; böyle bir kızın, herhangi basmakalıp bir dilberden daha ilginç olabileceğini kanıtlayacağını söylemişti. Nitekim, salt kişiliği sayesinde, Jane Eyre’i ilginç yapmanın yolunu bularak, bunu kanıtladı da.</p>
      <p>Jane Eyre güzel olmadığı gibi, Rochester da son derece çekici bir erkek olmakla birlikte, beylik anlamda hiç de yakışıklı değildir. Kırkına yakın, orta boylu, kapkara saçlı, kapkara gözlü, granitten oyulmuş izlenimini veren haşin ve karanlık yüzlü, çatık kaşlı bir adamdır. Rochester, evine yeni gelen on sekiz yaşındaki mürebbiyeyi sınamak için, kendisini yakışıklı bulup bulmadığını sorunca, Jane hiç çekinmeden onu yakışıklı bulmadığını bildirir. Bunun üzerine Rochester, “you are not pretty any more than I am handsome” (ben yakışıklı olmadığım gibi sen de güzel değilsin”) diye kesip atar. Bu kısacık konuşma bile, Jane Eyre ile Rochester arasındaki aşk ilişkisinin, geleneksel aşk romanları kalıplarına aykırı olduğunu gösterir.</p>
      <p>Jane Eyre’in başından geçenleri bir özyaşamöyküsü olarak anlatması, hem yazarla okuyucu arasında yakın bir ilişkinin kurulmasını sağlar; hem de Jane’in kişiliğine, gerçeklere ayrıca uygun, inandırıcı bir hava verir. Gelgelelim <em>Jane Eyre</em> bir bakıma gerçekçi bir roman sayılmakla birlikte, bir bakıma da gerçeklerden tümüyle koparak, çarpıcı bir melodrama dönüşür zaman zaman. Hatta tüyler ürpertici çığlıkları, şeytanımsı kahkahalarıyla, bir insandan çok, korkunç ve gizemli doğaüstü bir yaratığı andıran tavanarasına kapalı deli kadın yüzünden, Gotik korku romanlarını bile andırır.</p>
      <p>Bununla birlikte <em>Jane Eyre,</em> konusu gereği gerçeklerden ara sıra uzaklaştığı halde, romanın başkişisi gerçekliğini hiçbir zaman yitirmez bizim gözümüzde. Üstelik Jane Eyre, ölesiye sevebilmesine karşın, çok aklı başında sağduyulu bir kızdır. Rochester, çingene kadını kılığına girip, Jane’in sözde el falına bakarken, onu en doğru biçimde değerlendirir: Akıl egemendir bu gencecik kızın kişiliğine. Duygularının dizginleri aklının elindedir. Jane’in duyguları, yabansı atlar gibi gemi azıya alıp, onu uçurumlara sürükleyemeyecektir asla. Gene Rochester’a göre, Jane’in hiçbir yapmacık yanı bulunmadığından, toplumsal yaşantıda herkesçe benimsenen basmakalıp geleneklere boyun eğmesinin <span epub:type="pagebreak" id="page1160" title="1160"/>de yolu yoktur. İşte bu yüzden Rochester “I find it impossible to be conventional with you” (Seninleyken, törelere uygun davranmayı olası bulmuyorum) der.</p>
      <p><em>Jane Eyre</em>’in ilk bölümleri, gerçekçi roman türünün havasına tümüyle uygundur. Jane, dayısı Reed’in evinde bir sığıntı olarak yaşamaya mahkûm, yetim ve öksüz on yaşında bir kız çocuğudur. Dayısı öldükten sonra, kötü yürekli yengesi Bayan Reed, Jane’e büsbütün eziyet eder. Dayısının çocukları da sürekli hırpalarlar onu. Ne var ki, Jane’i bir türlü ezemezler. Hep gerçeklerden yana olan küçük kız, tartışılmadan herkesçe benimsenen basmakalıp davranışlara, yalan yanlış düşüncelere hiç yılmadan başkaldırır. Örneğin, cehennemde yanmamak için ne yapması gerektiği ona sorulunca, dinsel ve ahlâksal kurallara bağlı kalarak yaşaması gerektiğini söyleyeceği yerde, sağlığını koruyup ölmemesi gerektiğini söyleyerek, ne denli akıllı olduğunu gösterir. Canına tak deyince de, Bayan Reed’e açıkça meydan okur. Yengesini herkesin iyi bir kadın sandığını, ama onun aslında kötü olduğunu bildiğini, bunu herkese açıklayacağını, ondan nefret ettiğini yüzüne karşı söyler. Bunu söylerken de, bir zafer elde etmişçesine, özgürlüğüne kavuşmuşçasına coşkun bir sevinç duyar.</p>
      <p>Jane’in korkunç bir nankörlük sayılan bu başkaldırışı üzerine, yengesi onu yoksul kızlar için bir yetimhane olan Lowood’a gönderir. Bir daha Reed’lerin evine ayak basmayacağını, tatillerini de o okulda geçireceğini bildirir. Charlotte Brontë, yetimhaneyle ilgili bu bölümlerde, çocukken yatılı okulda kendi çektiği sıkıntılardan esinlenerek, Jane’in yaşadıklarını en gerçekçi ayrıntılarla anlatır: Yetersiz beslenme yüzünden sürekli açlık; iki kızın birden tek kişilik döşeklerde yattıkları buz gibi yatakhanelerde sabahlara kadar titremeler; bir tek leğende altı kızın birden yıkanmak zorunda kalmaları; din bilgisini her bilgiden üstün tutan bir eğitim düzeninde kışla disiplini; sopalarla dövmeye kadar giden, haysiyet kırıcı ağır cezalar; kızıl saçlı bir küçük kızın kıvır kıvır buklelerinin edebe aykırı bulunarak, çocuğun kafasının tıraş edilmesi vb.</p>
      <p>Jane Eyre, yengesinin haksızlığına başkaldırdığı gibi bu yetimhanede gördüğü haksızlıklara da başkaldırınca, okula para <span epub:type="pagebreak" id="page1161" title="1161"/>sağlayan, Hıristiyanlıkla hayırseverliğin yüce bir temsilcisi bilinen saygıdeğer din adamı Broklehurst, on yaşında olan, yaşından da küçük görünen Jane’i, bütün okulun gözü önünde bir taburenin üstüne çıkarır. Onun, Tanrı’nın değil, Şeytan’ın kulu olduğunu ileri sürerek, bu çocuğun yüzüne hiçbir öğrencinin bundan böyle bakmamasını, hiçbir öğrencinin onunla konuşmamasını ister. Jane’in o tabureden düşüp, utancından ölmesini engelleyen tek şey, kendinden bir iki yaş büyük Helen Burns adlı kızın, yanından geçerken ona sevgiyle bakmasıdır. Yetimhanede veremden ölen Helen Burns’ün, Charlotte Brontë’nin, okuldayken on iki yaşında aynı hastalıktan giden ablasının bir portresi olduğu söylenir. Üstün zekâlı, bilgiye susamış Helen Burns, görülmedik bir dirençle tüm acılara meydan okuduktan sonra, iç huzuru içinde can vermeye hazırlanan küçük bir ermiştir. Charlotte Brontë, onun ağır hasta olduğunu duyan Jane’in geceleyin revire gidip, can çekişen Helen’in koynuna nasıl girdiğini, ertesi sabah onları nasıl bulduklarını, hiç melodrama kaçmayan bir yalınlıkla anlatır:</p>
      <blockquote>
        <p>“My face against Helen Burns’s shoulder, my arms round her neck, I was fast asleep and Helen was dead.”</p>
      </blockquote>
      <blockquote>
        <p>Yüzüm Helen’in omzundaydı, kollarım onun boynuna dolanmıştı. Ben derin derin uyuyordum. Helen de ölmüştü.</p>
      </blockquote>
      <p>Çocukların birçoğunu öldüren bir tifüs salgınından sonra, yetimhanedeki yaşam koşulları bir hayli düzelir. Çok iyi bir genç kadın olan, ama Brocklehurst gibi taş yürekli hayırseverlerle ilkin başa çıkamayan (örneğin berbat yemekler yüzünden, aç kalan öğrencilere peynir ekmek dağıttığı için azarlanan) Müdire Miss Temple, artık yönetimi ele alır. Jane Eyre, bu yetimhanede altı yıl öğrencilik, iki yıl da öğretmenlik yapar. Miss Temple evlenip okuldan ayrılınca, on sekiz yaşındaki Jane, gazeteye bir ilan verip, Thornfield adlı bir yerde mürebbiye olarak iş bulur. Görevi, annesi Fransız, babası da belki Thornfield’in sahibi Bay Rochester olan küçük Adèle’i yetiştirmektir.</p>
      <p>Jane Eyre ile Rochester’ın ilişkileri, alışılagelmiş aşk romanı<span epub:type="pagebreak" id="page1162" title="1162"/>nın kalıplarına uymadığı gibi, ilk karşılaşmaları ve ilk konuşmaları da bu kalıplara hiç uymaz. Jane, Thornfield’de bir süre yaşadıktan sonra, bir akşam alacakaranlıkta, kara bir ata binmiş bir adam, peşinde aslana benzeyen kocaman bir köpek, Jane’in yanından dörtnala geçerken, at tökezler, adam da yere yuvarlanır. (Rochester daha sonraları şakalaşarak, küçük bir cadı saydığı Jane’in bir büyü yapıp onu atından düşürdüğünü söyler.) Düşen binici, yardımına koşan Jane’in yüzüne bakmaz, onu neredeyse tersler. Jane ise bu kabalık karşısında hiç bozulmaz; hatta bu tanımadığı adam kibar davransaydı, çekingenliğinden ötürü, ona yardım ederken daha tedirgin olacağını düşünür. </p>
      <p>Jane o akşam, ayağı sarılı bir adamın huzuruna çağırılınca, yeni efendisinin attan düşen Rochester olduğunu anlar. Rochester, sert bir öğretmen gibi sorguya çeker genç mürebbiyeyi. Onun ne bildiğini, ne bilmediğini öğrenmek ister. Jane’e piyano çaldırtır; okullarda genç kızlar ne kadar müzik öğrenirse, onun da ancak o kadar öğrendiğini söyler. Yaptığı resimleri tek tek inceler. Bunları yardımsız çizip çizmediğini sorduktan sonra, sadece üç tanesinin bir şeye benzediği yargısına varır. Bir yandan da genç kızı azarlar; iskemlesini geri çekmemesini, iskemle tam nereye konduysa oraya oturmasını buyurur. Böylece, Charlotte Brontë’nin Brüksel’deki hocası Heger’ye duyduğu tutku, <em>Jane Eyre</em>’e de yansır; bu romanda da bir öğretmen-öğrenci ilişkisine değinilir bir bakıma: Rochester, Jane’in babası yaşında olduğunu söyler ikide birde. Jane de Rochester’dan söz ederken, hem “efendim” hem de “öğretmenim” anlamına gelen “my master” sözcüğünü kullanır.</p>
      <p>Jane, Thornfield’de yaşarken, tavanarasından geldiği anlaşılan korkunç çığlıklar, tüyler ürpertici kahkahalar duyar zaman zaman. Ama bu acayip sesin, Rochester’ın akıl hastası karısının sesi olduğunu bilmez. Zaten romanın okuyucuları da bilmezler bunu. Evin adamları, yukarda bir deli oturduğunu bilirler. Ama bu deliyi, efendilerinin eski bir metresi ya da yakın bir akrabası sanırlar. Jane ise, böyle bağırıp çağıranın, ara sıra içkiyi fazla kaçıran hizmetçi Grace Poole olduğunu düşünür.</p>
      <p>Bir gece yarısı, deli kadın, bakıcısı Grace Poole’un sarhoşluğundan yararlanarak, Rochester’ı öldürmek amacıyla yatağını <span epub:type="pagebreak" id="page1163" title="1163"/>tutuşturur. Rochester’ın kayınbiraderini, yani kendi kardeşi Mason’ı bıçakla yaralar. Jane ile Rochester’ın kıyılamayan nikâhından iki gün önce de, uyuyan Jane’in odasına girer. Acayip ve ürkütücü sesler çıkararak, Jane’in gelin duvağını ilkin kendi başına geçirir, sonra parçalayıp yere atar, üstünde ter ter tepinir.</p>
      <p>Daha önce de belirttiğimiz gibi, Gotik romanların korku sahnelerini anımsatan bu durumlar karşısında, Rochester’ın karısı yüzünden neler çektiğini, Jane’in de gerçeği öğrenince neler çekeceğini düşünürüz de, o akıl hastası kadının acılarını hiç düşünmeyiz. Oysa gerçek değeri ancak yeni yeni anlaşılan kadın romancı Jean Rhys (1894-1979), sadece onları değil, akıl hastası Bayan Rochester’ı de düşünmüş; Charlotte Brontë’nin <em>Jane Eyre</em>’inden esinlenerek, bu mutsuz kadını, 1966’da yayımlanan <em>Wide Sargasso Sea</em>’nin (Engin Sargasso Denizi) başkişisi yapmıştır. Bu güzel romanda, Antoinette, Jamaika’da doğup büyüyen bir kızdır. Adı verilmeyen, ama Rochester olduğu anlaşılan bir İngiliz delikanlısıyla evlenir. Genç çift, tutkuyla sevişmekle birlikte, anlaşamazlar. Rochester, Antoinette’in namusu üstüne gölge düşüren mektuplar alınca, kendine melez bir metres tutar. Bunun üzerine araları iyice bozulur. Deliren Antoinette’in aşkı kine dönüşür. Rochester, eşini İngiltere’ye götürür, evinin tavanarasına kapatır.</p>
      <p>Jane Eyre ile Rochester’ı uzun süre birbirinden ayıracak olan bu zavallı deli kadın, aslında onların yakınlaşmalarına da neden olur. Çünkü yatağı tutuşturulduğu gece, Rochester’ı diri diri yanmaktan Jane kurtarır. Genç mürebbiye, bu işi yapanın Grace Poole olduğunu sanır. Bu çirkin ve sarhoş hizmetçiyle efendisi arasında, geçmişte ne gibi bir bağ olduğunu düşünür. Rochester, o gece, Jane’e sevgisini ilk kez açığa vurur. Yaşamını ona borçlu olduğu için duyduğu mutluluğu anlatır. Jane’in elini yakalar, hemen gitmemesi için yalvarır. Her kızın aklını başından alabilecek sözler söyler ona. Ne var ki, aynı gecenin sabahı, Jane’i hiç görmeden, hiç haber vermeden ortadan yok olur. O gece allak bullak olan Jane toparlanmaya çalışır. Kendini aptal olmakla suçlar, aşk düşlerine kapıldığı için utanır. Kendini olduğu gibi görür: Yoksul, kimsesiz, çirkin bir mürebbiyeden başka bir şey değildir. Efendisine ölesiye âşıktır, ama tutkusunu gizlemek, kendini sıkı bir denetim altına almak zorundadır.</p>
      <p><span epub:type="pagebreak" id="page1164" title="1164"/>Tavanarasına kapalı deli kadının onu diri diri yakmaya kalktığı geceden sonra, Rochester’ın Jane’e karşı zalimce oyunlar düzenlemesi yüzünden, bu romanda anlatılan aşk öyküsünün gerilimi gittikçe artar: Rochester, habersiz gittikten üç hafta kadar sonra, konuklarla birlikte evine geri döner. Bu konuklardan biri Blanche Ingram’dır. Blanche, varlıklı bir lordun kızıdır. İnce uzundur, tüm erkeklerin dikkatini çeken görkemli bir güzelliği vardır. Yani sınıfsal kökeninden tutun da dış görünüşüne değin, her açıdan Jane’in tam bir karşıtıdır. Rochester, Jane’e günlerce eziyet eder; yakında Blanche ile evleneceğini, Jane’e de İrlanda’da oturan bir ailenin evinde mürebbiyelik bulduğunu bildirir. Hiç renk vermeyen, ama perişan olan genç kızı iyice üzdükten sonra da, bunları salt onda kıskançlık duyguları uyandırmak için; kendisi Jane’e nasıl çılgınca âşıksa, Jane’in de ona çılgınca âşık olması amacıyla yaptığını, Jane ile evlenmek istediğini açıklar. Tam o sırada doğa zaten evli olan Rochester’ı sanki uyarırcasına, sessiz yaz gecesinde korkunç bir fırtına patlak verir. Şimşekler çakar, gök gürler, altında konuştukları ağaç sanki kökünden sarsılır. Ertesi sabah da yıldırımın çarptığı bu ağaç yıkılır.</p>
      <p>Bu uğursuz fırtınadan iki gün sonra, Jane Eyre ile Rochester’ın nikâhında (romanın melodrama kaçmaması için, belki tam nikâh kıyılırken değil de, bir iki gün önce meydana gelmesi gereken) beklenmedik bir durum olur. Rahip, bu evlenmeyi engelleyecek herhangi bir neden olup olmadığını alelusul sorunca, Londra’dan gelen bir noter, Rochester’ın Jamaika’lı Bertha Antoinetta ile evli olduğunu; bunu, şu sırada yanında bulunan Richard Mason’ın, yani evli kadının kardeşinin adına açıkladığını bildirir. Bunun üzerine Rochester, buruk bir alaycılıkla, “bigamy is an ugly word. I meant however to be a bigamist” (Çifteşlilik çirkin bir sözcüktür. Ne var ki, ben çifteşli olmak istemiştim) diyerek, yasal eşi Bayan Rochester’ı kendi gözleriyle görebilmeleri için, nikâhta bulunanları evine çağırır. Dediğini de yapar. Onları evine götürür, tavanarasına çıkarır; deli kadının korkunç çığlıklar atarak, onun üstüne nasıl saldırdığını gösterir.</p>
      <p>Charlotte Brontë, Jane Eyre’in bu durum üzerine duyduğu acıyı, boğularak ölme imgesi kullanarak, yalın ve şiirsel bir dille anlatır:</p>
      <blockquote>
				<span epub:type="pagebreak" id="page1165" title="1165"/>
        <p>“I seemed to have laid me down in the dried-up bed of great river. I heard a flood loosened in remote mountains and felt the torrents come... To rise I had no will... It came... The torrent poured over me... the waters came into my soul; I sank in deep mire... I came into deep waters; the flood overflowed me.”</p>
      </blockquote>
      <blockquote>
        <p>Büyük bir nehrin kurumuş yatağına yatmıştım sanki. Uzak dağlardan suların boşaldığını duydum, selin geldiğini hissettim... Ayağa kalkacak gücüm yoktu... Sel geldi... Sel üstüme boşandı... Sular ruhuma doldu; bataklıklara battım... Derin sulara sürüklendim; sel başımın üstünden aktı.</p>
      </blockquote>
      <p>Jane bütün gün odasında kapalı kaldıktan sonra dışarıya çıkınca, Rochester’ın kapısının eşiğinde onu beklediğini görür. Jane’in sevgilisine davranışı, Victoria Çağı romanlarında aynı duruma düşebilecek genç kızların davranışına hiç mi hiç benzemez. Yalan söyleyen, geçersiz bir nikâh komedyası oynayan Rochester’a öfkelenmez, ona kin duymaz; eskiden onu ne kadar seviyorsa, şimdi de o kadar sever. Rochester onu bağışlayıp bağışlamadığını sorunca, büyük bir içtenlikle bağışladığını söyler hemen. Ne var ki, sevgilisinden ayrılmaya kararlıdır. Rochester, bu karara katlanamaz. Boşanmasının yolu olmadığını, Jane’in, evli olduğunu öğrenince kaçacağını bildiği için, bugüne değin evliliğini gizlediğini; Jane ancak kendisinin olduktan sonra bunu açıklamayı düşündüğünü söyler.</p>
      <p>Rochester, karısı yüzünden ne denli acı çektiğini anlatır. Daha okulu yeni bitirmiş, çok duyarlı ve saf bir gençken Jamaika’ya gönderilmiş. Bertha Antoinetta’nın ailesinde delilik olduğunu bilen para düşkünü babasının zoruyla evlendirilmiş. Karısı delirmeden önce de başka erkeklerle düşüp kalkan, Rochester’ı rezil eden ahlâksız bir kadınmış. Rochester, kendini öldürecek hale gelmiş neredeyse. İngiltere’ye geri dönüp karısını tavanarasına kapattıktan sonra, bundan böyle hiçbir kadınla evlenmeye hakkı olmadığını bildiği için, kendini gelip geçici gönül eğlencelerine vermiş. Bu arada, küçük Adèle’in annesi Fransız dansözle bir ilişki kurmuş. Bu kadın da ondan bol bol para sızdırdıktan sonra onu aldatmış. Kendisine yüzü ve kişiliği açısından hiç mi hiç <span epub:type="pagebreak" id="page1166" title="1166"/>benzemeyen Adèle’in babası olabileceğine hiç aklı yatmıyormuş. Ama Fransız dansöz ölünce, kimsesiz kalan çocuğu büyütmeyi bir görev bilmiş. Jane Eyre, Adèle’in mürebbiyesi olarak evine gelinceye değin, dünyanın en mutsuz adamıymış.</p>
			<figure class="middle2">
				<img src="image/p1166.jpg"/>
				<figcaption>Charlotte fotoğrafta elyazması görülen Jane Eyre’i 1846 yılında Manchester’da babasına hemşirelik yaparken yazdı.</figcaption>
			</figure>
      <p>Rochester, bunca acı, bunca yalnızlık çektikten sonra, yaşamda tek umudu olan Jane’den ayrılmayı göze alamaz. Fransa’nın güneyinde ıssız bir yere yerleşip, birlikte oturmalarını önerir. Jane’e el sürmeyecek, onu metresi yapmayacaktır. Tek isteği onu görmek, onun yakınlığını duyumsamaktır. Yıllardan beri gerçek bir evlilik sayılamaz onun evliliği. Böyle bir evlilik, basmakalıp törelerin, anlamsız yasaların oluşturduğu yapay bir engelden başka bir şey değildir. Jane bu pespaye engeli aşıp, sevdiği erkekle yaşamayı göze alamadığı için kızı azarlar:</p>
      <blockquote>
        <p>“What distortion in your judgement, what a perversity in your ideas is proved by your conduct! Is it better to drive a fellow creature to despair than to transgress a mere human law, no man being injured by the breach?”</p>
      </blockquote>
      <p>Yargılama yeteneğinin ne denli saptırılmış, düşüncelerinin ne denli ters olduğunu kanıtlıyor senin bu davranışın! İnsanların koyduğu bir yasayı hiç kimseye kötülük etmeden çiğnemek, bir insanı umutsuzluğa sürüklemekten daha iyi değil mi?</p>
      <p>Rochester haklıdır; ve işin ilginç yanı şu ki, Jane de, yalnız aklıyla değil, vicdanıyla da onun haklı olduğunu, onun istedi<span epub:type="pagebreak" id="page1167" title="1167"/>ğini yapmamakla, onu mutsuz etmekle bir cinayet işlediğini bilir:</p>
      <blockquote>
        <p>This was true; and while he spoke my very conscience and reason turned traitors against me and charged me with crime in resisting him.”</p>
      </blockquote>
      <blockquote>
        <p>Bu doğruydu. O konuşurken, kendi vicdanım ve aklım bana haince davranıyor, ona karşı koyduğum için bir cinayet işlemekle suçluyordu beni.</p>
      </blockquote>
      <p>Charlotte Brontë’nin bunu Jane Eyre’e itiraf ettirmesi bile 1847 yılında akıllara sığmaz bir cüretti. Yazar, <em>Jane Eyre</em>’in ikinci baskısına yazdığı önsözde “conventionality is not morality” (herkesçe benimsenen törelere uymak ahlâk değildir) demişti. Bu iki şeyin birbirinden farklı olduğunu, bu farkı da açık seçik belirtmek gerektiğini ileri sürmüştü. Ne var ki, Charlotte Brontë daha ileri gitmeyi, başka bir büyük kadın romancının –yani George Eliot’un romanlarında değil de özel yaşantısında– yapmaya cesaret ettiği şeyi Jane Eyre’e de yaptırmayı, onu evli bir erkekle nikâhsız yaşatmayı göze alamıyordu. Bu yüzdendir ki, Jane, yanılarak Tanrı’nın yasası saydığı, insanların yanlış bir yasasına boyun eğmekte direnir:</p>
      <blockquote>
        <p>I will keep the law given by God; sanctioned by man. I will hold to the principles received by me when I was sane and not mad as I am now... I am insane –quite insane– with my veins running fire.”</p>
      </blockquote>
      <blockquote>
        <p>Tanrı’nın koyduğu, insanların da onayladığı yasaya uyacağım. Şimdiki gibi deli olmadığım, aklım başımdayken benimsediğim ilkelerden vazgeçmeyeceğim. Çünkü deliyim şimdi, tam deliyim, damarlarımda ateş akıyor.</p>
      </blockquote>
      <p>Rochester, Jane’e yalan söylediği için suçludur kuşkusuz. Doğruyu söylemek fırsatı eline geçince bile –örneğin, tavanarasına kapalı akıl hastası gece yarısı Jane’in odasına girip, gelin duvağını parçaladığı zaman bile– doğruyu söylemez. İlkin Jane’in <span epub:type="pagebreak" id="page1168" title="1168"/>hayal gördüğünü, sonra da o kadının Grace Poole olduğunu söyleyerek yalanlarını sürdürür. Rochester suçludur; ama sevdiğini yitirmemek için, aşk uğruna suç işlemiştir. Oysa Jane Eyre, ancak o çağda geçerli bilinen, gerçek ahlâkla ilgisi bulunmayan törelere yenik düşmüş, George Eliot gibi davranma yiğitliğini gösterememiş; kendini de sevdiği adamı da mutsuzluğa sürükleyerek, Rochester’ınkinden büyük bir suç işlemiştir aslında. Daha sonraları, “I was right when I adhered to principle and law... God directed me to a corret choice” (İlkeler ve yasalara bağlı kalmakta haklıydım... Tanrı bana doğru seçimi yaptırmıştı) diye düşünür. Ama gerçekleşmeyen nikâhın ertesi sabahı, hava daha aydınlanmadan Rochester’ın evinden kaçarken suçlu olduğunu bilir, kendinden nefret eder: “I had injured, wounded, left my master. I was hateful in my own eyes.” (Efendime kötülük etmiş, onu yaralamış, onu terketmiştim. Kendimden nefret ediyordum.)</p>
      <p>Jane Eyre’in Rochester’ın evinden kaçtıktan sonraki yaşamını anlatan bölümlerde, romanın ustaca kurulmuş yapısında bir bozukluk baş gösterir. Gereksiz izlenimini veren uzatmalar yüzünden, o âna değin soluk soluğa okuduğumuz romanda gerilim diye bir şey kalmaz. Üstelik Charlotte Brontë, hiç de inandırıcı bulmadığımız kimi rastlantılara başvurur. Örneğin, Jane Eyre, tek serveti olan yirmi şilinle karşısına ilk çıkan posta arabasına binip Thornfield’den uzaklaştıktan sonra, açlıktan neredeyse ölecek bir halde, kimin yeri olduğunu hiç bilmediği bir evin kapısının önünde yere yığılır. Ama bu evde oturan ve onu bağırlarına basan melek huylu iki genç kızın ve ağabeyleri St. John Rivers’in, Jane’in kardeş çocukları oldukları anlaşılır bir süre sonra. Bu kadar olmayacak bir rastlantı yetmiyormuş gibi, yoksul Jane, hiç tanımadığı bir akrabasından durup dururken kalan mirasla varlıklı bir kız oluverir vb...</p>
      <p>Yetenekli ve yakışıklı genç bir din adamı olan Jane’in kardeş çocuğu St. John Rivers, Hıristiyanlığı yeryüzüne yaymayı görevlerin en yücesi bildiği için, misyoner olarak Hindistan’a gidecektir. Jane ile evlenip, onu da oraya götürmeyi aklına koyar. Çünkü St. John Rivers’e bakılacak olursa, “aşk için değil, çalışmak için yaratılan” (“formed for labour, not for love”) Jane Eyre, böy<span epub:type="pagebreak" id="page1169" title="1169"/>le kutsal bir görevi büyük bir başarıyla üstlenebilir. Jane, Rochester’ın aşk uğruna ona yaptığı baskıdan sonra, şimdi başka bir erkeğin görev uğruna ona yaptığı için ikinci bir baskıyla karşılaşır böylece. Ne var ki, bu gencecik kız, kolay kolay boyun eğenlerden değildir. Yasadışı bir beraberliğe katlanamadığı gibi, yasal ama sevgisiz bir evliliğe de katlanamaz.</p>
      <p>Gelgelelim aradan bir yıl geçtikten sonra, genç din adamının Jane’deki görev duygusunu sömüren baskısı öyle dayanılmaz boyutlara varır ki, Jane bu evliliği neredeyse kabul edecek duruma gelir. St. John, sevgiden yoksun bir otoriteyle onu tam kollarına alacağı sırada, tam evet diyeceği sırada, gecenin karanlığında Rochester’ın onu çağırdığını duyar gibi olur. “Geliyorum!” diye bağırarak, sesin geldiğini sandığı bahçeye doğru koşar. Ertesi sabah da erkenden yollara düşer. Otuz altı saat süren bir araba yolculuğundan sonra Thornfield’e varır. Kararmış bir yangın yeri görür evin eskiden bulunduğu yerde. Meğer Jane oradan kaçtıktan iki ay sonra, Rochester’ın deli eşi evi ateşe vermiş. Rochester, kadını kurtarmaya çalışmış. Ama dama çıkan deli kadın kendini aşağıya atarak ölmüş. Bu arada Rochester, hem ellerinden birini, hem de gözlerini yitirerek kör olmuş. Pek inandırıcı bulmadığımız bu melodramatik olaylardan sonra, <em>Jane Eyre</em> ile Rochester’ın birleşmelerine bir engel kalmaz artık. <em>Jane Eyre</em>’in başkişisinin bu tür olaylarla karşılaşmadan, Rochester’ın eşi ölmeden, sevdiği adama salt aşkından ötürü geri dönmesi olanaksızdı Victoria Çağı’nda.</p>
      <p>Chorlotte Brontë, mektuplarından birinde, 1849’da yayımlanan <em>Shirley</em>’ye daha çok emek verdiği halde, bu romanın <em>Jane Eyre</em> kadar beğenilmemesinden yakınır. Gerçi kimileri, <em>Shirley</em>’yi<em>, Jane Eyre</em>’den değerli bulurlar. Ama bu, doğru değildir bize kalırsa. Çünkü <em>Shirley</em>, ilginç olmakla birlikte, <em>Jane Eyre</em>’in ayarında sayılamaz. Bunun nedenlerinden biri, sözkonusu mektupta yazarın kendi açıkladığı gibi, bu romanı, üç kardeşinin ölümünü beklerken çektiği korkunç gerilimler ve ölümlerinden sonra duyduğu acılar sırasında yazmış olmasıdır. Bu yüzden de roman iyi kurulmamıştır. Kimi yerleri ustaca, kimi yerleri de, hem beceriksizce, hem de fazlasıyla uzatılarak kaleme alınmıştır. Charlotte Brontë’nin, toplumsal bir konuyu işleyen gerçekçi bir ro<span epub:type="pagebreak" id="page1170" title="1170"/>man yazmayı amaçlaması da, <em>Shirley</em>’nin başarısını bir hayli engellemiştir.</p>
      <p>Charlotte Brontë, <em>Shirley’</em>nin daha ilk sayfasında, bu romanın hiç de romantik olmayacağını hemen bildirir okuyucularına. Burada duygulara, heyecanlara, tutkulara, düşgücüne, şiirselliği hiç yer vermeyeceğini; Romantizm’e aykırı, gerçekçi ve serinkanlı bir öykü anlatacağını açıklar. Gerçi çok geçmeden, bunun pek doğru sayılamayacağını, <em>Shirley</em>’de bir tane değil, iki tane aşk öyküsü ele alındığını görürüz. Ne var ki, günümüzde moda olan deyimle “sosyal içeriklidir” <em>Shirley</em>: Bu romanda Charlotte Brontë, kırk yıl önceki Yorkshire’ın durumunu ele alıp, fabrika sahipleriyle işçiler arasındaki çatışmaları işler; sanayileşmekte olan ülkesinin ayrıca sancılı bir dönemini canlandırmayı amaçlar.</p>
      <p>XIX. yüzyılın ilk yıllarında, Napoleon savaşlarından ötürü, İngiliz fabrikatörleri, pamuk ve yün ürünlerini Avrupa’ya satmakta güçlük çekiyorlardı. Yeni devreye giren makinalar da, emekçi kitlelerin iş bulma olanaklarını büsbütün kısıtladığı için, işçiler makinaları patronlardan bile daha zararlı sayıyorlardı. Bir öfke ânında bir iki dokuma tezgâhını parçalayan Ned Ludd’dan adlarını alıp Luddite denilen kimi işçiler, ayaklanıp makinaları parçalıyorlar; onların yaşamını ezip öğüttüğü için, bize ayrıca yerinde görünen bir sözcükle o sıralarda “mill” yani “değirmen” denilen dokuma fabrikalarındaki araçları yıkıp yakıyorlardı.</p>
      <p>Charlotte Brontë, toplumsal konulu bir roman yazabilmek için gereken deneyimlerden ve bilgiden tümüyle yoksundu. Üstelik, canlandırmak istediği dönemde yaşamamıştı. Haworth köyündeki rahip evinden pek ender çıkıyor, kimselerle görüşmüyordu. Toplumsal roman türünde ayrıca başarılı olan Mrs. Gaskell’e bir mektubunda, <em>Shirley</em>’den söz ederken, üzülerek değinir bu duruma:</p>
      <blockquote>
        <p>“The book is far less founded on the real perhaps appears. It would be difficult to explain to you how little actual experience I have had of life, how few persons I have known.”</p>
      </blockquote>
      <blockquote>
        <p>Kitabın temeli, gerçeklere, belki göründüğünden bile daha az dayanmaktadır. Aslında yaşamda ne denli az deneyimimin olduğunu, ne kadar az insan tanıdığımı size açıklamak güç olacaktır.</p>
      </blockquote>
      <p><span epub:type="pagebreak" id="page1171" title="1171"/>Charlotte Brontë, kendi doğmadan önce olan bu toplumsal çatışmalar üzerine bilgi edinmek için elinden geleni yaptı. Babasının anlattıklarından ve eskiden bazı gazetelerde çıkan haberlerden yararlandı. Fabrikasına makinalar kurduktan sonra, işçilerinden biri tarafından vurulan fabrikatörün öyküsü, onu ayrıca etkilemişti. <em>Shirley</em>’de bu olaya da yer vererek, o dönemin havasını canlandırabilmek için yoğun bir çaba gösterdi. İktisat tarihi profesörü Herbert Haton’un, <em>Shirley</em>’nin ele aldığı olaylar ve özellikle havası açısından tarihi yansıttığını söylemesi, Charlotte Brontë’nin başarısını kanıtlar.</p>
      <p>Ülkesindeki ve Avrupa’daki siyasal olaylarla her zaman ilgilenen Charlotte Brontë, kendi de belirttiği gibi muhafazakârlardan yanaydı. İşte bu yüzdendir ki, <em>Shirley</em>’deki toplumsal sorunları, bir lokma ekmek kazanıp açlıktan ölmemek için zorlu bir savaş veren emekçi kitleler açısından değil, egemenliklerini ve servetlerini sağlam temeller üstünde kurmaya çalışan sanayiciler ve fabrika sahipleri açısından görür.</p>
      <p>Romanın başkişilerinden Robert Moore, yarı Belçikalı, yarı İngilizdir. (Evinde çoğu zaman Fransızca konuşulduğu için Charlotte Brontë, kendi güzel Fransızcasını okuyucularının gözü önüne serme fırsatını bulur.) Yorkshire’ın gözüpek sanayicilerinden biri olan Robert Moore, ayrıca zalim ya da kötü niyetli bir genç değildir. İşçi çocuklarına dayak atmaz, emrinde çalışanları hırpalamaz. Ama onlara ne sevgi gösterir, ne de onların kendisini sevmelerini bekler. O sıralarda çok önemli sayılan dinsel sorunlarla ilgilenmediği gibi, siyasetle de ilgilenmez. Robert Moore gibileri yurtsever bile sayılamazlar bir bakıma; çünkü Moore, Napoleon ile savaşmanın Avrupa’da yün ticaretini engellediği için, İngiltere’yi tehdit eden bu düşmana karşı cephe alınmasından yana değildir. Onun yaşamda tek amacı, kendi çıkarlarını kollayıp, fabrikasını üretken hale getirmektir. Çıkarları tehlikeye girince de, yaradılıştan hiç de kötü yürekli bir adam olmadığı halde, kaskatı ve acımasız bir tutum benimseyebilir. Örneğin, en dürüst ve en sağduyulu işçilerinden biri olan William Farren, şiddete başvurmak istemediklerini, ama fabrikaya yeni makinalar hemen kurulursa, orada çalışanların işsiz kalıp çoluk çocuk açlıktan öleceğini, bunu göz önünde tutup, kararını uygulama<span epub:type="pagebreak" id="page1172" title="1172"/>ya koymadan önce biraz beklemesini önerince, Robert Moore, bu işçinin insanca çağrısını dinlemez bile. Makinaları hemen getirecektir. Çünkü öteki fabrika sahipleri makinalarını kurmaktadırlar. Kendi de aynı şeyi yapmazsa, onlarla yarışamayacak, çok geçmeden iflas edecektir. Bu yüzden de işçilerinin açıkta kalmalarına aldırmaz. Haftalık ücretlerini ödemediği işçilerin nereden ekmek parasını bulacaklarını düşünmez. Ve Charlotte Brontë’ye bakılacak olursa, İngiltere’de o sırada binlerce sanayici vardır Robert Moore’un vurdumduymazlığını paylaşan.</p>
      <p>Gelgelelim Robert Moore’un tutumunu benimseyenler de vardır <em>Shirley</em>’de. Bay York ile Bay Hall, emekçi kitlelerin dertlerine duyarlı bir biçimde yaklaşan, yoksullara yardımcı olmak isteyen, gerçekten erdemli din adamlarıdır. Bay Hall, işsiz kalan Farren’e borç verir. Bay York ise, Robert Moore gibileri daha anlayışlı davranmazlarsa, işçilerin ayaklanacaklarını söyler. Zaten York, romanın tutucu kişileri tarafından bir Jacobin olmakla suçlanacak kadar ileri görüşlüdür siyasal açıdan. Örneğin, akıl hastalığı resmen belgelenmiş bir kralın, ahlâksız bir başbakanın, geri zekâlı lord’ların ve Anglikan Kilisesi’nde yüksek mevki kapan acımasız ve akılsız din adamlarının İngiltere’yi mahvettiklerini söyler. Bu acımasız ve akılsız din adamlarından biri olan Hellstone (bu soyadının “cehennem-taşı” anlamına gelmesi Charlotte Brontë’de ender görülen kara gülmece örneklerinden biridir) ayaklanan işçileri bitleri ezercesine ezmeyi uğraşların en soylusu sayar ve gece yarısı silahlanıp, elinden geldiğince çok sayıda işçi öldürmek gibi Hıristiyanca bir amaç güderek, komşusu Robert Moore’un fabrikasına koşar. Gerçi Robert Moore, Hellstone gibi kin duymaz işçilere. Ama onlar yeni getirttiği makinaları kırmak isteyince, hükümetin fabrikaya asker göndermesini ister hiç duraksamadan. Askerler, kaçışan silahsız işçilere ateş açarlar, altısını yaralayıp, birini öldürürler.</p>
      <p>Charlotte Brontë bu sınıf çatışmasında her iki tarafa karşı nesnel bir tutum benimsemek ister. Romana adını veren ve yazarın sözcüsü olan Shirley, makinaları kırmaya kalkan işçileri haksız bulmakla birlikte, Robert Moore’un katı tutumunu beğenmediğini onun yüzüne karşı söyler. Yazar, tutuculuğuna karşın, insanca değerleri her şeyden fazla önemsediğinden, Robert <span epub:type="pagebreak" id="page1173" title="1173"/>Moore’un zamanla değişmesini, daha anlayışlı ve yumuşak bir patrona dönüşmesini sağlar. Ne var ki, bu yumuşama, eski acımasızlığı yüzünden kimi işçiler arasında uyandırdığı kini önleyemez. Yoksulluktan yarı deliren ayyaş bir dokumacı, Robert Moore’a ateş edip, onu ağır yaralar. (Moore’u sağlığına kavuşturan son derece huysuz, ama çok usta İskoçyalı cerrahın MacTurk, yani “Türkoğlu” soyadını taşıması ilginç bir rastlantıdır.) Robert Moore’un kendisi de, herkes de onu kimin öldürmek istediğini bilir. Ama artık aklı başına geldiği için Robert Moore canına kasteden ayyaşı cezalandırmaz. Çünkü Birmingham ve Manchester gibi yeni gelişen sanayi kentlerinde emekçi kitlelerin yoksulluğunu ve yoksulluk yüzünden çektikleri acıları kendi gözleriyle görmüş, insan kardeşlerine adil davranması gerektiğine inanmıştır. Bencilliğin bir çılgınlık olduğunu, başkalarına iyilik yapmanın zorunluluğunu da anlamıştır.</p>
      <p>Robert Moore’un bu değişiminde Shirley önemli bir rol oynar. Charlotte Brontë, Shirley’nin kişiliğini çizerken, ölen kız kardeşi Emily’yi örnek aldığını; eğer Emily sağlıklı ve varlıklı bir kadın olsaydı, tıpkı Shirley’ye benzeyeceğini ileri sürer. Gerçi ablasının anlattıklarından başka Emily konusunda hiçbir şey bilmeyiz. Ama çok ilginç bir genç kız olmakla birlikte, Shirley, romanın ancak bir tek yerinde, ölümden hiç korkmuyormuş gibi davranırken Emily’yi andırır bize kalırsa: Beslemek için yanına çağırdığı bir sokak köpeği onu ısırınca, köpeği kuduz sanan Shirley, büyük bir soğukkanlılıkla mutfağa giderek bir demir parçasını kızdırıp, kendi elini dağlar. Emily’nin de aynı şeyi yaptığını, Charlotte Brontë’nin yaşamöyküsünden biliyoruz.</p>
      <p> Shirley Keeldar, annesini de babasını da yitiren, çok zengin ve çok güzel bir kızdır. Tümüyle bağımsızdır ve bağımsız olmanın keyfini sürer. Onda hem kadınsı bir duyarlılık ve sevecenlik, hem de erkeklere özgü bilinen güçlü bir irade vardır. Victoria Çağı genç kızlarının çekingen ya da yapmacık davranışlarının en küçük bir izi görülmez Shirley’de. Bir kadın olarak çekiciliğini hiç yitirmeden, ellerini arkasında kavuşturur, başını diker, yiğit bir delikanlıymış gibi haller alıp ıslık çalar. Erkek çocuk bekleyen ailesinin ona nasıl olsa bir erkek adı verdiğini; bu yüzden de kendisine “Captain Shirley” denilmesinden hoşlandığını; as<span epub:type="pagebreak" id="page1174" title="1174"/>lında bir asker ya da bir yargıç olmak isteğini söyler. Yaşadığı çağda neredeyse hiçbir kadında görülmeyen bir güven duygusu içinde, kendisini her açıdan erkeklerle eşit sayar. Hem aklı, hem de güçlü kişiliği sayesinde, bunun boş bir övünme olmadığını kanıtlamanın yolunu da bulur.</p>
      <p> Shirley İngiltere’de sanayicilerin ve tüccar sınıfının, kaskatı bir bencillik içinde sadece kazanç düşündüklerini; kâr uğruna, ülkenin baş düşmanı Napoléon’a bile boyun eğebileceklerini; bu Korsikalı haydudun dediği gibi “a nation of shopkeepers” (bir dükkâncılar ulusu) olduklarını söyler. Shirley, işsiz kalan yoksullara bol bol para dağıtacak kadar iyi yüreklidir. Ne var ki, varlıklı sınıftandır ve kendi sınıfının çıkarlarını korumaya da kararlıdır. Romanın başkişilerinden Caroline Hellstone’un belirttiği gibi, sınıf bilinci açısından hiç farklı değildir Robert Moore’dan. Eğer yoksullar birleşip ayaklanırlarsa, Shirley Keeldar onlara karşı savaş açacaktır.</p>
      <blockquote>
        <p> “If they bully me, I must defy; if they attack, I must resist-and I will...If they violently wrong me or mine, and then presume to dictate to us I shall quite forget pity for their wretchedness and respect for their poverty.”</p>
      </blockquote>
      <p> Eğer bana zorbalık ederlerse, onlara meydan okurum. Eğer saldırırlarsa, karşı koyarım – bunları yaparım da... Eğer şiddete başvurarak, bana ve benim olanlara kötülük edip, bizleri buyrukları altına almaya kalkarlarsa, onların sefaletine acımayı da, yoksulluklarına saygı duymayı da tümüyle unuturum.</p>
      <p> Charlotte Brontë, “dişi-kartal gözlü” (“she-eagle eyes”) Shirley Kelldar’ı; tavuklar, hindiler, kazlarla dolu bir kümese dalan yabanıl ve acayip bir kuşa benzetir. Güçlü ve bağımsız kişiliğiyle Shirley, Victoria Çağı’nın değil, bizim çağımızın özgür kadınını andırır. Bu yüzden de, hem şaşkınlık, hem de saygıyla karışık bir çeşit korku uyandırır çevresinde. Onun bir dişi pantere, bir dişi leopara benzediği söylenir; hiçbir erkeğin ona sahip olup onu evcilleştiremeyeceği sanılır. Kadınların yaşamda tek amaçlarının iyi bir talip bulup evlenmek olduğu bir çağda, Shirley, kö<span epub:type="pagebreak" id="page1175" title="1175"/>tü şiirler yazdığını ileri sürerek, çok varlıklı genç bir aristokratı reddeder. Robert Moore’u da reddedişi, çevresindekileri büsbütün şaşırtır. Çünkü Shirley, bu yakışıklı fabrika sahibine her zaman ilgi göstermiş, hatta işçiler makinalarını parçaladığında, ona para yardımında bulunmuştur. Robert Moore’a âşık olan, ama Shirley’ye de büyük bir hayranlık duyan Caroline Hellstone da, okuyucular da, Shirley’nin Robert Moore’a bir zaafı olduğunu sanırlar. Gelgelelim Shirley, bu adamın onun toplumdaki saygın mevkiinden ve servetinden yararlanmak isteğini; aslında onu değil, Caroline’i sevdiğini hemen anladığı için, Robert Moore’un evlilik önerisini reddetmekle kalmaz, onu aşağılar da:</p>
      <blockquote>
        <p>“You spoke like a brigand who demanded my purse, rather than like a lover who asked for my heart... You want to make a speculation of me. You would immolate me to that mill.”</p>
      </blockquote>
      <blockquote>
        <p>Yüreğimi isteyen bir âşıktan çok, kesemi isteyen bir haydut gibi konuştunuz... Beni kârlı bir girişime dönüştürmek, beni o fabrikaya kurban etmek istiyorsunuz.</p>
      </blockquote>
      <p> Shirley Keeldar’ın seveceği erkek, Robert Moore değil, onun erkek kardeşi Louis Moore’dur. Bu genç adamın kişiliği ağabeyininki kadar güçlüdür. Kültür ve incelik açısından ondan çok daha üstündür. Ne var ki, Louis Moore, zengin bir fabrika sahibi değil, Shirley’nin akrabalarının evinde özel öğretmenlik yapan yoksul bir aydındır. Shirley ile kendisi arasında parasal açıdan bir uçurum bulunduğundan, Louis Moore’un gururu, sevdiği bu kızdan uzak tutar onu. Ne var ki, Shirley, kıyametleri koparan akrabalarına meydan okuyup, Louis Moore ile evlenir. Aralarındaki bağ, <em>Jane Eyre’</em>de olduğu gibi ayrıntılı işlenmemekle birlikte, Jane ile Rochester’ın birbirlerine duydukları tutku kadar yoğundur. Onların davranışlarında, Victoria Çağı’nda pek ayıp sayılan coşkun bir heyecan göze çarpar. Örneğin, öğretmenlik ettiği evin efendisi ve Shirley’nin dayısı Bay Sympson, yeğenine göz koydu diye ona hakaret edince, Louis hiç duraksamadan adamın gırtlağına sarılır. Ne ilginçtir ki, Charlotte Brontë’nin Belçika’lı hocası Héger’nin hayaleti, Shirley ile Louis’in aşk öy<span epub:type="pagebreak" id="page1176" title="1176"/>küsünde de ortaya çıkar: Shirley çocukken Louis Moore ona Fransızca dersi verdiği için, âşıklar arasında bir öğretmen-öğrenci ilişkisi kurulur ve en ateşli aşk sahnelerinde, Louis, Shirley’ye “My pupil” (öğrencim), Shirley de Louis’ye “my master” (hocam) demekten haz duyarlar.</p>
      <p> Shirley’de sadece bu aşk öyküsü değil, Caroline Hellstone ile Robert Moore’un aşk öyküsü de anlatılır. Caroline, arkadaşı Shirley gibi varlıklı ve bağımsız bir kız değildir. İçki ve kumar yüzünden evini terk ettikten sora ölen babasını hiç bilmez. Shirley’nin evinde bir çeşit refakatçi bayan olarak çalışan annesine de ancak on sekiz yaşından sonra kavuşur. Kadınların doğuştan geri zekâlı olduklarına, yemek pişirmek ve dikiş dikmekten başka hiçbir şey öğrenmelerine gerek olmadığına inanan, darkafalı ve sevgisiz din adamı amcası Hellstone’un evinde büyür. Caroline, bu olumsuz koşullara karşı, hem çok aklıbaşında hem de çok canayakın bir kız olarak gelişir. Robert Moore’a ölesiye âşıktır, aşkın ne olduğunu da bilir:</p>
      <blockquote>
        <p> “Love is real. The most real, the most lasting, the sweetest and yet the bitterest thing we know.... Romance writers know nothing of love, judging by the way they treat it.”</p>
      </blockquote>
      <blockquote>
        <p>Aşk gerçektir. Bildiğimiz en gerçek, en uzun süren, en tatlı ama aynı zamanda en acı şeydir... Romantik öyküler yazanların aşkı ele alışlarına bakılacak olursa, bu konuda hiçbir şey bilmedikleri anlaşılır.</p>
      </blockquote>
      <p> Caroline âşık olmasına âşıktır, ama sevdiği erkeğin işçilere karşı acımasızlığını eleştirmekten de çekinmez. Robert Moore’un kendi fabrikasında çalışanları hor görmemesini, onları sevmesini ister. Hatta Shakespeare’in <em>Coriolanus</em>’unu okuyunca, açlıktan kırılan insan kardeşlerine yakınlık duymayan, onlara hakaret eden bu kibirli aristokrata benzetir sevdiği erkeği. Akrabası olan bu genç kızdan öteden beri hoşlandığı belli olduğu halde, Robert Moore sevdalanmayı gereksiz bir lüks saydığı ve fabrikasını en kârlı biçimde işletmekten başka hiçbir şey düşünmediği için Caroline’in aşkı karşılıksız kalır uzun süre. Genç fabrikatör an<span epub:type="pagebreak" id="page1177" title="1177"/>cak ağır yaralandıktan ve çevresine karşı daha insanca bir tutum benimsedikten sonra Caroline ile evlenir.</p>
      <p> Roman, bir mutluluk ve refah tablosuyla biter. Çünkü 1812 yılının 18 Haziran’ında, yani Shirley ile Louis Moore’un ve Caroline ile Robert Moore’un evlendikleri gün, Napoléon’un savaşlarından ötürü ablukaya alınan Avrupa limanları dış ticarete açılır. Yorkshire ve Lancashire’ın dokuma fabrikalarının depolarında yıllardır biriken mallar, gemilerle gönderildikleri yerlerde hemen satılır. İşsizlik ortadan kalkar, ücretler biraz yükselir. Bu arada birçok başka fabrika sahibi gibi, Shirley ile kocasının destekledikleri Robert Moore da büyük bir servet elde eder.</p>
      <p> Charlotte Brontë’nin son romanı 1853’te yayımlanan <em>Villette</em>, Shirley’den çok daha değerli, hatta birçok eleştirmen ve bu arada Victoria Çağı’nın en ünlü kadın romancısı George Eliot’a ve bizim çağımızın en ünlü kadın romancısı Virginia Woolf’a göre, Charlotte Brontë’nin başyapıtı sayılan Jane Eyre’den de daha değerlidir. <em>Villette</em>’i okumadan, bu roman üzerine üstünkörü bilgi edinenler, on iki ile yirmi yaşları arasında kızların okuduğu bir okulun dar sınırları içinde geçen bir öykünün cansıkıcı olacağını sanırlar. <em>Villette</em>’de tavanaralarına kapatılan gizemli akıl hastası kadınlar, yangınlarda kör olan adamlar yoktur. Heyecan veren gerilimli bir öykü de yoktur üstelik. Ne var ki, <em>Villette </em>hiç de cansıkıcı değildir. Tam tersine, anlatımı öyle yalın ve güzel, gereksiz uzatmalardan kaçınan yapısı öyle sağlam, kişileri öyle canlı, ele aldığı düşünceler ve duygular öyle gerçektir ki, Charlotte Brontë’nin gittikçe daha ustalaştığını anlayan okuyucular, onun <em>Villette</em>’i yazdıktan bir iki yıl sonra ölmesini, aynı ayarda, belki de daha değerli romanlar yazamamasını büyük bir kayıp sayarlar.</p>
      <p><em>Jane Eyre </em>gibi <em>Villette</em> de, Lucy Snowe adlı bir genç kızın ağzından bir özyaşamöyküsü olarak yazılmıştır. Tıpkı Jane gibi Lucy’nin de bizlerle sıcak bir ilişki kurduğu, bizlerle konuştuğu, bizlere içini döktüğü duygusuna kapıldığımız için, bu yöntemin kullanıldığı romanlara özgü bir gerçeklik havası vardır <em>Villette’</em>de.</p>
      <p> Kişiliği açısından Charlotte Brontë’ye çok benzeyen Lucy Snowe, iyi yetişmiş annesi babası olmayan bir kızdır. Charlotte <span epub:type="pagebreak" id="page1178" title="1178"/>Brontë güzel olmadığı gibi, Lucy Snowe da güzel değildir ve bu konuda kendini aldatan çoğu kadından farklı olarak bunun bilincindedir. Çocukluğunu çeşitli akrabalarının yanında geçirir. Bir ara, vaftiz anası Bayan Bretton’ın evinde konuk olur. İleride romanda önemli bir rol oynayacak olan evin oğlu John Graham Bretton’ı ve kısaca Polly denilen Paulina’yı orada tanır. Sonra yaşlı ve hasta bir kadının bakıcısı olur. Bu iyi yürekli kadın ölünce, kendine bir iş bulmak amacıyla tek başına Londra’ya gider. Ekmek parasını kazanmak için çalışmak zorunda kalan genç bir kadın olarak, Jane Eyre gibi Lucy Snowe da ender görülen bir tiptir Victoria Çağı romanlarında. Neden çalışmak istediğini de açık seçik söyler:</p>
      <blockquote>
        <p>“For the roof of shelter I am thus enabled to keep over may head; and for the comfort of mind it gives me to think that while I can work for myself, I am spared the pain of being a burden to anybody.”</p>
      </blockquote>
      <blockquote>
        <p> Başımın üstünde beni koruyacak bir dam olması için; kendim çalışabildiğim sürece, başka birine yük olmanın acısından kurtulduğumu düşünmenin bana verdiği huzur için.</p>
      </blockquote>
      <p> O devirde ancak aşağı sınıfların kadınları çalışırdı. Orta sınıftan olup da kendi alnının teriyle ekmeğini kazanmaktan haz duyan kadın kavramı, Victoria Çağı toplumuna öyle aykırıydı ki, Lucy’nin bu sözlerini duyan Polly, çok iyi yürekli ve duyarlı bir kız olduğu halde, Lucy’ye acıdığını söylenmekten kendini alamaz. Oysa Lucy Snowe, hiç de acınacak biri olarak görmez kendini. Çalışmanın ezikliği değil, gururu vardır onda. Hatta çevresindeki zengin ve aylak kızları biraz hor görür. Onları, duygu ve düşünceden yoksun ve biraz şımarık bulur. Ivır zıvır konular üzerine dedikodu yapmaktan başka işleri olmamasını ayıplar. Lucy Snowe, çalışma yaşamında işin kolayına da gitmez. Daha sonraları öğretmenlik yaparken, Polly’nin evinde oturup genç kıza refakat etmesi ona önerilince, bir zengin evinde hiçbir iş yapmadan bir sığıntı olarak yaşamak istemez. Bu durumda ev halkına dalkavukluk etmek zorunda kalacağını düşünür. Asalak <span epub:type="pagebreak" id="page1179" title="1179"/>olacağına bir orta hizmetçisi gibi çalışmayı, yerleri süpürüp silmeyi daha haysiyetli bir iş sayar.</p>
      <p> Lucy Snowe, Londra’da iş bulamayınca, bir gemiye binip Villette’e gelir. Bu yabancı kentte Fransızca konuşulmaktadır. Fransızca bir tek sözcük bilmeyen Lucy, yoğun bir çaba sonucu dili iyice öğrenir. Madam Beck’in yönettiği okulda, önce bu kadının çocuklarına dadılık eder, sonra İngilizce öğretmeni olur. Böylece roman, ilk bölümlerden sonra, Labassecour ülkesinin başkenti Villette’de geçer. Bu arada yazar romanının neredeyse her sayfasına Fransızca tümceler ekleyerek, bu dili ne denli iyi bildiğini gözler önüne serer. (Fransızcası gerçekten kusursuzdur. Görebildiğimiz kadarıyla, ancak bir tek yanlış yapar bütün kitapta; “son côté” diyeceğine “sa côté” der bir yerde.) Villette’in, sokaklarıyla, parklarıyla, yapılarıyla, insanları ve töreleriyle Brüksel olduğu, Labassecour’un da Belçika olduğu hiç kuşku götürmez. Charlotte Brontë’nin <em>Villette’</em>i yazarken Brüksel’deki yaşamından esinlendiği de besbellidir.</p>
      <p> Bu durum karşısında iki soru takılır aklımıza: Birincisi, Charlotte Brontë’nin kendi özyaşamını yazarken ülkelere takma adlar uyduracak kadar maskelemeye neden gerek duyduğudur. İkincisi de, Belçika’ya “la Basse-cour” (kümes) anlamına gelen aşağılayıcı adı neden verdiğidir. Birinci soruyu yanıtlamak kolaydır elbette. Çünkü Lucy Snowe’nun Profesör Paul Emmanuel’e duyduğu aşk, Charlotte Brontë’nin Brüksel’deki okulda önce dil öğrenirken, sonra da İngilizce öğretmenliği yaparken, evli barklı hocası Monsieur Héger’ye duyduğu ve herkesten gizlediği tutkunun bir yansımasından başka bir şey değildir. İkinci soruya gelince, Charlotte Brontë, bu ülkeye Fransız şairi Charles Baudelaire kadar yoğun bir kin beslememekle birlikte, Belçika’dan da, Belçikalılardan da, Katolik dininden de hiç hoşlanmamıştı. Onun için Belçika’yı bir kümese benzetti. Labassecour kralının oğluna Duc de Dindoneau (Küçük Hindi Dükü) diyerek, bu prensi elinden geldiğince gülünçleştirdi. Belçika’yı gülünçleştirmek için de hiçbir fırsatı kaçırmadı. Orada erkeklerin genellikle “barrelshaped” (fıçı biçiminde), kadınların ise obur ve ahmak olduklarını söyledi.</p>
      <p> Charlotte Brontë, insan portreleri çizmekte ne denli ustalaş<span epub:type="pagebreak" id="page1180" title="1180"/>tığını, <em>Villette’</em>in hemen başında, altı yaşındaki Polly’yi anlatırken kanıtlar. Polly, yaşından da küçük görünen, aşırı duyarlı, çok kaprisli, büyümüş de küçülmüş bir çocuktur. Çelik gibi iradesi sayesinde büyüklere her istediğini yaptırmanın yolunu bulur. Üstelik de haysiyetli ve gururlu olduğundan, şımartılmış çocukların sevimsiz hallerine düşmeden başarır bunu. Polly, küçücükken bile, ancak bir erkeğe tutkuyla bağlandığı ve o erkekten sevgisine karşılık gördüğü sürece yaşayabilen dişilerin soyundandır. Annesi olmayan Polly, ilkin babasına duyar bu yoğun tutkuyu. Babası uzun sürecek bir yolculuğa çıkınca da, o sıralarda on altı yaşında olan John Graham Bretton’ı aynı tutkuyla sevmeye başlar. Babası geri dönüp onu alınca, John’dan ayrılacağı için, bir çocuktan fazla yetişkin bir kadının duyabileceği derin bir acıya kapılır. Akıllı uslu Lucy Snowe, bu küçük kızın büyüyünce yaşamla nasıl başa çıkabileceğini kaygıyla düşünür. Ama Polly, on yedi yaşına gelince muradına erer. Artık doktor olan John’a kendini sevdirir, onunla evlenir.</p>
      <p> Lucy’nin çalıştığı okulun sahibesi ve müdiresi Madame Beck, üç çocuklu, orta yaşlı bir duldur. Charlotte Brontë, büyük bir olasılıkla Madame Héger’nin bir portresi olan bu kadına öylesine inandırıcı bir gerçeklik bağışlar ki, onu kendi gözlerimizle görmüş, uzun süre tanımış gibi oluruz. Yazar işin kolayına gidip, Madame Beck’i kötü bir kadın yapmaz. Okuldakilerin sadece “Madame” dedikleri bu kadın, açık seçik bir biçimde ahlâksız değildir. Öğrencilere ve emrinde çalışan öğretmenlere eziyet etmez. Onlardan elinden geldiğince yararlanmak amacıyla, herkesi serinkanlı değerlendirir. Lucy Snowe’daki değeri de çok geçmeden sezer, onu dadılıktan İngilizce öğretmenliğine yükseltir. Yüze yakın kızı, otoritesini açıkça gözler önüne sermeden, sıkı bir denetim altında tutar. Koskoca okulun her bir yanında hazır ve nazırdır sanki. En beklenmedik anlarda kızların karşısına çıkıverir. Peşinde hiçbir iz bırakmadan, bir hafiye gibi her tarafı araştırır, çekmeceleri açıp mektupları okur gizlice. Lucy, buruk bir alaycılıkla över Madame Beck’i:</p>
      <blockquote>
        <p>“I say again, Madame was a very great and very capable woman. That school offered her for her powers too limited a sphere; she ought to have swayed a nation.”</p>
			</blockquote>
			<blockquote>
				<span epub:type="pagebreak" id="page1181" title="1181"/>
        <p>Bunu gene söylüyorum, Madame çok yüce, çok yetenekli bir kadındı. Ondaki güce göre, fazla sınırlı bir alandı o okul. Madame’ın bir ülkeyi yönetmesi gerekirdi.</p>
      </blockquote>
      <p> Gerçi Madame ancak çıkarlarını düşünür, soğuktur, hesaplı kitaplıdır, ama herkes gibi zaafları vardır onun da. Örneğin, bunu özenle gizlediği halde, yakışıklı genç Doktor John’a tutulur gibi olur bir ara. Ama asıl isteği, okulun en önemli –daha doğrusu tek önemli– öğretmeni akrabası Profesör Paul Emmanuel’i elinden kaçırmamak, onun Lucy Snowe’ya bağlanmasını engellemektir. Kitabın sonlarına doğru göreceğimiz gibi, Madame’ın yapmayacağı şey yoktur bu ikisinin birleşmesini önlemek için. Madame, öyle gizli kapaklı bir kadındır ki, bu engellemeyi Profesör’de kendi gözü olduğundan mı, yoksa değerli bir yardımcısını yitirmemek amacıyla mı yaptığı kesin olarak anlaşılmaz. Ama bu kırk yaşlarındaki dulun, sevgilileri birbirinden ayırmak açısından, Charlotte Brontë ile Monsieur Héger’nin ilişkisinde Madame Héger’nin rolünü oynadığı hiç kuşku götürmez.</p>
      <p> Kadın romancıların, eskiden de şimdi de gerçeklere uygun ve inandırıcı erkek tipleri çizemedikleri konusunda, kimi eleştirmenlerin bir savı –daha doğrusu bir önyargısı– vardır öteden beri. <em>Villette</em>’in baş erkek kişisi Profesör Paul Emmanuel, tek başına bu savı çürütmeye yeter. Emily Brontë’nin Heathcliff’i erkek olarak ne denli canlı ve gerçekse, Charlotte Brontë’nin Emmanuel’i de o denli canlı ve gerçektir. Bu adamın ön plana çıktığı <em>Villette</em>’in ikinci yarısının, bizlerde romanın birinci yarısından fazla ilgi uyandırmasının nedeni de budur zaten.</p>
      <p> Sanatın büyülü potasında uzun süre kaynadıktan sonra gizemli değişimlere uğrayan Belçikalı öğretmen Héger’nin bir portresi olan Paul Emmanuel, Labassecour’lu değildir. Belçika kümesinde tüneyenlerin kanı değil, İspanyol kanı vardır onda. Fizik görünüşü, ucuz romanların parlak erkeklerinkinden bambaşkadır. Lucy Snowe, ikide birde ondan “little man” (küçük adam) diye söz ederek, Paul Emmanuel’in kısa boyu, ince yapısı üzerinde özellikle durur. Bu tutkulu, ateşli, öfkeli küçük adam ispanyol yüzlü (“spanish face”) bir kartaldır. Bir “black tiger” (kara kaplan) kadar yabanıldır. Esmer teni, kapkara saçları, ışıl <span epub:type="pagebreak" id="page1182" title="1182"/>ışıl mavi gözleriyle Napoléon’a benzer. Beylik anlamda yakışıklı olmaya hiç gerek duymadan, salt kişiliğinin gücüyle, tıpkı Napoléon gibi herkesi büyüler. Gerçekten de karşı konulmaz bir karizması vardır bu edebiyat öğretmeninin. Öğrencilerinin gözlerinin içine bakınca, sanki parmaklarıyla onların göz kapaklarını açar, yüreklerinin ve beyinlerinin içini görür, eksik ya da kusurlu yanlarını kurcalar. O yüreklerde ve beyinlerde gördüklerinden hoşlanmayınca da, öfkelenerek bağırıp çağırır. Örneğin, bu tragedyayı yorumlarken Belçikalı kızların heyecansızlığı onu çileden çıkarır.</p>
      <blockquote>
        <p>“Vous n’étes donc que des poupées! Vous n’avez pas de passion vous autres. Vous ne sentez donc rien! Votre chair est de neige, votre sang de glace!”</p>
        <p> </p>
        <p> Demek ki, sizler taş bebeklerden başka bir şey değilsiniz! Tutkularınız yok sizlerin. Demek ki, hiçbir şey hissetmiyorsunuz! Teniniz kar, kanınız buz sizlerin.</p>
      </blockquote>
      <p> O inişli çıkışlı, renkli kişiliğiyle bir çelişkiler yumağıdır Profesör Paul Emmanuel. Lucy Snowe’nun dediği gibi “görkemli bir beyni, yüce bir yüreği olan, kusurlu, sevgili bir küçük adamdır” (“magnificient-minded, grand-hearted, dear, faulty little man”). Hem “zeki bir kaplan” (intelligent tiger) kadar saldırgandır, hem de dünyanın en sevecen, en yufka yürekli insanıdır. Örneğin, gençliğinde bir kız sevmiş, kızın annesi bu evliliğe razı olmayınca, kız bir manastıra kapanıp, orada ölmüş. Paul Emmanuel, ona haksızlık eden ve hiç de iyi bir insan olmayan bu anneden öç alacağına, bir süre sonra yoksullaşan kadını her zaman korumuş, ona sürekli para sağlamıştır. Bu adam, hem aklın egemenliğine inanır, hem de o denli duygusaldır ki, ölen sevgilisinin anısına bağlı kalır, kırkına geldiği halde hiç evlenmez, bir keşiş gibi yaşar. Paul Emmanuel, bir yandan kendisi gibi kafası yorulan erkeklere ancak sıradan, kişiliksiz ve güzel kadınların uygun olacağını söyler; bir yandan da sıradan ve güzel olmayan, kişiliği ayrıca güçlü Lucy Snowe’ya âşık olur. Hem kendini beğenmiş ve serttir, hem de bir çocuk kadar saf ve güleryüzlü olabilir. <span epub:type="pagebreak" id="page1183" title="1183"/>Hem öğrencilerini kasıp kavurur, hem de onlara kendini sevdirmesini bilir. Ve işin en ilginç yanı şudur ki, bunca çelişki içinde, Charlotte Brontë, Profesör Paul Emmanuel’e tutarlı ve inandırıcı bir kişilik vermenin yolunu bulur.</p>
      <p> Romanın ilk yarısında Lucy, yakışıklı Doktor John’a sevdalanır gibi olur. Vaftiz anasının oğlu olan bu genci on dört yaşındayken tanımış, dört beş yıl sonra Villette’de yeniden karşılaşmıştır onunla. Dr. John ise, bencil, aşifte huylu, ama güzel Ginevra’ya tutkundur. Lucy’nin uyarıları üzerine bu kızdan uzaklaşır, Polly’ye bağlanır. Zamanla Lucy, Doktor John’un onu ancak bir kız kardeş gibi sevdiğini anlayıp, ondan vazgeçer.</p>
      <p> Lucy Snowe’nun, Dr. John ile ilişkisinden kat kat daha ilginç olan Profesör Paul Emmanuel ile ilişkisi, romanın ikinci yarısında ele alınır. Alışılagelmiş âşıkların davranışlarına hiç benzemez onların davranışları. Örneğin, kendisi huysuzluğuyla ün saldığı halde, Emmanuel, Lucy’nin dünyanın en huysuz insanı olduğunu ileri sürerek, kızı sürekli tersler, azarlar. On sekiz yaşındaki Lucy, her zamanki kılığı olan gri giysiler yerine, bir kır gezintisine giderken pembe bir entari giydi diye, onu ayıplar. Lucy ise, karşısındakini çileden çıkaran serinkanlı bir davranış sergileyerek, Emmanuel’in damarına basma fırsatını hiç kaçırmaz. Aslında Emmanuel, özel edebiyat dersleri verdiği Lucy’nin, tanıdığı öteki genç kızlardan ne denli farklı, onlara ne denli üstün olduğunu daha ilk karşılaşmalarında anlamış; onun başkalarına kapalı, duyarlı ve tutkulu kişiliğini de hemen sezmiştir. “Sauvage! La flamme a I’âme, I’éclair yeux!” (Vahşi! Ruhunda alev, gözlerinde şimşek!) der Lucy için.</p>
      <p> Ne var ki, Paul Emmanuel, sevdiği kadına kendini kolay kolay teslim eden erkeklerden olmadığından, üstelik aralarında yaş farkından başka, milliyet ve özellikle din ayrımları bulunduğundan, birbirlerine karşı direnirler uzun zaman. Emmanuel, İngiltere’yi sürekli kötüler, yerin dibine batırır. İngiliz kadınlardan hiç hoşlanmadığını da söyler ikide birde. Emmanuel’in Katolikliğiyle Lucy’nin Protestanlığı, ayrıca büyük bir engeldir aralarında. Lucy ağır bir bunalım ânında, bir Katolik kilisesine gidip, Protestan olduğunu bildirdikten sonra, yaşlı bir rahibe günah çıkardığı ve bu sayede biraz rahatladığı halde, Anglikan Kilise<span epub:type="pagebreak" id="page1184" title="1184"/>si’nin inanmış bir üyesi olarak din değiştirmeye hiç niyeti yoktur. Oysa aklın egemenliğinden sürekli dem vuran koyu Katolik Paul Emmanuel açısından, Protestanlar gerçekten Hıristiyan sayılmazlar. Lucy’nin benimsediği dinsel inanç da putlara tapmak kadar bağışlanamaz bir yanılgıdır. Kıza der ki.</p>
      <blockquote>
        <p>“You are good; but your terrible, proud, earnest Protestantism makes you dangerous... It makes my flesh creep. Sometimes when I look at you- O may God – I think Lucifer smiles.”</p>
      </blockquote>
      <blockquote>
        <p> Sen kendin iyisin; ama senin o korkunç, o gururlu, o içten Protestanlığın seni tehlikeli yapıyor... Tüylerim diken diken oluyor. Kimi zaman, sana bakarken –aman Tanrım– Şeytanın gülümsediğini görür gibi oluyorum.</p>
      </blockquote>
      <p> Ne var ki, aşk, dinsel kaygılardan ağır basar <em>Villette</em>’de ve Paul Emmanuel, Lucy’yi Katolik yapmak için bir hayli uğraştıktan sonra, onu olduğu gibi kabul eder. “Remain a Protestant, my little Engilish Puritan. I love Protestantism in you” (Sen Protestan kal, benim küçük İngiliz Püritenim. Protestanlığı sende seviyorum) der.</p>
      <p> Bu Püriten sıfatının Lucy Snowe’ya bir bakıma uygun olduğunu, bizlere bugün bir hayli gülünç gelen bir durum dolayısıyla anlarız: Madame’ın doğum gününü kutlamak için düzenlenen eğlencede, Paul Emmanuel bir tiyatro oyunu sahneye koyar. Lucy son dakikada, erkek rolü oynayan başka bir kızın yerine sahneye çıkmak zorunda kalır. Erkek olacağına göre, pantolon giymesi gerekmektedir. Ama <em>Kutsal Kitap</em>’a göre, kadınların erkek kılığına, erkeklerin de kadın kılığına girmeleri günah sayıldığından, Lucy pantolon giymeye öyle bir kesinlikle karşı çıkar ki, Paul Emmanuel bile onun üstüne varmanın boşuna olacağını anlar. Lucy, temsilde erkek olduğu anlaşılsın diye, boynuna bir kravat takıp, kendi kadın giysisinin üstüne bir erkek yeleği geçirmekle yetinir. Sahnede oynarken büyük bir haz duyduğunu anlayınca da, gene Püritenlikten kaynaklanan bir kaygıyla, kendini gözler önüne sermesinin doğru olmadığına, bu tür hevesleri hemen önlemesi gerektiğine karar verir.</p>
      <p><span epub:type="pagebreak" id="page1185" title="1185"/>Lucy Snowe ile Paul Emmanuel din engelini aştıktan sonra, daha çetin bir engelle karşılaşırlar. O güne değin ancak gizli kapaklı dolaplar çeviren Madame Beck, Lucy’ye “you must not marry Paul. He cannot marry” (Paul ile evlenmemelisiniz. O evlenemez) diyerek, âşıklara karşı açıkça cephe alır. Emmanuel’in bir Protestanın eline düşmesini istemeyen yaşlı Peder Silas da Madame ile birleşir. Emmanuel, Avrupa’dan dolayısıyla Lucy’den uzaklaştırılır, tâ Guadalup’a gönderilir. Üç yıl kadar sürecek bu yolculuğun bahanesi, Paul Emmanuel’in gençliğinde sevdiği ölen kızın annesinin Guadalup’da çok para getirebilecek büyük toprakları olması; bu toprakların, ancak Emmanuel gibi güvenilir ve aklı başında bir adamın uğraşmasıyla kurtulabileceği düşüncesidir. Paul Emmanuel ise, gerçek bir şövalye olduğundan, ölen sevgilisinin annesine hizmet etmek görevinden kaçmaz.</p>
      <p> Madame Beck, sevgililerin ayrılmadan önce birbirlerini görmelerini engellemek için, elinden geleni ardına koymaz. Lucy’ye çok etkili bir uyku hapı yutturacak kadar ileri gider. Ama Lucy ile Emmanuel gene de buluşup uzun uzun konuşurlar. Paul Emmanuel, Lucy’yi Madame’ın elinden kurtarıp bağımsızlığa kavuşturmak için, ona dayalı döşeli küçük bir okul armağan eder. Lucy, okulu çok güzel yönetir, öğrenci sayısını hızla artırır. Sevgililer düzenli mektuplaşırlar. Üç yıl çabucak geçer. Paul Emmanuel tam geri dönerken, Atlantik okyanusunda yedi gün süren korkunç bir fırtına olur. Birçok gemi batar, birkaçı da kurtulur. Ne gariptir ki, Charlotte Brontë, <em>Villette’</em>in son sayfasında, Paul Emmanuel’in batan bir gemide mi, yoksa batmayan bir gemide mi olduğunu açık seçik söylemez. Ama onun sağsalim geri dönüp Lucy ile evleneceği konusunda kuşkusu yoktur okuyucuların.</p>
      <p> Gördüğümüz gibi, Charlotte Brontë’nin en önemli iki romanı sayılan <em>Jane Eyre</em> ile <em>Villette</em>’de başlıca konu aşktır. Ve ne gariptir ki, Charlotte Brontë’nin yaşadığı çağda bir yeniliktir salt aşk konusunu işleyen romanlar. Aşkı, karşı konulmaz yalın bir tutku olarak ele almak ise, Victoria Çağı’nın darkafalı ahlâksal baskılarına karşı bir başkaldırıştır. Başkaldıranın bir kadın olması, ayrıca tedirgin etti o çağın çoğu okuyucularını. Samuel Ric<span epub:type="pagebreak" id="page1186" title="1186"/>hardson’un <em>Clarissa’</em>sı bir yana, Fielding, Sterne, Jane Austen, Dickens, Thackeray, George Eliot gibi, XVIII. ve XIX. yüzyılların en büyük romancıları, aşka romanlarında belirli bir yer vermekle birlikte, aşkı ana konu olarak işlememişlerdi hiçbir zaman. Hele aşkın tutkulu yanını yakından incelemeye hiç yanaşmamışlardır. Fielding için aşk, sağlıklı bir içgüdüden başka bir şey değildir; Sterne’de aşk, güldürücü durumlar yaratmak fırsatıdır; Jane Austen’de aşk, aklın egemenliğini kabul ederek, evliliğe yönelen toplumun gerektirdiği bir işlevdir. XIX.yüzyılın en büyük romancısı olduğu halde, ne yazık ki, Dickens’da aşk, yarattığı kişilerden bir ikisinin yoğun duyguları dışında, sulandırılmış bir duygusallıktır çoğu zaman. Thackeray (özellikle Esmond’da) ve George Eliot aşkı daha ciddiye almakla birlikte, bu duyguyu bir insanın tüm varlığını etkisi altına alan güçlü bir tutku olarak görmezler. Bu romancıların hepsi, bir kadınla bir erkeğin arasındaki aşk ilişkisinden çok, bireylerin toplumla ilişkileri üstünde durmuşlar; insanların iç dünyasından çok, dış dünyasıyla ilgilenmişler; duygu sorunlarından çok, ahlâk sorunlarını ele almışlardır. Brontë kardeşler ise –özellikle Emily– bize artık doğal görünen, ama yaşadıkları çağda tedirginlik ve hayret uyandıran bir cesaretle, aşk tutkusunun incelenmesini romanlarının başlıca konusu yaptılar. İngiliz romanına getirdikleri asıl yenilik budur işte. Üstelik Charlotte Brontë, erkeklerin yönettiği bir dünyada edilgin kadınlar olmanın ezikliğine de başkaldırdı. Ailelerinin ya da toplumun onlara uygun gördüğü erkekle değil, kendi sevdikleri erkekle birleşme hakkını isteyen kadınlar gösterdi romanlarında.</p>
    </section>
  </body>
</html>