<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page184" title="184"/>
      <header>
        <h1 class="bolum">Yedinci Bölüm</h1>
        <h2>Shakespeare’den Önce Elizabeth Çağı Tiyatrosu</h2>
      </header>
      <p>Elizabeth Çağı’nın edebiyat alanında en büyük ürünü olan tiyatro oyunlarına geçmeden önce, biraz geriye dönüp, tiyatronun İngiltere’de nasıl geliştiğini anlatmak yerinde olur: Eski İngilizce döneminde tiyatro diye bir şey yoktu. Ancak Norman İstilası’ndan (1066) sonra, XI. yüzyılda ilkel bir biçimde görülmeye başlayan tiyatro, yalnız İngiltere’de değil, tüm Avrupa’da Katolik Kilisesi’nin törenlerinden doğdu. Garip olduğu kadar ilginç bir çelişki vardır bu durumda. Çünkü Katolik Kilisesi gene dinsel törenlerden, ama puta tapanların dinsel törenlerinden kaynaklanan eski Yunan ve Roma tiyatrosunu ahlaka ve dine aykırı bulmuş, bu oyunları acımasızca kınamıştı. XI. yüzyılda ise, tiyatroyla ayinler arasında öteden beri var olan gizemli bağdan ötürü, kendi kiliselerinin törenlerinden tiyatro oyunlarını andıran gösteriler türemeye başlıyor ve din adamları buna karşı koymuyorlardı. Ne var ki, ileride göreceğimiz gibi, Cromwell yandaşı Püriten’lar 1642’de iktidara geçince, gene din adına tiyatroya karşı çıktılar; hatta oyunların temsil edilmesini yasaklayacak, tüm tiyatro binalarını kapatacak kadar ileri gittiler. Gelgelelim XI. yüzyılda İngiltere henüz Katolik bir ülkeydi ve kiliselerin görkemli dekoru, yüzlerce mumun ışığı, rahiplerin süslü giysileri, müzik, diyalog gibi birçok tiyatro öğesi zaten görülüyordu Katoliklerin dinsel törenlerinde. Zamanla bunlara eklemeler yapıldı, dinsel tören küçük bir oyuna dönüştü. Örneğin dört rahip melek kılığına, üç rahip de kadın kılığına giriyor, aralarında Katolik Kilisesi’nin resmi dili olan Latinceyle konuşmaya başlıyorlardı. Me<span epub:type="pagebreak" id="page185" title="185"/>lekler kimi aradıklarını soruyorlardı kadınlara. Kadınlar da mezara gömülen Hazreti İsa’yı aradıklarını söylüyorlardı. Derken melekler İsa’nın dirildiğini, gökyüzüne çıktığını bildiriyorlardı. Katolik Kilisesi’nin dinsel törenlerine “liturgy” adı verildiği için, bu ilk oyunlara “liturgical play”, eklenen parçalara da “trope” denilirdi.</p>
      <p>Zamanla başka gelişmeler de oldu. Bu küçük oyunlar kiliselerin dışında değil de, önlerinde oynanmaya başladı. Rahiplerin yerini sıradan yurttaşlar, Latincenin yerini de o ülkenin anadili aldı. XIV. yüzyıla varınca, genişletilmiş dinsel törenler sayılabilecek bu oyunlar ortadan kalktı; “Miracle Play” (Mucize Oyunu) ya da “Mystery Play” (Gizem Oyunu) ve “Morality Play” (Ahlak Oyunu) denilen iki oyun tipi ortaya çıktı. Gerçi Miracle Play’ler daha çok <em>Kutsal Kitap</em>’tan ve Hıristiyan Kilisesi’nin ermişlerinin yaşamlarından alınan konuları, Mystery Play’ler de Hazreti İsa’nın yaşamından alınan konuları işlerdi ama, çoğu eleştirmenler bu iki türü birbirinden ayırmaz, her ikisine de miracle adını verir.</p>
      <p>Bu miracle’ları kimlerin yazdığı bilinmez. Burada söylenenlerin hiç yazılmadan, öyküyü nasıl olsa bilen oyuncular tarafından sahnede uydurulmuş olmaları da olasıdır. Miracle’lar genellikle yortu günleri, meslek örgütlerinin ya da loncaların üyeleri olan, yani profesyonel oyunculukla ilgisi bulunmayan kişiler tarafından sokaklarda temsil edilirdi. Sahne sokaktan sokağa çekilen, tekerlekli ahşap bir yapı ya da büyük bir arabaydı. Bu araba iki katlıydı. Perdeli alt katta oyuncular giyinirler ve rol sıralarını beklerlerdi. Üst kat da sahne olarak kullanılırdı. Bir sahne oynandıktan sonra, araba başka bir sokağa çekilirdi. On ikiye yakın durak yeri vardı ve araba her durakta durup aynı sahneyi oynar, sonra ikinci araba gene ilk durağa gelip başka bir sahneyi oynardı. Oyunda ne kadar sahne varsa, o kadar da araba hazırlanırdı doğal olarak.</p>
      <p>Zamanla miracle’lara güldürü sahneleri eklendi; bunlar anlatılan öyküde bulunmadıkları, oyuncular tarafından ya da bilinmeyen yazar tarafından uyduruldukları için, bu tür oyunların tek özgün yanı sayılırlar. Örneğin tufan oyununda, Nuh Peygamberin karısı gemiye hemen bineceği yerde, arkadaşlarıyla dedikodu yapmakta diretir; ancak öteki bayanlar da gelirse <span epub:type="pagebreak" id="page186" title="186"/>Nuh’un gemisine bineceğini söyler. Nuh onu zorla gemiye tıkmak zorunda kalır. Hazreti İsa’nın doğumuyla ilgili bir oyuna da, <em>İncil</em>’de anlatılanlarla hiç ilgisi olmayan bir güldürü sahnesi eklenir: Çoban Mak çaldığı bir kuzuyu evine getirir. Karısı kuzuyu bebek sanmaları için, onu kundaklayıp beşiğe yatırır. Kuzunun sahibi Mak’ın kulübesine gelince, kuzuyu gerçekten bebek sanır, ama onu öpmek için eğildiği zaman durumu anlar. Bunun üzerine çobanlar Mak’ı bir battaniyeye koyup havaya hoplatarak, onu şakadan cezalandırırlar. Bunun hemen arkasından da bir melek gelir, Hazreti İsa’nın doğduğunu müjdeler.</p>
			<figure class="middle">
				<img src="image/p186.jpg"/>
				<figcaption>Passion isimli Miracle’ın ayrıntılı sahne çizimi</figcaption>
			</figure>
      <p>Miracle’lar “cycle”lardan, yani değişik oyunları içeren dizilerden oluştukları için, bunların temsili günlerce sürerdi. Elimize geçen dört cycle, adlarını oynandıkları kentlerden alırlar: Coventry Cycle, Chester Cycle, York Cycle, ve Townley ya da Wakefield Cycle. Bunların en kısası olan Chester dizisinde 24 oyun, en uzunu olan York dizisinde de 48 oyun vardır.</p>
      <p>XV. yüzyılda bir yandan miracle’lar oynanırken, bir yandan da morality play denilen tür ortaya çıktı. Arabalarda değil de, sabit sahnelerde oynanılan morality’ler, adlarından da anlaşılacağı gibi, seyircilere ahlak dersi vermek amacıyla yazılan alegorik oyunlardı. Bunlardaki kişilerden her biri, Cimrilik, Sabır, Bilgelik, Hırs gibi soyut bir kavramı simgeler ve simgelediği kavramın adını taşırdı. Gelgelelim bu kavramlar ve dolayısıyla taşıdıkları adlar her zaman basit değildi; hatta kimi zaman çok çapraşık ve eğlenceli olabilirdi bunlar. Örneğin bir morality’de, Learning-with-money (Paralı-bilgili), Learning-without-money (Parasız-<span epub:type="pagebreak" id="page187" title="187"/>bilgili), Money-without-learning (Paralı-bilgisiz), Neither-money-nor-learning (ne para-ne bilgi) adlı dört kişi görülür.</p>
      <p>Morality’ler edebi değer açısından miracle’lardan kat kat üstündürler. Öyle olmaları da çok doğaldır. Çünkü bu oyunlar dinsel konuların dar sınırları içinde kalmazlar. Anlattıkları öyküler <em>Kutsal Kitap</em>’tan ya da herkesçe bilinen ermiş yaşamlarından alınacağı yerde, bir yazarın hayal gücünün ürünüdür. Üstelik belirli soyut kavramları simgeleyen kişilerin inandırıcı olabilmeleri için, onların özenle işlenmeleri gerekir; çünkü kıskanç bir adamın davranışlarını ve tepkilerini incelemeyen bir yazarın, oyunda kıskançlık kavramını canlandırmasının yolu yoktur.</p>
      <p>İlk morality’lerin, örneğin bu tür oyunların en ünlülerinden biri olan <em>Everyman</em>’in (Her İnsan) yazarı bilinmez. <em>Everyman</em>’in konusu yalın olduğu kadar da etkileyicidir: Her insanı temsil eden kişiye, Ölümden bir çağrı gelir. Everyman’in gönlü ölüme yalnız gitmeye razı değildir. Kendisine yaşamı boyunca yakınlık gösterenlere, hatta dalkavukluk edenlere başvurur. Bunlar Goods (mal mülk), Kindred (akrabalar), Fellowship (arkadaşlar), Strength (güç), Beauty (güzellik), Five Senses (beş duyu), v.b.dir. Ne var ki, bu güvendiği kişiler Everyman ile ölüme gitmeye yanaşmazlar. Knowledge (bilgi) bile, ancak mezarın yanına kadar gelip geri döner. Ancak Good Deeds (yaşarken yaptığı iyilikler) onunla birlikte ölüme gitmeye razı olur. Bunun alegorik anlamı da çok açık seçiktir: Ölüm anında bir insanın malı mülkü, eşi dostu, gücü güzelliği hiçbir işe yaramaz; ancak yaşadığı sürece yaptığı iyilikler bir işe yarar.</p>
      <p>Zamanla morality’lere güldürü sahneleri de eklendi. Güldürü öğesini sağlayan başlıca kişiler Devil (şeytan) ile Vice (ahlaksızlık) idi. Böyle bir ad taşımasına karşın, kötülükten çok, komiklik yapan Vice, çoğu Elizabeth Çağı oyunlarında görülen Soytarı tipine benziyordu bir bakıma.<a class="dipnot" epub:type="noteref" href="#f5">*</a> Morality’ler geliştikçe, adı bilinen kişiler morality’ler yazmaya başladılar. Şair John Skelton bunlardan biridir. 1515’e doğru yazdığı <em>Magnificence</em>’de (Görkem) çok güçlü bilinen, yüce bir mevkii olan Magnificence’in, <span epub:type="pagebreak" id="page188" title="188"/>çeşitli kötülükler tarafından nasıl aldatılıp, nasıl mahvolduğu, sonunda Good Hope (İyi Umut) ile Perseverance’ın (Sebat) onu nasıl kurtardığı anlatılır.</p>
      <p>Gene XV. yüzyılda miracle ve morality’lerden başka, “Interlude” (ara oyun) denilen ve kimi eleştirmenlerin gelişmiş morality’ler saydıkları bir oyun türü daha ortaya çıktı. Interlude’lar bazen iki uzun oyun arasında, bazen de bir şölende konukları eğlendirmek için oynanırdı. Genellikle ahlaksal bir amaç gütmekle birlikte, gülmece sahnelerinin ağır bastığı, gerçekçi yanları da bir hayli gelişmiş olan bu kısa oyunlarda, alegorik kişiler olduğu gibi, alegorik olmayan kişiler de bulunurdu. Elizabeth Çağı komedyalarının bazı bakımlardan öncüsü sayabileceğimiz interlude’ların tanınmış bazı örneklerini ileride ele alacağız.</p>
      <p>Elizabeth Çağı oyunlarına geçmeden önce, o çağın tiyatro binaları, sahnenin biçimi ve oyuncuları üzerine bilgi vermek yerinde olur: İngiltere’de ilk tiyatro binası, “The Theatre” adıyla 1576’da Londra’da kuruldu. Bu tiyatro öylesine rağbet gördü ki, 1616’ya, yani Shakespeare’in öldüğü yıla değin Londra’da on tiyatro binası daha yapıldı. Bu tiyatro binalarından önce, özel temsiller sarayda, soyluların konaklarında, üniversitelerde ve okullarda verilirdi. Halka açık oyunlar da han avlularında oynandığı için, Elizabeth Çağı tiyatrolarını yapanlar, aşağı yukarı han avlularının biçimini örnek aldılar. Tiyatrolar bin ya da daha fazla seyirci için yapılmış yuvarlak ya da sekiz köşeli ahşap yapılardı. Yapının üstü damsız olduğundan, bugün parter dediğimiz yerdeki seyirciler hem güneşten ya da yağmurdan korunamazlar, hem de oturacak yerleri olmadığı için ayakta dururlardı. Çağımızın tiyatro binalarının balkonunun ve localarının bulunduğu yerde, yani parterin çevresinde, iki ya da üç katlı galeriler vardı. Tiyatroların en pahalı yeri olan bu galerilerin üstü örtülü olduğu gibi, isteyenler iskemle kiralayıp oturabilirlerdi de. Oyuncuların yakın dostları ya da ayrıca saydıkları kişiler de, doğrudan doğruya sahneye yerleşip oyunu seyredebilirlerdi.</p>
      <p>Bu tiyatroların sahnesi de çağımızın sahnelerinden farklıydı. Genellikle günümüzde sahne, üç duvarlı, içinde olup bitenleri seyircilerin görebilmeleri için yalnız dördüncü duvarı eksik olan <span epub:type="pagebreak" id="page189" title="189"/>bir odaya benzer. Böylece seyirciler oyuncuları ancak bir tek açıdan, önden seyredebilirler. Oysa Elizabeth Çağı tiyatrosunun sahnesi, parterin neredeyse ortasına kadar uzanan, seyircilerin aşağı yukarı omuzları yüksekliğinde, üstü kısmen örtülü bir platformdu. Bu sayede sahnenin sanki bir tek duvarı değil, üç duvarı birden kaldırılmıştı. Oyuncular yalnız önden değil, her iki yandan birden görülebiliyordu. Hatta sahnenin arkasındaki galeride yer alanlar, oyuncuları arkadan da seyredebilirdi. Üç yanı açık bir platform biçimindeki sahnede perde yoktu elbette. Ama sahnenin arkasındaki galeride “iç-sahne” denilen, önü istendiğinde açılabilen bir perdeyle örtülü küçük bir yer bulunurdu ve oyuncular bu “inner stage”den gerektiğinde yararlanırlardı.</p>
      <p>Elizabeth Çağı tiyatrolarında bugünkü anlamda dekor yoktu. Masa, iskemle, yatak gibi bazı eşyalar ve aksesuarlar gerekince sahneye konulurdu. Oyuncuların nerede bulundukları, ya söyledikleri sözlerden ya da sahneye asılan bir tabeladan anlaşılırdı. Sahne belirli bir yeri göstermediği için, dekor değiştirmek amacıyla zaman kaybedilmez, oyunun çeşitli bölümleri birbirini hızla izler, böylece oyunun akıcı temposu da bozulmazdı.</p>
      <p>Üstü açık bir binayı mumla aydınlatmanın yolu olmadığından, oyunlar güpegündüz, genellikle öğleüstü oynanırdı. Elizabeth Çağı tiyatro seyircileri az çok bugünün sinema seyircileri gibi, en varlıklılardan tutun da, en yoksullara kadar içinde her sınıf insan bulunan karışık bir kitleydi. Çağımızın seyircileri yeni bir film görmeye ne denli meraklıysa, Elizabeth Çağı seyircileri de yeni oyunlar görmeye o denli meraklı olduklarından, neredeyse her gün değişik oyunlar oynanır; kimi zaman da beğenilen eski oyunlar biraz değiştirilerek, yeniymiş gibi halka bir daha sunulurdu.</p>
      <p>O sıralarda her tiyatro topluluğu yüksek mevkili ya da varlıklı ve soylu bir kişinin adını taşır (Örneğin Lord Chamberlain’in Topluluğu, Lard Admiral Topluluğu, Kralın Topluluğu, v.b.) ve o kişi tarafından korunurdu. Eğer oyuncular kendilerini koruyandan bir izin belgesi almadan sahneye çıkarlarsa, serseri takımından sayılıp cezaya çarptırılırlardı. Yetişkin oyuncuların kurduğu topluluklardan başka, yalnız erkek çocuklarını çalıştıran <span epub:type="pagebreak" id="page190" title="190"/>ve büyük ün kazanan topluluklar da vardı o sırada. Bu çocuklardan bazıları çok yetenekli oyunculardı. Bunlardan biri olan Salathiel Pavy on üç yaşında ölünce, Ben Jonson bu çocuğu anmak için bir ağıt yazmış, onun yaşlıları oynamaktaki ustalığına değinmişti:</p>
      <blockquote>
        <p>And did act (what now we moan)</p>
        <p>Old men so duly,</p>
        <p>As sooth the Parcae thought him one,</p>
        <p>He played so truly.</p>
        <p>So by error to his fate</p>
        <p>They all consented</p>
      </blockquote>
      <blockquote>
        <p>Yaşlıları öyle iyi oynardı ki,</p>
        <p>(Şimdi ah vah ediyoruz buna)</p>
        <p>Kader tanrıçaları onu</p>
        <p>Gerçekten yaşlı sandılar.</p>
        <p>Böylece yanılarak, hepsi</p>
        <p>Alınyazısına razı oldular.</p>
      </blockquote>
      <p>Sesi henüz kalınlaşmamış erkek çocukların kadın rollerini oynamaları, Elizabeth Çağı tiyatrosunun en ilginç özelliklerinden biridir. Ancak Restorasyon’dan, yani 1660’tan sonra bir kadın ilk kez sahneye çıkıp Desdemona rolünü oynadı. Bu tarihten önce hem kadınların sahnede boy göstermeleri ayıp sayılıyordu; hem de 1642’de iç savaş sırasında Püriten Parlamento üyelerinin, tiyatronun ahlaka ve dine aykırı olduğu inancıyla İngiltere’de halka açık ya da özel temsilleri yasaklamalarının, tüm tiyatro binalarını kapatmalarının başlıca nedenlerinden biri, erkek çocukların sahneye kadın kılığında çıkarak, bazı seyircilerde sapık cinsel istekler uyandırdığı kaygısıydı.</p>
      <p>Elizabeth Çağı tiyatrosu yalnız İngiliz edebiyatının değil, tüm dünya edebiyatının en parlak tiyatro dönemi sayılabilir. Üstelik bu tiyatronun bir geçmişi de pek yoktu. Uzun süre gelişerek, bu parlak duruma varmamıştı sonunda. Demin gördüğümüz gibi, İngiltere’de gerçek tiyatronun yüz yıllık bir geçmişi ya var ya yoktu. XVI. yüzyıl ortalarında yazılan oyunlar düpedüz ilkel sa<span epub:type="pagebreak" id="page191" title="191"/>yılırken, ansızın başyapıtlar üretilmeye başlanmıştı. Örneğin <em>Gorboduc </em>ile <em>Hamlet </em>arasında yüzyıllar geçtiğini sanır insan. Oysa biri 1561’de, öteki de sadece kırk yıl sonra yazılmıştı.</p>
      <p>Elizabeth Çağı tiyatrosu tamamıyla kendine özgü bir tiyatro türüdür. Ne İngiliz edebiyatında, ne de dünya edebiyatında Elizabeth Çağı’nda yazılan oyunlara benzeyen oyunlar bulunur. Eski Yunanistan’da tüm Avrupa’yı etkileyen çok büyük oyunlar yazıldı, ama Elizabeth Çağı tiyatrosu öz açısından da, biçim açısından da Yunan tiyatrosunun etkisinde kalmadı. Zaman, mekan ve konu birliği kuralını da, tragedya ile komedyanın birbirine karıştırılmaması kuralını da benimsemedi.</p>
      <p>Elizabeth Çağı tiyatrosunun bir özelliği özgünlüğü ise, bir başka özelliği de yalnız seçkin bir seyirci kitlesine değil, tüm İngiliz ulusuna yönelmesiydi. Bunları bambaşka açılardan değerlendirmek ve yorumlamakla birlikte, o sırada oynanan oyunlara, en karacahil ayak takımından tutun da, en kültürlü saray çevrelerine değin tüm İngiltere merak sarmıştı. Okuma yazma düzeyi çok düşük olduğundan, büyük çoğunluk için kültürle tek iletişim aracıydı tiyatro.</p>
      <p>Tiyatroya duyulan bu ilgi, eli kalem tutanların neredeyse tümünün oyun yazmasına neden oldu. Böylece Elizabeth’in tahta çıktığı 1558 yılı ile tiyatroların Parlamento kararıyla kapatıldıkları 1642 yılına değin binlerce oyunun yazıldığını biliyoruz. Ama bunların çoğu yitip gitmiştir ne yazık ki. Çünkü günümüzde film senaryoları yayımlanmadığı gibi, ciddi edebiyat sayılmayan tiyatro oyunları da genellikle yayımlanmazdı o sıralarda. Oyunlarını bastırmak zahmetine girdiği için Ben Jonson’a herkes pek şaşmıştı. Bilindiği gibi, Shakespeare kendi oyunlarını yayımlamamış, oyuncu arkadaşları Shakespeare’e sevgilerini kanıtlamak amacıyla, onun ölümünden yedi yıl sonra ilk folio baskısını çıkarmışlardı. Ne var ki, bir oyun çok tutarsa, “pirate” (korsan) denilen bazı açıkgöz matbaacılar, ya suflörün metninden ya da oyuncuların rol defterlerinden yararlanarak, kimi zaman da stenografi bilen bir adamı tiyatroya göndererek, oyunun yarım yamalak bir metnini çıkarırlar ve salt para kazanmak amacıyla bunu basarlardı. Gelgelelim basılmayan yüzlerce oyun da yok olurdu. Örneğin çağın büyük şairi Edmund Spenser’ın dokuz <span epub:type="pagebreak" id="page192" title="192"/>komedya yazdığı söylenir. Bunlardan hiçbiri geçmemiştir elimize. Shakespeare’in <em>Love’s Labour’s Won</em> adlı bir oyunundan söz edilir. Bu da geçmemiştir elimize. Thomas Heywood 220 oyunun yazılmasına katkıda bulunduğunu söyler. Oysa biz onun ancak 35 oyununu biliriz, v.b. Gülünç ama acıklı bir olay da olmuştur bu arada: XVIII. yüzyılın ilk yarısında John Warburton, eski oyun yazmalarını toplamaya meraklıymış. Ama dağınık bir adam olduğundan, onları evinin şurasında burasında bırakırmış. Adı bu sayede edebiyata geçen aşçısı Betsy Baker de, eski kâğıt parçaları sandığı bu yazmaları mutfak işlerinde kullanırmış. Aralarında belki başyapıtlar da bulunan 55 oyunun metni yok edilmiş böylece.</p>
      <p>Eski Yunan tiyatrosunun Elizabeth Çağı tiyatrosunu etkilemediğini söylemiştik. Hattâ İngiltere’de Rönesans bir çeviri furyasıyla başladığı halde; Aeschylos’lar, Sophokles’ler, Euripides’ler çevrilmemişti. Ne var ki, Romalı komedya yazarları Plautus ile Terentius ve Romalı tragedya yazarı Seneca hem İngilizceye çevrildiler, hem hümanist akımdan ötürü belirli bir etkileri oldu.</p>
      <p>Özel yaşamında da, oyunlarında da kan gövdeyi götürdüğünden, Seneca pek mutlu bir örnek olmadı Elizabeth Çağı tragedya yazarlarına. Aynı zamanda ünlü bir stoik fizolof olan Seneca, Neron’un özel öğretmeniydi. İmparatorun ahlaksızlıklarını ve cinayetlerini önlemek için elinden geleni yaptı. Bunu başaramayacağını anlayınca, Roma’dan uzaklaşıp bir köşeye çekilmek istedi. Ama Neron hocasını bir suikaste katılmakla suçladı, kendini öldürmesini emretti. Seneca ile karısı da bu emri yerine getirdiler. Seneca’nın konusunu Yunan mitolojisinden ve Yunan efsanelerinden aldığı dokuz tragedyası, bir yandan etkileyici büyük laflarla doludur; bir yandan da aklın alamayacağı kadar korkunç olaylarla, kanlı öc almalarla, hortlaklarla, çılgınca tutkularla, yani melodrama kaçan öğelerle doludur.</p>
      <p>Elizabeth Çağı şiiriyle ilgili olarak adını andığımız Thomas Sackville’in Thomas Norton ile birlikte yazdığı, 1561’de sahneye konulan <em>Gorboduc or Ferrex and Porrex</em>’de, Seneca’nın etkisini görürüz. Daha sonraki Elizabeth Çağı yazarlarının benimsemedikleri bir türde, eski Yunan ve Roma tiyatrosunun kuralları<span epub:type="pagebreak" id="page193" title="193"/>na uyan bir tragedyadır bu. <em>Gorboduc</em>’ta zaman, mekân ve konu birliğini korumaya özen gösterilir; oyuna komedya sahneleri eklenmez; kanlı olaylar seyircilerin gözünün önünde geçmeyip, kişilerden biri tarafından aktarılır; korolara yer verilir, v.b.</p>
      <p>Ne var ki, <em>Gorboduc</em> kurallara uygun olduğu halde, gene de önemlidir Elizabeth Çağı tiyatrosunun gelişmesinde. Çünkü hem beş perdeye bölünmüş ilk düzgün tragedyadır, hem de “blank verse” ile yazılmıştır. “Blank verse” ise bundan sonra gelecek olan tüm yazarların oyunlarında kullanacakları koşuk türüdür. Bundan başka Sackville ile Norton, Seneca’ya öykünmekle birlikte, konularını Yunan mitolojisinden ya da eski Yunan efsanelerinden değil, doğrudan doğruya İngiliz tarihinden, Geoffrey of Monmouth’un XII. yüzyılda yazdığı vâkâ-i name’lerden alırlar: Büyük Britanya Kralı Gorboduc tahttan çekilince, oğulları Ferrex ile Porrex, birbirlerine girerler. Porrex Ferrex’i öldürür. Anneleri Videna da, bir oğlunun öcünü almak için öteki oğluna kıyar. O zaman büyük lord’lardan biri taca el koymaya kalkar ve iç savaş başlar. Bu savaş sonucu hem Kral Gorboduc, hem de Kraliçe Videna yaşamlarını yitirir. Sackville ile Norton’un böyle bir konuyu seçmekle özel bir amaç güttükleri, bu öykünün Elizabeth Çağı’nda yaşayanlar için güncel bir anlamı olduğu da söylenebilir. Çünkü İngilizler çocuksuz ve varissiz olan Kraliçe Elizabeth’in ölümünden sonra ülkede kargaşalık çıkacağından, daha önce yaşadıkları türden bir iç savaş patlak vereceğinden çok korkmaktaydılar. Bir uyarı sayılabilecek bu tragedyanın sarayda, Kraliçe’nin önünde oynanmış olması da bir hayli anlamlıdır. <em>Apology for Poetry</em>’de Sir Philip Sidney çağın oyunlarını hiç tutmazken, kurallara uygun bulduğu için <em>Gorboduc</em>’ı çok beğenir. Oysa kardeşlerin birbirlerini, bir ananın kendi öz oğlunu öldürmesi gibi tüyler ürpertici cinayetler işlenmesine karşın, bu tragedya bugün bizleri hiç mi hiç heyecanlandırmaz.</p>
      <p>Ortaçağın miracle ve morality oyunları, Elizabeth Çağı tragedyasının gelişmesinde neredeyse hiç rol oynamamıştır. Oysa biraz önce sözünü ettiğimiz ve zamanla ahlaksal amaçlar gütmekten uzaklaşıp kısa güldürülere dönüşen interlude’lar, Elizabeth Çağı komedyalarının gelişmesine bir hayli yardımcı olmuştur. Kesin doğum ve ölüm tarihleri bilinmemekle birlikte, XV. <span epub:type="pagebreak" id="page194" title="194"/>yüzyıl sonlarına doğru dünyaya gelip, 1580’e doğru öldüğünü sandığımız ve çağının tanınmış bir müzisyeni olan John Heywood’un interlude’ları bunu kanıtlar niteliktedir. Gerçi bu interlude’lar belirli bir olaylar dizisini geliştiren konulu güldürülerden çok, güldürücü münazaralara ya da tartışmalara benzer ama komedya türünün başlıca öğeleri olan güldürücü kişileri ve güldürücü diyalogları açısından, bu türün gelişmesine önemli bir katkıda bulunmuşlardır gene de.</p>
      <p>John Heywood en önemli interlude’larından birine, oyundaki kişilerin dördünün de mesleği P harfiyle başladığı için, <em>The Four P’s </em>(Dört P’ler) adını verir. Morality’lerde olduğu gibi soyut kavramları değil de, kendi çevresinde gördüğü gerçek insanları örnek alarak çizdiği bu dört kişiden ilki Palmer, yani elinde bir “palm” (hurma dalı) ile Kudüs’den gelen bir hacıdır; bu ad yoksul gezgin papazlara da verilirdi kimi zaman. İkincisi Chaucer’ın <em>Canterbury Tales</em>’inden anımsayacağımız bir din adamı tipi, papa adına “pardon”lar, yani bağışlama belgeleri satan bir Pardoner’dir. Üçüncüsü bir Pathecary, yani bugün Apothecary dediğimiz bir eczacıdır. dördüncüsü de bir Pedlar, yani bir gezgin satıcıdır. Bu dört P’ler, eğlenceli bir yarışma düzenlerler. Aralarından hangisi en büyük yalanı uydurabilirse, yarışmayı o kazanacaktır. Başlarlar karşılıklı atıp tutmaya, aklın alamayacağı öyküler anlatmaya. Ama Palmer ömründe sabrı tükenip sinirlenen bir tek kadın görmediğini söyleyince, yarışmayı hemen kazanır.</p>
      <p>John Heywood’un öteki interlude’ları da güldürücü birer tartışma niteliğindedir. Örneğin <em>Dialogue Concerning Witty and Witless</em>’de (Akıllı ve Akılsız ile İlgili Bir Diyalog), yaşamları boyunca zeki insanların mı, yoksa aptal insanların mı daha başarılı oldukları tartışılır. <em>A Play of Love</em>’da (Bir Aşk Oyunu) biri sevilmeden seven, biri sevmeden sevilen, biri seven ve sevilen, biri de ne seven, ne de sevilen dört kişi vardır. Bunlardan hangisinin daha mutlu olduğunu saptamak amacıyla bir tartışma yapılır. John Heywood’un kılıbık koca, cadaloz kadın ve çapkın papaz konusunu işlediği <em>A Merry Play Between Johan Johan the Husband, Tyb his Wife and Sir Johan the Priest </em>(Koca Johan Johan, Karısı Tyb ve Rahip Sir Johan Arasında Geçen Neşeli Bir Oyun) bildiğimiz anlamda komedya kavramına bu güldürücü tartışmalardan daha yakındır.</p>
      <p><span epub:type="pagebreak" id="page195" title="195"/><em>Gorboduc</em> İngiliz edebiyatının ilk düzgün tragedyası olduğu gibi, Plautus ile Terentius’un Latince oyunlarını örnek alarak 1533’de yazılan <em>Ralph Roister Doister</em> de İngiliz edebiyatının ilk düzgün komedyasıdır. Ralph tipi, Plautus’un “Miles Gloriosus” yani kahraman geçinen, ama aslında korkak olan askerinin bir kopyasıdır. Yazar, başkişinin bu palavracı yanını belirtmek amacıyla, artık kullanılmayan ve boş yere patırdı gürültü etmek anlamına gelen “to roist” ve “to doist” fiillerini Ralph’ın adına eklemiştir. Bu ilk komedyanın yazarı Nicholas Udall (1505-1556) Oxford’da yetişmiş, Eton ve Westminster gibi en seçkin okullarda başöğretmenlik yapmış çok bilgili bir adamdı ve <em>Ralph Roister Doister</em>’i öğrencileri tarafından oynanmak üzere yazmıştı büyük bir olasılıkla.</p>
      <p>Kendini beğenmiş, ama aslında hem aptal hem de karacahil olan Ralp, o sıralarda uzaklarda bulunan bir tüccarla nişanlı ve çok varlıklı bilinen Custance adlı dul bir kadına göz koyar. Bu oyunda Ralph’ten de daha önemli bir rol oynayan Matthew Merrygreek, Ralph’ın aptallığından yararlanıp onu rezil eder. Ralph gibi, Matthew Merrygreek de klasik Latin komedyalarının bilinen bir tipidir. Hem bir “parasite”tir (asalak), yani başkalarının sırtından geçinir, hem de sömürdüğü için, Elizabeth Çağı tiyatrosunun soytarılarını andırır. Matthew Merrygreek’in Ralph’e oynadığı en eğlenceli oyunlardan biri, öğretmen Udall’ın öğrencilerine verdiği, yazı yazarken noktalamanın önemini belirten bir derstir aynı zamanda: Okuması yazması olmayan Ralph, Matthew Merrygreek’e bir mektup dikte eder. Merrygreek onun söylediği her sözcüğü olduğu gibi yazar, ama noktalamayı değiştirerek, tüm anlamı da değiştirir; bir ilanı aşk mektubunu bir küfürnameye döndürür görülmedik bir ustalıkla. Gene Merrygreek’in kışkırtmaları sonucu, Ralph dul bayanı kaçırmaya kalkar ve kadınla hizmetçileri tarafından bir güzel pataklanır. Güldürünün sonunda da, tüccar nişanlının geri dönmesiyle herkes barışır.</p>
      <p>Çağın ikinci düzgün komedyası, 1566’da Cambridge Üniversitesi öğrencilerinin sahneye koydukları <em>Gammer Gurton’s Needle</em>’dir. (“Gammer” grand-mother yani büyükanne ya da “god-mother” yani isim anası sözcüklerinin bozulmuş bir biçimi oldu<span epub:type="pagebreak" id="page196" title="196"/>ğu ve kocakarı anlamına geldiği için, bu oyununun adını “Kocakarı Gurton’un İğnesi” diye Türkçeye çevirebiliriz.) Yazarı kesin olarak bilinmemekle birlikte, John Still adında biri tarafından yazıldığı sanılan bu güldürü, gene Latin komedyalarının etkisindedir ama, bir İngiliz köyünde yaşayanları çok gerçekçi bir biçimde canlandırır. Konusu basit olan bu oyunda, incir çekirdeğini doldurmayacak bir durum yüzünden, bütün bir köy halkının nasıl birbirine girdiği anlatılır: Gurton adlı kocakarı, uşağı Hodge’un pantolonunu yamarken dikiş iğnesini yitirir. Komik kargaşalıklar yaratmaktan hoşlanan dilenci Diccon, iğne Gurton’un komşusu Dame Chat (yani Bayan Geveze) tarafından çalındı diye bir yalan uydurur. Bunun üzerine iki kocakarı kavgaya tutuşurlar. Dr. Rat (Fare) adlı papaz, onları ayırmak için aralarına girer, ama iki kadın birleşip papaza dayak atarlar. Diccon fırsattan yararlanarak, kocaman bir jambon parçası aşırır bu arada. Komedyalardan çok, “farce”larda olup bitenleri andıran bu türden birçok olaydan sonra, bir yere çöken uşak Hodge’un avaz avaz bağırarak ayağa fırlamasıyla, kıyametler kopmasına neden olan iğnenin, Hodge’un pantolonunda bulunduğu anlaşılır.</p>
      <p><em>Ralph Roister Doister </em>ile <em>Gammer Gurton’s Needle</em>’i ilk düzgün komedyalar diye niteledik, ama bunları komedyadan çok, “farce” saymak daha doğru olur. Bilindiği gibi, komedyalarda gülmece öğeleri, konuşmalardan ya da kişilerin incelikle işlenmiş güldürücü yanlarından kaynaklanır. Oysa kaba ve ilkel komedyalar olan farce’larda, gülmece öğeleri salt durumların komikliğinden kaynaklanır. Ne var ki, Shakespeare’in <em>The Taming of the Shrew’</em>sunda (Hırçın Kız) görüldüğü gibi, çok güzel komedyalarda da farce öğeleri ve farce’lara özgü durumlar bulunabilir kimi zaman.</p>
      <p>Shakespeare’e özel bir bölüm ayırarak, ondan önce ve ondan sonra gelen belli başlı oyun yazarlarını ele alacağız şimdi. Bunların ilki olan John Lyly (1554 ? - 1606) <em>Ralph Roister Doister </em>ve <em>Gammer Gurton’s Needle</em>’i yazanların tam tersine “high comedy” (yüksek komedya) denilen türde, sarayda Kraliçe Elizabeth’in huzurunda oynanacak kadar kibar bir biçimde aşkla ilgili konuları işleyen, hiçbir kaba yanı –ve ne yazık ki, hiçbir güldürücü yanı da olmayan– komedyalar yazdı.</p>
      <p><span epub:type="pagebreak" id="page197" title="197"/>Elizabeth Çağı’nın düzyazısı üzerine olan bölümümüzde “euphuism” denilen süslü ve yapay üslubu ilk uygulayan kişi olarak Lyly’den söz etmiştik. <em>Euphues, The Anatomy of Wit</em>’de olduğu kadar abartmalı ve gülünç bir biçim almamakla birlikte, bu üslubun izleri Lyly’nin oyunlarında görülür zaman zaman. Bu oyunlardaki özenle işlenmiş zarif ve nükteli diyalogun, “blank verse” ile değil de düzyazıyla kaleme alınması, Lyly’yi Elizabeth Çağı’nın öteki tiyatro yazarlarından ayıran başlıca özelliktir.</p>
      <p>John Lyly saray çevreleri için, özellikle Kraliçe için yazardı ve onun başlıca oyunlarını gözden geçirirsek, bunların bir bölümünün Elizabeth’e yönelen –bilinçli ya da bilinçsiz– ince dalkavukluklar olduğunu görürüz: 1584 <em>Alexander and Campasbe</em>’de, Büyük İskender kölelerinden güzel Campasbe’ye tutkundur. Ünlü ressam Apelles’i çağırıp, genç kızın portresini yapmasını ister. Ama portre yapılırken, kızla ressam birbirlerine âşık olurlar. Durumun farkına varan İskender, Apelles’in de, Campasbe’nin de kellesini uçuracağı yerde, yüce gönüllü bir özveri içinde onları evlendirip şöyle der: “It were a shame Alexander should desire to command the world, if he cannot command himself” (İskender’in, kendine egemen olmadan, dünyaya egemen olmayı istemesi ayıptır.) Saray çevreleriyle içli dışlı olan Lyly, Kraliçe’nin aşk öykülerinde pek mutlu olmadığını, Earl of Leicester ya da Sir Walter Raleigh gibi gözdelerinin başka kadınlara tutulup onlarla evlendiklerini biliyor; çağının tüm yazarları gibi içtenlikle hayran olduğu Kraliçe’ye, “böyle tatsız durumlar Büyük İskender’in bile başına geldi; yüce bir hükümdarın bunların üstesinden gelmesi gerekir” demek istiyordu.</p>
      <p>Aynı yıl, yani 1584’te oynanan <em>Sapho and Phao</em>’da, Prenses Sapho yoksul sandalcı Phao’ya âşık olur. Ne var ki, bir prensesin yoksul bir yurttaşı sevmesi yakışık almayacağından, doğaüstü güçler harekete geçer; Aşk Tanrıçası Venüs, prensesin yoksul sandalcıya olun tutkusunu dakikasında yok eder. Böylece Lyly, sevgili Kraliçesi’ne “senin bu tür sevdalara kapılmaya hakkın yok” demek ister usturuplu bir biçimde.</p>
      <p>Lyly 1591’de oynanan <em>Edymion, the Man in the Moon</em>’un (Aydaki Adam Endymion) konusunu, Yunan mitolojisinin en güzel <span epub:type="pagebreak" id="page198" title="198"/>efsanelerinin birinden alır. Romantik çağda Keats uzun bir şiir yazarak, bu efsanenin şiirsel olanaklarından yararlanmıştır. Oysa Lyly, Kraliçe Elizabeth ile Earl of Leicester’in ilişkisinin bir alegorisine döndürür bu güzel efsaneyi. Bilindiği gibi, Kraliçe hiç evlenmediği için, bakireleri koruyan Ay Tanrıçası Diana ya da aynı tanrıçanın başka bir adı olan Cynthia ile özdeşleştirilmişti her zaman. Endymion ise, bu tanrıçayı düşlerinde görüp ona tutulan yakışıklı çobandır. Lyly’nin oyununda, Earl of Leicester’i temsil eden Endymion, İskoçya Kraliçesi Mary Stuart’ı temsil eden Tellus’u bırakıp Cynthia’ya, yani Elizabeth’e umutsuz bir tutkuyla bağlanır. Tellus ise, Dispas adlı bir büyücüyle işbirliği yaparak, Endymion’u kırk yıl sürecek bir uykuya yatırır. Ama Cynthia, uyuyan Endymion’u öperek, bu büyüyü bozar. Gelgelelim Lyly’nin Elizabeth’i avutması da, onun Leicester ile ilişkisini yüceltmesi de pek işe yaramıyordu anlaşılan. Çünkü Lyly 1593’te Kraliçe’ye bir mektubunda “thirteen years your highness’s servant and yet nothing” (On üç yıldır hizmetkârıyım zât-ı âlinizin, ama gene de bir hiçim) diyerek acı acı yakınır.</p>
      <p>Lyly’nin 1592’de yayımladığı <em>Midas</em> da konusunu Yunan mitolojisinden alır. Bu oyunda akılsız Midas, Kralice Elizabeth’in başlıca düşmanı İspanya kralı Philip’i temsil eder büyük bir olasılıkla. Lyly 1594’te Yunan mitolojisini ve Kraliçe’ye zarif dalkavuklukları bir yana bırakıp, Elizabeth Çağı’nda ünlü bir falcı kadın olan Bumby üzerine, <em>Mother Bombie</em> (Bombie Ana) adlı bir oyun yazdı. Hazlitt haklı olarak bu oyunu çok sıradan sayar; çeşitli kişilerin birbirlerine karıştırılmasından doğan saçma sapan durumlarda ve sonunda herkesin en sevmediği kadın ya da erkekle evlenmesinde güldürücü hiçbir şey görmez. Lyly’nin son oyunu <em>The Woman in the Moon </em>(Aydaki Kadın) için de aynı şeyi söyleyebiliriz. Oysa bu komedya çok eğlenceli olabilirdi. Çünkü oyunun başkişisi Handora, öteki kadınlar gibi bir tek yıldızın etkisinde değil, sırayla tüm yıldızların etkisindedir. Onun için boyuna değişir; kimi zaman neşeli, kimi zaman kederli, kimi zaman sevdalı ve sevdiğine bağlı, derken durup dururken vefasız ve çapkın, bazen aşırı iyimser, bazen de aşırı kötümser olur, v.b.</p>
      <p>John Lyly’nin büyük bir tiyatro yazarı sayılmayacağı besbellidir. Onun oyunlarında derinliğine işlenmiş, gerçeklere uygun ve <span epub:type="pagebreak" id="page199" title="199"/>canlı izlenimi veren kişiler de, insanı saran bir konu da yoktur; düşünce derinliği ve şiir de yoktur. Tek olumlu yanı, kendisinden sonra gelen oyun yazarlarına, ince ve nükteli bir diyalog örneği vermiş olmasıdır.</p>
      <p>George Peele de önemli bir oyun yazarı değildir. 1558’e doğru doğan ve 1597’de genç yaşta ölen Peele, yetenekli bir lirik şairdi. Kendini sadece şiire adasaydı, belki daha iyi olurdu kimi eleştirmenlere göre. Ne çare ki, oyun yazmak eli kalem tutan hiç kimsenin karşı koyamayacağı bir modaydı o sıralarda. Peele de bu modaya uyarak, 1584’te Kraliçe Elizabeth’in huzurunda oynanan <em>The Arraignment of Paris</em>’i (Paris’in Yargılanması) yazdı. Konusu Yunan mitolojisinden alınan ve pastoral bir dekor içinde geçen bu oyunda, birbirlerinden güzel üç tanrıça, genç çoban Paris’in karşısına çıkar ve eline tutuşturdukları altın elmayı aralarında en güzel bulduğuna vermesini isterler. Paris de elmayı Aşk Tanrıçası Venüs’e verir. Bunun üzerine öteki iki tanrıça, Paris’i yargılar, tarafsız davranmamakla suçlarlar onu. Hakem seçilen Ay Tanrıçası Diana da, altın elmayı Eliza adlı bir su perisine verir. Bu Eliza, Kraliçe Elizabeth’den başkası değildir elbette. Dalkavukluk olmasına bir dalkavukluktur bu; ama o çağın yazarlarının Kraliçelerine gerçekten hayran olduklarını da unutmamalı.</p>
      <p>Elizabeth Çağı’nda İngilizler Türklere bir hayli meraklıydı ve Peele’in <em>The Turkish Mahomet</em> adlı bir oyun yazdığı söylenir. Ne var ki, yazması kaybolduğu için, bu oyun konusunda hiç bilgimiz yoktur. Peele’in 1594’te yayımlanan tarihsel oyunu <em>The Battle of the Alcazar </em>(Alcazar Savaşı) Portekiz kralıyla Fas kralı arasındaki savaşı anlatır ve pek önemli değildir. Aynı şeyi, konusunu <em>Kutsal Kitap</em>’tan alan ve 1599’da yayımlanan <em>David and Bethsabe</em> için de söyleyebiliriz. 1593’te çıkan <em>The Old Wives Tale </em>(Kocakarılar Masalı) ise, bunlardan çok daha ilginçtir ve Peele’in en iyi oyunudur: Madge adlı bir kocakarı, ormanda yolunu yitiren üç genci evinde konuk eder ve hoş vakit geçirmeleri için onlara bir masal anlatır. Ne var ki, kocakarı konuşmaya başladıktan biraz sonra anlattığı kişiler sahneye çıkıverir ve teknik açıdan ilginç bir buluşla, Madge’in masalı bir oyuna dönüşür böylece. Romance’ları taşlamak amacını güden <em>The Old Wives Tale</em>’de, De<span epub:type="pagebreak" id="page200" title="200"/>lia adlı bir genç kız, Sacropant adında bir sihirbaz tarafından kaçırılır. Kızın iki erkek kardeşi, onu ararken bu sihirbazın eline düşerler. Birçok serüvenden sonra, yiğit bir şövalye, bir hayaletin yardımından da yararlanarak, herkesi kurtarır.</p>
      <p>Robert Greene’in (1560-1592) yaşamına, oyunlarından çok daha ilginç bulduğumuz düzyazı yapıtlarını gözden geçirirken değinmiştik. Aslında Greene sırf para kazanmak için oyun yazdı. Özyaşamını ele alan <em>A Groatsworth of Wit Bought with a Million of Repentance</em>’da (Bir Milyonluk Pişmanlığa Karşılık Satın Alınan Bir Meteliklik Akıl), geçim sıkıntısı çektiğinden acı acı yakınırken, bir aktörün ona, topluluklarına okuması yazması olan bir adam gerektiğini söyleyerek iyi para kazanmak istiyorsa, oyun yazmasını önerdiğini anlatır. Anlaşılan Greene’in bu öneriye aklı yattı ki, <em>Alphonsus</em>’u, <em>Orlando Furioso</em>’yu, <em>James IV</em>’ü ve en ünlü oyunu olan <em>The Honourable History of Friar Bacon and Friar Bungay</em>’yı (Papaz Bacon ile Papaz Bungay’ın Saygıdeğer Öyküsü) yazdı. 1594’te oynanan bu komedyanın başkişileri, XIII. yüzyılda gerçekten yaşamış olan Roger Bacon (1214-1294) ile Thomas Bungay’di. İngiliz felsefesinin kurucusu olarak bilinen ve neredeyse Francis Bacon kadar ünlü olan Roger Bacon, büyücü olmak ve konuşabilen pirinçten bir baş yapmakla suçlanıp hapse düşmüştü. Thomas Bungay ise, sihirbaz olduğu söylenen bir dinbilimciydi. Doğaüstü öğeler genellikle korku uyandırmak amacıyla kullanılır. Oysa Greene, Bacon ile Bungay’ın sözümona doğaüstü yeteneklerini gülmece açısından ele alır bu komedyada. Örneğin Bacon, Bungay’in da yardımıyla sihirli başı yapar. Ama Bacon bir ay içinde konuşacak olan bu pirinçten başın ilk sözlerini duymazsa, baş sonsuza değin susacaktır. Bacon başın söyleyeceği ilk sözleri üç hafta boyunca gece gündüz bekledikten sonra, artık uykusuzluğa dayanamadığından, nöbeti uşağı Miles’a devreder. Derken pirinç baş konuşup, ilkin “time is” (zaman var) der. Miles bu iki sözcük için efendisini uyandırmanın saçma olacağını düşünür. Derken baş, “time was” (zaman vardı) der; en sonunda da “time is past” (zaman geçti) diyerek, kendiliğinden yere düşüp paramparça olur. Büyücü de, uşağına lanetler yağdırır. Bacon, Bungay ve bir Alman sihirbazın, İngiltere, İspanya ve Almanya <span epub:type="pagebreak" id="page201" title="201"/>krallarının önünde doğaüstü hünerlerini sergiledikleri sahne de eğlenceli sayılabilir.</p>
      <p>Çağdaşı Thomas Nashe, Robert Greene’e “The Homer of Women” (Kadınların Homeros’u) diye bir ad takmıştı. Bunun nedeni, genellikle bayağı, hatta ahlaksız kadınlarla düşüp kalkan bu yazarın, hep olumlu, akıllı ve canayakın kadınlar çizmesi, kadınları hep yüceltmesiydi. Örneğin <em>James IV</em>’te, çok erdemli genç bir kıza göz koyan kral, eşi Dorothea’yı öldürtmek ister. Shakespeare’in oyunlarında güç duruma düşen kızlar ve genç kadınlar gibi, erkek kılığına girip saraydan kaçan kraliçe, Dördüncü James’in kiralık katili tarafından yaralandığı halde, kocasına hiç kimsenin kötülük etmesine razı olmaz:</p>
      <blockquote>
        <p>As if they kill not me, who with him fight;</p>
        <p>As if this breast be touched, I am not wounded;</p>
        <p>As if he wailed, my joys be not confounded?</p>
        <p>We are one heart, though rent by hate in twain.</p>
      </blockquote>
      <blockquote>
        <p>Onunla savaşanlar, beni de öldürmez mi sanki;</p>
        <p>Onun göğsüne dokunurlarsa, ben yaralanmaz mıyım;</p>
        <p>O inlerse, sevinç diye bir şey kalır mı bende?</p>
        <p>Biz bir tek yüreğiz, kin bizi ikiye böldüğü halde.</p>
      </blockquote>
      <p>Shakespeare ilk tarihsel oyunu <em>Henry VI</em>’yı yazarken, büyük bir olasılıkla onunla işbirliği yapan Greene, gerek romantik komedya dediğimiz türün gelişmesinde, gerek Shakespeare’in neredeyse tüm oyunlarında görülen bu sevimli ve kusursuz kadın tiplerinin yaratılmasında Shakespeare’i etkilemiş olabilir.</p>
      <p>Peele ve Greene ile aynı sıralarda dünyaya gelen ve birçok lirik şiir yazan Thomas Lodge’un (1558 ? - 1625) <em>Rosalynde</em> adlı düzyazı romance’ı, Shakespeare’in en güzel komedyalarından <em>As You Like It</em>’in kaynağı olmuştu. John Lyly’nin euphuistic denilen süslü ve yapay anlatımının belki de fazlasıyla etkisinde kalan yazarlardan olan Lodge, asıl alanı düzyazı ve şiir olduğu halde, çağın modasına uyarak, Greene ile birlikte <em>A Looking Glass for London and England</em> (Londra ve İngiltere İçin Bir Ayna) adlı, ahlaksal amaçlar güden ve zalim bir zorbanın pişmanlığını işleyen bir <span epub:type="pagebreak" id="page202" title="202"/>oyun yazmıştı. Ama ne bu oyunun bir değeri vardı, ne de tek başına yazdığı ve Roma tarihiyle ilgili olan <em>The Wounds of Civil War</em>’un (İç Savaşın Yaraları).</p>
      <p>Yazarı bilinmeyen ve 1592’de yayımlanan <em>Arden of Feversham,</em> Peele’in, Greene’in ve Lodge’un oyunlarından kat kat üstündür. O kadar ki, bunu Shakespeare’in yazdığını ileri sürenler bile çıkmıştır. Bir aile tragedyası olarak tanımlayabileceğimiz <em>Arden of Feversham,</em> 1550 yılında gerçekten işlenen ve Holinshed’in vâkâ-i nâmesinde anlatılan bir cinayetten kaynaklanır: Arden’in karısı Alice ve aşığı Mosbie, iki kiralık katil tutup kadının kocasını öldürme çabasına girişirler ve sonunda başarırlar bu işi. Ne var ki, cinayetleri hemen meydana çıkar; pişman olan kadınla ahlaksız sevgilisi ölüm cezasına çarptırılırlar.</p>
      <p>Elizabeth Çağı’nda orta sınıfın yaşantısını inandırıcı bir gerçekçilikle yansıtan; kişilerin ruhsal yapısını, Alice’in Mosbie’ye duyduğu önlenmesi olanaksız cinsel tutkuyu, Alice’i sevmeyen, ama varlıklı Arden’in malına mülküne göz koyan Mosbie’nin çıkarcılığını, ne olup bittiğini pek anlayamayan kocanın zamanla sarsılan güvenini çok ustaca işleyen <em>Arden of Feversham</em>, ne yazık ki, çağın oyun yazarlarına örnek olamadı. Shakespeare’den önceki yazarlar, Kyd’in <em>The Spanish Tragedy</em>’si türünde çarpıcı bir melodramı, bu yalın ve güçlü tragedyaya yeğ tuttular.</p>
      <p>Doğum ve ölüm tarihi kesinlikle bilinmemekle birlikte, 1557-1595 yılları arasında yaşadığı sanılan Thomas Kyd, başka tragedyalar da yazmıştı herhalde. Ama elimize pek önemli sayılmayan <em>Pompey the Great, his Fair Cornelia’s Tragedy</em> (Büyük Pompey’nin Güzel Cornelia’sının Tragedyası) ve çağın en ünlü oyunlarından <em>The Spanish Tragedy</em> geçti ancak. Shakespeare’in <em>Hamlet</em>’inden önce, aynı adı taşıyan bir tragedyanın oynandığını biliyoruz. Büyük bir olasılıkla Kyd’in yazdığı bu tragedya elimize geçmediği için, bu ilk <em>Hamlet</em>’in Shakespeare’in oyununu etkileyip etkilemediğini anlamanın yolu yoktur.<a class="dipnot" epub:type="noteref" href="#f6">*</a></p>
      <p>“Blank verse” ile yazılan, belki 1592’de, belki de daha önce sahneye konulan, 1594’te de yayımlanan <em>The Spanish Tragedy</em>, adından da anlaşılacağı gibi, İspanya’da, kısmen de Portekiz’de <span epub:type="pagebreak" id="page203" title="203"/>geçer. Bu oyun Seneca’nın damgasını çok belirgin bir biçimde taşır. O kadar ki, Thomas Nashe, Kyd’in onu sömüre sömüre Seneca’nın damarlarında artık kan bırakmadığını söyler alay ederek. Öldürülen bir adamın hayaletinin koro görevini gördüğü <em>The Spanish Tragedy</em>’de kanlı bir öç alma öyküsü anlatılır. Ustalıkla kurulduğu halde, çok karışık olan konunun ana hatlarını vermekle yetinmek daha yerinde olacak: Balthazar, Bellimperia’ya âşık olduğu için, kızın sevgilisi Horatio’yu öldürmeye karar verir. Bellimperia’nın kardeşi Lorenzo da bu cinayete ortak olur. Balthazar ile Lorenzo, Horatio’yu bir ağaca astıktan sonra bıçaklarıyla delik deşik ederler, bu vahşeti gözleriyle gören kızı da kaçırırlar. Öldürülen gencin babası Hieronimo, kederinden yavaş yavaş çıldırır. Bellimperia’nın da yardımını sağlayarak, oğlunun öcünü almak amacıyla, Shakespeare’in <em>Hamlet</em>’inde olduğu gibi küçük bir temsil düzenler ve Horatio’nun katillerini cezalandırır. Bu küçük temsilde rol alan Bellimperia, aynı temsilde rol alan Balthazar’ı öldürdükten sonra bıcağı kendi yüreğine saplar. Oysa seyirciler bunu oyun gereği sanırlar, sahnede gerçekten ölenler olduğunu anlamazlar. Derken Hieronimo da sahneye çıkar; bir perdeyi açıp oğlunun ölüsünü gösterir, neden ve nasıl öldüğünü anlatır. Bu konuda daha fazla konuşması istenince de, kendi dilini ısırarak dişleriyle koparıp sahneye tükürür. O arada Lorenzo’nun babasına saldırır, onu da öldürür. Zaten oyunun sonunda, koro görevini üstlenen hayaletin verdiği listeye göre, kendi dahil, on kişi ya başkaları tarafından öldürülmüş, ya da kendi canına kıymıştır.</p>
      <p><em>The Spanish Tragedy</em> bir tragedyadan çok, bir melodramdır kuşkusuz. Ama Kyd oldukça çetrefil bir konuyu ustaca kurgulamış; oyunun gerilimini, dolayısıyla seyircilerin heyecanını canlı tutmanın yolunu bulmuş; tiyatro tekniği açısından belirli bir başarıya ulaşmıştır. Hem gerçekten deliren, hem de kurnazca planlar hazırlayan, ne zaman sahiden deli olduğunu, ne zaman deli numarası yaptığını kestiremediğimiz Hieronimo’nun kişiliğini de inandırıcı bir biçimde çizmiştir. Gerçi <em>The Spanish Tragedy</em>’nin melodramatik yanının alay konusu olduğu, o dönemde yazılanlardan anlaşılır, ama bu oyun sahnede öylesine etkiliydi ki, Kyd’in ölümünden sonra tiyatro toplulukları başka bir yazar<span epub:type="pagebreak" id="page204" title="204"/>dan, büyük bir olasılıkla Ben Jonson’dan, oyunu gözden geçirip uzatmasını, özellikle Hieronimo’nun delilik nöbetleriyle ilgili yeni sahneler eklemesini istemişlerdi. <em>The Spanish Tragedy</em>’nin, Elizabeth Çağı’nda çok yaygın bir dram türü sayılan öç alma tragedyasının ilk örneği olması bakımından da İngiliz edebiyatında belirli bir yeri vardır. O dönemde en ünlüleri Shakespeare’in <em>Hamlet</em>’i, Christopher Marlowe’un <em>The Jew of Malta</em>’sı (Malta’lı Yahudi), John Marston’ın <em>Antonio’s Revenge</em>’i (Antonio’nun Öç Alması), George Chapman’ın <em>The Revenge of Bussy d’Ambois</em>’sı (Bussy d’Ambois’nın Öç Alması), Cyril Tourneur’ün <em>The Revenger’s Tragedy</em>’si (Öç Alanın Tragedyası) olmak üzere, bu türde birçok tragedya yazıldı.</p>
      <p>Christopher Marlowe, Shakespeare’den önceki en büyük oyun yazarıdır; daha doğrusu Shakespeare’den önceki tek büyük oyun yazarıdır. Shakespeare gibi 1564’de dünyaya gelen ve 1593’te yirmi dokuz yaşındayken öldürülen Marlowe, yoksulca bir ayakkabıcının oğlu olduğundan burslu olarak Cambridge’de okudu. Ona burs verenler, ileride din adamı olacağını umuyorlardı herhalde. Ama Marlowe’un hiç öyle bir niyeti yoktu. Çünkü Marlowe çağdaşlarından farklı olarak hem İtalyan Rönesansı’nın, hem de İngiliz Reformasyon’unun bir ürünü değil, salt İtalyan Rönesansı’nın bir ürünüydü. Hatta çağdaşları arasında yaygın bir söylentiye göre, daha önce sözünü ettiğimiz Sir Walter Raleigh’in kurduğu iddia edilen “School of Night”ın bir üyesi olarak dinsizdi. XVI. yüzyılda işlenebilecek suçların en korkuncunu işlediği, yani tanrıtanımazlık propagandası yaptığı gerekçesiyle tutuklanmasına ramak kalmıştı. Kendi tutuklanıp, işkence altında sorguya çekilince, <em>The Spanish Tragedy</em>’nin yazarı Thomas Kyd de, Marlowe’un dinsel görüşlerinin çok zararlı olduğu konusunda ifade vermiş, onu tanrıtanımaz olmakla suçlamıştı. Kimine göre de, Marlowe tanrıtanımaz değil, Unitarian’dı sadece; Tanrı’yı yadsımıyor, Baba, Oğul ve Kutsal Ruh’tan oluşan üçlüyü (Trinity) yadsıyordu sadece. Gelgelelim o sırada Unitarian olmak, tanrıtanımaz olmak kadar tehlikeliydi ve Marlowe’un kuşağından bir Cambridge’li, diri diri yakılma cezasına çarptırılmıştı bu yüzden.</p>
      <p>Kişiliği, kıyafeti gibi –çağdaşlarından Gabriel Harvey, onun <span epub:type="pagebreak" id="page205" title="205"/>bir tavuskuşu kadar süslü ve kibirli olduğunu söylemişti– renkli olan Marlowe’un yaşamı üzerine fazla bir şey bilmeyiz; ama bildiklerimiz şaşırtıcı ve acayip çelişkilerle doludur. Çünkü Marlowe bir yandan hükümetin tehlikeli bulduğu görüşleri benimserken, bir yandan da hükümetin bir ajanıymış. O sıralarda İngilizler özellikle Katoliklerin eylemlerini denetim altında tutabilmek için, yaygın bir casusluk şebekesi kurmuşlardı. Marlowe’un da bu şebekede yer aldığı, hatta bu amaçla Fransa’ya ve başka ülkelere gittiği söylenir.</p>
      <p>Marlowe’un oyunlarının başkişilerinde görülen çılgınlık, kendi benliğinde de vardı. Michael Drayton, ölümünden sonra onu övdüğü “Poets and Poesy” (Şairler ve Şiir) adlı dizelerinde, şairlere özgü bir yetenek saydığı bu çılgınlık konusunda şöyle der:</p>
      <blockquote>
        <p>For that fine madness still he did retain,</p>
        <p>That rightly should possess a poet’s brain.</p>
      </blockquote>
      <blockquote>
        <p>Çünkü bir şairin beynine egemen olması gereken</p>
        <p>O güzel çılgınlık onda vardı her zaman.</p>
      </blockquote>
      <p>Marlowe’un “güzel çılgınlığı” kimi zaman sağa sola, bu arada bekçilere ve polis memurlarına saldırmasına neden oluyordu. Düello ettiği için hapis yattı bir ara. Hapisteyken kalp para yapmasını öğrenmeye heves ettiği, bir kalpazandan bu konuda özel bilgi edindiği söylenir.</p>
      <p>Belki de saldırganlığının doğal bir sonucu olarak, yirmi dokuz yaşındayken bir meyhanede bıçaklanarak öldürülmesi, yaşamı kadar gariptir. O sırada yapılan soruşturmaya göre, Marlowe ile üç arkadaşı bir meyhanede yiyip içmişler, kumar oynamışlar. Derken bu üç arkadaştan biri olan Ingram Frizer ile Marlowe arasında hesap yüzünden kavga çıkmış. Marlowe kamasının kabzasıyla Frizer’in başına vurmaya başlamış. O da bileğini yakalayıp burkunca, Marlowe’un kendi kaması kendi gözüne saplanmış. Soruşturmayı yürütenler, Frizer’in savunma halindeyken ölüme neden olduğu sonucuna varıp, onu cezalandırmamışlar. Marlowe’un çağdaşlarından Francis Meres’e göre, <span epub:type="pagebreak" id="page206" title="206"/>kavga hesap yüzünden değil de kadın yüzünden çıkmış. Daha sonra yapılan araştırmaların sonucu olarak, başka varsayımlar da ileri sürüldü: Marlowe öldürüldüğü sırada hükümet yetkilileri tarafından daha ağır suçlamalarla yeniden sorguya çekilmek üzereydi. Kimine göre, Walter Raleigh arkadaşının yapacağı açıklamalar yüzünden kendi başının belaya girmesini önlemek için onu öldürtmüş. Kimine göre de, hükümet siyasal nedenlerden ötürü, Frizer’e bu gizli ajanı ortadan kaldırma görevini vermiş.</p>
      <p>Marlowe’un oyunlarından başka, Latinceden –bu arada Ovidius’dan– çevirileri ve şiirleri vardır. Aşka bir çağrı olan “The Passionate Shepherd to his Love” (Tutkulu Çobandan Sevgilisine), Elizabeth Çağı’nın en ünlü lirik parçalarından biri olduğundan tüm antolojilerde bulunur. Sir Walter Raleigh çoban kızının ağzından, aynı derecede ünlü, ama gerçekleri yansıttığı için olumsuz bir yanı yazmıştı bu aşk çağrısına. Christopher Marlowe’un kısmen Latinceden özgürce yapılan bir çeviri olan başka bir ünlü şiiri de <em>Hero and Leander</em>’dir. Öldüğü için tamamlayamadığı bu şiirin, ancak 818 dizesi elimize geçti. Geri kalan bölümleri de, daha sonraları George Chapman tamamladı. Çanakkale Boğazı’nın biri bir kıyısında, ötekisi karşı kıyıda oturan Hero ve Leander, Venüs’ün ölen sevgilisi Adonis onuruna verilen bir şölende tanışıp birbirlerine âşık olurlar. Leander kızı baştan çıkarmak için diller döker; bekâretin kızlara ne denli zararlı olduğunu anlatır:</p>
      <blockquote>
        <p>Like untuned golden strings all women are,</p>
        <p>Which long time lay untouched, will harshly jar.</p>
      </blockquote>
      <blockquote>
        <p>Bir müzik aletinin altın telleri gibidir kadınlar;</p>
        <p>Onlara uzun süre dokunulmazsa, haşin ve uyumsuz sesler çıkarırlar.</p>
      </blockquote>
      <p>Gelgelelim bu şiiri okuyanlar, Christopher Marlowe’un eşcinsel eğilimleri olduğunun da hemen farkına varırlar. Marlowe o sıralarda çok moda olan bu erotik şiirde –Shakespeare de <em>Venus and Adonis</em>’i yazarak bu modaya uymuştu– Hero’nun çekiciliğin<span epub:type="pagebreak" id="page207" title="207"/>den çok, Leander’in çekiciliğini vurgular; kızın güzelliğinden çok, oğlanın kadınsı güzelliği üzerinde durur:</p>
      <blockquote>
        <p>Some swore he was a maid in man’s attire,</p>
        <p>For in his looks were all that men desire.</p>
      </blockquote>
      <blockquote>
        <p>Onun erkek kılığında bir kız olduğuna yemin ederdi kimileri;</p>
        <p>Çünkü erkeklerin arzuladığı her şey vardı onun görünüşünde.</p>
      </blockquote>
      <p>Hatta deniz tanrısı Neptün de, Leander’i kız sanıp ona sarkıntılık edince; delikanlı, “you are deceived; I am no woman” (yanılıyorsunuz; ben kadın değilim) der.</p>
      <p>Marlowe’un gerekten büyük bir şair olduğu, bu şiirlerinde değil de, tragedyalarında görülür. Bunlar iki kısım, yani on perdeli <em>Tamburlaine</em>, kısaca <em>Doctor Faustus </em>denilen <em>Tragical History of Doctor Faustus </em>(Doktor Faustus’un Trajik Yaşamı)<em> The Jew of Malta </em>(Maltalı Yahudi), <em>Edward II. The Massacre at Paris </em>(Paris’te Kıyım) ve Thomas Nashe ile birlikte yazdığı sanılan <em>The Tragedy of Dido</em>’dur (Dido’nun Tragedyası). Marlowe’un hiç komedyası yoktur; zaten dehası da uygun değildir bu türe.</p>
      <p>Marlowe, <em>Tamburlaine</em>’i 1587’ye doğru, yani yirmi üç yaşındayken yazdı ve 1590’da yayımladı. İlk tragedyasına vaktiyle Hıristiyan dünyasının ödünü koparan böyle bir başkişi seçmesi bile çok ilginçtir. Çünkü Marlowe’un Tamburlaine dediği, kimi İngilizlerin Tamerlane, Timurlane ya da daha doğru olarak Timur the Lame (Aksak Timur) dedikleri Timurlenk’tir. Ne var ki, Marlowe sakat bir ayağı Timur’un belalı görkemine hiç yakıştırmadığından, onun topallığından söz etmez.</p>
      <p>Daha önce de söylediğimiz gibi, Elizabeth Çağı İngilizleri çok meraklıydılar Türklere. Gabriel Harvey, 1580’de Edmund Spenser’e yazdığı bir mektupta, Cambridge’de okuyanların nelerle ilgilendiklerini anlatırken, “Turkish affairs are familarly known” (Türklerle ilgili işler yakından biliniyor) der. Üstelik Timur Avrupa’da çok ünlüydü yaşadığı sıralarda. Ondan öyle çekiniyorlardı ki, İspanya Kralı III. Henry, Fransa Kralı VI. Charles ve İngiltere Kralı IV. Henry, Timur’a iyi niyet elçileri göndermişlerdi. 1403’te Semerkant’a giden İspanyol elçisi Ruy Gonzalez de Cla<span epub:type="pagebreak" id="page208" title="208"/>vijo’nun bu yolculuğu üzerine yazdığı kitap, 1582’de İspanya’da basıldı. Burada Timur’un kılığı kıyafeti, çadırındaki ipekli halıların üzerine bağdaş kurup nasıl oturduğu, yanındaki çeşmenin fıskiyelerinde kırmızı elmaların havada nasıl oynadığı, verdiği şölenin akıllara sığmaz görkemi anlatılır. Şölende herkes sarhoş olduktan sonra, suçlu bulunan birçok kişinin, konukların önünde, ya boyunlarından ya da bacaklarından asılarak ya da başları kesilerek nasıl ölüm cezasına çarptırıldığı da anlatılır. Clavijo İngilizceye çevrilmediği için, Marlowe’un bu kitaptan yararlanıp yararlanmadığını bilemeyiz. Perondius’un 1553’te yayımlanan kitabından, Lonicerus’un Latince <em>Chronicorum Turcicorum</em>’undan (Türklerin Vâkâ-i nâmesi) ve George Whetstone’un <em>The English Mirror</em>’ından (İngiliz Aynası) yararlanmış olabilir. Ama başlıca kaynağı, Pedro Maxia adlı bir İspanyolun 1571’de İngilizceye çevrilen, Timur’la ilgili kitabıdır.</p>
      <p>Shakespeare’den önceki sadece en büyük tragedya yazarı değil, “blank verse”ü en güzel kullanan ilk büyük şair olan Marlowe’un tüm oyunları gibi <em>Tamburlaine</em> de bu koşuk türüyle yazılmıştır. Oyunun ilk beş perdesinde, basit bir çoban olan Tamburlaine’in baş döndürücü bir hızla nasıl yükseldiğini görürüz. Sonsuz hırsı sayesinde, göz koyduğu tüm ülkeleri kolayca ele geçirdiği gibi, kendine bir eş de elde eder bu arada: Arabistan hükümdarıyla evlenmek üzere olan Zenocrate’yi tutsak alır. Tamburlaine’in yaraladığı Arap nişanlısı gözünün önünde öldürüldüğü halde, Zenocrate, Timur’a gene de vurulur. Vurulmamasının da yolu yoktur; çünkü Tamburlaine kadere bile meydan okuyacak kadar güçlüdür:</p>
      <blockquote>
        <p>I hold the Fates bound fast in iron chains</p>
        <p>And with my hand turn Fortune’s wheel about,</p>
        <p>And sooner shall the sun turn from his sphere</p>
        <p>Than Tamburlaine be slain or overcome.</p>
      </blockquote>
      <blockquote>
        <p>Kader tanrıçalarını demir zincirlerle sıkı sıkı bağladım,</p>
        <p>Elimde feleğin çarkını çeviriyorum,</p>
        <p>Güneş gökyüzünde yolunu şaşırır da,</p>
        <p>Gene de öldürülmez, yenilemez Tamburlaine.</p>
      </blockquote>
      <p><span epub:type="pagebreak" id="page209" title="209"/>Marlowe’un tüm Avrupalılar gibi Bajazet dediği Yıldırım Beyazıt’a Tamburlaine’in yaptığı korkunç işkenceler, bu ilk beş perdenin en çarpıcı sahneleridir. Tamburlaine, Bajazet ile karısı Zabina’yı bir kafese kapatıp aç bırakır. Artık açlığa dayanamıyorsa, karısı fazla zayıflamadan önce onu yemesini salık verir Bajazet’e. (Marlowe düzyazı kullanmazken bu satırların düzyazıyla yazılması, bu iğrenç öğüdün başka bir yazar tarafından daha sonraları oyunun metnine eklendiği umudunu verir bize.) Tamburlaine yüksek bir yere çıkmak isteyince, Bajazet’i çömeltip bir çeşit tabure olarak kullanarak onun sırtına basar. Ama ne ilginçtir ki, Bajazet de, karısı da, bu akıl almaz zulme karşın gururlarından, vakarlarından hiçbir şey yitirmezler; hep meydan okurlar Tamburlaine’e. Örneğin günlerdir aç kaldıkları halde, Tamburlaine’in onlara kılıcının ucuyla uzattığı yiyecekleri yere atıp, ayaklarının altında çiğnerler. Sonunda Bajazet ile Zabina birer vahşi hayvan gibi, kapatıldıkları kafese başlarını vura vura kendilerini öldürürler. Ölümlerine çok üzülen Zenocrate’nin yalvarıp yakarması üzerine, Tamburlaine, Osmanlı Sultanı’yla eşinin, mevkilerine layık bir biçimde gömülmelerine izin verir. İlk bölüm, Tamburlaine ile Zenocrate’nin evlenmesi ve Tamburlaine’in bir süre için savaşmayacağını bildirmesiyle biter.</p>
      <p>Elizabeth Çağı seyircilerinin isteği üzerine yazılan ikinci bölümde, Tamburlaine’in hırsının da, zulmünün de haddi hesabı yoktur. Artık megalomani diye tanımlayabileceğimiz kendini beğenmişliği, çılgınca davranışlara sürükler onu. Örneğin Asya’da yenip tutsak aldığı kralları arabasına koşup kamçılar:</p>
      <blockquote>
        <p>Holla, ye pampered jades of Asia!</p>
        <p>What, can ye draw but twenty miles a day!</p>
        <p>And have so proud a chariot at your heels</p>
        <p>And such a coachman as Great Tamburlaine?</p>
      </blockquote>
      <blockquote>
        <p>Hey sizler, Asya’nın şımarık beygirleri!</p>
        <p>Arkanızda böylesine görkemli bir araba</p>
        <p>Ve Yüce Tamburlaine gibi bir arabacınız var da,</p>
        <p>Ancak yirmi mil mi gidebiliyorsunuz bir günde?</p>
      </blockquote>
      <p><span epub:type="pagebreak" id="page210" title="210"/>Oğullarına karşı davranışında da aynı çılgınlığı görürüz: Tamburlaine’in üç oğlunun en büyüğü Calyphas, savaştan ve kan dökmekten hoşlanmaz. Şarap içmeyi, keyfetmeyi yeğler. Tamburlaine yaralanan oğluna cesaret vermek için, kendi koluna bıçak saplayıp oğullarına seslenir:</p>
      <blockquote>
        <p>Come boys, and with your fingers search my wound</p>
        <p>And in my blood wash all your hands at once,</p>
        <p>While I sit smiling to behold the sight.</p>
      </blockquote>
      <blockquote>
        <p>Gelin çocuklar, parmaklarınızla yaramı yoklayın</p>
        <p>Ve hep birden ellerinizi yıkayın kanımla,</p>
        <p>Ben de oturup, gülümseyerek seyredeyim bu manzarayı.</p>
      </blockquote>
      <p>Sonunda Tamburlaine korkak olmakla suçladığı oğlunu öldürür ve erlerinin elleri kirlenmesin diye, cenazeyi kaldırma görevini kadınlara verir.</p>
      <p>Tamburlaine’in megalomanisi arttıkça, acımasızlığı da artar. Babil’i aldıktan sonra yalnız erkeklerin değil, kadınların ve çocukların da göle atılmalarını buyurur: “drown them all, man, woman and child!” (hepsini boğun, erkek, kadın ve çocuk) diye bağırır. Artık Tamburlaine en kutsal bilinen şeylere el kaldırır. Örneğin Müslüman hükümdarlara hakaret olsun diye –kendi de Müslüman olduğu halde– <em>Kuran</em>’ı yakar. Sonra şöyle der:</p>
      <blockquote>
        <p>Now Mahonıet, if thou have any power,</p>
        <p>Come down thyself and work a miracle.</p>
      </blockquote>
      <blockquote>
        <p>Şimdi Muhammed, eğer gücün varsa,</p>
        <p>Kendin in aşağı da bir mucize yarat.</p>
      </blockquote>
      <p>Tamburlaine tam bir paranoya içinde kendini güneşe benzetir:</p>
      <blockquote>
        <p>Through the streets with troops of couquered kings,</p>
        <p>I’ll ride in golden armour like the sun.</p>
      </blockquote>
      <blockquote>
			<span epub:type="pagebreak" id="page211" title="211"/>    
        <p>Fethedilmiş kral sürüleriyle sokaklarda,</p>
        <p>Atla geçeceğim altın bir zırhla, güneş gibi.</p>
      </blockquote>
      <p>Kendini tanrılaştırıp kadere meydan okumasına karşın, kader gene de iki kez çarpar ona: Önce yeryüzünde tek sevdiği kişi olan karısı ölür, sonra da kendisi ölümcül bir hastalığa tutsak düşer. Tamburaline’in tek insanca yanı, karısına duyduğu sevgiydi belki. O ölünce, Tamburlaine büsbütün canavarlaşır. Zenocrate’in öldüğü kenti yıkıp yakmakla kalmaz, tüm evreni yıkmak için, çılgınca buyruklar verir:</p>
      <blockquote>
        <p>With thy cannon break the frame of heaven.</p>
        <p>Batter the shining palace of the sun,</p>
        <p>And shiver all the starry firmament.</p>
      </blockquote>
      <blockquote>
        <p>Topunla kır çerçevesini gökyüzünün,</p>
        <p>Topa tut güneşin ışıldayan sarayını</p>
        <p>Ve paramparça et yıldızlı gökleri.</p>
      </blockquote>
      <p>Ama ne çare ki, “sickness or death cannot conquer me” (hastalık ya da ölüm beni fethedemez) diye hep böbürlenen Tamburlaine, ağır hastadır. Öleceğini bildiği için de, akıl almaz bir isyan içinde sadece alınyazısına değil, Tanrı’ya da meydan okumaya, daha da ileri giderek, Tanrı’yı öldürmeye kalkar:</p>
      <blockquote>
        <p>What daring god torments my body thus,</p>
        <p>And seeks to conquer mighty Tamburlaine?</p>
        <p>Shall sickness now prove me to be a man,</p>
        <p>That have been termed the terror of the world?</p>
        <p>Techelles and the rest, come take your swords,</p>
        <p>And threaten him whose hand afflicts my soul.</p>
        <p>Come, let us march against the powers of heaven</p>
        <p>And set black streamers in the firmament,</p>
        <p>To signify the slaughter of the gods</p>
      </blockquote>
      <blockquote>
        <p>Hangi gözüpek Tanrı bedenime işkence ediyor böyle,</p>
        <p>Yüce Tamburlaine’i yenmeye kalkıyor?</p>
        <p><span epub:type="pagebreak" id="page212" title="212"/>Dünyanın belası denilen ben,</p>
        <p>Hastalık yüzünden bir insana mı döneceğim şimdi?</p>
        <p>Techelles ve ötekiler, hadi, alın kılıçlarınızı,</p>
        <p>Gözdağı verin eliyle ruhuma eziyet edene.</p>
        <p>Hadi, gökyüzünün güçlerine karşı yürüyelim,</p>
        <p>Göklere kara bayraklar asalım,</p>
        <p>Tanrıların öldürüldüğü anlaşılsın diye.</p>
      </blockquote>
      <p>Böyle sözler Elizabeth Çağı insanları için tüyler ürperticiydi. Robert Greene, Marlowe için “daring God out of his heaven with that atheist Tamburlaine” (o tanrıtanımaz Tamburlaine’iyle, Tanrı’ya meydan okuyor, onu gökyüzünden atmak istiyor) derken, çağdaşlarının duyduğu dehşeti dile getirmekteydi.</p>
      <p>Tamburlaine can çekişirken bile tüm dünyayı eline geçiremediğine hayıflanır ve ölümü kölelerinden biri sayar:</p>
      <blockquote>
        <p>For I shall die.</p>
        <p>See, where my slave the ugly monster Death,</p>
        <p>Shaking and quivering, pale and wan with fear,</p>
        <p>Stands aiming at me with his murderous dart.</p>
      </blockquote>
      <blockquote>
        <p>Çünkü öleceğim,</p>
        <p>Bakın, kölem olan çirkin canavar Ölüm,</p>
        <p>Sarsılıp titreyerek, korkudan solgun ve bitik,</p>
        <p>Durmuş nişan alıyor bana o katil okuyla.</p>
      </blockquote>
      <p><em>Tamburlaine</em> belirli olaylar dizisini peş peşe gözler önüne sererek “climax” denilen doruğa varan, yani dramatik kurguyu korumaya özenerek bir konuyu işleyen bir tiyatro oyunu sayılamaz; çünkü <em>Tamburlaine</em>, başkişinin verdiği bir söylevler dizisinden oluşur aslında. Gelgelelim bu başkişi de, söyledikleri de, seyircileri büyülediğinden; oyun sahneye konulup da, o sırada ancak yirmi iki yaşında olan çağın en ünlü aktörü Edward Alleyn başrolü oynayınca, Marlowe’un çağdaşlarından birinin dediği gibi, Tamburlaine kendi ülkesinde olduğundan bile daha ünlü olmuştur Londra’da.</p>
      <p>Tamburlaine, Christopher Marlowe’un başlıca dört tragedya<span epub:type="pagebreak" id="page213" title="213"/>sının dördünde de değişik biçimlerde göreceğimiz bir insan tipinin ilk ve en abartılmış örneğidir. “İnsan tipi” dedik ama, Tamburlaine’e insan demek pek doğru olmayabilir; çünkü kimi zaman vahşi bir hayvanı, kimi zaman barbar bir tanrıyı andıran bu acayip, ama büyüleyici yaratık bir insan sayılamaz. Marlowe’un Tamburlaine’den yana mı, yoksa ona karşı mı olduğu sorunu da tartışılmıştır. Oysa her tragedyasında, sonsuz bir hırsın kemirdiği, amaçlarına ulaşmak için en korkunç cinayetleri bile işlemekten çekinmeyen, kendilerini insanüstü sanan tipler yaratan Marlowe’un Tamburlaine’i ayıplamadığı, tam tersine ona hayran olduğu, hatta onunla özdeşleştiği konusunda hiçbir kuşkumuz yoktur.</p>
      <p>Marlowe’un ikinci tragedyası, kısaca <em>Doctor Faustus</em> diye anılan <em>The Tragical History of Doctor Faustus</em>’dur. 1588’e doğru, yani yazar yirmi dört yaşındayken sahneye konulan ve ancak 1604’te yayımlanan bu oyunun konusunu, bilindiği gibi Goethe de ele almış ve Alman edebiyatının en büyük yapıtlarından birini yazmıştır. Başkişinin adı bir yana, kendi oyununa hiç benzemeyen Marlowe’un <em>Doctor Faustus</em>’una Goethe’nin hayran olduğu, hatta onu Almancaya çevirmeyi bile düşündüğü söylenir. Faustus doğum ve ölüm tarihleri kesinlikle bilinmeyen, ama 1488 ile 1541 yılları arasında Almanya’da yaşayıp, kentten kente dolaşan gizemli bir adamdı. Çağdaşları onu bir çeşit sihirbaz sayarlardı; ruhunu Şeytan’a sattığı konusunda söylentiler çıkmıştı. Marlowe’un kaynağı, Almanca yazılan ve Marlowe oyununu kaleme almadan kısa bir süre önce, yani 1587’de <em>The History of the Damnable Life and Death of Doctor Faustus </em>(Doctor Faustus’un Lanetli Yaşamı ve Ölümü) adıyla İngilizceye çevrilen bir kitaptı.</p>
      <p>Gelgelelim Marlowe’un Faustus’unun, bu kitapta görülen sıradan sihirbazla hiçbir ilgisi yoktur. Marlowe’un Faustus’u, tıpkı Tamburlaine gibi, “the great emperor of the world” (dünyanın büyük imparatoru) olmak istediğini söyler. Tamburlaine’in sınır tanımayan hırsı, onda da aynen vardır. Ama Tamburlaine tüm ülkeleri peşpeşe fethederek, maddesel açıdan dünyaya el koymak isterken; ayrıca karmaşık ve çok yanlı bir aydın tipi olan Faustus, bedeniyle değil de kafasıyla dünyaya egemen olmak, evrenin tüm gizlerini çözmek, insanların bilebileceği her şeyi <span epub:type="pagebreak" id="page214" title="214"/>bilmek, insanların duyabileceği her şeyi duymak ister. İşte bu yüzdendir ki, Faustus’un tragedyası, Tamburlaine’in tragedyasından çok daha fazla ilgilendirir bizi.</p>
      <p>Faustus tüm bilim dallarında –felsefede, hukukta, mantıkta, dinbilimde, tıpta– öğrenilebilecek ne varsa öğrenmiş, bu arada binlerce hastayı vebadan kurtarmıştır. Ne var ki, kendi kendine “yet art thou still but Faustus, and a man” (ama sen gene de Faustus’sun sadece ve bir insansın) demesinden anlaşılacağı gibi, herkes gibi bir insan olmakla yetinemez. Çünkü insanlığın sınırlarını aşarak, hiçbir insanın öğrenemeyeceği şeyleri bilen, örneğin ölüleri diriltebilen ya da istediği kişileri sonsuza değin yaşatabilen insanüstü biri olmaktır asıl amacı. Bu amacı gerçekleştirebilmek için, “a sound magician is a mighty god” (yetenekli bir sihirbaz güçlü bir tanrıdır) diyerek, Hıristiyan dininin yasakladığı büyülere yönelir ve Hephistophilis adlı şeytanı çağırır. Mephistophilisi, Faustus’un karşısına ilk çıktığı sırada korkunç bir ejder kılığındandır. Faustus din adamlarına kocaman bir taş atarak, bu şeytanın kılık değiştirmesini buyurur:</p>
      <blockquote>
        <p>Go, and return an old Francisean friar;</p>
        <p>That holy shape becomes a devil best</p>
      </blockquote>
      <blockquote>
        <p>Git ve yaşlı bir Fransisken papazı olarak geri dön;</p>
        <p>Bir şeytana en çok o kutsal biçim yakışır.</p>
      </blockquote>
      <p>Faustus, Menpistophilis’e cehennemden nasıl çıktığını sorunca, zekâ açısından Faustus’dan aşağı olmayan bu şeytan, büyüleriyle kendini çağıran adamla alay eder: “Why, this is hell, nor am I out of it” (Ama burası cehennem, ben de çıkmadım oradan.) Daha sonraları da, cehennemin sınırları olan belirli bir yer değil, bir ruh hali olduğunu; kötülüğün, yani Faustus ile kendisi gibilerin bulunduğu her yerin cehennem sayılabileceğini açıklar:</p>
      <blockquote>
        <p>Hell hath no limits, nor is circumscribed</p>
        <p>In one place; for where we are is hell,</p>
        <p>And where hell is, there must we ever be.</p>
			</blockquote>
			<span epub:type="pagebreak" id="page215" title="215"/>
			<blockquote>
        <p>Cehennem sonsuzdur; sınırlı bir yer değildir;</p>
        <p>Çünkü bizim bulunduğumuz her yer cehennemdir;</p>
        <p>Cehennemin olduğu her yerde de biz bulunacağız sonsuza değin.</p>
      </blockquote>
      <p>Faustus şeytanla bir anlaşma yapar. Kendi kanıyla yazıp imzaladığı bu anlaşmaya göre, Mephistophilis, Faustus’a daha yirmi dört yıllık ömür verecek, bu yirmi dört yıl süresince onun her istediğini yerine getirecektir. Ama bu süre bitince, Faustus ruhunu şeytana teslim edecektir. Faustus coşkun bir sevinç içinde, bu anlaşmayı kabul eder:</p>
      <blockquote>
        <p>Had I as many souls as there be stars.</p>
        <p>I’ll give them all for Mephistophilis!</p>
      </blockquote>
      <blockquote>
        <p>Ne kadar çok yıldız varsa, o kadar çok ruhum olsa,</p>
        <p>Gene verirdim hepsini Mephistophilis’e!</p>
      </blockquote>
      <p>Faustus ne cehenneme inanmaktadır, ne de cennete:</p>
      <blockquote>
        <p>Thinkest thou that Faustus is so fond to imagine</p>
        <p>That after this life there is any pain?</p>
        <p>Tush, these are trifles and mere old wives tales.</p>
      </blockquote>
      <blockquote>
        <p>Bu yaşamdan sonra acı çekebileceğine inanacak kadar</p>
        <p>Aptal mı sanıyorsun Faustus’u sen?</p>
        <p>Hadi canım, entipüften laflar bunlar, kocakarı masalları sadece</p>
      </blockquote>
      <p>Bu yirmi dört yıllık süre içinde, Faustus’un şeytandan istedikleri, kralları arabasına koşup kamçılamak ya da sultanları kafeslere kapatmak gibi, Tamburlaine’in egosunu okşayan türden işler değildir. Faustus bir aydın olarak meraklarını doyuran ya da sanat ve güzelliğe özlemini gideren şeyler ister Mephistophilis’den. Örneğin Yedi Ölümcül Günah’ın karşısına çıkıp konuşmalarını, Homeros’un kendi sesiyle ona şiirlerini okumasını ya da Troyalı Helena’nın onun sevgilisi olmasını ister. Helena’yı ilk gördüğünde, onun güzelliği karşısında kendinden geçer:</p>
			<span epub:type="pagebreak" id="page216" title="216"/>
      <blockquote>
        <p>Was this the face that launched a thousand ships</p>
        <p>And burnt the topless towers of Illium?</p>
        <p>Sweet, Helen, make me immortal with a kiss.</p>
        <p>..............</p>
        <p>O thou art fairer than the evening air</p>
        <p>Clad in the beauty of a thousand stars!</p>
      </blockquote>
      <blockquote>
        <p>Binlerce gemiyi denizlere salan, Illium’un</p>
        <p>Yüksek kulelerini yıkan bu yüz müydü?</p>
        <p>Tatlı Helen beni ölümsüz kıl bir öpücükle.</p>
        <p>..............</p>
        <p>Ah, binlerce yıldızın güzelliğine bürünmüş</p>
        <p>Akşamlardan bile daha güzelsin sen.</p>
      </blockquote>
      <p>Gerçi Helena onun sevgilisi olur ama, bu bile Faustus’a huzur vermez. Hiç yanından ayrılmayan İyi Meleği ile Kötü Meleği, onun ruhuna egemen olabilmek için sürekli çatışırlar. Faustus hep vicdan azabı içindedir; “for vain pleasures of 24 years have I lost eternal joy” (24 yıl sürecek boş hazlar uğruna, sonsuza değin sürecek bir sevinci yitirdim) der kendi kendine.</p>
      <p><em>Doctor Faustus</em>’un en güzel yeri, saatin gecenin on ikisini çalmasını, Mephistophilis ile öteki şeytanların onu alıp cehenneme götürmelerini beklediği son sahnedir. Bu sahnede Christopher Marlowe’un şiir gücü, Shakespeare’in düzeyine yükselir:</p>
      <blockquote>
        <p>Ah Faustus!</p>
        <p>Now hast thou but one bare hour to live,</p>
        <p>And then thou must be dammed perpetually;</p>
        <p>Stand still, you ever moving spheres of heaven,</p>
        <p>That time may cease and midnight never come.</p>
      </blockquote>
      <blockquote>
        <p>Ah Faustus!</p>
        <p>Yaşayacak ancak bir tek saatin kaldı artık;</p>
        <p>Sonsuza değin cehennemlik olacaksın sonra.</p>
        <p>Gökte hep ilerleyen gezegenler, kıpırdamayın;</p>
        <p>Zaman dursun, gece yarısı hiç gelmesin.</p>
      </blockquote>
      <p><span epub:type="pagebreak" id="page217" title="217"/>Ama Faustus zamanı durdurmanın çaresi olmadığını bilmenin acısı içindedir:</p>
      <blockquote>
        <p>The stars move still, time runs, the clock will strike,</p>
        <p>The devil will come and Faustus must be dammed.</p>
      </blockquote>
      <blockquote>
        <p>Ama yıldızlar hâlâ deviniyor, zaman akıyor, saat çalacak,</p>
        <p>Şeytan gelecek ve Faustus cehennemlik olacak.</p>
      </blockquote>
      <p>Şimdi Faustus eskiden yadsıdığı dinsel inançlara sığınmak isteğiyle kıvranır:</p>
      <blockquote>
        <p>O I’ll leap to my God; who pulls me down?</p>
        <p>See! See! Where Christ’s blood streams in the firmament.</p>
        <p>One drop would save my soul, half a drop, Ah my Christ!</p>
      </blockquote>
      <blockquote>
        <p>Ah Tanrıma doğru fırlayacağım; kim beni aşağıya çekiyor?</p>
        <p>Bakın! Bakın! İsa’nın kanı akıyor gökyüzünde.</p>
        <p>Onun bir damlası durumu kurtarır, yarım damlası bile, ah İsa’m!</p>
      </blockquote>
      <p>Nereye kaçıp saklanacağını bilemez:</p>
      <blockquote>
        <p>Mountains and hills, come, come and fall on me,</p>
        <p>And hide me from the heavy wrath of God.</p>
        <p>...........</p>
        <p>O soul, be changed into little water drops,</p>
        <p>And fall into the ocean, never to be found.</p>
      </blockquote>
      <blockquote>
        <p>Dağlar tepeler, gelin gelin yığılın üstüme,</p>
        <p>Gizleyin beni Tanrı’nın ezici öfkesinden.</p>
        <p>...........</p>
        <p>Ey ruh, küçük su damlalarına dön;</p>
        <p>Okyanusa düş ki, seni bir daha bulamasınlar.</p>
      </blockquote>
      <p>Marlowe, Shakespeare’den farklı olarak, kendi benliğinden çıkıp başka bir kişinin benliğine girmek, o başka kişinin ağzından konuşmak yeteneğinden yoksundu. Hep kendi benliğini di<span epub:type="pagebreak" id="page218" title="218"/>le getiriyordu tragedyalarında. Onun için eğer söylendiği gibi, Marlowe gerçekten dinsiz, gerçekten tanrıbilmez bir insansa, bu dizeleri nasıl yazdığına aklımız pek ermiyor. Belki de Marlowe, Faustus gibi, Hıristiyanlığı ve Tanrı’yı kafasıyla yadsıyordu; ama duygularıyla bağlı kalıyordu Hıristiyanlığa da, Tanrı’ya da.</p>
      <p><em>Tamburlaine</em> Elizabeth Çağı’nda dehşet uyandırdığı gibi, <em>Doctor Faustus</em> da bu oyunu seyredenlerde, hatta oynayanlarda dehşet uyandırmıştı. O sırada çıkan bir söylentiye göre, bu oyunun Exeter kentindeki temsilinde, Faustus’u cehenneme götüren şeytanların rölünü oynayanlar bir de bakmışlar ki, aralarında bir tane fazla şeytan var ve bu bir oyuncu değil, gerçek bir şeytan. Bunun üzerine aktörler sahneden çekilmişler, oyuna devam edememişler ve bütün geceyi sabaha değin dualar ederek geçirmişler. Başka bir söylentiye göre, Faustus’u oynayan Alleyn, şeytanı çağırınca, şeytan gerçekten sahneye gelmiş; daha doğrusu, Marlowe’un dini yadsıyan sözlerinden ödleri kopan Alleyn ile seyirciler, şeytanın geldiğini sanmışlar.</p>
      <p>Faustus’un benliğinde iyi ve kötü güçler arasında sürüp giden savaşımın, Tamburlaine’in benliğinde hiçbir izi görülmediği için; Tamburlaine dış dünyayla uğraşırkken, Faustus kendi iç dünyasıyla uğraştığı için; ve Tamburlaine insanlık dışı bir yaratıkken, Faustus bir insan kaldığı için; <em>Doctor Faustus, Tamburlaine</em>’den çok daha değerli bir tragedyadır. Üstelik Christopher Marlowe’un yazar olarak büyüklüğünün başlıca nedeni sayılan şairliği, Tamburlaine’den çok, <em>Doctor Faustus</em>’da ortaya çıkar. Marlowe, <em>Doctor Faustus</em>’u içten gelen, yalın dizelerle yazarken; <em>Tamburlaine</em>’de biraz fazla gümbürtülü, biraz fazla tantanalı dizeleri sıralar peş peşe. Gelgelelim <em>Tamburlaine</em>’de bulunmayan büyük bir kusuru vardır bu oyunun: <em>Tamburlaine</em>’de güldürü sahneleri hiç yoktur. Oysa ne yazık ki, <em>Doctor Faustus</em>’da vardır. Oyunun başarısı üzerine büyük bir olasılıkla Marlowe’un ölümünden sonra metne eklenen bu sözümona güldürücü sahneler, Shakespeare’de olduğu gibi oyunun bütünüyle kaynaşacağına; anlamsız, hatta çirkin yamalar gibi sırıtır bu tragedyada. Unutmak istediğimiz bu sahnelerden birkaç örnek vermekle yetinelim: Faustus bir şölen sırasında büyücü olarak marifetlerini göstermek amacıyla gözle görülmez hale geldikten sonra, bir şö<span epub:type="pagebreak" id="page219" title="219"/>valyenin başına boynuzlar takar, sofradaki tabaklarla kupalarını kapıp, şölende bulunan papanın başına geçirir ya da konukların kulaklarını çekmek gibi kaba saba şakalar yapar.</p>
      <p>Kesin tarih bilinmemekle birlikte, 1592’den önce oynanan ve ancak kırk yıl sonra yayımlanan <em>The Jew of Malta,</em> Kyd’in <em>The Spanish Tragedy</em>’si gibi tüyler ürpertici bir öç alma tragedyasıdır. Bu korkunç öykünün gene Osmanlılarla ilgisi vardır. Çünkü Marlowe’un “The Grand Seignior of Turkey” (Türkiye’nin Yüce Efendisi) dediği Osmanlı Sultanı, Malta’dan vergi istemek üzere “Bassoes”larını, yani paşalarını bu adaya gönderir. Malta valisi de büyük bir haksızlık yapıp, bu vergiyi yalnız Yahudilerden toplar. Eğer servetlerinin yarısını vermezlerse, zorla Hıristiyanlaştırılacaklar, buna da yanaşmazlarsa, ölüm cezasına çarptırılacaklardır. Öteki Yahudiler bu duruma katlanırlar, ama oyunun başkişisi Barabas, parasını vermeye razı olmaz. Ölümden her nasılsa kurtulur, ama varını yoğunu yitirir; evi de Hıristiyan rahibeleri için bir manasatır olur. Daha sonraları yeniden zenginleştiği halde, Barabas, bir tek saplantısı olan, Hıristiyanlardan da, Osmanlılardan da, tüm dünyadan da öç almaktan başka bir şey düşünemeyen bir canavara dönüşür. Barabas (acaba Marlowe neden bu canavara, çarmıha gerilecekken, onun yerine Hazreti İsa’nın çarmıha gerildiği ve adı bir “r” harfiyle değil, iki “r” harfiyle yazılan hırsız Barrabas’ın adını verdi diye düşünür insan) sadece kötü değil, her yaptığını açıkça yapan Tamburlaine’den farklı olarak, ikiyüzlü, kurnaz ve sinsi biri olduğu için, onun işlediği cinayetler Tamburlaine’inkilerden çok daha iğrenç görünür bize. Marlowe’un tüm başkişilerine özgü bencillik, Barabas’da canavarca bir nitelik alır: “For so I live, perish may all the world” (bütün dünya ölsün, yeter ki ben yaşayayım) der. Biraz insana benzeyen tek yanı, oyunun başlangıcında kızı Abigail’e bağlılığıdır. Ne var ki, sevdiği erkek, babası yüzünden ölünce, ilkin yalandan rahibe olan Abigail, şimdi gerçekten rahibe olup, babasının manastır yapılan evine sığınır. O zaman Barabas, kendisi kadar ahlaksız olan kölesi Ithamore ile oraya zehirli bir yemek göndererek, aralarında kendi kızının da bulunduğu tüm rahibeleri öldürür. Daha sonraları bu köle de ondan uzaklaşınca, cinayet işleme konusunda engin hayal gücünden yararlanan Ba<span epub:type="pagebreak" id="page220" title="220"/>rabas, onu zehirli bir çiçekle öldürür. Zaten Barabas durmadan işleyen bir ölüm makinası olmuştur artık:</p>
      <blockquote>
        <p>As for myself, I walk about at nights,</p>
        <p>And kill sick people groaning under walls,</p>
        <p>Sometimes I go about and poison wells.</p>
      </blockquote>
      <blockquote>
        <p>Bense, geceleri şurada burada gezerim.</p>
        <p>Duvarların dibinde inleyen hastaları öldürürüm;</p>
        <p>Kimi zaman gidip, kuyuları zehirlerim.</p>
      </blockquote>
      <p>Oyunun sonunda Barabas, Malta kalesini Osmanlılara teslim edip vali olur. Ne var ki, ona sadece Hıristiyanlar haksızlık ettiği halde, Barabas Türklere de kin duymaktadır. Oysa Hıristiyanların ve herkesin ahlaksızca davrandıkları bu oyunda, Marlowe üzerine bir kitap yazan Philip Henderson’un belirttiği gibi, ancak Türkler namuslu ve dürüst davranmaktadırlar. Ama Barabas onlara da kötülük etmek amacıyla, Türkleri bir şölene çağırır. Bu şölen sırasında zemin ansızın çökecek, Osmanlı komutanıyla paşaları kaynayan bir büyük kazanın içine düşüp, feci şekilde haşlanarak öleceklerdir. Gelgelelim Barabas kendi düzenlediği oyunun kurbanı olur; fokur fokur kaynayan kazanın içine kendi düşer; “damn Christian dogs and Turkish infidels!” (kahrolsun Hıristiyan köpekleri ve Türk dinsizleri!) diye bağırır. Son sözü de “tongue, curse thy fill and die”dır (Dilim, doyasıya lanet et ve öl).</p>
      <p>Barabas, Faustus gibi insan soyundan değildir; Tamburlaine gibi korkunç, ama görkemli ve büyüleyici, insanüstü bir yaratık da değildir. Gerçi Barabas da bir Marlowe tipidir bir bakıma; çünkü onun para hırsı keyfince yaşayabilmek isteğinden değil, iktidar hırsından, parası olanın her şeyi yapabileceği inancından kaynaklanır. Ne var ki, Barabas’ın kötülüğü öylesine abartılmış ve anlamsızdır ki, Marlowe’un öteki oyunlarından farklı olarak şiirden nasılsa yoksun olan bu oyun, bir tragedya, hatta <em>The Spanish Tragedy</em> gibi bir melodram olmaktan çıkar. T.S. Eliot’ın belirttiği gibi, tüyler ürpertici bir çeşit güldürüye dönüşür. Böyle bir güldürünün başkişisi olarak, Marlowe’un bir Yahudiyi seç<span epub:type="pagebreak" id="page221" title="221"/>mesinin nedeni de, Elizabeth Çağı’nda Yahudiler üzerine bir yığın akıl almaz masallar uydurulması, onların bebeleri öldürüp kanlarını içen canavarımsı yaratıklar sanılmalarıdır. Nitekim Shakespeare de, <em>The Merchant of Venice</em>’de (Venedik Taciri) bu türden kana susamış, öç almak için kendisini hor gören Hıristiyanın bedeninden bir parça et kesmeye niyetlenen bir Yahudi tipi çizmiştir. Ama Shakespeare, Marlowe’un tam tersine, Shylock’u canavarlaştıracağına öylesine insanlaştırmıştır ki, Shylock oyunun sonunda bizde derin acıma duyguları uyandıran bir tragedya kahramanına dönüşür neredeyse.</p>
      <p><em>The Jew of Malta</em>’dan sonra 1591’de ya da 1592’de yazıldığı sanılan ve elimize çok eksik ve kusurlu bir metni geçen <em>The Massacre at Paris,</em> Marlowe’un en önemsiz yapıtıdır. Burada sözü edilen kıyım, 24 Ağustos 1572 gecesi Huguenot’ların, yani Fransız Protestanlarının, Katolikler tarafından yalnız Paris’te değil, tüm Fransa’da öldürüldüğü St. Barthelemy kıyımıdır. Marlowe iki kez hakkında soruşturma açılmasına neden olan ve geleneksel dine aykırı görülen görüşlerini belki de unutturmak amacıyla, Protestanlığa bağlılığını gözler önüne sermek ister bu oyunda. O kadar ki, <em>The Massacre at Paris</em>’in sonunda, Fransa Kralı III. Henry ölüm döşeğindeyken, Kraliçe Elizabeth’e bir İngiliz ajanıyla mesaj göndererek, “whom God hath blessed for hating Papistry” (Katoliklikten nefret ettiği için Tanrı’nın Elizabeth’i kutsadığını) söyler ve İngiliz Katoliklerinin cezalandırılmalarını ister.</p>
      <p>Oyunun başkişisi Fransız soylusu Duc de Guise, iktidar hırsıyla yanıp tutuşan, amacına ulaşmak, yani Fransa tahtına oturmak için cinayetler işlemekten çekinmeyen, Marlowe’a özgü tiplerden biridir. Yükselme hırsı gibi, kurnazlığı ve acımasızlığı da sınırsızdır. Cinayetlerini işlerken, ancak Jacobean dönemi yazarlarının tragedyalarında görülen türden bir hayal gücü gösterir. Örneğin Navarre Kraliçesi’nin ellerine bir çift zehirli eldiven geçirerek can vermesini sağlar. Guise de, Marlowe’un öteki baş kişileri gibi, ölümden de korkmaz, cehennemde cezalandırılmaktan da. Son nefesini verirken bile, kendini fetihler yapmaya çıkan bir Caesar’a benzedir.</p>
      <p>Christopher Marlowe’un öldürüldüğü yıl, yani 1593’te oyna<span epub:type="pagebreak" id="page222" title="222"/>nan son tragedyası <em>Edward II,</em> onun en güzel oyunudur birçok eleştirmene göre. <em>Edward II</em>’nin, Shakespeare’inkiler bir yana, Elizabeth Çağı’nın en ilginç tarihsel oyunu olduğu da kuşku götürmez. 1307 ile 1327 yılları arasında hüküm süren II. Edward, gözdelerinin –ama kadın değil, erkek gözdelerinin– elinde kuklaya dönüşen güçsüz bir kraldır. İngiliz soyluları, bu gözdelerden Piers Gaveston’u sürgüne gönderirler. Gözdesi uzaklaştırıldıktan sonra II. Edward, eşi Kraliçe Isabelle’e büsbütün kötü davranır. Isabelle de kocasının gözüne girmek amacıyla soyluları kandırır, Gaveston’un geri çağrılmasını sağlar. Ama şımarık Gaveston soylulara hakaret eder, Kraliçe Isabella’yı da Mortimer ile zina yapmakla suçlar. Bunun üzerine soylular onu öldürürler. Edward kendine yeni gözdeler bulur ve Gaveston’un öcünü olmak için, soylulara karşı savaş açar. Bu arada Mortimer ile gerçekten sevişmeye başlayıncaya değin ezilmiş, zavallı bir kadıncağız olan Kraliçe, birdenbire aslan kesilir; Fransızlardan destek sağlayarak ve asıl Mortimer’in yardımıyla kralı tutsak alır. Böylece iktidara gelen Mortimer, II. Edward’ı tahttan inmeye zorlar, bir süre sonra da öldürtür. Bu ölüm sahnesi korkunçtur; çünkü kiralık katiller, bir masayı Edward’ın üstüne koyup, o masada tepinerek kralı öldürürler. XIX. yüzyılın ilk yarısında Charles Lamb, “the deathscene of Marlowe’s king moves pity and terror beyond any scene ancient or modern with which I am acquainted” (benim bildiğim eski ya da yeni hiçbir sahne, Marlowe’un kralının ölümü kadar korku ve acıma duygusu uyandırmaz insanda) der. Oyunun sonunda babası yerine tahta geçen III. Edward, annesini Londra Kulesi’ne hapseder, Mortimer’i de ölüm cezasına çarptırır.</p>
      <p>Marlowe belki kendi eşcinsel eğilimlerinden ötürü, kralın Gaveston’a tutkusunu oyunun anateması haline getirir. Edward ondan ayrı düşünce, “frantic for my Gaveston” (çıldırıyorum Gaveston’um için) der. Mortimer de bu tür gözdelere verilen “minion” sözcüğünü kullanarak, kralın Gaveston’a duyduğu aşk yüzünden hasta olduğunu söyler: “the king is love-sick for his minion”. Duygularında ne denli içten olduğu pek bilinmez ama, sürgünde bulunan Gaveston da, Kral’dan bir mektup alınca, ona âşıkmış gibi konuşur:</p>
			<span epub:type="pagebreak" id="page223" title="223"/>
      <blockquote>
        <p class="pull-right">These thy amorous lines</p>
        <p>Might have enforced me to have swam from France,</p>
        <p>And like Leander gasped upon the sand,</p>
        <p>So thou wouldst smile and take me in thine arms.</p>
      </blockquote>
      <blockquote>
        <p class="pull-right">Yazdığın bu sevda dolu satırlar</p>
        <p>Fransa’dan yüze yüze gelmeye ve Leander gibi,</p>
        <p>Kumlarda soluk soluğa kalmaya zorlayabilirdi beni,</p>
        <p>Yeter ki sen gülümse ve beni kollarının arasına al.</p>
      </blockquote>
      <p>İşin en ilginç yanı da şu ki, saray çevreleri, krallarıyla Gaveston arasındaki ilişkiye ahlaksal açıdan karşı çıkmazlar. Soylulardan biri, “the mightiest kings have had their minions” (en güçlü kralların bu tür gözdeleri oldu) der. Buna örnek olarak da birçok büyük adamın –bu arada İskender’in, Herakles’in, Achilles’in, Sokrates’in– adını verir. Kral sayesinde aklına eseni yapacak bir mevkiye yükselen Gaveston’un küstahlıklarıdır bu ilişkide onları tedirgin eden.</p>
      <p>Öteki tragedyalarında olduğu gibi <em>Edward II</em>’de de, Marlowe’un insanüstü insan tipini görürüz: Mortimer haristir, gururludur, kendine sonsuz bir güveni vardır ve iktidarı ele geçirmek için hiçbir şeyden çekinmez. Tamburlaine’i anımsatan bir megalomani ile “all tremble at my name and I fear none” (adımı duyunca herkes titriyor, bense hiç kimseden korkmuyorum) der böbürlenerek. Ölümle karşılaşınca bile kibrinden vazgeçmez. Çocuk yaşta olan yeni kral III. Edward tahta geçip de onu cezalandırmaya karar verince, Mortimer, Kraliçe Isabella’nın oğluyla âşığının arasını bulmaya kalkmasına engel olur.</p>
      <blockquote>
        <p>Madam, entreat not: I will rather die</p>
        <p>Than sue for life unto a paltry boy.</p>
      </blockquote>
      <blockquote>
        <p>Madam, yalvarmayın ona: Metelik etmeyen bir oğlanın</p>
        <p>Canımı bağışlamasını istemektense, ölmeye razıyım.</p>
      </blockquote>
      <p>Ağlaya sızlaya, yürekler acısı bir biçimde ölen II. Edward’dan farklı olarak, Mortimer, Rönesans’ın o gözüpek İngiliz yolcuları <span epub:type="pagebreak" id="page224" title="224"/>gibi, “to discover countries yet unknown” (henüz bilinmeyen ülkeleri keşfetmeye) gidercesine ölüme gittiğini söyler.</p>
      <p><em>Edward II</em>’nin Marlowe’un en iyi oyunu sayılmasının birçok nedeni vardır. Örneğin bu oyunun üslubu, öteki tragedyalarınki gibi tantanalı değil, çok yalındır. Kişilerin tek başına verdikleri “tirade” denilen uzun söylevlerin yerini diyalog almıştır. <em>Tamburlaine, Doctor Faustus</em> ya da <em>The Jew of Malta</em>’da olduğu gibi, oyuna sadece başkişi egemen değildir. Marlowe sadece Edward’ın değil, Gaveston’un, Mortimer’in, hatta Kraliçe Isabella’nın kişiliklerine oyunda yer vermiştir. (“Hatta” diyoruz, çünkü Marlowe, oyunlarındaki kadınların kişiliğini doğru dürüst işlemeye hiç mi hiç önem vermez.) Sahneler gelişigüzel, peş peşe sıralanmamış, belirli bir dramatik kurgu geliştirmek amacı güdülmüştür. Gelgelelim tıpkı Marlowe’un II. Edward’ı gibi, gözdelerinin elinde oyuncak olan, tahttan inmek zorunda kalan, kiralık katiller tarafından öldürülen, güçsüz başka bir kralla, yani Shakespeare’in II. Richard’ıyla karşılaştırılınca, Marlowe’un oyunu bizi derinden duygulandırmaz gene de. Gerçi <em>Richard II</em>’nin <em>Edward II</em>’nin etkisinde yazıldığı kuşku götürmez, ama Shakespeare hem şair, hem de dram yazarı olarak Marlowe’dan kat kat üstündür. Ne var ki, Christopher Marlowe yirmi dokuz yaşında öldü. Shakespeare o yaştayken, en büyük oyunlarını yazmamıştı henüz. Marlowe yaşasaydı, belki oyun yazarı olarak kusurlarından arınacak; tüm kişilerini aynı hırslı, insanüstü insan kalıbına dökmeyecek; insanların bir tek tutkuları ve bir tek düşünceleri değil, birbirleriyle kimi zaman çatışan çeşitli tutkuları ve çeşitli düşünceleri olduğunu anlayacak; oyunlarındaki tüm insanlara –bu arada kadınlara da– gerçeklere uygun, canlı bir kişilik vermeye dikkat edecek; yaşamda tragedya kadar güldürünün de yeri olduğunun bilincine varacaktı.</p>
    </section>
		<aside epub:type="footnote" id="f5">* Bu konuyla ilgilenenler, İstanbul Üniversitesi Edebiyat Fakültesi Yayınları’ndan 1948’de çıkan <em>Elizabeth Devri Tiyatrosunda Soytarılar</em> adlı doçentlik tezime başvurabilirler.</aside>
		<aside epub:type="footnote" id="f6">* Bu konuyla ilgilenenler, 1984’de Altın Kitaplar Yayınevinin Bilimsel Sorunlar Dizisinde çıkan Shakespeare ve Hamlet adlı kitabıma başvurabilirler.</aside>
  </body>
</html>