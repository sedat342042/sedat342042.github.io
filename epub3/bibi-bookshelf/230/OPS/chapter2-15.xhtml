<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page679" title="679"/>
      <header>
        <h1 class="bolum">On Beşinci Bölüm</h1>
        <h2>Lord Byron</h2>
      </header>
      <p>Yaşadıkları sırada, birinci ve ikinci kuşak Romantikler arasında en ünlü şair, daha doğrusu özellikle Avrupa’da tek ünlü şair, Lord Byron’du. Goethe, Byron’un ölümünden bir yıl önce, kendi yanında ancak Byron’a yer verebileceğini söylemişti. 1859’da bir İngiliz edebiyatı tarihi yazan tanınmış Fransız eleştirmeni Hippolyte Taine, William Blake’in adını bile anmazken, Wordsworth’ü, Coleridge’i ve Keats’i bir iki tümceyle başından savarken, Byron’a upuzun bir bölüm ayırmıştı. Kendi ülkesinde de Byron’a duyulan hayranlık akıl almaz boyutlara varmıştı. Gerçi onu beğenmeyenler vardı. Alay ederek, ondan “Lord Hazretleri” ya da “Soylu Lord” diye söz eden, çağın en önemli eleştirmeni Hazlitt, şiirlerinin basmakalıp düşünceler ve duygulardan oluştuğunu söylemiş ve onu bir “sublime coxcomb” (yüce bir züppe) diye tanımlamıştı. Deneme yazarı Charles Lamb mektuplarından birinde, Byron’un kişiliğinden hiç hoşlanmadığını, şiirlerini de pek beğenmediğini açıkladıktan sonra, “he is great in so little a way” (o kadar küçük bir biçimde büyüktür ki o) diye eklemişti. Keats ölmek üzere deniz yoluyla İtalya’ya gittiği sırada, Byron’un bir fırtınayı betimlemesini tam okurken, bindiği gemi gerçek bir fırtınaya tutulunca, Byron’a içerleyerek şöyle demişti: “This is paltry originality which consists in making solemn things gay and gay things solemn and yet it will fascinate thousands” (Ciddi şeyleri alaya almak, alay edilecek şeyleri ciddiye almaktan başka bir şey olmayan entipüften bir özgünlük onunkisi; ama binlerce kişiyi büyüleyecektir gene de). Bu tür bir öz<span epub:type="pagebreak" id="page680" title="680"/>günlük gerçekten de o sırada büyülüyordu binlerce kişiyi. Oysa her zaman büyük bir yapıt sayılacak olan <em>Don Juan </em>ve <em>Childe Harold</em>’un bazı bölümleri bir yana, Byron bugün pek okunmaz. Öteki Romantik şairler sürekli incelenirken, onu inceleyen yazılar da çok az sayıdadır.</p>
      <p>Wordsworth, Coleridge, Shelley ve Keats’in yazdıklarında, bir şiirin gerçekten şiirsel sayılmasını sağlayan özellikler çok belirgindir. Byron ise, bu özelliklerden yoksundur genellikle. Onun gerçek yetenekleri <em>Don Juan</em> gibi alaycı, şakacı, hafif şairlerinde meydana çıkar. Gelgelelim Byron yüce ve şiirsel sayılan ağırbaşlı yapıtları sayesinde, yani yanlış nedenlerden ötürü uzun süre beğenilmiştir. Oysa T. S. Eliot’un da belirttiği gibi, onun bu ağırbaşlı yapıtları, çoğunlukla kulağa hoş gelen, ama anlam derinliğinden yoksun, sıradan şiirlerdir. Şiirin yoğun olmasını, özümsenmiş olmasını isteyenleri hayal kırıklığına uğratır Byron. Çünkü onun şiirlerini özümsemeye kalkarsak, pek bir şey kalmaz elimizde.</p>
      <p>Byron’un bu görülmedik ününün gerçek nedeni, şiirleri değil, renkli yaşamının ve çarpıcı kişiliğinin, o yaşarken de, öldükten sonra da herkeste büyük bir merak uyandırmasıdır. İşte bu yüzdendir ki, onun şiirleri üzerine değerli sayılabilecek incelemeler çok enderken, yaşamı üzerine şimdiye değin yığınla kitap yazılmıştır ve hâlâ da yazılmaktadır. Çeşitli skandallara adı karışan, ama Yunanistan’ın bağımsızlığı uğruna otuz altı yaşında can verecek kadar yiğitlik gösteren; topal ama dünya güzeli olan; tüm Avrupa’da neredeyse Napoleon kadar adı geçen bu İngiliz lordunun çekiciliğine karşı koymak, anlaşılan çok güç geliyor yaşamöyküsü yazarlarına. Bu yaşamöykülerini okuyanlar da, Byron’un kendisini şiirlerinden daha ilginç buluyorlar herhalde. Şiirlerini okuyacakları yerde, meraklı bir romanmış gibi, onun yaşamöyküsünü okumayı yeğ tutuyorlar. Herkesin yaşamının biraz roman olduğu söylenir, ama Byron’un yaşamı herkesinkinden daha fazla romandır. Bu yüzden de öteden beri romanlara konu olmuştur. Örneğin, Lady Caroline Lamb 1816’da, yani Byron ölmeden çok önce <em>Glenarvon </em>adı metelik etmeyen bir roman yazdı. Bu roman 1865’te <em>The Fatal Passion </em>(Uğursuz Tutku) adıyla yayımlandı. Lady Lamb, Byron’a öyle çılgınca âşıktı ki, <span epub:type="pagebreak" id="page681" title="681"/>söylendiğine göre, 1824’te Byron’un şatosuna yakın bir köye götürülen cenazesiyle bir raslantı sonucu karşılaşınca, temelli aklını yitirmişti. Thomas Love Peacock gene Byron’un ölümünden önce çıkan alaycı <em>Nightmare Abbey</em>’ye (Karabasan Manastırı) ve Victoria Çağı’nın en ünlü başbakanı Benjamin Disraeli 1837’de yayımladığı <em>Venetia</em>’ya, Byron’dan esinlenen kişiler sokmuşlardı. Günümüzde bile Derek Marlowe, Byron ile Shelley’nin Leman gölü kıyısında geçirdikleri ilginç yazı, Byron’un genç hekimi Dr. John Polidori açısından anlatan <em>A Single Summer with L.B. </em>(L.B. ile Bir Tek Yaz) adında bir roman yazdı.</p>
      <p>Romantikler arasında en benmerkezci ve en öznel şair olan Byron, kendi kişiliğini ya da kendi kişiliği olarak benimsenmesini istediği belirli bir tipi her şiirinde işleyerek, “Byronic Hero” (Byron’vâri kahraman) dediğimiz çok renkli bir insan portresi çizmişti. Byron’vâri kahraman ikiyüzlü bir toplumun haksızlığına uğrayıp, insanlarla tüm ilişkilorduerini kesmiş, yalnızlığı seçmiştir. Soylu ve gururludur. Hiç kimsenin bilmediği ve bilemeyeceği bir giz yüzünden korkunç acılar ve vicdan azabı çeker; yani eski deyişle “muzdarip bir ruhtur”. Hem herkesi hor görür ve dünyaya meydan okur, hem de birkaç kişiye derin bir sevgi besleyecek kadar duyarlıdır. Çevresini saran giz havası ve kişisel çekiciliği sayesinde karşılaştığı her insanı büyülemektedir.</p>
      <p>İşin en ilginç yanı şudur ki, Byron kendi yarattığı bu tipe elinden geldiğince benzeyebilmek amacıyla, kısa süren ömrü boyunca büyük bir çaba göstermiş, benzemeyi başarmıştır da. Onun şiiri yaşamının bir ürünü değil de, tam tersine, yaşamı şiirinin bir ürünüdür sanki. Byron bu konuda o kadar ileri gitmiştir ki, belki de hiçbir zaman işlemediği korkunç bir günahı işlediği havasını isteyerek ya da istemeyerek yaratmış; tıpkı Byron’vâri kahramanlar gibi, gerçekten de toplum dışına atılmıştır bu yüzden. <em>Recollections of the Last Days of Shelley and Byron</em>’u (Shelley ile Byron’un Son Günleri Üzerine Anılar) yazan Trelawny’ye bakılacak olursa, Byron öldüğü yıl, gerçekten işlediği çok az sayıda günaha değil, şimdiye değin daha çok günah işlemediğine pişman olduğunu söylemişti. Demek ki, Byron şiirlerindeki başkişilere –Manfred’lere, Lara’lara, Conrad’lara ve öteki gizemli suçlulara– daha çok benzeyebilme fırsatını kaçırdığına <span epub:type="pagebreak" id="page682" title="682"/>ƒüzülüyordu. İşin asıl olumsuz yanı, bu değişik kişilerin, küçük ayrıntılar bir yana, hep aynı kişi olmalarıydı. Öteki Romantikleri önemsemezken Byron’a hayran olan Taine bile, onun gibi büyük bir şairin hayal gücünün böylesine sınırlı olmasına, hep aynı başkişiyi çizmesine hayıflanır.</p>
      <p>Çağımızın büyük şairi T. S. Eliot, acı çeken insanla yaratan sanatçı arasında kesin bir sınır çizmiş; sanatçı ne kadar az kişisel olursa, o denli değer kazanacağı görüşünü savunmuştu. Byron ise, bunun tam tersini yaparcasına, şiirlerinde kendi kişisel duygularını, kendi kişisel acılarını sömürüyormuşçasına bir yol seçmiştir kendine. İşte bu yüzdendir ki, T. S. Eliot, Byron’un yaşamında da, şiirlerinde de lanetlenmiş bir Satan rolüne soyunmasını, hatta neden lanetlenmesi gerektiğini neredeyse kanıtlarcasına bir tutum benimsemesini ayıplamaktan kendini alamaz; onu sahnede oynadığı rolün aynını özel yaşamında da oynamak için büyük çaba harcayan bir oyuncuya benzetir. Gerçekten de Byron, Matthew Arnold’un “La Grande Chartreuse” şiirinde dediği gibi, Avrupa’nın bir ucundan öteki ucuna “the pegeant of his bleeding heart” (kanayan yüreğinin gösterisini) sergilemektedir.</p>
      <blockquote>
        <p>Thousands counted every groan,</p>
        <p>And Europe made his woe her own.</p>
      </blockquote>
      <blockquote>
        <p>Binlerce kişi iniltilerini birer birer sayıyor,</p>
        <p>Avrupa onun kederini kendi kederi biliyordu.</p>
      </blockquote>
      <p>Arnold’un bu dizeleri yazarken, kendini böyle sergilediği için Byron’u T. S. Eliot gibi ayıpladığını sanmak yanlış olur. Çünkü Victoria Çağı’nın bu ünlü şairi ve eleştirmeni, Byron’un şatosu Newstead Abbey üzerine yazdığı başka bir şiirde, şairin derdini bir “titan agony” (titan’lara özgü bir can çekişme) sayar ve böylesine yüce bulduğu bir acının gözler önüne serilmesini ayıplamak aklından bile geçmez.</p>
      <p>Bu durum karşısında, çözümlenmesi gereken bir sorunla karşılaşırız: Byron gözler önüne serdiği bu yüce acıları gerçekten duymakta mıydı; kanıyor görünen yüreği gerçekten kanıyor muydu? Yoksa Byron poz mu yapıyor, rol mü oynuyordu? Bir<span epub:type="pagebreak" id="page683" title="683"/>çok eleştirmene göre, Byron yaşamında da, şiirlerinde de, yüzünü değişik ve çok çarpıcı maskelerle örterek, gerçek kişiliğini her zaman gizlemiştir. Byron’vâri kahramanı yaratırken, hep kendinden söz eder gibi şiirler yazmıştır; ama Jean-Jacques Rousseau’nun <em>Confessions</em>’da içini döktüğü anlamda, hiçbir zaman sır vermemiş, gerçekten içini dökmemiştir. İşte bu yüzdendir ki, Byron’un yığınla yaşamöyküsü olduğu halde, bunlarda yazılanlara güvenemeyiz; çünkü yüzüne değişik maskeler takarak yaptığı monologlar olabilir bunlar da. Gerçek kişiliğini olduğu gibi yansıtmak açısından ancak <em>Memoirs</em>’larına (Anılar) güvenebilirdik belki. Ne yazık ki, bunları yakın arkadaşı İrlandalı şair Thomas Moore’a bırakmış, Moore da bilinmeyen bir nedenden ötürü Byron’un anılarını yakıp yok etmişti.</p>
      <p>Asıl adı George Gordon olan Byron, 22 Ocak 1788’de dünyaya geldi. Lord unvanını taşıyan yakın bir akrabasının ölümü üzerine, Byron adı ve lord unvanı ona geçti. Böylece on bir yaşındayken Lord Byron oldu. Soyunda kurallara ve yasalara karşı çıkmış belalı adamlar vardı. Örneğin dedelerinden biri, düelloda ailesinden birini öldürmüş, Lordlar Kamarası’nda cinayet suçuyla yargılanmıştı. Byron lord unvanını aldıktan sonra da, neredeyse yoksul diyebileceğimiz koşullar altında, çok mutsuz bir çocukluk geçirdi. “Mad Jack” (Deli Jack) denilen babası, annesinin malını mülkünü çarçur ettikten sonra, hamile eşini ve henüz doğmamış çocuğunu bırakıp gitmiş, yabancı ülkelerde içkiden ölmüştü. Annesi oğlunu durup dururken hırpalayan, durup dururken şımartan, öfkeli, dengesiz bir kadındı. Küçük lordun doğuştan topal oluşu ve bu yüzden duyduğu aşağılık kompleksi, bu mutsuz çocukluğu büsbütün güçleştirmişti. Sonraları yazdığı <em>The Deformed Transformed</em> (Biçim Değiştiren Sakatlar) adlı oyununda, annenin oğluna, “I was born so, mother” (Ben öyle doğdum, anne) deyişi; Byron’la kötü huylu annesi arasında çocukluğunda geçen tatsız sahnelerin bir yankısı olabilir.</p>
      <p>Byron ancak yüksek sınıftan gelen çocukların gidebileceği okullardan biri olan Harrow’da okuduktan sonra, on yedi yaşındayken Oxford’a gitti ve 1808’de diplomasını aldı. 1809 ile 1811 yılları arasında Avrupa’da uzun bir yolculuğa çıktı. İngiliz gençlerinin üniversiteyi bitirdikten sonra İtalya’da bir tur atma<span epub:type="pagebreak" id="page684" title="684"/>ları geleneği vardı. Ama Byron İtalya’yla yetinmeyip, İspanya’ya, Portekiz’e, Yunanistan’a, Arnavutluk’a ve Türkiye’ye de gitti.</p>
      <p>Byron sakatlığı yüzünden çocukluğunda koşamadığı için kendini yüzmeye vermiş, deniz sporlarının hiç önemsenmediği bir çağda iyi bir yüzücü olmuştu. Türkiye’ye yolculuğu sırasında, suyun son derece soğuk ve akıntıların çok ters olmasına karşın, Çanakkale Boğazı’nı Avrupa’dan Asya’ya bir saat on dakikada yüzerek geçmesinden ikide bir söz eder, bu başarısıyla müthiş gururlanırdı. Hatta kendi söylediğine göre, şiirlerinden neredeyse daha önemli sayardı bunu. “Written after Swimming from Sestos to Abydos” (Sestos’dan Abydos’a Yüzdükten Sonra Yazılmış) adlı bir şiirde de değinmişti bu konuya. Bu şiirde, Leander’in karşı kıyıdaki sevgilisi Hero’ya kavuşabilmek amacıyla “aşk uğruna, kendisinin de şan uğruna” (“swam for love as I for glory”) yüzdüğünü; sonunda Leander’in boğulduğunu, kendisinin de hastalandığını alay edercesine söyler ama, bu marifetiyle ne denli övündüğü bellidir.</p>
      <p>Byron 1810’da 12 Mayıs’la 24 Temmuz arası kaldığı İstanbul’a hayran oldu. O sıralarda yazdığı bir şiirde,</p>
      <blockquote>
        <p>Mightiest in the list of fame</p>
        <p>That glorious city still shall be</p>
      </blockquote>
      <blockquote>
        <p>Ünlüler listesinde en başta gelecek</p>
        <p>O görkemli kent her zaman</p>
      </blockquote>
      <p>der. 28 Haziran 1810’da annesine İstanbul’dan yazdığı bir mektupta da kentimizi uzun uzun över: Avrupa’nın büyük bir bölümünü ve Yunanistan’ı görmüştür. Ama İstanbul kadar güzel ne bir doğa görünümüyle, ne de bir sanat yapıtıyla karşılaşmıştır şimdiye değin. Süleymaniye, Aya Sofya’dan daha güzeldir ve koskocaman selvilerle (“enormous cypresses”) dolu Türk mezarlıkları “the loveliest spots on earth” (dünyanın en güzel yerleridir). En ünlü yapıtı <em>Don Juan</em>’ın beşinci ve altıncı bölümleri de İstanbul’da geçer ve bu arada Byron yine över kentimizi.</p>
			<figure class="right">
				<img src="image/p685.jpg"/>
				<figcaption>Géricoult’un Lord Byron portresi Fransa, Montpellier, Fabre Museum</figcaption>
			</figure>
      <p>Byron bu yolculuktan dönüşünde Lordlar Kamarası’nda resmen yerini aldı. Ama bu törenden sonra, oraya gitse gitse bir iki <span epub:type="pagebreak" id="page685" title="685"/>kez gitti herhalde. 1812’de yirmi dört yaşındayken <em>Childe Harold</em>’un ilk iki bölümünü yayımlayarak, aklın alamayacağını kadar ünlü oldu ansızın.<a class="dipnot" epub:type="noteref" href="#f14">*</a> Bu ün Byron’un lordluğuna ve yakışıklılığına eklenince, İngiliz yüksek sosyetesinin kadınları çıldırmaya başladılar. Lady Caroline Lamb gibi, erkek kılığına girip peşine düşenler, onu elde etmek için büyüler yapanlar, onu öldürmekle tehdit edenler bile çıktı. Gerçi Byron’un eşcinsel eğilimleri de olduğu artık kanıtlanmıştır. Örneğin, üniversitede öğrenciyken, kilise korosunda şarkı söyleyen bir gence büyük bir tutku duymuş, bu çocuğun dünyada en çok sevdiği insan olduğunu söylemişti. Öldüğü yıl ona hizmet eden yakışıklı Yunan gencine de aşırı bir sevgi göstermişti. Ama bunlar platonik kalmış ilişkiler olabilir. Çünkü Byron’un asıl düşkünlüğü kadınlaraydı. “It is unlucky we can neither live with nor without these women” (ne yazık ki, ne şu kadınlarla yaşayabiliyoruz, ne de onlarsız) derdi. Her görende hayranlık uyandıracak kadar güzel bir yüzü olması, aşk alanında başarılarını bir hayli kolaylaştırıyordu. Byron günün birinde arkadaşı John Hobhouse’a, herkesin onun sakat ayağına baktığını söyleyince, Hobhouse hiç kimsenin onun başından başka bir yerine bakmadığını bildirmişti. Gerçekten de bu baş, Byron’un topallığını unutturacak kadar güzeldi. Walter Scott içinden aydınlanmış, saydam mermerden bir vazoya benzetmişti onun tenini ve böyle bir güzelliğin ancak düşlerde görülebileceğini söylemişti. Coleridge ve Southey de <span epub:type="pagebreak" id="page686" title="686"/>ömürlerinde gördükleri şairlerin en yakışıklısı bulmuşlardı onu. Stendhal, Byron’un görkemli başından söz etmiş; onun kadar güzel ve etkileyici bir insan görmediğini, bir dâhinin resmini yapmak isteyen bir ressamın onun portresini yapması gerektiğini ileri sürmüştü. Ne gariptir ki, Byron’un yüzünü itici ve anlamsız bulan tek kişi, onu ömründe görmemiş olan T. S. Eliot’dur. Byron’un ölümünden uzun yıllar sonra dünyaya gelen bu ünlü şair, Byron’un “o şişmiş yüzünü” (“that pudgy gace”), “şehvet düşkünlüğünü gösteren o gevşek ağzını” (“that weakly sensual mouth”), yüzündeki “o huzursuz ve boş ifadeyi” (“that restless triviality of expression”) ancak “acayip” diye niteleyebileceğimiz bir tiksintiyle anlatır ve Byron’un yüzünü yeteneksiz bir aktörün yüzüne benzetir. Ama Eliot ne derse desin, Byron güzeldi; güzelliğini korumaya da kararlıydı. Şişmanlamaya eğilimi olduğunu bildiğinden, neredeyse aç kalacak kadar az yemek yer; boks gibi, enerji harcatan sporlar yapar; yiyip yiyip de gene ince kalmalarına belki içerleyerek, yemek yiyen kadınlara bakmaya katlanamazdı. Victoria Çağı’nın ünlü romancısı Thackeray, 1841’de yazdığı “Memorials of Gormandizing” (Oburluk Konusunda Anılar) adlı çok sevimli denemesinde, tatlı tatlı alay eder Byron’un şişmanlama korkusuyla: “Ah what a poet Byron would have made had he taken his meals properly and allowed himself to grow fat!” (Ah ne şair olurdu Byron, eğer düzenli yemek yeseydi ve kendini koyverip şişmanlasaydı!)</p>
      <p>XII. yüzyılda gerçek bir manastır olan şatosu Newstead Abbey’yi elden çıkarmaması için (Byron İngiltere’den temelli ayrıldıktan sonra bu şatoyu satmak zorunda kalacaktı) bazı dostları, varlıklı bir kızla evlenmesini salık veriyorlardı Byron’a. Byron da 1812’de tanıştığı Anne Isabella Milbanke’ı beğenmiş, onunla evlenmek istemişti. Ama kız o sıralarda yüksek sosyetenin tüm kadınlarının müthiş şımarttıkları genç lordu reddetmişti. Bunun üzerine Miss Milbanke, Byron’un iyice gözüne girmiş, şairin onunla evlenme kararı pekişmişti. Bu genç kız çok iyi eğitim görmüştü; felsefeye ve özellikle matematiğe çok meraklıydı. (Bu merakından ötürü Byron daha sonraları “Princess of parallelograms”) diye alaycı bir ad takacaktı ona.) Byron, Miss Milbanke’a hiç de âşık değildi aslında; ama onu beğeniyor, bu kız sayesinde <span epub:type="pagebreak" id="page687" title="687"/>derlenip toparlanacağına, peşine takılan kadınlardan kurtulacağına inanıyordu. Byron’la Anne Isabella, Ocak 1815’te evlendiler. Evlenir evlenmez de, birlikte yaşayamayacakları meydana çıktı. Görünürde hiçbir neden yokken, Byron karısına son derece kötü davranıyor, ondan öyle nefret ediyordu ki, karısı Byron’un resmen delirdiğine inanmıştı. Ancak bir yıl ve birkaç ay süren bu evlilikten ve Augusta Ada adlı kızlarının doğumundan sonra, Lady Byron eşini bıraktı. O sıralarda boşanmak neredeyse olanaksızdı, ama yasal ayrılmalar olabiliyordu. Lady Byron da böyle bir yasal ayrılmanın gerçekleşmesini sağladı. Bunun üzerine Byron büsbütün dengesiz bir tutum içinde kıyametler kopardı; karısına kin duyduğu halde, onunla barışmaya uğraştı. Lady Byron’a çok acı mektuplar ve şiirler yazdı. Örneğin, Eylül 1816’da Lady Byron’un hasta olduğunu duyması üzerine, kadıncağıza lanetler yağdırdıktan sonra, “I have had many foes, but none like thee” (çok düşmanım oldu, ama hiçbiri senin gibi değildi) diye bir şiir yazdı; karısının yüreğindeki “cold treason”dan (soğuk hainlikten) söz etti; onu, eşi Agamemnon’u öldüren Clytemnestra’ya benzetti.</p>
      <p>Byron karısına cephe almıştı ama, Londra’nın yüksek sosyetesi de Byron’a cephe almıştı. O kadar ki, Byron kendi yurttaşları için, “I prefer hating them at a distance” (onlardan uzaktan nefret etmeyi yeğliyorum) diyerek 1816’da İngiltere’den ayrıldı. Artık ancak ölüsü geri getirilecekti ülkesine. Gitmeden önce de şöyle dedi: “If what was whispered and muttered and murmured was true, I was unfit for England; if false, England was unfit for me.” (Eğer fısıldanan, homurdanan, mırıldanan doğruysa, ben İngiltere’ye layık değilim; eğer yanlışsa, İngiltere bana layık değil.) Bu “fısıldanan, homurdanan, mırıldanan”, Byron’un baba bir kız kardeşi Augusta Leigh’yle cinsel ilişki kurduğu dedikodusuydu herhalde. Byron’un babasının ilk evliliğinden doğan Augusta, ondan dört yaş büyüktü. Yüzleri birbirine çok benzeyen iki kardeş, uzun zaman ayrı kalmışlardı. Mutsuz bir evlilikten sonra kocasından ayrılan Augusta’nın üç çocuğu vardı. Lady Byron ayrılma sırasında açık konuşup, verdiği kararın nedenlerini açıklasaydı, böyle bir söylenti ortaya çıkmazdı belki de. Ama her nedense bu konuda çok suskundu. Augusta’yla ilişkisini de <span epub:type="pagebreak" id="page688" title="688"/>kesmemişti. Tam tersine, ona öteden beri hayranlık duyan görümcesiyle sık sık görüşüyordu. Hatta Byron’a bir mektubunda bu duruma değinen Shelley, iki kadının dostça ilişkilerinin, Byron’a karaçalınmasını önleyeceğini yazdı.</p>
      <p>Gelgelelim ünlü <em>Uncle Tom’s Cabin </em>(Tom Amcanın Kulübesi) romanının yazarı Amerikalı Mrs. Beecher Stowe’a göre, 1856’da ölmek üzere olduğunu sanan Lady Byron, bu ensest öyküsünü itiraf etmişti. Mrs. Beecher Stowe da, kendisine anlatılanları 1869’da Amerikan dergilerinde yayımladı. Yıllar sonra <em>Astarte</em>’nin basılmasıyla, bu dedikodu büsbütün alevlendi. Astarte, Byron’un <em>Manfred</em> adlı şiirinin başkişisinin sevdiği, kendisine tıpkı benzeyen kadının adıydı. Byron’un kızı Ada, Lovelace ailesinden biriyle evlenmişti ve şimdi Byron’un torunlarından Lord Lovelace, dedesini ensestle suçlayan bu kitabı ortaya atıyordu. 1921’de bu lordun ölümünden sonra da, dul eşi Lady Lovelace, Byron’la kız kardeşinin mektuplarından oluşan yeni belgeler vererek, <em>Astarte</em>’yi yeniden yayımladı.</p>
      <p>Bir iki eleştirmen, şairi aklama çabasına giriştiler o sırada. Örneğin, Samuel C. Chew 1924’te yazdığı <em>Byron in England</em>’da (Byron İngiltere’de) Lucrezia Borgia’ya bir değinme dışında, bu otuz bir mektupta anormal sayılabilecek bir duygunun en küçük bir izi olmadığını ileri sürdü. John Drinkwater 1925’te yazdığı <em>Byron - A Conflict</em>’te (Byron - Bir Çatışma) ensestin yüzde yüz kanıtlanmadığı görüşünü savundu. Ne var ki, Byron’un yaşamöyküsünü yazanların neredeyse tümü –bu arada R. L. Bellamy, Sir John Fox, André Maurois, Ethel Mayne ve daha birçokları– ensesti, hatta Augusta’nın son çocuğu Medora’nın Byron’dan olabileceğini kabul ettiler. İşin en ilginç yanı, Byron’un bilinçli ya da bilinçsiz olarak, böyle bir olasılığın akla gelmesi için özel bir çaba gösterircesine davranmış olmasıdır. Örneğin, <em>Manfred</em>’in başkişisi, hiç kimseye söylemediği, söyleyemeyeceği korkunç bir günah işler. Cain’in kız kardeşi aynı zamanda onun karısıdır.<em> The Bride of Abydos</em>’daki (Abydos Gelini) Zuleika, aşırı bir sevgiyle sevdiği kardeşi Selim’in, onunla kardeş değil de kardeş çocuğu olduğunu sonradan anlar vb. Byron ömrü boyunca toplumun benimsediği kurallara savaş açmış, aslında olduğundan daha ahlaksız görünmek için özel bir çaba harcamıştır. İnsan ilişkilerin<span epub:type="pagebreak" id="page689" title="689"/>de tabuların en büyüğü ensest olduğuna göre, gerçekte suçsuz olsa bile, Byron’un bu günahı işlemiş izlenimini vermek istemesi olasılığını da göz önünde tutmak gerekir bize kalırsa.</p>
      <p>Byron bir daha geri dönmemek üzere İngiltere’den ayrıldıktan sonra İtalya’nın çeşitli kentlerinde, özellikle Venedik’te, Ravenna’da, Pisa’da oturdu. O sıralarda sık sık görüştüğü Shelley’nin bir mektubunda anlattığına göre, Byron eğlenceye aşırı düşkün bir yaşam sürüyor, sokak kadınlarıyla bile düşüp kalkıyordu. Ne var ki, Teresa Guiccioli’yle tanışması sayesinde bu anlamsız yaşamdan kurtulup mutlu olduğunu, gene Shelley’nin bir mektubundan öğreniriz. Tanıştıkları sırada on sekiz yaşında olan Teresa, altmış yaşındaki kocasından ayrı yaşayan, iyi yetişmiş, aklı başında bir kızdı. Lady Byron’un yapamadığını başarıp, Byron’u derledi topladı. Beraberliklerinde doğru dürüst evliliklere özgü saygıdeğer bir hava vardı ve herkes bu beraberliği öyle doğal karşılamıştı ki, Teresa’nın çok daha sonraları evlendiği Fransız soylusu, eşinin geçmişiyle övünüyor, onu yabancılara “Lord Byron’un eski sevgilisi” diye tanıtıyordu. Byron’un ölümünden kırk dört yıl sonra Teresa, <em>Lord Byron Jugé par les Témoins de sa Vie</em> (Yaşamının Tanıkları Tarafından Değerlendirilen Lord Byron) adlı bir kitap yazdı. Ne yazık ki, Teresa bu bin sayfadan uzun kitapta Byron üzerine gerçek bilgi vermeden, onu öve öve göklere çıkarmakla yetinir sadece.</p>
      <p>Byron, Teresa’nın erkek kardeşlerinin ve ailesinin etkisiyle, İtalya’nın siyasal durumuna büyük ilgi duydu. Hatta İtalya’da cumhuriyet kurmayı amaçlayan gizli bir örgüt olan Carbonari yandaşlarıyla ilişki kurduğu için, İtalyan hafiyeleri onu izlemeye başladı. Gerçi Byron, Shelley türünde bir devrimci olmamıştı hiçbir zaman; ama zorbalığa kesinlikle karşı koyan gerçek bir liberaldi. Ulusların da, kişilerin de özgürlüğü, Byron’un içtenlikle ciddiye aldığı ender konulardan biriydi. Bu özgürlük tutkusu tüm şiirlerinde görülür.</p>
      <p>İşte bu tutku yüzünden Byron, Yunanistan’ın Osmanlı İmpartorluğu’na karşı verdiği bağımsızlık savaşına katıldı; bu savaşa katıldığı için de, bu konuda bilgisi olmayan kişilerce Türk düşmanı sanıldı. Oysa Byron Türklere düşman değil, özgürlüğe tutkundu sadece. Eğer bir Yunan İmparatorluğu olsaydı da, Tür<span epub:type="pagebreak" id="page690" title="690"/>kiye bu imparatorluğun sınırları içinde bulunup bağımsızlığı uğruna savaşsaydı, Byron mutlaka Türklerden yana çıkardı o zaman. Kaldı ki, şiirlerini ve mektuplarını okuyanlar, Byron’un Yunanlılardan çok Türkleri beğendiğini hemen anlarlar. Gerçi kültürlü tüm Avrupalılar için olduğu gibi, Byron için de eski Yunanistan, Avrupa uygarlığının beşiğiydi; ama çağdaşı Yunanlıların fena halde yozlaşmalarından, çevirdikleri dalaverelerden, onu dolandırdıklarından sık sık yakınırken, Türkleri sürekli över. Örneğin, ilk yolculuğu sırasında yazdığı Mayıs 1810 tarihli mektupta, Türklerin İngilizler gibi gevezelik etmeyen, az konuşan, aklı başında insanlar olduğunu anlatır. Aynı tarihlerde annesine bir mektubunda, Türkleri çok vakur bulduğunu söyler: “That dignity which I find universal among the Turks” (Türklerin tümünde gördüğüm o vakar). Eylül 1811’de kız kardeşine bir mektubunda, gene Türklerin yanına dönmek istediğinden söz ederken, “I believe I shall turn Mussulman in the end” (sonunda Müslüman olacağım galiba) diye şakalaşır. 1823’te, ölümünden birkaç ay önce kız kardeşine Yunanistan’dan gönderdiği son mektubunda, Hatagée (Hatçe olsa gerek) adlı dokuz yaşında bir Türk kızını evlat edinip eğitmek niyetini açıklar (Byron’un cümle günahı arasında sübyancılık yoktur). Bu küçük kız, Byron’un Yunanlıların elinden kurtardığı yirmi sekiz Türk tutsağından biriydi ve ağabeylerini Yunanlılar öldürmüştü.</p>
      <p>Byron’un <em>Childe Harold</em>’un ikinci bölümüne eklediği uzun not, Türklere karşı tutumunu belirtmek açısından ayrıca ilginçtir: Byron Türklerin kendilerinden söz etmekten hoşlanmadıklarını bir kez daha belirttikten sonra, “Moslem Country Gentlemen” (kırsal bölgenin Müslüman centilmenleri) diye tanımladığı ağaları över; onlardan daha onurlu ve dost insanlar bulmanın yolu olmadığını söyler. Bu arada Arnavutluk’ta tanıştığı Ali Paşa’dan, oğlu Veli Paşa’dan ve Atina Valisi dediği Süleyman Ağa’dan ne denli hoşlandığını anlatır. Türklerin para işlerinde son derece dürüst olduklarına, kendi çıkarlarını hiç gözetmediklerine, oysa Yunanlıların onu hep aldatmak istediklerine değinir. Türklerin Yunanlılardan üstün olduklarını belirterek ve “onlar” sözcüğünün altını çizerek, şöyle der: “<em>They</em> are not treacherous, <span epub:type="pagebreak" id="page691" title="691"/><em>they</em> are not cowardly, <em>they</em> do not burn heretics, <em>they</em> are not assassins, nor has an enemy advanced to <em>their</em> capital” (<em>Onlar</em> hain değildirler, <em>onlar</em> korkak değildirler, <em>onlar</em> dinsel inançlarına ters düşenleri yakmazlar, <em>onlar</em> katil değildirler ve <em>onların </em>başkentine hiçbir düşman yanaşamamıştır). Türklerin, sultanları ülkeyi yönetemeyecek hale gelmedikçe sultanlarına, engizisyon gibi yöntemlere başvurmadan da Tanrı’ya bağlı kaldıklarını söyler. Aya Sofya’yı İstanbul’un bir simgesi olarak kullanan Byron’a bakılacak olursa, eğer Türkler Aya Sofya’dan atılırlar da onların yerine Ruslar ya da Fransızlar geçerse, böyle bir değişikliğin Avrupa yararına olacağı çok kuşkuludur. Byron Türklerin hiç de bilgisiz olmadıklarını; Ali Paşa’nın on yaşındaki torunu Mahmud’un, ona Avam Kamarası’nda mı, yoksa Lordlar Kamarası’nda mı yer aldığını soracak kadar iyi eğitildiğini; Türklerin, İngilizlerden farklı olarak, yalnız paşa torunlarını değil, yoksul çocukları eğitmeye de özen gösterdiklerini; dinsel konularda son derece hoşgörülü olduklarını anlatır.</p>
      <p>Demek Türkleri beğenmektedir ama, bağımsızlıkları uğruna savaşanlar Yunanlılar olduğundan, onlardan yana çıkar. Temmuz 1823’te İtalya’dan Yunanistan’a gider ve dokuz ay sonra, yani Nisan 1824’te otuz altı yaşındayken hastalanıp Missolonghi’de ölür. Harold Nicholson, Byron’un ölümünün yüzüncü yılında yayımladığı <em>Byron: The Last Journey</em>’de ( Byron: Son Yolculuk) şairin Yunanistan seferini, ilkin biraz alay ederek, daha sonraları ona yakınlık, hatta hayranlık duyarak anlatır. Byron’un özgürlük uğruna ölmesi, ona karşı olumsuz bir tutum benimseyen çağdaşları arasında da saygı uyandırmıştı. Örneğin, Byron’u bir züppe bilen, çağın en önemli eleştirmeni William Hazlitt, <em>The Spirit of the Age</em>’de (Çağın Ruhu) onu fena halde hırpaladığı sırada ölüm haberini almış ve denemesini şöyle bitirmişti: “Lord Byron is dead. He also died a martyr to his zeal in the cause of freedom, for the last and best hopes of men. Let that be his excuse and his epitaph!” (Lord Byron öldü. Özgürlük davası uğruna, insanların son ve en güzel umutları uğruna kendini feda ederek öldü.) “I would not even feed your worms” (sizin kurtlarınızı bile beslemek istemem) diyen şair, ölüsünün İngiltere’ye gönderilmesine pek istekli olmazdı herhalde; ama cenazesi İngilte<span epub:type="pagebreak" id="page692" title="692"/>re’ye gönderildi gene de. Westminster Kilisesi’nin başrahibi, Byron’un orada ünlü şairlerin köşesinde gömülmesine razı olmadı. Newstead Abbey de satıldığı için, Byron şatosuna yakın bir köyde toprağa verildi.</p>
      <p>Byron’un fazlasıyla dağdağalı, fazlasıyla hareketli ve heyecanlı kısacık ömrüne karşın, vakit bulup da bu kadar çok yazabilmesi, insanda gerçek bir hayret uyandırır: Byron, <em>Hours of Idleness </em>(Tembellik Saatleri) ve <em>Hebrew Melodies</em> (İbrani Ezgileri) gibi derlemelerde toplananların dışında yüzlerce kısa şiir ve üç uzun şiir, sekiz tiyatro oyunu ya da drama biçiminde şiir ve üç uzun taşlamayla, dört bölümlü, neredeyse iki yüz sayfa tutan <em>Childe Harold</em>’u ve bin sayfaya yakın olan <em>Don Juan</em>’ı yazdı. Son ve en değerli şiiri olan <em>Don Juan</em>’ı en sona bırakıp, öykü anlatan uzun şiirlerine ve öteki yapıtlarına geçmeden önce, yalnız İngiltere’de değil, tüm Avrupa’da tanınmasını; kendi dediği gibi, bir sabah uyanıp ansızın ünlü olmasını sağlayan <em>Childe Harold</em>’u ele alalım.</p>
      <p>Byron asıl adı <em>Childe Harold’s Pilgrimage</em> olan bu şiiri, dokuz dizelik <em>Spenserian stanza</em>’larla yazdı. İlk iki <em>canto</em> 1812’de, üçüncüsü 1816’da, dördüncüsüyse 1818’de çıktı. Şiirin başlangıcında, tıpkı Byron’a benzeyen soylu genç Harold, kendi ülkesindeki anlamsız ve boş yaşamdan bezerek, yabancı ülkeleri görmek ister. İlk iki <em>canto</em>’da, gene tıpkı Byron gibi, İspanya’ya, Portekiz’e ve o sıralarda kimselerin pek bilmediği Yunan adalarına ve Arnavutluk’a gider. Üçüncü <em>canto</em>’da, Belçika’dan, Ren nehrinden ve Alp dağlarından geçer. Gördüğü yerlerde, İspanya savaşı ya da Waterloo meydan savaşı gibi tarihsel olayları, Napoleon ya da Rousseau gibi ünlü kişileri anımsar bu arada. Dördüncü <em>canto</em>’da Byron, Harold maskesini yüzüne takmaktan vazgeçip, doğrudan doğruya kendi adına konuşarak, İtalya’yı anlatır; Venedik’ten, Floransa’dan, Roma’dan ve geçmişte oralarda yaşayan Dante, Petrarca, Michelangelo, Galileo, Machiavelli, Boccaccio gibi ünlü kişilerden söz eder. Böylece <em>Childe Harold</em> şiir biçiminde bir seyahatnamedir bir bakıma. Ne var ki, Byron çevresine ve doğaya bakıp, gerçekten gördüklerini anlatmaz genellikle. Gördüğü yerlerden çok, kendi kişiliğine, kendi dertlerine ve düşüncelerine değinmenin yolunu bulur her zaman.</p>
      <p><span epub:type="pagebreak" id="page693" title="693"/>Örneğin, üçüncü <em>canto</em>’da, Waterloo Savaşı’nın arifesinde verilen baloda top seslerinin duyulmasını, balodan ayrılan binlerce genç subayın ölüme gidişini, Napoleon’un yenilgisini ve acı alınyazısını anlatırken, kendi aşk serüvenlerine değinmelerde bulunur. Bu <em>canto</em>’nun başında ve sonunda da, ancak birkaç aylık bebekken gördüğü ve bir daha göremeyeceği kızı Ada’ya sevgisini dile getirir. Dördüncü <em>canto</em>’nun başlangıcı çok ünlüdür:</p>
      <blockquote>
        <p>I stood in Venice, on the Bridge of Sighs;</p>
        <p>A palace and a prison on each hand.</p>
        <p>I saw from out the wave her structure rise</p>
        <p>As from the stroke of the enchanter’s wand.</p>
        <p>A thousand years their cloudy wings expand</p>
        <p>Around me, and a dying glory smiles</p>
        <p>O’er the far times, when many a subject land</p>
        <p>Looked to the winged Lion’s marble piles</p>
        <p>Where Venice sate in state, throned on her hundred isles.</p>
      </blockquote>
      <blockquote>
        <p>Venedik’te durdum, İçini Çekenlerin Köprüsü’nde,</p>
        <p>Bir yanda saray, bir yanda hapishane.</p>
        <p>Suların içinden kentin çıktığını gördüm,</p>
        <p>Bir büyücünün sihirli değneğinden yükselircesine.</p>
        <p>Binlerce yıl bulutumsu kanatlarını açıyor</p>
        <p>Çevremde; ve can çekişen bir görkem gülümsüyor</p>
        <p>Tâ geçmişlerde. O sıralarda köle olan nice ülke</p>
        <p>Kanatlı aslanın mermer desteklerine bakardı</p>
        <p>Yüzlerce adasının üstünde taht kuran Venedik’e.</p>
      </blockquote>
      <p>Ne var ki, bu nesnel betimlemeden birkaç kıta sonra, Byron gene kendi benliğine geri dönüp, sürgün yaşamını seçmesinin nedenlerini anlatır.</p>
      <p>Okuyucular Byron ile Childe Harold’u nasıl olsa hemen özdeşleştirmişlerdi. Bu çarpıcı kişiliğe bir de Ege adalarının ve Osmanlı İmparatorluğu’nun romantik dekoru, Byron’un ilgimizi her an ayakta tutan bir ustalıkla konudan konuya atlaması ve coşkulu bir şiirsel hava katılınca, <em>Childe Harold</em>’un çekiciliğine karşı koymanın yolu kalmamıştı. T. S. Eliot, Byron’un “narrati<span epub:type="pagebreak" id="page694" title="694"/>ve” şiirlerini yani koşuklu öykülerini, <em>Childe Harold</em>’dan üstün bulur. Çocukluğunda bayıldığı bu öyküleri çekinerek ele aldığını, ama yeniden okuyunca çok beğendiğini, bu türde ancak Chaucer’in Byron’dan üstün olduğunu söyler. Ama bu doğru bir değerlendirme değildir bize kalırsa; çünkü bu öyküleri artık fazlasıyla melodramatik bulur, <em>Childe Harold</em>’u ise, <em>Don Juan</em>’dan sonra Byron’un en değerli yapıtı sayarız.</p>
      <p>Koşuklu öykü türünde Byron’dan önce en çok rağbet edilen yazar, Walter Scott’tu. Ama Scott’un şiir biçiminde öyküleri kendi ülkesi İskoçya’nın geçmişiyle ilgiliyken, Byron kendine dekor olarak Doğu Akdeniz’in bilinmeyen ülkelerini seçti. Üstelik Byron kahramanlık serüvenleriyle yetinmeyip, Scott’un pek önemsemediği, önemsediği zaman da pek beceremediği tutkulu aşk öyküleri ekledi bu serüvenlere. O zaman doğal olarak, İskoçyalı şairin pabucu dama atıldı. Byron’un şiirleri yepyeni hazlar verdi okuyuculara.</p>
      <p>İlk iki şiirinin adından ötürü Byron’un bu tür şiirlerine “Turkish Tales” (Türk Öyküleri) denilir. Her ikisi de 1813’te yayımlanan bu iki şiir, <em>The Giaour: A Fragment of a Turkish Tale</em> (Gâvur: Bir Türk Öyküsünden Bir Parça) ve <em>The Bride of Abydos: A Turkish Tale</em>’dir (Abydos’lu Gelin: Bir Türk Öyküsü). Mayısta basılan <em>The Giaour </em>öyle merak uyandırmıştır ki, yılın sonuna değin, yani yedi ay içinde sekiz baskısı yapılmış ve bu arada Byron eklemeler yapıp, şiiri altı yüz seksen beş dizeden bin üç yüz otuz dört dizeye çıkarmıştır. Bir hayli karışık olan bu öykünün başkişisi Hıristiyan olduğu için, Türkler ona Gâvur derler. Bu Gâvur, (Türk adlarında Byron’un imlasını veriyoruz) Hassan adlı bir Türkün haremindeki kızlardan Leila’yı baştan çıkarmanın yolunu bulur. Birlikte tam kaçacakken, Hassan onları yakalar, Leila’nın sıkı sıkı bağlanıp denize atılmasını buyurur. Gâvur ise, Hassan’a pusu kurup onu öldürerek, boğulan Leila’nın öcünü alır. Öykü bölük pörçük olarak, kimi zaman Türk balıkçılarının anlattıklarından, kimi zaman da bir manastıra sığınan Gâvur’un papaza günah çıkarmasından anlaşılır. Sevdiği kadının canına kıyanı cezalandırmak için kan döktüğüne hiç mi hiç pişman olmayan bu asık suratlı ve gururlu Gâvur, “fiery passion” (ateşli bir tutkuyla) yanan solgun yüzüyle, yere dikili “his evil eye” (kötü <span epub:type="pagebreak" id="page695" title="695"/>gözleriyle), cehennemden yeni çıkmışçasına mutsuz halleriyle, Byron’vâri kahramanın ilk örneğidir. Şair doğu havasını daha da renklendirmek için, birçok Türkçe sözcük kullanır öyküsünde: Örneğin “caique”, “bairam”, “jerreed” (cirit), “Rhamazan”, “salam”, “ataghan” (yatağan), “Franghestan”, “bismillah”, “chiaus” (çavuş), “calpac” (kalpak), “Alla Hu”, “gul” (gül), “divan”, “houri”, “peri”, “mejnun”, “Bey Oğlu”, “deli”, “bulbul” (bülbül), “galiongée” (kalyoncu) vb. “Korsee”, “comboloio”, “wil-walley” gibi kimi sözcüklerinse ne anlama geldikleri pek anlaşılmaz.</p>
      <p>İki <em>canto</em>’lu <em>The Bride of Abydos</em>’da gâvurlar yoktur. Olaylar sadece Türkler arasında geçer. Zuleika’nın babası Giaffir (Cafer olsa gerek) Paşa, kızını zengin Karasman (Kara Osman mı?) beyiyle evlendirmeye karar verince, kendilerini baba bir kardeş bilen ve birbirlerine aşırı düşkün olan Zuleika’yla Selim derin bir acı duyarlar. Derken Selim kardeş değil de, ancak kardeş çocukları olduklarını açıklayarak, ensest tehlikesini ortadan kaldırır. Meğer Zuleika’nın babası, öz kardeşini öldürdükten sonra, yetim kalan Selim’i evlat edinmiştir. Artık birleşmelerine engel kalmayan Zuleika’yla Selim tam kaçacakken, Giaffir Paşa adamlarıyla onları yakalar ve Selim’in canına kıyar. Selim’siz yaşamaya dayanamayan Zuleika da derdinden ölür.</p>
      <p>Byron’un bu iki öyküden bir yıl sonra, yani 1814’te yazdığı üç <em>canto</em>’lu <em>The</em> <em>Corsair</em> (Korsan), <em>The Giaour</em>’dan bile daha çok kapışıldı. Matbaadan çıktığı gün on bin nüsha satarak, o güne değin hiç görülmemiş bir rekor kırdı İngiltere’nin kitap piyasasında. Ege Denizi’nde korsanlık yapan ve Byron’vâri kahramanın çok tipik bir örneği olan Conrad, Seyd adlı bir Türk paşasının ona baskın yapacağını haber alır. Bunu önlemek için hemen harekete geçen Conrad, sevgilisi Medora’yla vedalaşır. (Medora, Byron’un kız kardeşinin en küçük çocuğunun adıdır ve daha önce de değindiğimiz bir söylentiye göre, Byron bu kızın babasıydı.) Conrad derviş kılığına girip, Seyd Paşa’nın karargâhına gider. Bu arada emrindeki korsanlar, Türklerin kalyonlarını yakmaya başlarlar. Çıkan kargaşalıkta Conrad, Paşa’nın gözdesi Gulnare’yi ölümden kurtarır, ama kendi de yaralanmış ve tutsak düşmüştür. Conrad’a dakikasında âşık olan Gulnare, onun Seyd Paşa’yı uykusunda öldürmesini ister. Conrad uyuyan bir adamı <span epub:type="pagebreak" id="page696" title="696"/>öldürmeye razı olmayınca, Gulnare bu işi kendi yapar. Ama Conrad işlediği bu cinayet yüzünden Gulnare’yi suçlar ve sevgilisi Medora’ya bağlı kalır. Gulnare’yle Conrad korsanların adasına gelince, Conrad’ın vurulduğunu sanan Medora’nın, Byron’un bu romantik öykülerindeki çoğu kadınlar gibi derdinden öldüğü anlaşılır. Bunun üzerine Conrad kayıplara karışır; onun nerede olduğunu, yaşayıp yaşamadığını kimseler bilmez.</p>
      <p>Byron’un aynı yıl yazdığı iki <em>canto</em>’lu <em>Lara</em>’da, Conrad’ın ölmediği anlaşılır. Conrad İspanya’daki şatosuna dönünce Lara adını alır. Gulnare’ye gelince, o da erkek kılığına girip Lara’ya hizmet eder. Lara, Byron’vâri kahramanların davranışlarını sürdürerek, hiç kimseciklerle konuşmaz, geceleri uyumaz, gizemli dertler çeker. Karışık birçok olaydan sonra da bir çarpışmada yaralanıp, Gulnare’nin kolları arasında ölür.</p>
      <p>The <em>Corsair</em> ile <em>Lara</em>’nın olağanüstü merak uyandırmasının nedeni, bunlarda anlatılan tutkulu aşklardan ve heyecanlı serüvenlerden çok, okuyucuların Byron’la özdeşleştirdikleri başkişilerin çekiciliğiydi. Gerçi Byron, <em>The Corsair</em>’in sunuş yazısında, Conrad-Lara’nın kendisi olmadığını söyledi ama, buna pek kimse inanmadı. Çünkü Byron’un, “that man of loneliness and mystery” (o yalnızlıklar ve gizemler insanı) diye tanımladığı korsan, Byron’un ta kendisidir –daha doğrusu kendi yüzüne takmak istediği trajik bir maskedir: Conrad-Lara hiçbir duygusunu açığa vurmaz. Çok gururludur. Solgun yüzü, kıvırcık kara saçlarıyla da son derece yakışıklıdır. Çevresindeki herkesi hor görürcesine dudak bükünce “a laughing devil” (gülen bir şeytana) benzer. Kaşlarını çatınca herkesin ödü kopar. Eskiden çok erdemli bir gençken, hayal kırıklığına uğrayıp, insanlara da, Tanrı’ya da savaş açmıştır. Göze alamayacağı hiçbir cinayet yoktur (ama uyuyan bir adama kötülük edemez), insanlardan nefret ettiği için vicdan azabı da duymaz. Ancak fakir fukarayı her zaman korur ve bir tek kadına bağlı kalır ölünceye dek. Çevresinde yarattığı gizemli hava, tıpkı Byron’un kendi çevresinde yaratmak istediği gizemli hava gibi, onun çekiciliğini büsbütün artırır.</p>
      <p>1816’da yayımlanan <em>The Siege of Corinth </em>(Korent Kuşatması), gene Türklerle ilgilidir. Bu şiirde, 1715’te Türklerin Korent’i Ve<span epub:type="pagebreak" id="page697" title="697"/>nediklilerin elinden almak için açtıkları savaş anlatılır. Türk ordusundaki komutanlardan biri ve şiirin başkişisi, yurttaşları tarafından haksız yere suçlandığı için, Venedikliyken din değiştirip Müslüman olan Alp’tir. Alp sevdiği kadının yalvarıp yakarmalarına karşın, Müslümanlıktan da, Türklerden de vazgeçmez. Şiirin sonunda Korent valisi baruthaneyi havaya uçurarak, kendi yurttaşlarını da, Türkleri de –Alp dahil– öldürür.</p>
      <p>Gene 1816’da yazılan <em>Parisina</em>, şimdiye değin ele aldığımız koşuklu öyküler gibi Doğu Akdeniz ülkelerinde değil, İtalya’nın Ferrara kentinde geçer. Pek ilginç olmayan bu şiirde de kan gövdeyi götürür: Soylu Azo genç eşi Parisina’yla nikâh dışı oğlu Hugo’nun seviştiklerini öğrenince, ensest saydığı bu yasak aşkı cezalandırmak için kendi oğlunun başını kestirir.</p>
      <p>Aynı yıl yazılan <em>Beppo: A Venetian Story</em>’de (Beppo: Bir Venedik Öyküsü) Byron, bundan önceki şiirlerinin yoğun melodram havasından kurtulup, başyapıtı <em>Don Juan</em>’ı müjdeleyen, hatta küçük çapta bir <em>Don Juan </em>sayılabilecek olan çok neşeli ve alaycı bir öykü anlatır: Yıllardır ülkesinden uzak kaldığı için yaşayıp yaşamadığı bilinmeyen Beppo, karnaval sırasında Türk kıyafetiyle Venedik’e ansızın geri dönünce, eşi Laura’nın bir “cavaliere servente” yani ona hizmet eden resmî bir âşık edindiğini öğrenir. Ne var ki, bu durum üzerine kan gövdeyi götüreceğine, üçü birlikte kahve içip, işi tatlıya bağlarlar. Byron tıpkı <em>Don Juan</em>’da yaptığı gibi, <em>Beppo</em>’da da aklına geleni söylemek için, asıl konudan uzaklaşır zaman zaman. Bu arada, bundan önce yazdığı melodramatik öykülerle alay etme fırsatını da kaçırmaz:</p>
      <blockquote>
        <p>How quickly could I print (the world delighting)</p>
        <p>A Grecian, Syrian or Assyrian tale;</p>
        <p>And sell you, mixed with Western sentimentalism,</p>
        <p>Some samples of the finest Orientalism.</p>
      </blockquote>
      <blockquote>
        <p>Çabucak basabilirdim (dünyayı keyfe boğarak)</p>
        <p>Bir Yunan, bir Suriye ya da bir Asur öyküsü;</p>
        <p>Ve Doğuculuğun en nefis bazı örneklerini,</p>
        <p>Batı duygusallığıyla karıştırıp satıverirdim sizlere.</p>
      </blockquote>
      <p><span epub:type="pagebreak" id="page698" title="698"/>1819’da yayımlanan <em>Mazeppa</em>, <em>Beppo</em> kadar eğlenceli olmamakla birlikte, ilk öykülerin melodram havasından uzaktır. XVI-II. yüzyılın başlangıcında, aslen Polonyalı olan Mazeppa, gençliğinde başına gelen bir olayı anlatır: Mazeppa, Theresa adında bir genç kadına tutulur. Bu Theresa (tıpkı Byron’un bu şiiri yazdığı sırada sevdiği Teresa Guiccioli gibi) kendinden otuz yaş büyük, üstelik kibirli ve aptal bir kontla evlidir. Bu kont, eşini Mazeppa’yla yakalayınca, ceza olsun diye delikanlının çırılçıplak soyunduktan sonra bir atın sırtına bağlanmasını ve atın kamçılanmasını emreder. At günlerce dörtnala koştuktan sonra düşüp ölür. Ölmek üzere olan Mazeppa’yı ise köylüler kurtarır.</p>
      <p>Byron’un ölümünden bir yıl önce, 1823’te yazdığı dört <em>canto</em>’lu <em>The Island, or Christian and his Comrades</em> (Ada, ya da Christian ve Arkadaşları) öteki koşuklu öykülerinden çok farklı bir dekor içinde, Pasifik Okyanusu’nda geçer ve 1789’da <em>Bounty</em> adlı geminin tayfasının ünlü ayaklanmasından esinlenir. Byron’a göre, ayaklanmanın başlıca nedeni, tayfanın bir tek kez gördüğü, ama hep özlediği Pasifik’teki güzel adada yaşama isteğidir. Gemiciler gerçekten de mutlu olurlar o adada. Ne var ki, bir süre sonra bir savaş gemisi gelir ve bir teki dışında gemicilerin hepsi öldürülür.</p>
      <p>Byron, sahnede hiçbir zaman boy göstermeyen bir aktördü bir bakıma. Öyle olduğu için de tiyatroya çok meraklıydı. Ama yazdığı oyunların sekizi de değerli sayılamaz. Bunun nedeni de ortada: Byron kendi benliğinden çıkıp başkalarıyla özdeşleşemiyor; onların düşüncelerini, duygularını, yaşantılarını yansıtamıyor; şiirlerinde olduğu gibi tiyatro oyunlarında da hep kendini anlatıyordu. Bu oyunlar “closet-drama” yani kitaplıklarda saklanıp ancak okunan türden oldukları için, sahneye de konulmadılar.</p>
      <p>Byron’un tiyatro oyunlarının en ünlüsü, 1817’de yayımladığı, <em>blank verse</em>’le yazılan <em>Manfred</em>’dir. Şair mektuplarından birinde, oyunu özetledikten sonra, belki de numara yaparak, bu yeni yapıtını hiç beğenmediğini söyler. Ama onun oyunlarının en değerlisinin <em>Manfred</em> olduğu kuşku götürmez. Byron, <em>Manfred</em>’i “a dramatic poem” (tiyatro oyunu biçiminde bir şiir) diye tanımlar. Gerçekten de <em>Manfred</em>, bir oyundan çok, başkişinin üç per<span epub:type="pagebreak" id="page699" title="699"/>de boyunca sürdürdüğü uzun bir monologdur: Toplumun dışladığı Manfred, Alp dağlarındaki şatosunda oturmaktadır. “The strong curse which is upon my soul”dan (ruhumdaki güçlü lanet) söz eden Manfred’in tek isteği unutmaktır. Neyi unutmak istediğini bilemeyiz. Ama Manfred, Byron’un baba bir kız kardeşi Augusta’yla ensest söylentisine değinircesine konuşur, sevdiği kadından söz ederken:</p>
      <blockquote>
        <p>My blood! The pure warm stream</p>
        <p>Which ran in the vein of my father and in ours</p>
        <p>When we were in our youth and had one heart</p>
        <p>And loved each other as we should not love.</p>
      </blockquote>
      <blockquote>
        <p>Benim kanım! Babamın ve bizim</p>
        <p>Damarlarımızda akan tertemiz, ılık pınar;</p>
        <p>Biz gençken, bir tek yüreğimiz varken,</p>
        <p>Ve sevmememiz gerektiği gibi severken birbirimizi.</p>
      </blockquote>
      <p>Manfred daha sonraları, insanlardan hep uzak durduğunu, sevdiği tek kişinin her açıdan; biçimiyle, yüz çizgileriyle, gözleriyle, saçlarıyla, tıpkı kendisine benzeyen bir kadın olduğunu söyler. Manfred’e hizmet edenlerden Manuel de şöyle der:</p>
      <blockquote>
        <p>The only thing he seemed to love,</p>
        <p>As he indeed by blood was bound to do,</p>
        <p>The Lady Astarte his...</p>
      </blockquote>
      <blockquote>
        <p>Sever göründüğü tek varlık</p>
        <p>- Aslında kan bağlarıyla sevmesi de gereken -</p>
        <p>Lady Astarte idi; onun...</p>
      </blockquote>
      <p>Ne var ki, tam o sırada biri geldiği için, Manuel’in sözü yarıda kalır; “onun kız kardeşi” tümcesi ağzından çıkmaz. İkinci perdenin sonunda, Byron’un başkişileri arasında kendisine ayrıca benzeyen Manfred, Astarte’yi ölüler diyarından çağırırken, yasak aşklarına gene değinir: “The deadliest sin to love as we have loved” (Bizim sevdiğimiz gibi sevmek, günahların en öldürücüsüydü) der.</p>
      <p><span epub:type="pagebreak" id="page700" title="700"/>Byron 1821’de dört tiyatro oyunu birden yazdı. Bunlardan üç perdelik <em>Cain</em>’i, Ortaçağ dinsel oyunlarına özgü bir adla “mystery” diye tanımladı. Kabil, Tanrı’nın buyruklarına başkaldırarak kan döken –üstelik de kardeş kanı döken– ilk insan olduğuna göre, Byron onu ele alıp, elinden geldiğince kendine benzeyen bir kişiye dönüştürme fırsatını kaçıramazdı elbette. O yıl Venedik’te oturan Byron, <em>Cain</em>’den sonra, kentin tarihiyle ilgili iki tragedya yazdı: <em>Marino Faliero</em> ve <em>The Two Foscari</em> (İki Foscari). Bunlardan birincisinde, XIV. yüzyılda Venedik tarihinin en ünlü suikastlerinden biri; ikincisindeyse, baba oğul Foscariler’in başından geçen acı olaylar anlatılır. 1821 yılının dördüncü oyunu, Asur kralı <em>Sardanapalus </em>adını taşır ve ötekilerden biraz daha ilginçtir. Sardanapalus çoğu hükümdarlar gibi uyruklarını savaşlara sürüp, kanlarını dökmek istemez. Bu yüzden de sevdiği kadın tarafından bile, “a king of feasts and flowers, and wine, and revel” (şölenler, çiçekler, şaraplar ve eğlenceler kralı) olmakla suçlanır. Ne var ki, gerektiğinde savaşmasını bilir. Yenilgiye uğrayınca da, güzel kokulu odunlarla büyük bir ateş yaktırıp, kendi kendini yakar. 1822’de yayımlanan <em>Heaven and Earth</em> (Gökyüzü ve Yeryüzü) Cain gibi <em>Kutsal Kitap</em>’tan kaynaklanır ve Kabil’in lanetli soyundan gelen kadınların meleklerle sevişmesi konusunu işler. Aynı yıl yazdığı <em>The Deformed Transformed</em>, Kambur Arnold’un doğaüstü güçler sayesinde yakışıklı bir gence dönüşmesini anlatır ve Shelley’nin Byron’a açıkça dediği gibi, Goethe’nin <em>Faust</em>’unun kötü bir kopyasıdır. Son oyunu <em>Werner or the Inheritance </em>(Werner ya da Miras) şairin tiyatro alanında hiç de başarılı sayılamayacak bu deneylerinin belki en değersizidir.</p>
      <p>Byron’un oyunlarını okuduktan sonra taşlamalarına geçen bir kişi, rahat bir nefes alır. Çünkü bir bakıma Romantik şairlerin en aşırı Romantiği sayılan Byron’un asıl başarılı olduğu tür taşlamadır. Byron’da garip bir çelişki vardı: Bir yandan kendi kişiliğini alabildiğince yüceltip sömürürken, bir yandan da Klasisizme özgü akılcı ve serinkanlı nesnellikten yanaydı. Yaşadığı çağda Neo-Klasikleri savunan tek kişiydi. Başyapıtı <em>Don Juan</em>’da bunu bir kural olarak ileri sürdü:</p>
      <blockquote>
				<span epub:type="pagebreak" id="page701" title="701"/>
        <p>Thou shalt believe in Milton, Dryden, Pope;</p>
        <p>Thou shalt not set up Wordsworth, Coleridge, Southey.</p>
      </blockquote>
      <blockquote>
        <p>Milton’a, Dryden’e, Pope’a inanacaksın;</p>
        <p>Wordsworth’ü, Coleridge’i, Southey’yi örnek almayacaksın.</p>
      </blockquote>
      <p>Wordsworth’le “words words” (laf laf) diye alay ederken, XIX. yüzyıl boyunca çoğunun şair bile saymadığı Pope’u “the most faultless of poets” (şairlerin en kusursuzu) diye övdü. Gelgelelim kafasıyla Neo-Klasik ama duygularıyla coşkulu olan Byron’un Romantik yanı da yadsınamazdı. Birbirine karşıt bu iki eğilimini <em>Don Juan</em>’da bağdaştırıp, Romantizm’ini denetim altına alınca, gerçekten büyük bir şair oldu. Byron yakın arkadaşı Thomas Moore’a, “Damn it, Tom, don’t be poetical” (Allah kahretsin Tom, şiirsel olma) dermiş. Bugün <em>Don Juan</em>’ı bunca beğenmemizin nedeni de, beylik anlamda “şiirsel” olmayışıdır.</p>
      <p>Byron’un ilk taşlaması <em>English Bards and Scotch Reviewers</em> (İngiliz Ozanları ve İskoçyalı Eleştirmenler) 1809’da, yani şair yirmi bir yaşındayken yayımlandı. Bu taşlama tümüyle kişisel bir öfkeden kaynaklanmaktaydı; çünkü İskoçyalı Francis Jeffrey’nin yönettiği ünlü <em>Edinburgh Review</em>, Byron’un öğrenciyken yazdığı <em>Hours of Idleness</em>’deki şiirleri hor görürcesine eleştirmişti. Ne var ki, Byron sadece Jeffrey’ye ve derginin öteki yazarlarına çatmakla kalmadı, çağın irili ufaklı tüm şairlerine, bu arada Wordsworth, Coleridge gibi büyük şairlere de saldırdı.</p>
      <p>Byron’un ölümünden iki yıl önce yazdığı <em>The Vision of Judgement </em>(Tanrı’nın Huzurunda Yargılama Düşü) bu ilk taşlamadan çok daha ilginç ve eğlencelidir: Devletin resmî şairi olan Robert Southey, çok dalkavukça bir şiir yazmış; kötü bir kral, üstelik ömrünün son on yılını akıl hastası olarak geçiren III. George’un cennette törenle nasıl kabul edildiğini anlatmıştı. Southey bu arada Byron’a da çatmış; onu dinsiz ve ahlaksızca şiirler yazmakla suçlamış; muhbirlik ederek, “Satanic School”un (Şeytanın Grubu) başı saydığı Byron’un yargılanıp cezalandırılması gerektiğini ileri sürmüştü. Byron, Southey’nin aynı adı taşıyan <em>The Vision of Judgement</em>’ının son derece güldürücü bir parodisi olan şiirinde, eskiden ateşli bir devrimciyken döneklik edip özgürlük <span epub:type="pagebreak" id="page702" title="702"/>düşmanı bir kralı öven Southey’yi de, övülen III. George’u da rezil eder. Şiirin sonunda, Şeytanın cehenneme götürmek istediği kralı savunmak için ortaya atılan Southey, cebinden bir tomar kâğıt çıkarıp, III. George’u öven şiirini okumaya başlar başlamaz, melekler kulaklarını tıkarlar, şeytanlar da sıkıntıdan uluyarak ortadan yok olurlar. Kendini tutamayan cennet bekçisi Ermiş Peter, Southey’yi susturmanın en kestirme çaresini bulur; koskocaman anahtarını başına indirip onu yere serer. Bu kargaşalıktan yararlanan III. George ise, hiç kimse farkına varmadan cennete giriverir. Byron bu taşlamadan bir yıl sonra yazdığı <em>The Age of Bronze</em>’da (Bronz Çağı) Napoleon’u yenilgiye uğrattıktan sonra Rusya, Prusya ve Avusturya’nın kurduğu Kutsal Birliğe, tüm tutucu politikacılara, İngiltere’nin yüksek sınıfına ve büyük toprak sahiplerine çatar. Bu siyasal taşlama ilginç olmakla birlikte, <em>The Vision of Judgement </em>kadar eğlenceli değildir.</p>
      <p>Byron 1819’da yayımlamaya başladığı başyapıtı <em>Don Juan</em>’ı tamamlayamadan öldü. Edebiyat tarihlerinde “an epic satire” (epic bir taşlama) diye tanımlanan bu şiir, sekiz dizelik “ottava rima” kıtalarıyla yazılıdır. On altı bölümden oluşur ve her bölümde yüzden, kimi zaman da iki yüzden fazla kıta bulunduğu için, şiir neredeyse bin sayfa tutar. Ama uzunluğuna karşın, “sürükleyici” diye nitelenen romanlar kadar rahat okunur ve genellikle kötü olan bu tür romanlardan kat kat eğlencelidir.</p>
      <p>Byron’un Don Juan’ı, kişi olarak, ne Tirso de Molina’nın Don Juan’ına, ne Molière’inkine, ne de Don Juan deyince aklımıza gelen erkek tipine benzer; yani bir yığın kadını peşpeşe baştan çıkarmayı kendine iş edinen bir zamparayla hiç ilgisi yoktur. Gerçi başından birçok aşk serüveni geçer ama; o, kadınları değil, kadınlar onu baştan çıkarır genellikle. Byron’un Don Juan’ı, tıpkı Fielding’in Tom Jones’u gibi, ikiyüzlü bir toplumun kurallarına göre değil, kendi doğal içgüdülerine göre davranır. İyi yürekli ve duygulu olmakla birlikte, ona göz koyan kadınlara sırt çevirecek kadar erdemli olmaya kalkmaz. Derin tutkuları, büyük acıları, çapraşık sorunları, gizemli yanları olmayan, sevimli ama aslında sıradan bir gençtir. Yani Byron’vâri tiplere hiç mi hiç benzemez. Ne var ki, bu genç adamın öyküsünü yorumlayan kişi olarak, Byron’un kendisi gene ön plandadır, gene sahne ışıkları altında<span epub:type="pagebreak" id="page703" title="703"/>dır bu şiirde; ve Byron’un yorumlarını, Don Juan’ın serüvenlerinden çok daha ilginç bulduğumuz için, bu şiirin başkişisi de gene Byron’dur bir bakıma.</p>
      <p>Byron’un <em>Don Juan</em>’ı kaleme almaktaki amacı, kendi dediği gibi, “her konuda şakalaşarak” (“facetious about everything”) yaşadığı çağı taşlayan epik bir şiir yazmaktır. <em>İlyada</em> Homeros’un çağına uygun bir epik olduğu gibi, <em>Don Juan</em>’ın da kendi çağına uygun bir epik olduğu görüşünü savunur. Genç Juan ülkeden ülkeye yolculuk ederken başından geçen çeşitli serüvenler anlatıldığına göre, <em>Don Juan </em>gülmece öğelerinin ağır bastığı epik bir şiire benzediği kadar, <em>picaresque </em>türde gerçekçi bir romanı da andırır.</p>
      <p>T. S. Eliot, Byron’un en iyi anlarının, şiirsel olmak için fazla çaba harcamadığı anlar olduğunu söyler haklı olarak. <em>Beppo</em> bir yana, koşuklu öykülerinde şimdiye değin gördüğümüz Byron, şiirsel olma çabası içinde dramatik pozlar takınan bir Byron’du. Oysa <em>Don Juan</em>’da şairin karmaşık kişiliğinin bambaşka bir yanı, alaycı ve gerçekçi yanı ağır basar. Byron bu şiirde uyakları bile güldürücü bir biçimde kullanır; uyakların birbirini tutması için, kimi zaman sözcüklerle akıl almaz hokkabazlıklar yapar. Trajik görünen anlarda ansızın bir “anti-climax”a başvurur; yani beklenen dramatik durumun tam tersini gözler önüne sererek, her şeyi şakaya dönüştürür. Üstelik Byron şiirsel bilinen anlatıma ve öteki şiirlerinde genellikle kullandığı dile hiç benzemeyen, her gün konuşulan İngilizceyle yapar bütün bunları; en rahat ve en doğal biçimde, okuyucusuyla söyleşircesine yazar <em>Don Juan</em>’ı. Wordsworth gibi sadece her gün kullanılan sözcükleri kullanmakla yetinmeyip, sırasında parantezler açarak dilbilgisi kurallarını ve tümce yapılarını elinden geldiğince esnekleştirerek, konuşma diline özgü tempoyu yakalamanın yolunu bulur. Örneğin, birinci <em>canto</em>’da, Juan’ın annesi Donna Inez’in (bu kadıncağız, şairin eşi Lady Byron’un bir karikatürü olarak çizilmiştir) oğluna verdiği, ahlak açısından fazlasıyla darkafalı eğitimden söz ederken, şöyle der:</p>
      <blockquote>
        <p>For my part I say nothing - nothing - but</p>
        <p>This I will say - my reasons are my own -</p>
        <p>That if I had an only son to put</p>
        <p><span epub:type="pagebreak" id="page704" title="704"/>To school (as God be praised that I have none)</p>
        <p>‘Tis not with Donna Inez I would shut him up.</p>
      </blockquote>
      <blockquote>
        <p>Bana gelince, hiçbir şey söylemiyorum –hiçbir şey ama–</p>
        <p>Şunu söyleyeceğim –özel nedenlerim de var–</p>
        <p>Eğer okula gönderecek bir tek oğlum olsaydı,</p>
        <p>(Tanrıya şükür ki, yok) onu Donna Inez’in yanına kapatmazdım.</p>
      </blockquote>
      <p>Byron’un konuşan bir insanın dilini çok bilinçli olarak yansıtmaya çalıştığı, şöyle demesinden de anlaşılır:</p>
      <blockquote>
        <p>I rattle on exactly as I’d talk</p>
        <p>With anybody in a ride or walk.</p>
      </blockquote>
      <blockquote>
        <p>Bir araba gezisinde ya da yürürken herhangi biriyle</p>
        <p>Tıpkı konuşurcasına gevezelik edip duruyorum.</p>
      </blockquote>
      <p>İşte bu yüzdendir ki, Yeats, Byron’u gerçek konuşma dilini kullanan tek büyük İngiliz şairi sayar. Gene bu yüzdendir ki, onun en olumsuz anlamda Romantik bulduğumuz koşuklu öykülerini ve tiyatro oyunlarını artık pek okumayan bizler, <em>Don Juan</em>’dan her zaman haz alırız.</p>
      <p>Byron herkesin konuşurken yaptığı gibi, çağrışımlarla –kimi zaman bilinçaltı çağrışımlarla– mantık silsilesini hiç önemsemeden, asıl konudan uzaklaşır ya da bir konudan bambaşka bir konuya atlar. Bu “digression”lar, yani Byron’un anlattığı öyküyü bir yana bırakıp şundan bundan söz ettiği yerler, <em>Don Juan</em>’ın en ilginç parçalarıdır. Bunu kendi de bilir; ama üçüncü <em>canto</em>’da sözde ayıplar bu huyunu:</p>
      <blockquote>
        <p>If I have any fault it is digression,</p>
        <p>Leaving my people to proceed alone</p>
        <p>While I soliloquise.</p>
      </blockquote>
      <blockquote>
        <p>Bir kusurum varsa, o da konudan uzaklaşmaktır;</p>
        <p>Elimdeki kişileri kendi hallerine bırakır,</p>
        <p>Tek başıma konuşurum.</p>
      </blockquote>
      <p><span epub:type="pagebreak" id="page705" title="705"/>T. S. Eliot, <em>Don Juan </em>kadar uzun bir şiirin bu sayede hiçbir zaman cansıkıcı olmadığını söyler. Çağımızın en değerli romancılarından Virginia Woolf ise, Byron’un <em>Don Juan</em>’da aklına geleni söyleyerek, şimdiye değin hiçbir şairin uygulamadığı yepyeni bir yöntem geliştirdiğini belirtir. Ne var ki, Byron’un çağdaşlarından çoğu, bu yöntemi hiç beğenmedikleri gibi, <em>Don Juan</em>’ı ahlaksız, hatta Wordsworth’ün sözüyle “rezil” (“infamous”) bir şiir olmakla suçladılar.</p>
      <p>İlk <em>canto</em>’da, Donna Inez’in biricik oğlu Juan’ın bilgili ve erdemli bir insan örneği olarak nasıl yetiştirildiğini anlatılır. Ona cinsellik konusu dışında her şey öğretilir. İşte bu yüzden, Juan on altı yaşına gelince, annesinin dostlarından Donna Julia’nın karşısında duyduğu heyecanın niteliğini hiç anlayamaz. Julia çok güzeldir, yirmi üç yaşındadır ve elli yaşında bir adamla evlidir. ( Byron bu arada, özellikle İspanya gibi sıcak ülkelerde, bu genç kadına yirmi beşer yaşında iki koca vermenin daha doğru olacağını ileri sürer.) Julia, Juan’a fena halde tutulur ve onu baştan çıkarmanın yolunu bulur. Kıskanç koca Julia’yla Juan’ı yakalar. Bu skandal üzerine Julia bir manastıra kapatılır. Juan’ın annesiyse, oğlunu bir gemiye bindirip uzaklara yollar. (Ne var ki, böylesine erdemli geçinen annenin, vaktiyle Julia’nın kocasıyla ilişki kurup kendi eşini aldattığı anlaşılır bu arada.) İkinci <em>canto</em>’da, Juan’ın gemisi fırtınaya tutulur, Juan’ı deniz tutar. Manastıra kapatılan sevgilisine ölünceye dek bağlı kalacağına yemin ettikçe delikanlının mide bulantısının artması, <em>Don Juan</em>’da her zaman görülen güldürücü ayrıntılardan biridir. Gemi batınca bir cankurtaran sandalına binilir. Kazazedeler açlıktan ölmemek için kimin yeneceği konusunda kura çekerler ve Juan’a eşlik eden yaşlı özel öğretmen yenir. Cankurtaran sandalı battıktan sonra, çok iyi bir yüzücü olan Juan’dan başka herkes boğulur. Bu arada Byron kendisinin de çok iyi yüzdüğünü, Çanakkale Boğazı’nı yüzerek geçtiğini bize bir kez daha bildirme fırsatını kaçırmaz. Bir Yunan adasına çıkan Juan, orada Haidee adlı çok saf ve güzel bir genç kıza âşık olur dakikasında. Üçüncü <em>canto</em>, evlilikle aşkın bağdaşmasının yolu olmadığı konusunda çok eğlenceli bir parçayla başlar. Haidee’nin babası korsan Lambro’nun adaya geri dönmesi yüzünden, Juan’la yeni sevgilisinin <span epub:type="pagebreak" id="page706" title="706"/>aşkı pek uzun sürmez. Byron öfkeli babanın Juan’a ne yaptığını bize hemen anlatacağı yerde, öyküyü bir yana bırakır, daldan dala konarak, bambaşka konulara geçer. Dördüncü <em>canto</em>’da, korsan babanın delikanlının canını bağışlayacağını anlarız. Onu köle olarak satmak üzere gemilerinden birine bindirip adadan uzaklaştırır. Hamile kalan Haidee sevgilisinden ayrılmanın acısına dayanamaz, çok geçmeden çıldırıp ölür. Byron, “but let me change this theme which grows too sad” (ama fazlasıyla hazinleşen bu konuyu değiştireyim) diyerek, Juan’ın İstanbul’daki köle pazarında satışa çıkarılacağını bildirir. İstanbul’da geçen beşinci <em>canto</em>, kentin güzelliğinin betimlenmesiyle başlar. Derken bir haremağası, Juan’ı satın alıp, Boğaziçi’nde görkemli bir yalıya götürür. Orada Juan’a çok süslü kız giysileri giydirilir, başına bir peruka takılır. Bunun nedenini bir süre sonra anlarız. Meğer Sultan’ın eşi Gulbeyaz, Juan’ı köle pazarında gözüne kestirmiş, böyle bir hileyle hareme girebilmesini sağlamıştır. Çok güzel genç bir kadın olan Gulbeyaz, Juan’a sarılıp onu baştan çıkarmaya çalışır. Ne var ki, delikanlı bir köle gibi cinsel açıdan kullanılmayı erkeklik gururuna yediremediği için, ona ilkin karşı koyar. Juan tam teslim olacağı sırada, Sultan geceyi geçirmek üzere hareme gelir. Altıncı <em>canto</em>’da, artık Juana adını alan Juan, haremde yeterince yatak olmadığından, Dudu adlı güzel bir Gürcü kızının koynunda yatar ve olanlar olur. Durumu öğrenen Gulbeyaz fena halde öfkelenir. Juan’ı da, Dudu’yu da bir çuvala koyup, Boğaz’ın sularına atmalarını buyurur. Byron yedinci <em>canto</em>’da Juan’ın akıbetini gene askıda bırakıp, Türklerin savundukları, Rusların da ele geçirmek istedikleri İsmail kalesi çevresindeki çarpışmaları uzun uzun anlatır. Bu arada, “the noble art of killing” (soylu öldürme sanatı) diye alaya aldığı savaşı eleştirir. Byron daha çok Türklerden yanaymış gibi yazdığı halde, Juan, kendi de bunun nedenini bilmeden Rus ordusu saflarında savaşır. Sekizinci <em>canto</em> gene savaşla ilgilidir. Ancak özgürlük uğruna verilen savaşları hoş gören Byron, halkın egemenliğini savunur ve “ancak bir devrimin yeryüzünü cehennemin kirinden kurtaracağını” (“revolution alone can save the earth from hell’s pollution”) söyler. Juan iki Kazak’ın hunharca öldürmek üzere oldukları on yaşındaki Leila’yı onların elinden alıp evlat edinir. Seki<span epub:type="pagebreak" id="page707" title="707"/>zinci <em>canto</em>’nun sonunda, küçük Türk kızını da yanına alıp, haberci olarak gönderildiği Büyük Katerina’nın sarayına gider. Dokuzuncu <em>canto</em>’da Byron, Juan’ı gene bir kenara bırakır, siyasal konuları ele alır uzun uzun. Waterloo kahramanı olarak İngilizlerce yüceltilen Wellington’u yerin dibine batırdıktan, Avrupa’da egemen olan tutucu güçlere, Rus İmparatorluğu’nun zorba yönetimine, Kral IV. George’a ve daha birçoklarına çattıktan sonra, Juan’ın Petersburg’da çok beğenildiğini ve onu gözüne kestiren Büyük Katerina’ya teslim olmak zorunda kaldığını bildirir.</p>
      <p>Dokuzuncu <em>canto</em>’dan sonra, Katerina, Juan’ı diplomatik bir misyonla İngiltere’ye gönderir. Böylece Juan şiirin sonuna değin, küçük Leila’yla birlikte orada kalır. (Ne ilginçtir ki, birçok kişi –bu arada çok bilgili üç piskopos– onu Hıristiyan yapmak için uğraştığı halde, küçük kız direnir, Müslümanlığından vazgeçmez.) Yüksek sosyetenin tüm kadınları Juan’a bayılırlar ve bunlardan üçü –Lady Adeline, Aurora ve Duchess of Fitz-Fulke–onunla ayrıca yakından ilgilenir. Ne var ki, bunlardan hangisinin sonunda delikanlıyı elde edeceği bilinmez. Çünkü Byron, İngiltere’yi taşlamak amacına, Juan’ın aşk serüvenlerinden daha çok önem verir şiirin son <em>canto</em>’larında.</p>
      <blockquote>
        <p>But now I am going to be immoral; now</p>
        <p>I mean to show things as they really are</p>
      </blockquote>
      <blockquote>
        <p>Ama şimdi ahlaksız olacağım; şimdi</p>
        <p>Her şeyi göstereceğim olduğu gibi</p>
      </blockquote>
      <p>diyerek, İngiltere’ye egemen olan yüksek sınıfın kadınlarına ve erkeklerine, bunların anlamsız yaşamlarına, saçma gelenek ve törelerine, ikiyüzlülüklerine, ahlak kurallarını savunur görünürken yaptıkları ahlaksızlıklara veryansın eder. T. S. Eliot’un <em>Don Juan</em>’ın en önemli bölümleri saydığı bu son <em>canto</em>’larda, şairin amacı eğlendirmekten çok, eleştirmektir belki. Gelgelelim Byron <em>Don Juan</em>’da, istese de istemese de eğlendiricidir her zaman.</p>
      <p>Şiirin en sonundaki sahne ayrıca güldürücüdür; Juan, Lady Adeline’ın şatosunda konuktur. Tıpkı Byron’un kendi şatosu <span epub:type="pagebreak" id="page708" title="708"/>Newstead Abbey gibi, eskiden bir manastır olan bu şatoyu, Lady Adeline’ın ailesi rahiplerin elinden zorla aldıkları günden beri, “Black Friar” (Kara Papaz) denilen bir hortlak oraya dadanmıştır. Geceleyin hortlak Juan’ın yatak odasında görününce, delikanlının ödü kopar. Oysa Kara Papaz değil, delikanlıyı kovalayan soylu hatunlardan Duchess of Fitz-Fulke’dur bu hortlak. Ve şiir Juan’ın belalı düşesle başbaşa kalmasıyla ansızın bitiverir.</p>
      <p>Daha önce de açıkladığımız gibi, Byron <em>Don Juan</em>’da belirli bir öyküyü anlatmıyor, başkişisini ülkeden ülkeye götürerek, onun başına gelenleri ve binbir konuda kendi düşündüklerini gelişigüzel kaleme alıyordu. <em>Don Juan</em>’ı basan Murray’ye 16 Şubat 1821’de yazdığı bir mektupta, daha neler anlatacağını açıklar: Juan açısından bunlardan hangisinin daha ağır bir ceza olacağını kestiremediği için, şiirin sonunda onun cehenneme mi düşeceğini, yoksa mutsuz bir evlilik mi yapacağını henüz kararlaştırmamıştır. Ama Juan bundan önce tüm Avrupa’yı gezecek, Fransız Devrimi’ne katılacak, İtalya’da evli bir kadının resmî âşığı sayılacak, İngiltere’de bir boşanmaya neden olacak, Almanya’da duygusal bir Werther’e dönüşecekti. Byron on ikinci <em>canto</em>’da, şiirine henüz başlamadığını, niyetinin yüz <em>canto</em> yazmak olduğunu söyleyerek şakalaşmıştı. Yeterince yaşasaydı, yüz olmasa bile daha birçok <em>canto</em> yazabileceğinden hiç kuşkumuz yok.</p>
    </section>
		<aside epub:type="footnote" id="f14">* “Childe” çocuk anlamına değil, soylu bir ailenin oğlu anlamına gelen ve artık kullanılmayan bir sözcüktür. Hatta Byron bir ara bu şiire, kendi soyadının eski bir biçimi olan “Childe Burun” adını vermeyi düşünmüştü. </aside>
  </body>
</html>