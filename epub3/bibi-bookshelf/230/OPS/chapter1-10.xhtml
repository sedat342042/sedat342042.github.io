<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page302" title="302"/>
      <header>
        <h1 class="bolum">Onuncu Bölüm</h1>
        <h2>John Milton</h2>
      </header>
      <p>1608 ile 1674 yılları arasında yaşayan John Milton, XVII. yüzyılın en büyük şairi ve Shakespeare’den sonra İngiliz edebiyatının en önemli kişisidir. Londra’lı orta halli bir aileden gelen Milton’ın babası, Püriten eğilimlerine karşın müzik meraklısı, kültürlü bir insandı. Çoğu babalardan farklı olarak, oğlunun sanat yeteneklerini ve yaratıcı gücünü baltalayacağı yerde, candan destekledi. Onun günün birinde yüce bir şair olacağını umduğu için, kusursuz bir biçimde yetişmesi için elinden geleni yaptı; Milton’u St. Paul’s gibi en iyi okullarda ve en yetkili özel öğretmenlerin yardımıyla okuttu. Ömrü boyunca bilgiye susamış olan Milton, kendi de anlattığı gibi, mum ışığında gece yarılarına kadar okuma alışkanlığını çocukluğunda edindi. Daha sonraları kör olmasının nedenlerinden biri de budur herhalde.</p>
      <p>Üniversitede bulunduğu sırada içki içmediği, kumar oynamadığı, kadın kız peşinde koşmadığı için, yedi yıl Cambridge’de okuyan Milton’a “the lady” diye, alaycı bir ad takılmıştı. Babasının ona aşıladığı inanca, yani günün birinde büyük bir şair olacağına güvendiği için, üniversitede bu uzun eğitimini hiç de yeterli bulmayan Milton, Londra’nın hırgüründen uzak Horton köyüne çekildi. Orada babasının desteğiyle beş altı yıl daha çalışmalarını sürdürdü. Bol bol vakti olduğundan, Yunanca ve Latince yazılan önemli kitapların tümünü okuduğunu, bu süre boyunca Londra’ya ancak yeni kitap almak için ya da ona her zaman büyük bir haz veren müzikle ilgili yenilikleri izlemek için gittiğini kendi anlatır. Bu çalışmaları sayesinde Milton, yalnız <span epub:type="pagebreak" id="page303" title="303"/>edebiyat alanında değil, her alanda çağının en iyi okumuş adamlarından biri oldu. Kendi anadili gibi rahatça yazdığı Latinceden başka, İbraniceyi, Yunancayı ve İtalyancayı bu dillerde şiir yazabilecek kadar iyi bilirdi. Milton kırk dört yaşında tamamıyla kör olduktan sonra bile, başkalarına yüksek sesle kitap okutarak, bilgisini artırma çabasından vazgeçmedi.</p>
      <p>Milton otuz yaşındayken, gene bilgi edinmek amacıyla bir yıldan fazla süren bir yolculuğa çıktı. İtalya’da, Floransa, Roma, Napoli gibi değişik kentlerde kalıp önemli kişilerle, bu arada Galileo ile tanıştı. Birazdan ele alacağımız <em>Areopagitica </em>adlı kitabında, Galileo’yu Floransa dolaylarında görmeye gittiğini söyler: “Ünlü Galileo’yu orada buldum. Yaşlanmıştı ve gökbilim alanında sansürcüler gibi düşünmediği için, engizisyonun tutsağıydı.” Milton, İtalyan dostlarından birine yazdığı bir mektupta, yaşamının en mutlu günlerinin İtalya’da geçtiğini anlatır.</p>
      <p>Milton, İtalya’dan sonra, XVII. yüzyılda yolcuların neredeyse hiç uğramadıkları bir yer olan Yunanistan’a geçmeye niyetleniyordu. Ne var ki, 1639’da ülkesinde durum karışınca, Milton hemen yurduna döndü. “Yurttaşlarım özgürlük uğruna İngiltere’de savaşırken, kültür edinmek için rahat bir yolculuğu sürdürmenin ayıp olduğunu düşündüm” der, bu geri dönüşüyle ilgili olarak. Milton’ın yolculuğunu yarıda kesmesini gerektiren durum şuydu: Restorasyon döneminin en ünlü yazarı John Dryden, İngilizlerin deli oldukları için, yirmi yılda bir ihtilal yaptıklarını ileri sürerek, kendi yurttaşlarıyla alay etmiştir. Ama bu doğru değildir. XIV. yüzyılın ikinci yarısında çok kısa süren Köylü Ayaklanması’nı ve bir tek damla kan dökülmeden gerçekleşen 1688 Devrimi’ni hesaba katmazsak, İngilizler ancak bir tek gerçek ihtilal yaptılar. Bunun sonucunda da iç savaş patlak verdi ve İngiltere tarihinde ilk ve son kez bir kralın kafası kesildi.</p>
      <p>Kraliçe Elizabeth tahtta oturduğu uzun yıllar boyunca, ülkesinin dinsel ve siyasal sorunlarını akıllıca çözümlemişti. Ne var ki, onun yerine geçen Stuart Hanedanından I.James ve özellikle I. Charles Elizabeth’in bilgece yönetme yeteneğinden yoksundular. “Dissenter”ları, yani Anglikan Kilisesi’nin öğretilerini kabul etmeyen çeşitli mezhep üyelerini ezmeye, Parlamento’yu denetimleri altına almaya kalktılar. Mutlak monarşi kurmak için giri<span epub:type="pagebreak" id="page304" title="304"/>şilen bu çabalar sonucu, Püritanizm akımı büsbütün güçlendi. Onlara ilkin alay etmek için takılan addan anlaşılacağı gibi, Püritenler daha “pure” yani daha temiz ve erdemli, din ve ahlak kurallarına daha uygun bir yaşam biçimi önermekle kalmıyorlar; Anglikan Kilisesi’nin Katoliklik öğelerinden tümüyle arınmasını, Parlamento’nun ülkeye tam anlamıyla egemen olmasını istiyorlardı. Oysa I. Charles ordunun ve Kilise’nin desteğine güvenerek, 1630’dan sonra İngiltere’yi yıllarca parlamentosuz yönetmişti. Ama 1641’den sonra Parlamento yeniden öyle güçlendi ki, aynı yıl ordunun başkomutanı Thomas Strafford’u, bir süre sonra da Canterbury Başpiskoposu William Laud’u ölüm cezasına çarptırdı. 1642’de kral ve yandaşlarıyla Parlamento’dan yana olanlar arasında iç savaş başladı. Yenilgiye uğrayan kral tutsak alındı. 1649 yılının başında I. Charles’ın başı kesildi ve Oliver Cromwell bir “Commonwealth” yani bir çeşit cumhuriyet kurup, kendine “Lord Protector” (Koruyucu Lord) adını vererek iktidara geçti.</p>
      <p><em>On the Doctrine and Discipline of Divorce</em>’da (Boşanmanın Öğretisi ve Disiplini Üzerine) Milton, “insanlara verilmesi gereken ve onlardan esirgenen, yasalara uygun özgürlüğün” tek tutkusu, siyasal ve dinsel inançların başlıca temeli olduğunu söyler. Milton bu özgürlük tutkusu yüzünden monarşiye karşı geldi, İngiltere’yi Parlamento’nun yönetmesini istedi. Gene bu tutku yüzünden, yani insanların vicdanlarının da özgür olabilmesi uğruna, Anglikan Kilisesi’ne bağlı birtakım din adamlarının Tanrı’yla kul arasına girmelerine karşı çıktı, Püriten’leri tuttu.</p>
      <p>Milton çoğu aydından farklı olarak, inançlarını hiç eyleme geçmeden, uzaktan desteklemekle kalmadı, tüm yaşamını adadı bu inançlarının gerçekleşmesine. Sağlık durumu, kralın ordusuna karşı Parlamento’nun kurduğu orduda er olmasını engellediğinden, Cromwell’in yönettiği inandığı rejimi, yani Commonwealth’i yazılarıyla savunmak amacıyla, hükümette bir memuriyet kabul etti. Görevi hem İngiltere’nin başka ülkelerle diplomatik yazışmalarını düzenlemek, hem de Avrupa’da monarşiyi tutanların İngiltere’yi suçlamak için yayımladıkları yazılara karşılık veren makaleler ve kitaplar yazmak, yani bir çeşit propaganda bakanlığı yapmaktı. Bu yazıların çoğu, o sırada Avrupa’da okumuş <span epub:type="pagebreak" id="page305" title="305"/>kişilerin uluslararası bir dil saydıkları Latince ile yazıldığı için, Milton’ın 1649’da atandığı göreve “Latin Secretary” adı verilmişti. Örneğin Salmasius diye anılan Fransız Claude Saumaise, I. Charles’ın öldürülmesini bağışlanmaz bir cinayet olarak suçlayan bir risale yazınca, Milton da buna karşılık, Salmasius gibi Latince kullanarak “İngiliz Halkının Savunması”nı yazıyordu.</p>
			<figure class="right">
				<img src="image/p305.jpg"/>
				<figcaption>John Milton’un William Faithhorne tarafından yapılan gravürü (1670)</figcaption>
			</figure>
      <p>Milton on yıl kadar süren bu ağır işe, 1652’de kör olduktan sonra da kendini verdi. Düşmanları Tanrı’nın onu cezalandırmak için kör ettiğini söylediler. Milton Tanrı’nın onu sınamak ve belki de hayal gücünü daha da çok geliştirmek için, onu gözlerinden yoksun bıraktığına inandığı halde, <em>Paradise Lost’un</em> (Yitirilen Cennet) üçüncü bölümünün ve yedinci bölümünün başlangıcında yazdıklarından anlaşılacağı gibi, körlüğünden ötürü derin acılar çekiyordu:</p>
      <blockquote>
        <p>On evil days fallen and evil tongues;</p>
        <p>In darkness, and with dangers compast round</p>
        <p>And solitude...</p>
      </blockquote>
      <blockquote>
        <p>Kötü günlere düştüm ve kötü dillere;</p>
        <p>Karanlıkta kaldım, beni çepeçevre saran</p>
        <p>Tehlikeler içinde yapayalnız...</p>
      </blockquote>
      <p>Bu propaganda işleriyle yıllar yılı uğraşmak, Milton için aklın alamayacağı kadar büyük bir özveriydi. Çünkü yirmi yaşından beri uzun epik bir şiir yazmayı tasarlıyordu. Çalışmaya vakti olursa, ortaya bir başyapıt koyacağına da tam bir güveni vardı. Ama inançlarına ödün vermeden bağlı, gerçek bir yurtsever <span epub:type="pagebreak" id="page306" title="306"/>olduğu için, tüm zamanını Commonwealth’i savunan, siyasal ve dinsel konuları işleyen düzyazı kitapları ve makaleler yazmaya adadı. Üne susamış bir insan olduğu halde, kendine ölümsüz bir ün sağlayacağını bildiği uzun şiirinin yazılmasını yirmi yıl erteledi. Ve eğer Milton, Shakespeare gibi elli iki yaşındayken ölseydi, ancak kısa birkaç şiir yazmış, ikinci sınıf bir şair olarak kalacaktı İngiliz edebiyatında.</p>
      <p>İdam edilen I. Charles’ın oğlu II. Charles’ın sürüldüğü Fransa’dan geri dönerek İngiltere tahtına çıkmasıyla birlikte Restorasyon dönemi başlayınca, Milton’ın düşmanları iktidara geçti. Ölüm cezasına çarptırılması olasıyken, Milton ucuz kurtuldu gene de: Bir süre saklandı, birkaç ay hapis yattı, kitapları cellat tarafından resmen yakıldı ve malının mülkünün çoğunu elinden alan yüklü bir para cezası ödemek zorunda kaldı.</p>
			<figure class="left">
				<img src="image/p306.jpg"/>
				<figcaption>Babasının ölümü üzerine Fransa’dan dönen ve İngiltere tahtına çıkan II. Charles</figcaption>
			</figure>
      <p>Restorasyon çağında Milton her şeyden el etek çekip, ömrünün son on dört yılını bir köşede sessizce geçirdi. Gerçek ününü sağlayan üç büyük yapıtını, yani <em>Paradise Lost</em>’u (Yitirilen Cennet), <em>Paradise Regained</em>’i (Yeniden Elde Edilen Cennet) ve <em>Samson Agonistes’i</em> (Güreşçi Samson), çoğu şairlerin tükendiği bir yaştan, yani elli ikisinden sonra yazdı. (İngiliz edebiyatında ancak W. B. Yeats ellisinden sonra en iyi şiirlerini yazmıştır bildiğimiz kadarıyla.) Milton gözlerini çoktan yitirdiği için, bu şiirlerini sekreterlerine, çok iyi yetiştirdiği üç kızına ve dostlarına dikte etti.</p>
      <p>Görülüyor ki, Milton’ın yaşamı doğal olarak üç döneme ayrılıyor: 1) İlk yazmaya başladığı öğrencilik günlerinden, İtalya’dan döndüğü 1639 yılına kadar süren dönem. 2) 1639’dan Restorasyon’a kadar süren dönem. 3) 1660’tan, öldüğü 1674 yılına kadar süren dönem.</p>
      <p>Birinci dönemin ilk <span epub:type="pagebreak" id="page307" title="307"/>önemli şiiri, Milton’ın Cambridge’de öğrenciyken, yirmi bir yaşında yazdığı “On the Morning of Christ’s Nativity” (İsa’nın Doğduğu Günün Sabahı Üzerine) adlı şiirdir. İleride dinsel temaları işleyeceği için, ilk şiirine böyle bir konu seçmesi ayrıca anlamlıdır. Bu şiirde Hazreti İsa’nın doğuşuyla birlikte, puta tapanların tanrılarının evrenden yok oluşunu kutlar. Hazreti İsa ahlaksal ve dinsel gerçekleri, putlara tapanların tanrıları ise yanılgıları temsil ederler. Şair, Baal, Dagon, Ashtoroth, Thamuz, Moloch, Isis, Osiris gibi Ortadoğu ülkeleri efsanelerinin tanrılarını, daha sonraları <em>Paradise Lost</em>’da Tanrı’ya başkaldırdıkları için gökyüzünden kavulup cehenneme düşen asi meleklerle özdeşleştirir.</p>
      <p>Milton’ın 1632’de yazdığı “L’Allegro” (Neşeli) ve “Il Penseroso” (Düşünceli) bizi ayrıca ilgilendiren şiirlerdir. “L’Allegro”da bu İtalyanca sözcükten de anlaşılacağı gibi, güleryüzlü, sevinç dolu bir delikanlı ele alınır. Pastoral bir dekor içinde, köylülerle birlikte hoş vakit geçirmekten haz duyan bu delikanlı, şiirin başlangıcında hüznü yanından kovup, neşeyi yanına çağırır. Sabahleyin güneş doğarken, tarlakuşunun cıvıldamasıyla uyanır. Kendisine de, başkalarına da zarar vermeden, eğlenceli bir gün yaşadıktan sonra, akşamları köylü dostlarıyla bir araya gelip masallar dinler ya da Shakespeare ile Ben Jonson’ın tiyatro oyunlarını okur. “Il Penseroso”da ise, karanlık ormanlarda ve geceleyin kulelerde yalnız kalmak isteyen, düşünceli ve dertli bir delikanlı anlatılır. Bu delikanlı, şiirin başlangıcında, ötekinin yaptığının tam tersini yapar; yani neşeyi yanından kovup, hüznü yanına çağırır. Her iki şiirde de on iki saatlik bir süre ele alınır. Ama “L’Allegro” gündüz geçerken, “Il Penseroso” geceleyin geçer; birinci delikanlı tarlakuşunu dinlerken, ikincisi bülbülü dinler; biri her zaman başkalarıyla birlikteyken, ikincisi her zaman yalnızdır. Geceleri tek başına, ya katedralde org dinler ya da Yunan tragedyaları okur. Her iki şiirin de biçimi ve koşuğu eş olduğundan, birlikte okunması gereken, ikiz ya da paralel şiirler diyebiliriz bunlara. Birbirine böylesine karşıt görünen bu iki delikanlı da aslında Milton’ın kendi olduğu için, “L’Allegro” ile “Il Penseroso” şairin özyaşamıyla ilgisi sayılabilir: Milton, hem Rönesans’ın, hem dinsel Reformasyon’un çocuğuydu. Neredeyse puta tapan diyebileceğimiz bir “Allegro” yanı olduğu gibi; dindar, ağırbaşlı <span epub:type="pagebreak" id="page308" title="308"/>ve Püriten bir “Penseroso” yanı da vardı. Böylece “L’Allegro” ile “Il Penseroso” arasındaki karşıtlık, gençken Milton’ın benliğindeki ikililiğin bu şiirlere yansımasından başka bir şey değildi. Ne var ki, Milton yaşlandıkça, “Il Penseroso” yanı gittikçe ağır bastı, pek az iz kaldı “Allegro” yanından.</p>
      <p>1634’te içine şarkı biçiminde şiirler katarak, “blank verse” yani uyaksız “iambic pentameter” ölçüsüyle yazılan <em>Comus</em> adlı masque ile daha önce aynı türde yazdığı ve çok daha kısa olan <em>Arcades,</em> ilginç ve çok önemli yapıtlardır. Bilindiği gibi, genellikle masque’lar seyircilerin aklından çok, gözlerini oyalayan; yazılı metinden çok, dans, şarkı, müzik ve şatafatlı dekorlar gibi eğlendirici öğeleri önemseyen; tiyatro edebiyatında ve şiirde aradığımız değerlerden yoksun, eğlenceli oyunlardı. Milton’ın <em>Comus</em>’u ise geleneksel masque’lardan farklı olarak, edebiyat açısından büyük değer taşıyan, tiyatro oyunu biçiminde bir şiirdir. Milton tiyatro yanı oldukça zayıf, ama şiir olarak güzel olan <em>Comus</em>’u, müzisyen bir arkadaşının isteği üzerine, tanımadığı bir soylunun şatosunda, ailenin çocukları tarafından oynanması için yazdı: Comus şarap tanrısı Bacchus ile büyücü Circe’nin oğludur ve bedenin hazlarıyla şehveti temsil eder. Comus’un çevresinde canavar başlı, acayip ve çirkin yaratıklar dans eder. Baştan çıkarıp bu hallere soktuğu kadınlar ve erkeklerdir bunlar. Yakışıklı ve genç bir çoban kılığına giren Comus, ormanda yolunu şaşıran bir genç kızı baştan çıkarmak ister. Genç kıza sihirli bir içki içirip, onu da öteki kurbanları gibi bir canavara çevirecektir. Ne var ki, iffeti temsil eden genç kız, Comus’a karşı koyar ve böylece şehvetin yenilgisini sağlar. Ahlakın ve dinin gereketirdiği erdemle, yaşamın hazlarına karşı duyulan özlem arasında, Milton’ın içinde sürüp giden bir çatışma vardı gençliğinde. <em>Comus</em> bu çatışmayı yansıtmak bakımından ayrıca ilginçtir. Hatta Milton’ın yaşamını yakından inceleyen Tillyard gibi bir uzmana bakılacak olursa, <em>Comus</em>’u yazdığı sıralarda, ömrü boyunca cinsel yaşamdan uzak kalmayı amaç edinmişti Milton. Çünkü cinselliğe hiç mi hiç bulaşmamış insanlara doğaüstü bir güç bağışlandığına, bu tür insanların sadece erdemli değil, sanat ve edebiyat alanında ayrıca yüce olabileceklerine inanıyordu. Gelgelelim bir yandan da cinselliğe susamış bir insandı. İşte bu yüzden, <span epub:type="pagebreak" id="page309" title="309"/>evlenmekten başka çaresi yoktu. Üstelik birazdan göreceğimiz gibi, bir kez değil, üç kez evlendi.</p>
      <p>İlk dönemin son önemli şiiri, 1637’de yazılan bir ağıttır. “Lycidas” adlı bu ağıt, Shelley’nin Keats’in ölümü için yazdığı “Adonais” ve Matthew Arnold’un şair arkadaşı Arthur Clough’un ölümü için yazdığı “Thirsis” gibi, Yunan ve Latin pastoral elegy’leri örnek alır. Bu klasik elegy’ler ölenin de, onun yasını tutanın da sözümona çoban olmasını gerektiren, Yunan mitolojisine fazlasıyla değinen, iyice kalıplaşmış ve yapay bir tür niteliğini aldığı halde, Milton gene de büyük bir şiir yazmanın yolunu bulur “Lycidas” da.</p>
      <p>Milton eski Yunan mitolojisiyle Hıristiyanlığın bir karışımı olan, içine şairin kendi kişisel duygu ve düşünceleri de eklenen bu ağıtı, Cambridge’de tanıdığı, İrlanda’ya giderken gemisi batıp boğulan, hem şiir yazan, hem de din adamı olmaya niyetlenen bir genç için yazdı. Gerçek bir sevgiden, gerçek bir acıdan kaynaklanmadığını ileri sürerek “Lycidas”ı eleştirenler çıkmıştır. Gerçi ölen Edward King, Milton’ın hiç de yakın dostu değildi, ama çok sevilen bu delikanlının ölümü yirmiye yakın şiir esinleyince, Milton da ağıt yazanların arasına katıldı. Bizim için “Lycidas”ın önemi, yitirilen bir arkadaş için yas tutulmasından değil, şairin bu ölümü bahane ederek, kendisini candan ilgilendiren kimi sorunları ele almasından, bu şiirde Edward King’den değil, kendi kişiliğinden söz etmesinden ileri gelir.</p>
      <p>Milton’u ilgilendiren bu sorunlardan biri, İngiliz Kilisesi’nin o sıradaki kötü tutumudur. Milton üniversiteyi bitirdikten sonra din adamı olmayı düşünmüştü bir ara. Ne var ki, Kilise’nin ahlak açısından düştüğünü, dinin gerçek amaçlarından uzaklaştığını ve gittikçe Katolikliğe kaydığını görünce, bu niyetinden caydı. Şair “Lycidas”da ülkesinin din adamlarını acı bir dille suçlar. Kendilerine emanet edilen Hıristiyanları koruyacakları yerde, yalnız özel çıkarlarını kollayan, onlara emanet edilen sürüyü besleyecekleri yerde, yalnız kendi midelerini tıka basa doldurmayı düşünen bencil çobanlara benzetir onları.</p>
      <p>Milton bu ağıtta, gençliğinde her an kafasını kurcalayan başka bir soruyu da ortaya koyar: Kendini aşka ve yaşamın hazlarına verip, “L’Allegro”da anlattığı gibi kaygıdan uzak, kişisel öz<span epub:type="pagebreak" id="page310" title="310"/>lemlerine uygun, özgür bir yaşam mı sürsün; yoksa ömür boyunca çetin bir özveri gerektiren, üstelik de hor görülen şiir sanatına mı adasın kendini? Milton’ın tüm yaşamı, onun ikinci seçenekte, yani sanatın güç yolunda karar kıldığını kuşku götürmez bir kesinlikle kanıtlar.</p>
      <p>Şairliği seçen Milton yaşamının ikinci döneminde, önce de söylediğimiz gibi büyük bir özveride bulundu; şiiri bir yana bırakıp, kör oluncaya dek ve kör olduktan sonra da, candan inandığı Commonwealth’i savunmaya adadı olanca gücünü. Çünkü kendi dediği gibi, “Akıl gerçekleri savunabilmenin en iyi yolu, tek yasal yolu olduğuna göre; silahlarla savunulan gerçeklerin, akılla da savunulması gerekmektedir.” Milton gibi özgürlüğe tutkun bir insan için, bu tehlike ânında ülkesine aklıyla hizmet etmek kaçınılmaz bir zorunluluktu: “Gerçek özgürlüğün kurulması, insanların kölelikten ve boş inançlardan kurtulması için bir çare arandığını gördüm. Eğer bir işe yaramak istiyorsam, ülkemin benden yararlanma sırasının geldiğini anladım.” Milton’ın öteden beri tasarladığı uzun epik şiiri yazmaya artık vakti yoktu. Oysa onu üne kavuşturacağına inandığı bu şiir hiç aklından çıkmıyordu. Yakın arkadaşı Deodati’ye Latince bir mektubunda, “Ne düşündüğümü soruyorsun bana? Tanrı’nın yardımıyla ölümsüz bir üne erişmeyi düşünüyorum. Peki, ne yapıyorum? Kanatlarımı güçlendirip uçmaya hazırlanıyorum” diye yazmıştı. Ne var ki, Milton’ın yurtseverliği üne susamışlığından ağır bastı. İşte bu yüzdendir ki, çok daha sonraları, Napoleon’un İngiltere’yi istila tehlikesi ortaya çıkınca, Romantik çağın en önemli şairlerinden Wordsworth, bu yurtseverliği öven bir sone yazdı:</p>
      <blockquote>
        <p>Milton! Thou shouldst be living at this hour;</p>
        <p>England hath need of thee.</p>
      </blockquote>
      <blockquote>
        <p>Milton! Sen yaşamalıydın şu sıralarda;</p>
        <p>İngiltere’ye gereklisin şimdi.</p>
      </blockquote>
      <p>Milton ancak on beş kadar sone yazabildi bu yirmi yıllık sürede. Dr. Johnson’un dediği gibi, Milton kayaları yontup dev <span epub:type="pagebreak" id="page311" title="311"/>heykeller yapabilen, ama kiraz çekirdeklerini oyup biçimlendirmek gibi küçük işleri hor gören bir dâhi olduğundan, sonelerinin hepsi pek değerli değildir. Bununla beraber körlüğünden söz ettiği ya da ancak on beş ay süren bir evlilikten sonra çocuk doğururken ölen ikinci karısını andığı soneler gibi, ayrıca güzel olanları da vardır bunların arasında. Bir düşünü anlattığı bu son sonede, körlüğüne ve ancak düşlerinde eskisi gibi görebildiğine değinir: Kör olduktan sonra, yüzünü hiç görmeden evlendiği için, ölen eşinin “Her face was veiled” (yüzü örtülüdür). Ama şair gene de hayal edebilir bu yüzün güzelliğini. Eşi onu kucaklamak için eğilince, “I woked, she fled, and day brought me back my night” (Ben uyandım, o kaçtı; ve gün gecemi geri getirdi bana) der.</p>
      <p>Milton’ın düzyazı alanında hiçbir iddiası yoktu. Hatta beceriksizliği için özür dilercesine, düzyazı yazarken ancak sol elini kullanabildiğini söylemişti. Düzyazıyla yazdıklarının çoğu siyasal ya da dinsel konuları ele aldığından, edebiyat meraklılarından çok, İngiliz tarihi ve dinbilimini inceleyenleri ilgilendirir. Bu yazıların bir bölümü ise, siyasal düşmanlarına karşı kıyasıya yürütülen polemiklerdir. Milton sırasında açıkça küfretmekten hiç mi hiç çekinmez. Örneğin “ben bu domuzla felsefe tartışması yapmak niyetinde değilim” der. Milton’ın düzyazı anlatımı her zaman böyle açık seçik değil, demir bir leblebidir kimi zaman. İngilizce yazarken Latincenin etkisinden bir türlü kurtulamadığı için, bazı tümceleri hem İngiliz dilbilimi kurallarına aykırı bir biçimde kuruludur, hem de aklın alamayacağı kadar çapraşık ve uzundur. Otuz satırı aşan tümceleri bile vardır. <em>(Paradise Lost</em>’un ilk tümcesi de tam 16 dize tutar.) Üstelik Milton’ın düzyazısında birbirine dolanan bu çetrefil tümceler, artık hiç kullanılmayan, Latince kaynaklı, anlaşılması güç sözcüklerle doludur. İşte bu yüzden Milton’ın anlatımı öylesine ağırdır ki, XVII. yüzyıl yazarlarından Addison’un dediği gibi, İngiliz dili bu yükün ağırlığı altında neredeyse çökmüştür. Milton gibi yüce bir şairin yabancı dillere doğru dürüst çevrilememesinin, ününün İngilizce konuşan ülkelerin sınırlarını aşamamasının nedeni de budur.</p>
      <p>Birçok kişi, en verimli çağındayken Milton’ın şiir yerine düzyazı yazdığı bu yirmi yılı şairin yaşamında boşa gitmiş bir dö<span epub:type="pagebreak" id="page312" title="312"/>nem sayar haklı olarak. Ne var ki, Milton’ın düzyazısının kimi örnekleri –özellikle boşanma ve sansür konularında görüşlerini açıklayan yazıları– ayrıca ilginçtir. XX. yüzyıla değin herkesin kurcalamaktan çekindiği, çeşitli tabularla çevrili böyle konuları ele alması bile, Milton’ın başlıca tutkusu olan o sınırsız özgürlük özleminin bir belirtisidir bize kalırsa.</p>
      <p>Milton 1643 ile 1645 arasında, en önemlisi <em>On the Doctrine and Discipline of Divorce</em> adını taşıyan dört risale yazdı boşanma konusunda. Boşanmayı savunmasının bazı kişisel nedenleri vardı: Şair otuz beş yaşındayken, kral yanlısı bir aileden gelen, kendinden neredeyse yirmi yaş küçük bir kızla evlenmişti. Nikâhtan altı hafta kadar sonra, genç karısı kocasının evinden kaçıp, babasının evine sığındı. Milton’ın tüm çabalarına karşın, iki yıl süreyle kocasının yanına dönmeye yanaşmadı. Çağdaş İngiliz yazarlarından Robert Graves, <em>Wife to Mr. Milton</em>’da (Mr. Milton’ın Eşi) bu evliliğin öyküsünü Milton’ın eşi açısından ve şairi bir hayli hırpalayarak, çok eğlenceli bir biçimde anlatmıştır. Gerçi Milton ile karısı daha sonraları gene beraber oturdular ve üç kızları oldu. Ne var ki, Milton ayrıldıkları sırada, yasalara göre değilse bile, kendi ahlaksal kavramlarına göre, boşanmış bildi kendini. Hatta yeniden evlenmek için bazı girişimlerde bulundu. Milton’ın bu konuda tutumu, Saintsbury gibi bazı tutucu Hıristiyan eleştirmenleri XX. yüzyılda bile tedirgin eder. Saintsbury Milton’ın boşanmayla ilgili görüşlerini hem gülünç bulur, hem de ahlaksal açıdan tehlikeli sayar. Üstelik şair, <em>Kutsal Kitap</em>’a dayanarak boşanmayı savunuyordu. Oysa Kilise’nin kutsadığı bir bağ bilinen nikâhı bozarak boşanmak, tüm din ve ahlak kurallarına aklın alamayacağı kadar aykırı, yasalar açısından da gerçekleşmesi olanaksız bir durum sayılıyordu o sıralarda.</p>
      <p>Ne var ki, Milton bizlerin artık çok doğru bulduğu bir tutumu benimser evlilik konusunda. Milton’ın gözünde evlilik ayrıca soylu ve yüce bir kurum olduğu için, bu kurumun yüceliğine uymayan evliliklerin boşanmakla bitmesinden yanadır. Çünkü Milton karı-koca beraberliğinin yalnız cinsel bir birleşme değil, sevgi ve saygı üzerine kurulu bir anlaşma olmasını ister. Ailelerin gençleri sevemeyecekleri kişilerle evlenmeye zorlamasını, “insanlığa aykırı bir vahşet” sayar. Sevgisiz bir evliliğin, “bir in<span epub:type="pagebreak" id="page313" title="313"/>sanın katlanabileceği köleliklerin en adisi, en rezili” olduğuna inanır. Milton’a göre, aralarında ruh ve kafa anlaşması olmayan karı kocalar ya “birbirlerine bağlanmış iki ceset” ya da –daha beteri– “aynı zincire vurulmuş bir ölüyle bir diri” gibidir. Böyle bir durum ise, ölümle sonuçlanabilen bir işkencedir insan için. Milton sevişmeyen, kafaca anlaşamayan kadınlarla erkeklerin, salt cinsel bir istekle birleşmelerini hayvanlara özgü aşağılık bir davranış olarak suçlar, bu tür çiftleşmelerin Tanrı’nın gözünde bağışlanmaz bir günah sayılacağını ileri sürer.</p>
      <p>Milton’ın evlilik konusundaki görüşlerinin çok yerinde olduğu su götürmez elbette. Gelgelelim Milton boşanmayı savunurken, kadınların haklarını hiç mi hiç hesaba katmaz. Şeriatta olduğu gibi, ancak erkekler evliliğe son verir Milton’a göre. Bir erkek, eşini artık istemeyince –tıpkı eskiden bizde olduğu gibi– bir “boşanma tezkeresi” yazıp eline tutuşturur, kadını evinden kovar. Çünkü ailenin başı olan erkeğe hem Tanrı, hem de dünyanın yasaları böyle bir hak bağışlamıştır Milton’a bakılacak olursa. Hatta Latince yazdığı kitapların birinde, Milton poligamiyi savunacak kadar ileri gider.</p>
      <p>Milton’ın boşanma konusunda erkekten yana bu haksız tutumu, kadınlara karşı olumsuz tutumunun bir sonucudur. Garip bir çelişki vardı Milton’da: Çağının en ilerici aydınlarından biri olan, özgürlüğe âşık bu adam, yeryüzünde en kıymetli şey saydığı özgürlüğü, tüm insanlara değil de, insanların yarısına, yani sadece erkeklere bağışlamak ister sanki. XVIII. yüzyılda Dr. Johnson’un dediği gibi, “kadınlara tepeden bakan, Türklere özgü” bir tutum içindedir Milton. Gene Dr. Johnson’un belirttiğine göre, “erkekler ancak başkaldırmak, kadınlar ise ancak boyun eğmek için dünyaya gelmişlerdir” Milton’a kalırsa. Çünkü olağanüstü bir iki kadın bir yana, kadınlar hem kafa, hem de ahlak açısından erkeklerden aşağı yaratıklardır Milton’ın gözünde. Milton kadınlarla erkeklerin birbirleri için yaratıldıklarını söyleyeceği yerde, Tanrı’nın “erkeği kadın için değil, kadını erkek için yarattığını” söyler. İşte bu yüzden, kadınların erkeklerin boyunduruğu altında yaşamaları, yani aslında birer köle durumunda olmaları, Tanrı’nın yasasıdır. Boyunduruk altında tutulmayan kadın tehlikelidir; erkeğinin başını derde sokar, onu yıkar, mah<span epub:type="pagebreak" id="page314" title="314"/>veder; <em>Paradise Lost</em>’da Havva’nın Âdem’i ve <em>Samson Agonistes</em>’de Dalila’nın Samsun’u mahvettiği gibi. Özellikle bu son şiirde, Milton kadınları aklın alamayacağı kadar kötüler: Ona bakılacak olursa, Tanrı kadınları yaratırken dış görünüşleriyle öyle uğraşmıştır ki, onların kafalarını geliştirmeye vakit bulamamıştır. İşte bu yüzden kadınların aklı kıttır. Doğru yolu seçmesini bilmezler. Sevme yeteneğinden ya tümüyle yoksundurlar ya da sevgileri çok kısa sürer. Kızken melek gibi haller takınırlar, yumuşak huylu, alçak gönüllüymüş gibi davranırlar. Ama nikâh kıyılır kıyılmaz, bunların tam tersi oluverirler. Erdemli bir tek kadın bulabilen bir erkek, Tanrı’nın sevgili kuludur. Kadınların bu tehlikeli güçsüzlüklerini göz önünde tutarak, erkek, kadına sadece egemen olmakla kalmamalı, ona karşı “despotic power” (bir despotun iktidarıyla) egemen olmalıdır. Ne gariptir ki, Romantik çağda Shelley’nin sorduğu soru “Can man be free if woman be a slave?” (Erkek özgür olur mu kadın köle olursa?) sorusu, özgürlük tutkusu içinde yaşayan Milton’in sanki hiç aklına gelmemiştir.</p>
      <p>Ne var ki, kadınların kendilerinden çok aşağı olduğuna inanan erkeklerin neredeyse tümü gibi, Milton da horladığı bu değersiz yaratıklara öylesine düşkündü ki, onlarsız yapamazdı hiç. Henüz otuz yaşına bile basmamış olan ilk eşi –nikâhtan kısa bir süre sonra evden kaçan kız– dördüncü çocuğunu doğururken çocukla birlikte ölünce, bekârlığa ancak dört yıl dayanabilen Milton, kırk sekiz yaşındayken ikinci bir kadınla evlendi. Bu ikinci eşi de on beş ay içinde çocuk doğururken ölünce, Milton gene ancak dört yıl bekleyebildikten sonra, elli dört yaşına vardığı sırada, kendinden otuz yaş genç bir kadınla evlendi.</p>
      <p>Boşanma risalelerinde ileri sürülen görüşler, Parlamento’nun tümü Püriten olan üyelerinin yüreğine inmişti. Sansür bu yazıların yayımlanmasına izin vermeyince, Milton bunları izinsiz bastırmak yolunu seçti. Sansürün baskısına içerleyerek, 1644’te en ünlü ve en değerli düzyazı yapıtını, yani <em>Areopagitica</em>’yı yayımladı. Parlamento üyelerine verilen bir söylev olarak kaleme alınan <em>Areopagitica</em>, eskiden Atina’da en önemli sorunların tartışıldığı Areopagus tepesinden alır adını. Milton bu kitabında, değil XVII. yüzyılın ortalarında, birçok ülkede bugün bile ele alın<span epub:type="pagebreak" id="page315" title="315"/>ması medeni cesaret gerektiren soylu bir konuyu işler; düşünce özgürlüğünü, her çeşit kitabı yayımlama hakkını savunur ve sansüre kıyasıya çatar. İyiyi ve doğruyu, ancak kötü ve tehlikeli sayılan düşünceleri çok yakından bilenler seçebilir Milton’a göre. Üstelik sansür, sakıncalı diye suçladığı görüşlerin yayılmasını nasıl olsa engelleyemez. Ağaçlarınızı kargalardan korumak için bahçenizin çevresine duvar örmek kadar gülünç bir çaredir kitap yasaklamak. Çeşitli görüşler ortaya konulup tartışılmadıkça, bilim alanında hiçbir ilerleme olamayacağına inanan Milton, insanlara “bütün özgürlüklerden önce öğrenme, konuşma, tartışma özgürlüğünün” bağışlanmasını ister ve ömrü boyunca gösterdiği yurtseverlikle, kendi ülkesinin bu özgürlüğün öncüsü olacağına inanır.</p>
      <p>Milton yaşamının üçüncü ve en büyük döneminin başyapıtı olan <em>Paradise Lost</em> üzerine on yıl çalıştıktan sonra, on iki bölümden oluşan bu çok uzun şiiri 1667’de yayımladı. Böyle bir şiir yazmayı gençliğinden beri düşünmekteydi. İtalya’dan döner dönmez bir liste hazırlamış, <em>Kutsal Kitap</em>’tan ya da Büyük Britanya tarihinden alınan yüze yakın konu üzerinde durmuştu. Seçeceği konuyu, eski Yunan edebiyatının örneklerine uygun, klasik bir tragedya olarak işlemeyi de düşünmüştü. (Nitekim <em>Samson Agonistes</em>’de bunu yapmıştır ve birazdan göreceğimiz gibi, <em>Paradise Lost</em>’un dramatik yanı ayrıca belirgindir.) Âdem ile Havva’nın öyküsü sadece İngilizleri değil, tüm Hıristiyan dünyasını ilgilendirdiği için, onların cennetten nasıl kovulduklarını ele almaya karar vermiştir sonunda.</p>
      <p><em>Paradise Lost</em>’un başlıca kaynağı, <em>Kutsal Kitap</em>’ta “Tekvin” yani “Doğuş” denilen ilk kısmının ilk üç bölümü olduğu için, bu üç bölümü okumadan Milton’ın şiirini anlamak pek olası değildir. Bunu yapmak da kolaydır; çünkü <em>Kutsal Kitap</em>’ın bu üç bölümü ancak üç dört sayfa tutar. Biçim açısından ise, Milton eski Yunan ve Latin edebiyatlarının epik şiirlerini, özellikle Vergilius’un <em>Aeneid</em>’ini örnek almıştır kendine. “Blank verse” ile, yani Shakespeare’in tüm oyunları gibi uyaksız “iambic pentameter” ölçüsüyle yazılan <em>Paradise Lost</em>’un ilk bölümünde, adı İbranicede “düşman” anlamına gelen Satan, yani Şeytan ile beraberindeki asi melekleri cehennemde görürüz. Satan gökyüzündeyken Lucifer <span epub:type="pagebreak" id="page316" title="316"/>adını taşıyan yüce bir melektir. Ama sırf gururundan ötürü Tanrı’ya başkaldırdığı için, toplu tüfekli bir savaşta yenildikten sonra, suç ortaklarıyla birlikte gökyüzünden atılarak cezalandırılmıştır. Cennetten cehenneme bu korkunç düşüş, dokuz gün dokuz gece sürmüştür. Ama çektiği korkunç acılara karşın, Satan gene de yılmamaktadır. Çevresinde toplanan ve kendisi kadar acı çeken arkadaşlarını yüreklendirmek amacıyla uzun bir söylev verdikten sonra, bir öneride bulunur: Düşmanları Tanrı’nın yeni bir dünya ve bu dünyada yeni iki insan yarattığını duymuştur. Tanrı’ya karşı savaşı sürdürebilmek için, bu yeni yaratılanları baştan çıkarıp, Tanrı’ya kötülük edebilirler. Satan bu konuda kesin bir karara varabilmek için büyük bir toplantı yapılmasını uygun görür.</p>
      <p>İkinci bölümde, artık şeytan olan asi melekler cehennemde, Pandemonium adını taşıyan büyük bir saray yaparlar. Satan ile suç ortakları bu Pandemonium’da bir çeşit parlamento kurup durumlarını tartışırlar. Milton Tanrı’nın düşmanlarını ele alırken bile parlamenter sisteme ve Büyük Britanya’nın demokratik geleneklerine inandığından, belli başlı şeytanlar düşüncelerini özgürce açıklarlar. İnsanlardan oluşan parlamentolarda çoğu zaman olduğu gibi, burada da bir tek liderin, yani Satan’ın iradesi egemendir gene de. Ama Satan ne yapacağına çoktan karar verdiği halde, arkadaşlarını sabırla dinler: Asi meleklerin en kana susamışı olan Moloch, hayvanca bir öfke içinde, kaba güçten yanadır. Tanrı’ya başkaldırışlarını sürdürmekle daha da beter bir duruma düşeceklerini akıl edemeyecek kadar da aptaldır. Belial, Moloch’a tam karşıt bir tutumu benimser. Daha da büyük acılar çekmekten ödü koptuğu için, Tanrı’nın gazabını yeniden uyandırmaktan çekinmelerini, cehennemde uslu uslu oturmalarını, tam bir edilginlik içinde durumu idare etmelerini ister. Mammon her durumun ancak maddesel yanını görebildiğinden, cehennemden kovulmalarını bir felaket saymaz. Eğer bu düştükleri yerde daha varlıklı olabilir, daha görkemli bir yaşam sürebilirse, cennette olmakla cehennemde olmak arasında hiçbir fark yoktur onun gözünde. Mammon’un söylevi çok alkışlandığına göre, şeytanların çoğunun Mammon gibi düşündükleri anlaşılır. Ne var ki, Satan’dan sonra şeytanların en akıllısı olan Beelze<span epub:type="pagebreak" id="page317" title="317"/>bub’ın ağzını açmasıyla, gerçeklerle yüz yüze gelirler ve cehennemde mutluluk umudu olmadığını anlarlar. Beelzebub, şefi Satan’ın daha önceden tasarladığı planı, yani Âdem ile Havva’yı baştan çıkarma planını önerir. (Dikkat edilirse Beelzebub bir yana, Milton, cennetten kovulduktan sonra şeytan olan bu eski meleklere, Ortadoğu mitolojisinden alınan adlar vermiştir. Çünkü şaire göre bu şeytanlar, putlara tapanları tek ve gerçek Tanrı’dan uzaklaştırmak amacıyla, daha sonraları Moloch, Belial, Mammon gibi kötülük tanrılarına dönüşmüşlerdir.) Beelzebub’un önerisi kabul edildikten sonra, bu yeni yaratıkların dünyasını araştırmaya kimin gönderileceği tartışılır. Bu güç görevi yüklenen Satan, ilkin cehennem kapısında bekçilik eder ve alegorik kişiler olarak canlandırılan Günah ve Ölüm ile karşılaşır. Günah Satan’ın hem karısı, hem kızıdır. Ölüm ise onların oğludur. Satan bir küre olarak gösterilen evrenin en alt bölümünde olan cehennemden çıkar. Gene alegorik bir varlık olarak gösterilen Gecenin yoğun karanlığında “Chaos”un, yani henüz biçimlenmemiş evrenin kargaşası içinde, kimi zaman çamurlarda sürünerek, kimi zaman uçmaya çalışarak, korkunç bir yolculuk yaptıktan sonra, upuzun altın bir zincirle gökyüzüne asılı duran yeni yaratılmış dünyayı görür.</p>
      <p><em>Paradise Lost</em>’un ilk iki bölümü kadar ilginç olmayan üçüncü bölümünde, Tanrı gökyüzünde bir kral gibi tahtına oturmuş, yanında oğlu Hazreti İsa, Satan’ın yaptıklarını izler. Onun Âdem ile Havva’yı baştan çıkaracağını da bilir. “Bildiğine göre, bunu neden engellemiyor?” diye bir soru takılır Milton kadar dindar olmayanların aklına. Ama Milton’ın böyle bir soruya yanıtı hazırdır. Çünkü ileride göreceğimiz gibi, Tanrı yasak meyva konusunda Âdem ile Havva’yı uyarmış; onun sözünden çıkarlarsa, başlarına gelecek olanları bildirmiştir. Âdem ile Havva, Tanrı’nın sözünü dinleyip dinlememekte özgürdür. Bu özgürlüklerini kötü yolda kullanacaklarını öğrenen Hazreti İsa, onların Satan’a uymaları yüzünden, yani İlk Günah’ı işledikleri için, soylarından gelecek olan tüm insanların da cehennemlik olmalarını engellemek amacıyla, kendini feda etmeye karar verir.</p>
      <p>Dördüncü bölümde, Satan’ı Garden of Eden’de, yani Âdem ile Havva’nın yuvası olan yeryüzü cennetinde görürüz. Milton <span epub:type="pagebreak" id="page318" title="318"/>burasını fazlasıyla bir İngiliz parkına benzetmiştir kimi eliştirmenlere göre. Ama çağımızın büyük şairi T. S. Eliot, Milton’ı savunur bu konuda. Yeryüzü cennetini tam gerektiği gibi betimlediğini ileri sürer. Milton’ın Âdem ile Havva’yı, bize ilk olarak Satan’ın açısından göstermesi, onun ustalığının bir kanıtıdır. Satan onların ne denli güzel olduklarını, ne denli büyük bir mutluluk içinde yaşadıklarını görünce; kendi yalnızlığını, umutsuzluğunu ve sevgi yoksunluğunu, insanı derinden duygulandıran bir acıyla dile getirir. Ama kötülük etmeye gene de kararlı olduğundan, Âdem ile Havva sevişip uyuduktan sonra (Milton yasal bir ilişkinin sonucu olan bu sevişmeyi ayrıca yüceltir) bir kurbağa kılığına giren Satan, usulcacık Havva’nın kulağına sokulup, onun düşlerini etkilemeye kalkar.</p>
      <p>Beşinci bölümün başlangıcında, Havva uyanınca, Satan’ın esinlediği uğursuz düşlerden söz eder Âdem’e. Âdem karısını avutmakla birlikte, biraz tedirgin olur. Derken Milton’ın kadınlara karşı olumsuz tutumunu benimsemiş görünen Tanrı, Havva’yı hiç adam yerine koymadan, Âdemi yeniden uyarmak üzere Raphael adlı yüce meleğini ona gönderir. Burada Milton’ın sinema tekniğinde “flashback” denilen yöntemi kullanmasıyla, Raphael, Satan ile suç ortaklarının Tanrı’ya karşı nasıl ayaklandıklarını, gökyüzünden nasıl kovulduklarını anlatır: Tanrı melekleri bir toplantıya çağırmış, sağında oturan Hazreti İsa’yı onlara göstermiş, bu oğlunun tüm meleklerden üstün olduğunu bildirerek, ona boyun eğmelerini istemiştir. Bunun üzerine gururlu Lucifer, yani Satan korkunç bir kıskançlık ve öfkeye kapılmış, meleklerin üçte birini de kandırıp, Tanrı’ya başkaldırmıştır.</p>
      <p>Altıncı bölümde Raphael, bu durum üzerine gökyüzünde savaşın nasıl patlak verdiğini anlatır. Bu çatışmanın, Milton’ın bir süre önce İngiltere’de yaşadığı olay gibi bir iç savaş olması, ayrıca anlamlıdır. Satan ile yandaşlarının korkunç silahlar icat ederek çarpıştıkları savaşın üçüncü günü, Hazreti İsa’nın kendisi, Tanrı’dan yana meleklerin safına katılır. Elinde on bin şimşekle düşman ordusunun içine dalar. Gökyüzünün billur zemini çatlayıp yarılır; Tanrı’ya başkaldıranlar Chaos’un, yani kargaşanın karanlık boşluğunda dokuz gün dokuz gece yuvarlandıktan sonra, onlar için hazırlanan cehennemin ateşten gölüne düşerler.</p>
      <p><span epub:type="pagebreak" id="page319" title="319"/>Yedinci ve sekizinci bölümlerde öyküsünü sürdüren Raphael, şeytanlar bu ateşten gölde gene dokuz gün dokuz gece anlatılmaz acılar çekerken, Tanrı’nın buyruğu üzerine Hazreti İsa’nın beş gün içinde yeni dünyayı, altıncı günde ilk erkekle ilk kadını nasıl yarattığını anlatır. Bu arada Âdem’in çeşitli sorularına da açıklayıcı yanıtlar verir.</p>
      <p>Beşinci bölümden sekizinci bölümün sonuna değin süren ve şiirsel değer açısından pek ilginç bulmadığımız bu uzun geriye dönüşten sonra, birinci ve ikinci bölümler gibi gene hayranlıkla okuduğumuz dokuzuncu bölüme geliriz. Dördüncü bölümün sonunda yeryüzü cenneti Eden’de bıraktığımız Satan, dokuzuncu bölümde çok güzel bir yılan kılığına girerek Havva’yı baştan çıkarma planını uygulamaya koyar. O sabah Havva her zaman olduğu gibi kocasının yanında değil de, bu cennet bahçesinin başka bir yerinde çalışmak ister. Raphael, Satan’ın ilkin Havva’yı baştan çıkarmaya kalkacağı konusunda Âdem’i uyarmıştır; çünkü Satan’a –ve de Milton’a– bakılacak olursa, bir kadının bir erkek kadar aklı başında olmasının yolu yoktur. Onun için Âdem karısını yalnız bırakmak istemez ilkin. Ne var ki, Havva, Milton’ın gözünde kadınlara hiç mi hiç yakışmayan, çok tehlikeli bir davranışı benimser; bağımsızlığını göstermek amacıyla diretir, istediğini yapar.</p>
      <p>Satan, Havva’yı yakından görünce, onun güzelliği karşısında öylesine çarpılır ki, aklındaki tüm kötülükleri unutuverir; “stupidly good” (aptalca iyi) olur bir an. Ama çok geçmeden, “hell that always in him burns” (içinde her zaman yanan cehennem) yeniden alevlenir. Satan baştan çıkarma girişimine, Havva’nın güzelliğini övmekle, yani onun gururunu okşamakla başlar. Havva’nın en azından kendisi kadar gururlu olduğunu sezmişçesine, böyle bir güzelliği yalnız bir tek erkeğin değil, tüm meleklerin seyretmeleri gerektiğini söyler. Havva bu güzel yılanın konuşmasına çok şaşırır, böyle bir mucizenin nasıl meydana geldiğini öğrenmek ister. Satan bahçedeki ağaçlardan birinden bir meyva koparıp yiyerek akıllandığı ve konuşacak hale geldiği konusunda bir yalan uydurur. O ağacı hemen görmek isteyen Havva, Satan’ın sözde yediği elmayı, Tanrı’nın yasakladığı Bilgi Ağacı’ndan kopardığını anlar. O elmaya dokunmak istemez ilkin. <span epub:type="pagebreak" id="page320" title="320"/>Ama Satan, o elma sayesinde kendisi gibi bir yılanın konuşmayı ve düşünmeyi öğrendiğine göre, Havva’nın yasak elmayı tatmakla Tanrı kadar akıllı ve güçlü olacağını ileri sürerek kadını kandırır. Satan’a bakılacak olursa, Tanrı, kullarının onun her sözüne boyun eğen, akılsız ve bilgisiz köleler olmalarını sağlama bağlamaktan başka bir amaç gütmüyordu o elmayı yasaklamakla. Satan’a inanan Havva, elmayı dişler ve dişlemesiyle birlikte “hightened as with wine” (şarap içmişcesine sarhoş olur). Havva, “our great forbidder” (bizim büyük yasaklayıcımız) dediği Tanrı’ya da meydan okumaya başlar hemen. Bilgi Ağacı’nın elmasını yediğini kocasına söyleyip söylememe konusunda kararsızdır. Kötü bir niyetle, yani akıl açısından Âdem’e eşit, hatta ondan üstün olabilmek için, bunu gizlemeyi tasarlar ilkin. Ne var ki, çok bencil bir kaygıya kapılır çok geçmeden: Elmanın ölüme neden olduğu söylendiğine göre, ya kendisi ölür de Âdem başka bir kadın alırsa? Havva bunu düşünmeye bile dayanamaz, elmayı hemen kocasına yedirmeye karar verir. Yani Milton’a bakılacak olursa, C. S. Lewis’in dediği gibi, kendisi öleceğine göre kocasını da öldürmek amacıyla, düpedüz bir cinayet tasarlamaktadır Havva anamız.</p>
      <p>Havva’nın bu bencil tutumunun tam karşıtını görürüz Âdem’de: Âdem önceden uyarılmıştır. Tanrı’nın koyduğu yasağı çiğnerse, başına gelecek felaketi bilir. Ama Havva’yı o kadar çok sever ki, ondan ayrı yaşamaktansa, onunla birlikte ölmeyi yeğ tutar. Tanrı’nın onun gövdesinden bir kaburga kemiği daha alıp, ikinci bir kadın yaratabileceğini bilir. Ne çare ki, Havva’yı unutmasının, onsuz mutlu olmasının yolu yoktur. Böylece Âdem de, tüm günahların kaynağı olan ilk günahı işler. Ama bu günahı gururu okşandığı ya da kandırıldığı için değil, sırf bir kadına aşkından ötürü, bilinçli olarak işlediği için, karısından çok daha soylu bir insan sayılır. <em>Paradise Lost</em>’un tek kaynağı olan <em>Kutsal Kitap</em>’ta böyle bir yorum yoktur elbette; “o yedi ve kocasına verdi; o da yedi” denilmekle yetinilir sadece.</p>
      <p>Yasak meyva Havva’yı sarhoş ettiği gibi, Âdem’i de sarhoş eder; karı kocanın cinsel isteklerini de tutuşturur. Ama bu cinsel isteğe günah karışmıştır artık. İkisi de sevgi içinde değil, Milton’ın deyimiyle “in lust they burn” (şehvet içinde yanarlar). Ne <span epub:type="pagebreak" id="page321" title="321"/>var ki, ertesi sabah uyandıklarında, şimdiye değin doğal saydıkları bir durumdan, yani sevişmelerinden ve çırılçıplak olmalarından utanç duyarlar ilk kez. Yasak elmanın ilk etkisi, güzel bir sevdanın yerini çirkin bir şehvetin alması ise; ikinci etkisi de, karı kocanın gene ömürlerinde ilk kez kavga etmeleri; Tanrı’nın buyruğuna karşı geldikleri için acı gözyaşları dökerek birbirlerini kıyasıya suçlamalarıdır.</p>
      <p><em>Paradise Lost</em>’un onuncu bölümünde, günahkâr çiftin cezalandırılması başlar. Onları koruyan melekler gökyüzüne geri dönerler. Hazreti İsa gelip Âdem ile Havva’yı azarlar. Artık tüm insanlar onlar yüzünden günah işleyeceği ve öleceği için, cehennemin kapısında bekçilik eden Günah ile Ölüm, eskiden bir yeryüzü cenneti olan Eden’e yerleşirler. Oraya yerleşmekle de kalmayıp, cehennemle dünya arasında gidiş geliş kolaylaşsın diye, geniş bir köprü kurarlar. Bu arada cehenneme geri dönen Satan, arkadaşlarına başarısını anlatan bir söylev verir. Söylevinin sonunda alkışlanmayı beklerken ıslığımsı, iğrenç bir ses duyar sadece ve kendisinin de, öteki şeytanlarının da çirkin yılanlara dönüştüğünü görür. Aynı sıralarda Âdem, karısına korkunç bir kin duyar; “out of my sight thou serpent!” (seni gözüm görmesin yılan!) diyerek Havva’yı yanından kovmak isterken, onu Satan ile özdeşleştirir sanki. Bu bölümün sonunda, Âdem gibi Havva da pişmanlık içindedir. Kocasına şöyle der:</p>
      <blockquote>
        <p>Both have sinned: but thou</p>
        <p>Agains God only; I against God and thee.</p>
      </blockquote>
      <blockquote>
        <p>İkimiz de günah işledik ama sen</p>
        <p>Sadece Tanrı’ya karşı bense, hem Tanrı’ya hem sana karşı.</p>
      </blockquote>
      <p><em>Paradise Lost</em>’un son iki bölümünün, şiirin tümünün değerinde olmadığı konusunda eleştirmenler arasında görüş birliği vardır. On birinci bölümde Hazreti İsa, Âdem ile Havva’nın ne denli pişman olduklarını Tanrı’ya anlatır, onlara acıması için yalvarır. Tanrı da bilir onların pişman olduğunu, ama acımasız bir Tanrı olduğu için, günahkâr çifti yeryüzü cennetinden kovmaya kararlıdır. On ikinci bölümde Tanrı, Michael adlı meleği Eden’e <span epub:type="pagebreak" id="page322" title="322"/>gönderir. Bu melek, Âdem’i bir dağ tepesine götürüp, gelecekte olacakları, insanların ruhunu kurtarmak için Hazreti İsa’nın kendini nasıl feda edeceğini anlatır. Sonra elinde alev alev yanan bir kılıcı sallayarak, Âdem ile Havva’yı yeryüzü cennetinden kovar. El ele tutuşarak uzaklaşan suçlu çift, biraz gözyaşı dökmekle birlikte, Tanrı’nın oğlu Hazreti İsa sayesinde selamete varacaklarını bildiklerinden, gene de tam bir umutsuzluk içinde değildirler şiirin sonunda.</p>
      <p>Milton, <em>Paradise Lost</em>’un başlangıcında, daha önce de belirttiğimiz gibi 16 dize tutan bir tümceyle, bu büyük şiiri yazarken güttüğü amacı açıklar: Tanrı’nın insanoğluna karşı dürüst davrandığını, kullarını cezalandırmakta haklı olduğunu kanıtlamaktır amacı. Milton’a göre, yeryüzünde kötü güçler varsa, Âdem ile Havva soyundan doğan ve doğacak olan tüm çocuklar acı çekiyorlarsa, Tanrı’nın değil, insanların suçudur bu. Çünkü Tanrı, kullarına irade özgürlüğü bağışlamış, iyiyi ya da kötüyü istedikleri gibi seçebilme özgürlüğü vermiştir. Ama Âdem ile Havva Tanrı’nın buyruğuna başkaldırmışlar, yanlış yolu seçmişler, alınyazılarının kötülüğünden kendileri sorumlu olmuşlardır böylece.</p>
      <p>Ne var ki, dindar Hıristiyanlar olan okuyucular ve eleştirmenler bile, Milton’ın <em>Paradise Lost</em>’u yazarken güttüğü amacı gerçekleştiremediğini, yani Tanrı’nın insanlara karşı tutumunun doğru olduğu kanısını vermekte başarılı olamadığını kabul ederler. Bunun başlıca nedeni de, Milton’ın Tanrı kavramıdır: Milton’ın Tanrısı, yüce bir varlığa candan inananlarda bile sevgi duyguları uyandırmayan, acıma nedir bilmeyen, kaskatı bir mantıkla davranan soyut bir kavramdır. Tüm dinlerin bel bağladığı, hoşgörülü ve sevecen Tanrı’dan çok, asık suratlı bir yargıcı, hatta kimilerine göre zorba bir kralı andırır. Onu neredeyse Havva’nın gözüyle, yani çevresi hafiyelerle sarılı bir “forbidder” (yasaklayıcı) olarak görürüz elimizde olmadan.</p>
      <p>Milton’ın bu soğuk ve soyut Tanrı’sına karşılık, <em>Paradise Lost</em>’da çizdiği şeytanın öylesine canlı, öylesine gözle görülür, elle tutulur bir kişiliği vardır ki, şiirin dengesi bozulur; Tanrı’nın ön planda olması gerekirken, Satan ön plana geçiverir. İşte bu yüzden, <em>Paradise Lost’</em>u Milton’ın istediği gibi yorumlamak bizim <span epub:type="pagebreak" id="page323" title="323"/>açımızdan olası değildir artık. Hatta kimi eleştirmenler büyük bir yanılgıya, yani Satan’ı bu şiirin başkişisi saymak yanılgısına bile düşmüşlerdir. Satan’ın böylesine ilginç ve çekici olması, Tanrı’nın buyruğuna bile başkaldıran gururundan, yenilgiye bir türlü katlanmayan yiğitliğinden, önder olarak üstün niteliklerinden kaynaklanır. Satan soyut bir kötülük kavramından çok, gerçek bir insanı andırır. Bunun sonucu olarak birçok okuyucu, William Blake’in görüşünü benimsemiş; Milton’ın Tanrı’yı yüceltmek isterken, farkında olmadan Şeytan’dan yana çıktığına inanmıştır. Birçokları da, bunu bilinciyle hiç istemediği halde, Milton’ın insan olarak başlıca özelliğinin –yani kurulu düzene karşı her zaman gösterdiği o gururlu başkaldırışın– Satan’ın kişiliğine yansıdığını ileri sürmüşlerdir.</p>
      <p>Satan’a duyulan hayranlığın böylesine yaygın olmasının belki de başlıca nedeni onun, ilk iki bölümde ön planda rol oynayışı ve bu iki bölümün <em>Paradise Lost</em>’un en güzel ve en çok okunan bölümleri oluşudur. Oysa Satan şiirin bütününü okuyanların gözünden gittikçe düşer. İnsanı ilkin büyüleyen parlaklığını ve çekiciliğini zamanla yitirir ve şiirin sonunda su katılmamış bir kötülüğü simgeleyen iğrenç bir yılana dönüşür.</p>
      <p>Şiirin başlangıcında Satan’ın büyüsüne hiç kapılmadan, şiirdeki gerçek yerini ve anlamını serinkanlılıkla saptasak bile, sırf dinsel açıdan incelenince, <em>Paradise Lost</em>’un başarılı bir yapıt olmadığını gene de kabul etmemiz gerekir. Çünkü Hıristiyanın da, Müslümanın da, Doğu’nun da, Batı’nın da değerli sayılan dinsel şiirlerinin temelinde sevgi vardır her zaman ve bu sevginin dile gelmesinden ötürü, aynı dinsel inançları paylaşmayanlar, hatta hiçbir dinsel inancı olmayanlar o şiirleri büyük bir hayranlık duyarak okuyabilirler. <em>Paradise Lost</em>’da ise, kulun Tanrı’ya, Tanrı’nın da kula olan sevgisinin neredeyse hiçbir izi görülmez. Dinsel yanı değil, ancak şiir yanı yücedir <em>Paradise Lost</em>’un. Ama bu yücelik öylesine belirgindir ki, Milton’ın Shakespeare’den sonra İngiliz edebiyatının en büyük şairi olduğu herkesçe kabul edilir.</p>
      <p>Milton’ın bu yüceliği <em>Paradise Lost</em>’dan sonra, her ikisini de 1671’de yayımladığı <em>Paradise Regained</em>’de ve özellikle <em>Samson Agonistes</em>’de de görülür. Yaygın bir söylentiye göre, Milton bir dostunun, “yitirilen cennet için çok şey söyledin; ama yeniden <span epub:type="pagebreak" id="page324" title="324"/>elde edilen cennet için söyleyeceğin var mı?” diye sorması üzerine <em>Paradise Regained</em>’i yazmıştır. Gene “blank verse” ile kaleme alınan ve ancak dört bölümlü olduğu için, <em>Paradise Lost</em>’dan çok daha kısa olan bu şiirin konusu da dinseldir. Ana hatlarını <em>Kutsal Kitap</em>’ın “Yeni Ahit” yani <em>İncil</em> bölümünden alan bu ikinci şiir, birincisinin bir devamı olmamakla birlikte, onu tamamlar bir bakıma. Çünkü daha önce Âdem ile Havva’yı baştan çıkaran Satan, insanları kurtarma görevini düşünmek amacıyla tek başına bir çöle çekilen ve orada kırk gün yaşayan Hazreti İsa’yı baştan çıkarmak için, üç gün üç gece uğraşır şimdi de. Birinci gün yaşlı bir köylü kılığına girer; aç kalan İsa’dan, eğer gerçekten Tanrı’nın oğluysa, çöldeki taşları ekmeğe çevirmesini ister. Ama İsa insanların yalnız ekmekle yaşamadıklarını söyler ona. İkinci gün Satan, İsa’yı yüce bir dağın doruğuna götürür; ona yeryüzünün tüm görkemli krallıklarını gösterir, İsa’nın yücelme hırsını kamçılamak ister. Ama İsa savaşa ve şiddete başvurmaksızın, ancak Tanrı’nın şan bağışlayabildiğini söyler. Satan ruhsal açıdan daha yüce şanlardan, örneğin eski Yunanistan’da bilginin ve bilgeliğin verdiği şanlardan, felsefe ya da edebiyat alanında büyük yapıtlar yaratmak şanından söz eder. Ama İsa’yı gene de baştan çıkaramaz. Satan üçüncü gün daha zorbaca bir yönteme başvurur: Gerçekten Tanrı’nın oğluysa ona zarar gelmeyeceğini ileri sürerek, İsa’yı yüksek bir yere çıkarır, oradan atlamasını ister. Ama o yüksek yerden kendi düşer; çünkü ateşten oluşan melekler, İsa’nın çevresini sarıp, onu sağ salim yere indirirler. Böylece Satan üstün zekâsını kanıtlayan çabalarına karşın başarıya ulaşamaz ve insan soyunun işlediği ilk günah yüzünden yitirilen cennet, Hazreti İsa’nın erdemi sayesinde yeniden elde edilir.</p>
      <p>Gerçi Milton’ın şairliği <em>Paradise Regained</em>’de de yer yer gücünü gösterir ama bir bütün olarak bu şiir <em>Paradise Lost</em> kadar güzel değildir. Burada görülen İsa da, Satan da canlı insanlardan çok, biri iyiliği biri de kötülüğü simgeleyen soyut kavramlara benzerler. İsa’nın <em>İncil</em>’de gördüğümüz sevecenliğinden yoksun, soğuk bir kişiliği vardır. Satan ise, <em>Paradise Lost</em>’un o renkli ve büyüleyici kişisi değildir; yalnızca kurnazlığı ve ikiyüzlülüğüyle dikkatimizi çeken bir varlık durumuna düşmüştür.</p>
      <p><em>Samson Agonistes</em>’in, <em>Paradise Lost</em>’dan sonra John Milton’ın en <span epub:type="pagebreak" id="page325" title="325"/>değerli yapıtı olduğu hiç kuşku götürmez. Milton “a dramatic poem” (dramatik bir şiir) diye tanımlandığı <em>Samson Agonistes</em>’in sahneye konabileceğini hiçbir zaman düşünmediği için, bu uzun şiiri sahnelere ve perdelere bile ayırmamıştır. Ama sahneye hiç de uygun olmamakla birlikte, bu şiir, klasik kurallar göz önünde tutularak korolu bir Yunan tragedyası örnek alınarak yazılmıştır. Milton <em>Kutsal Kitap</em>’tan aldığı bir öyküyü, bir Yunan tragedyası biçiminde işleyerek, Hıristiyanlığıyla hümanizmini bir kez daha bağdaştırmanın yolunu bulmuştur. <em>Kutsal Kitap</em>’ın “Judges” (Yargıçlar) bölümünde anlatılır Samson’un öyküsü: Samson doğmadan önce annesine gönderilen bir melek, dünyaya gelecek olan erkek çocuğun günün birinde yurdunu düşmanlardan kurtaracağını ve saçlarının hiçbir zaman kesilmemesi gerektiğini bildirir. Samson’un daha sonra başına gelenlerle Milton’ın yaşamı arasında göze batan bir benzerlik vardır. Çünkü tıpkı Samson gibi, Milton da iktidara geçen kral yandaşı düşmanlarının elinde bir çeşit tutsak olur; tıpkı Samson gibi, Milton da düşmanlarının kızını (yani kralcı bir aileden gelen ilk karısını) sever; tıpkı Samson gibi, Milton da kötüdür. Kimi eleştirmenlerin bu şiirde, Milton’ın öteki iki büyük şiirinde bulamadıkları insanca havayı görmeleri ve T. S. Eliot’un, Samson’un öyküsünün Milton’ın bir başyapıt haline koyabileceği tek konu olduğunu sanması bu yüzdendir belki. Düşman bir kabileden gelen karısı Dalila, Samson’u kandırır; o görülmedik gücünü uzun saçlarına borçlu olduğunu öğrenir; kucağında uyuttuğu Samson’un saçlarını keser. Samson tüm gücünü yitirdikten sonra düşmanlarının eline düşer, gözlerine mil çekilir, bir dolap beygiri gibi kullanılır. Tamamıyla yıkılan Samson’un yenilgiye başkaldırışı, yüreğinin ve dolayısıyla bedeninin yeniden güçlenmesi, tragedyanın ana tema’sıdır. Milton, Aristo’nun zaman birliği kuralına uyarak, uzun süredir tutsak olan Samson’un yaşamının ancak son gününü ele alır. Buradaki “agonistes” sözcüğü, Yunanca “güreşçi” anlamına gelir. Çünkü Samson yalnız kendi düşmanlarına karşı değil, Tanrı’nın da düşmanlarına karşı koyan, onları yenen bir güreşçi, daha doğrusu bir savaşçı olur ölmeden önce.</p>
      <p>Tıpkı Âdem gibi karısı yüzünden mahvolan Samson, Dalila’ya tutkusundan ötürü şeytana uymuş, Tanrı’nın ona verdiği bir gizi Dalila’ya açıklamış, korkunç bir cezaya çarptırılmıştır bu <span epub:type="pagebreak" id="page326" title="326"/>yüzden. Ne var ki, kötülük yapmak istemediğini, sadece onu kendine bağlamak için gücünü yitirmesini istediğini söyleyen ve şimdi pişman olan karısı, dişiliğinin bütün hilelerine başvurarak, sevgi gösterileriyle onu bir daha baştan çıkarmak için gelince, Samson bu kez karşı koyar Dalila’ya. Artık duygularının tutsağı olmadığını böylece kanıtladıktan sonra, tragedyanın sonunda tüm gücünü yeniden elde eder. Düşmanları Samson’u bir şölene çağırır ve onu rezil etmek için pazularının marifetini göstermesini isterler. Samson bu kötülerin toplandığı yapıyı ayakta tutan iki kocaman sütunu öyle bir sarsar ki, her şey yıkılır, düşmanları da kendi de ölür bu yıkıntının altında. Ama Samson’un ölümü bir zaferdir aslında; çünkü Tanrı ona eski gücünü vermekle, Samson’u bağışladığını göstermiştir.</p>
    </section>
  </body>
</html>