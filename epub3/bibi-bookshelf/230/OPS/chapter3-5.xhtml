<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page830" title="830"/>
      <header>
        <h1 class="bolum">Beşinci Bölüm</h1>
        <h2>Laurence Sterne</h2>
      </header>
      <p>Yalnız XVIII. yüzyılın değil, XIX. yüzyılın, hatta belki de XX. yüzyılın en özgün, eski deyimle en “nev-i şahsına münhasır” romancısı Laurence Sterne, 1713 ile 1768 yılları arasında yaşadı. Aslen İrlandalı olmadığı halde, babası orada görev yaptığı için, İrlanda’da dünyaya geldi. Astsubay olan babası, bir söylentiye göre düello ederken yaralanınca, bedenini delen kılıç onu duvara mıhladığı için, kılıcı çekmeden önce, alçı parçalarını kılıçtan silmesini rica etmişti onu yaralayan adama. Ne var ki, böyle bir rica, Sterne’ün başyapıtı <em>Tristram Shandy’</em>nın çılgın havasına ayrıca uygun düştüğünden, Sterne tarafından da uydurulmuş olabilir.</p>
      <p>On sekiz yaşındayken babasını yitiren Sterne meteliksiz kalınca, bir akrabası, din adamı olması koşuluyla onun Cambridge’de okumasını sağlamıştı. Sterne de diplomasını aldıktan sonra Anglikan Kilisesi’ne girdi. Ailesinin umudu, onun dedesi gibi piskopos olmasıydı. Sterne’ü kilisede vaaz verirken dinleyenlere göre, konuşma biçimi, sesinin değişik tonları, el hareketleri, yüz ifadeleri, sözün kısası bir tiyatro oyuncusunun tüm marifetlerini gözler önüne sermesi, cemaati büyülermiş. Oysa Sterne’ün kendi vaazlarını biraz alaya aldığı, bunları 1760’da <em>Sermons by Mr. Yorick </em>( Mr. Yorick’in Vaazları) adı altında yayımlamasından anlaşılır. Çünkü bilindiği gibi, Yorick, Shakespeare’in <em>Hamlet’</em>inde bir saray soytarısıdır. <em>Hamlet’</em>de anlatılan olaylar başlamadan çok önce öldüğü için, bu oyunda görülmez. Ama son perdenin mezar sahnesinde, çocukluğundan tanıdığı Yorick’in kafatasını <span epub:type="pagebreak" id="page831" title="831"/>eline alınca, Hamlet çok duygulanır. Sterne, vaazlarında olduğu gibi <em>Tristram Shandy </em>ile <em>A Sentimental Journey’</em>de kendini bu ölü soytarıyla özdeşleştirir. <em>Tirstram Shandy’</em>nin kişilerinden biri olan Yorick, tıpkı Laurence Sterne gibi, bilime, sanata, edebiyata, müziğe ve özellikle kadınlara düşkün, uzun boylu sıska bir din adamıdır. (Gene tıpkı) Sterne gibi, sağlık durumunun fena halde bozuk olmasına karşın, yaşama sevinciyle dolup taşar, hem aşırı duyarlı, hem de çok şakacıdır. Sterne, ikinci ve son kitabını doğrudan doğruya Hamlet’in soytarısının yazdığını söyler: <em>A Sentimental Journey Through France and Italy by Mr. Yorick </em>(Fransa ve İtalya’da Duygusal Bir Yolculuk, Mr. Yorick tarafından yazılmıştır). Kendisini Hamlet’in çocukluğunda sevdiği soytarıyla böylesine özdeşleştirmesi ayrıca anlamlıdır. Çünkü bu garip din adamının bir soytarı yanı vardı gerçekten. Bu soytarı yanını da çok bilinçli olarak geliştirmeye büyük özen gösteriyordu. Bundan ötürü yaşarken de, daha sonraları da suçlandığı oldu. Örneğin Sterne’ün çağdaşları arasında bilgisiyle ün kazanan William Warburton, onun nükteleri sayesinde parlamak istediğini; oysa her şeyi şakaya alan bir soytarıdan başka bir şey olmadığını; gelecek kuşakların gözünde de bir soytarı kalacağını söyledi. Warburton’un bu haşin yargısını, ne gariptir ki, yüz yıl sonra Victoria Çağı’nın en ünlü romancılarından Thackeray de benimsedi. <em>Lectures on the English Humourists of the Eighteenth Century’</em>de (XVIII. yüzyıl İngiliz Gülmece Yazarları Üstüne Konuşmalar) Sterne’ün, yere küçük bir kilim serip üstünde taklaklar attığını; büyük bir gülmece ustası değil, büyük bir soytarı olduğunu ileri sürdü. Çağımızın en etkin eleştirmenlerinden F. R. Leavis de aşağı yukarı buna benzer suçlamalar yöneltti Sterne’e.</p>
      <p>Sterne, sadece yazdıklarından ötürü değil, özel yaşamı yüzünden de bir soytarı sayılıyordu çağdaşları tarafından. Yirmi dört yaşındayken evlenmiş; ama aradan bir yıl geçmeden, saygıdeğer bir biçimde davranması gereken bir din adamına hiç yakışmayacak gönül serüvenlerine atmıştı kendini. <em>A Sentimental Journey’</em>de, kendi kendisiyle alay edercesine bunu açıklar: “It had ever been, as I told the reader, one of the blessings of my life to be almost every hour of it miserably in love with someone.” (Okuyucuya söylediğim gibi, her an berbat bir biçimde birine <span epub:type="pagebreak" id="page832" title="832"/>sevdalanmak, yaşamının mutluluklarından biri olmuştu öteden beri.) Bir söylentiye göre, Sterne’in eşinin akli dengesini yitirmesinin başlıca nedenlerinden biri de onun bu çapkınlıkları olmuştu. Sterne, öldüğü yıl, yakın dostu olan bir kadına yazdığı bir mektupta, bu “follies” (çılgınlıklara) aşırı duyarlılığından ötürü kapıldığını söyleyerek, bunların unutulup bağışlanmasını ister. Bu çılgınlıklar gerçekten de unutulacaktı herhalde. Gelgelelim Sterne’ün çok düşkün olduğu kızı Lydia, gaflete düşüp babasına bir oyun oynadı; onun ölümünden yedi yıl sonra mektuplarını yayımladı. <em>Tristram Shandy </em>sayesinde ansızın üne kavuşan Sterne’ün, din görevlisi olarak oturduğu kasabadan ayrılıp Londra’ya gidip gelmeye başladıktan sonra, “çılgınlıkların” büsbütün arttığı öğrenildi böylece. Ve ne gariptir ki, bize çocuksu ve zararsız görünen, üstelik genellikle duygusal taşkınlıklardan öteye gitmeyen bu flörtler yüzünden, Sterne, İngiltere gibi ahlak açısından tutucu bir ülkede iki yüz yıl boyunca fena halde ayıplandı. Hindistan’da devlet memuru olan yaşlı bir adamın genç eşi Eliza Draper’e ölmeden bir yıl önce yazdığı mektuplar ise, bağışlanmaz bir rezalet sayıldı.</p>
      <p>Öteden beri verem olan Sterne’ün sağlık durumu gittikçe bozulduğu için, o sıralarda tüberküloza daha ılıman bir iklimde yaşamaktan başka çare de bilinmediğinden, Sterne, ömrünün son dört yılında ilkin eşi ve kızıyla birlikte, eşinden ayrıldıktan sonra da tek başına, Fransa ve İtalya’da yolculuklar yaptı. 1768’de, henüz elli beş yaşındayken, Londra’da, sevgili kızından uzak, yapayalnız öldü. Bir söylentiye göre, Sterne daha yeni gömülmüşken, mezarı açılarak cesedi “Resurrection Men” (Dirilten Adamlar) tarafından çalınmıştı. Yeni ölenlerin cesetlerini anatomi uzmanlarına satarak geçindikleri için, bir kara gülmece örneği olarak kendilerine böyle bir ad verilen adamlar (Dickens’ın <em>A Tale of Two Cities’</em>deki Jerry Cruncher de bunlardan biridir) Sterne’ün ölüsünü Cambridge’deki anatomi profesörlerine satmışlar. Ceset kesilip incelenirken, dostlarından biri, Sterne’ün yüzünü görünce, fenalık geçirip bayılmış anlattıklarına bakılacak olursa.</p>
      <p>O yaşa kadar hiç yazmamış olan Sterne, dokuz kısımlı başyapıtı <em>Tristram Shandy’</em>nin ilk iki kısmını kırk yedi yaşındayken, yani 1760’ta, üçüncü kısımdan altıncı kısma kadar olan bölüm<span epub:type="pagebreak" id="page833" title="833"/>leri 1761 ile 1762 yılları arasında, yedinci ve sekizinci kısımları 1765’te, dokuzuncu kısmı da 1767’de ölmeden bir yıl önce yayımladı. Demek ki, normal bir baskıda aşağı yukarı beş yüz sayfa tutan <em>Tristram Shandy </em>yedi yıl içinde peyder pey sunuldu okuyuculara. Bunlardan bazıları coşku ve hayranlık içinde <em>Tristram Shandy’</em>nin yeni kısımlarını bekliyor; bazıları da fena halde öfkeleniyordu yazara. Sterne öldüğü sırada kitap bitmemişti elbette; daha yıllarca yaşasaydı, gene de bitmeyecekti. <em>Tristram Shandy, </em>Yoricik’in bize ayrıca anlamlı gelen bir sözüyle ansızın kopuverir: “A cock and a bull, said Yorick – and one of the best of its kind I ever heard.” (Saçma sapan bir şey dedi Yorick – ve benim bildiklerim arasında, bu türün en güzel örneklerinden biri.)</p>
			<figure class="right">
				<img src="image/p833.jpg"/>
				<figcaption>Laurence Sterne</figcaption>
			</figure>
      <p><em>Tristram Shandy’</em>de başı sonu olan belirli bir öykü ya da birbirine mantıkla bağlı bir olaylar dizisi anlatılmadığı için, tamamlanıp tamamlanmaması kitabın değerlendirilmesi açısından hiç önemli değildir. Kaldı ki, Sterne’ün <em>Tristram Shandy’</em>yi tamamlamaya niyeti yoktu bize kalırsa. Daha birinci kısımda, hem fazlasıyla uzatılmış kitaplardan nefret ettiğini ileri sürer, hem de yirminci kısmın sonunda yapacağı bazı açıklamalardan söz eder okuyucularını alaya alarak. Besbellidir ki, Sterne, değil yirmi, yüz yirmi kısım daha yazsa, <em>Tristram Shandy’</em>yi bitirmeyecekti gene de.</p>
      <p>Kitabın tam adı <em>The Life and Opinions of Tristram Shandy’</em>dir (Tristram Shandy’in Yaşamı ve Görüşleri). Ama bu ad bir aldatmacadır; çünkü kitapta Tristram Shandy’nin ne yaşamından söz edilir, ne de görüşlerinden. Kopuk kopuk bazı parçaları anlatılan yaşam, Tristram’ın amcası Toby’nin yaşamıdır; ileri sürülen görüşlere gelince, bunlar Tristram’ın babası Walter Shandy’nin <span epub:type="pagebreak" id="page834" title="834"/>görüşleridir. Gerçi romanın anlatıcısı Tristram’dır ve kitap bir özyaşamöyküsü olarak onun ağzından aktarılır. Ne var ki, Tristram’ın kendisi, ara sıra ortaya çıkan bir gölge gibidir bu romanda. Onunla ilgili birkaç şey biliriz ancak. Tam hangi yılın, hangi ayının, hangi gecesi peydahlandığını biliriz örneğin: Tristram’ın yaşamını başlatacak olan tohumun 1718 yılının, Mart ayının ilk pazar gecesi ekildiği konusunda kesin bir kanıt vardır onun elinde. Çünkü elli ile altmış yaşları arasında olan babası Walter her işini vaktinde yapmaya özen gösteren düzenli bir adammış. Evin büyük saatini de her ayın ilk pazar gecesi kurarmış. Ayın sonuna değin rahat edebilmek için, ailesiyle ilgili bazı başka küçük görevleri de aynı gece yerine getirirmiş. Mart ayının ilk pazar gününden önce babası iki ay süreyle evinden uzak kaldığı, kendi de dokuz ay on gün sonra dünyaya geldiği hesap edilirse, Tristram’ın başka bir tarihte peydahlanması olası değilmiş. (Kitabın ilk bölümünde, Tristram’ın annesinin, saati kurmayı unutmamasını babasına neden sıkı sıkı tenbih ettiği de anlaşılır böylece.) Gelgelelim Tristram, peydahlanışını anlatır da, doğumunu sürekli erteler. Elinden geldiğince acele ettiği ve yaşamını anlatmaya başlayalı altı hafta geçtiği halde, doğumunu bildirmeye hâlâ vakit bulamayışından yakınır. Ancak dördüncü kısımda, yani kitabın ortalarında öğreniriz Tristram’ın dünyaya geldiğini. Romanın hesapça başkişisi olan Tristram’dan uzun süre gene söz edilmez. Derken Tristram beş yaşındayken, bedeninin nazik bir yerinin kazaya uğradığını haber alırız: Günün birinde çocuk fena halde sıkışmış. Lazımlığı hemen bulamayan dadısı Susannah, pencereden dışarı çiş etmesini söylemiş ona. Tristram dadısının söylediğini yaparken, açılıp kapanan türden değil de, indirilip kaldırılan türden olan pencere küt diye düşmüş. “Nothing is left, nothing is left!” (Hepsi gitti, hepsi gitti!) diye bağırmış Susannah. Ama sonunda hepsinin gitmediği, çocuğun ancak sünnet edildiği anlaşılmış. Tristram’ın çok bilgili babası Walter Shandy, bir yığın kitaba başvurduktan sonra, sünnet edilmenin bir felaket sayılamayacağı kanısına varmış. Tristram, pencere kazasından sonra, gene ortadan yok olur. Sonra yedinci kısımda, Fransa’da yolculuk eden bir delikanlı olarak karşımıza çıkar. Son iki kısımda ise gene hiç görülmez.</p>
      <p><span epub:type="pagebreak" id="page835" title="835"/>“Görülmez” diyoruz ama, Sterne kendini Yorick’in özdeşleştirdiği gibi birçok açıdan Tristram ile de özdeşleştirdiği ve Tristram anlatıcı olduğu için, kitabın her satırında varlığını duyumsadığımız bir gerçektir. Sterne, ünlü tiyatro sanatçısı David Garrick’e mektubunda, Tristram’ın “a picture of myself” (kendi portresi) olduğunu açıkça söyler. Kaldı ki, Sterne’ün her yazdığında kendinden başka bir kişiyi canlandırması pek olası değildir. Hatta, Tristram’ın babası Walter’in ya da amcası Toby’nin de Sterne’ün değişik yanlarını gösterdiğini söyleyebiliriz. Sterne, dış dünyaya tümüyle kapalı, yazdıklarına ancak kendi iç dünyasını, ancak kendi duygularını, kendi düşüncelerini, kendi kişiliğini yansıtan bir yazardı.</p>
      <p>Gelgelelim Sterne’ün kişiliğini betimlemek, bu kişiliğin özelliklerini sıralamak, Sterne şöyle ya da böyle bir adamdı diye kesip atmak, hiç de kolay değildir. Onun benliği elimize avucumuza sığmaz; onu tam tuttuğumuzu sandığımız zaman, su gibi akıp gider elimizden. Hatta Sterne’ün kendi de, kendi benliğini saptamanın yolunu bulamaz sanki. <em>Tristram Shandy’</em>de geçen kısa bir konuşma ayrıca ilginçtir bu bakımdan:</p>
      <blockquote>
        <p>- May good friend, quoth I – as sure as I am I and you are you…</p>
        <p>- And who are you? said he.</p>
        <p>- Don’t puzzle me, said I.</p>
      </blockquote>
      <blockquote>
        <p>- <em>Sevgili dostum, dedim; benim ben, senin de sen olduğundan ne denli eminsem…</em></p>
        <p>- Peki, sen kimsin? dedi.</p>
        <p>- Kafamı karıştırma, dedim.</p>
      </blockquote>
      <p>Özgünlük, Sterne’ün kesin bir biçim almayan, su gibi akıp giden benliğinin başlıca özelliğidir. Ne ondan önce ne de ondan sonra –hatta XX. yüzyılda en aşırı deneylere girişen romancılarda bile– Sterne’e benzeyen bir tek yazar bulunmaz. Sterne’ün, Cervantes’in, Rabelais’nin, Robert Burton’un etkisinde kaldığı söylenir. Kendi de hayrandır bu yazarlara. “Dear Rabelais and dearer Cervantes” (Sevgili Rabelais, daha da sevgili Cervantes) diyerek bunları över. Robert Burton, “plagiarism” (intihal) ya<span epub:type="pagebreak" id="page836" title="836"/>panlara, yani bir başkasının yazdıklarından parçalar aşırıp bunları kendi yazdıklarını iddia edenlere çatar. Sterne ise, Robert Burton’un bir parçasını –herhalde şaka olsun diye– kendi vaazlarından birine neredeyse harfi harfine alarak, Robert Burton’un ayıpladığı suçu işlemekten hiç çekinmez. Sırasında John Arbuthot’un <em>Memoirs of Martin Scriblerus’</em>undan (Martin Scriblerus’un Anıları), sırasında başkalarından bir şeyler aşırır. Ama Sterne’ün kendine özgü öyle güçlü bir kişiliği vardır ki, başka yazarlardan aldığı parçalara bile kendi kişiliğinin damgasını vurur; bunlar başkasının bir düşüncesi ya da bir sözü olmaktan çıkar, Sterne’ün kendi düşüncesine, kendi sözüne dönüşür.</p>
      <p>Hem yaradılıştan gelen, hem de bilinçli bir özgünlüktür Sterne’ünki. Geçmişin ya da kendi çağının yazarlarından bambaşka olmayı, hiçbir edebiyat geleneğine boyun eğmemeyi ilke edinir kendine. Bunu başardığından da hiç kuşkumuz yoktur. Çünkü William Blake kendinden önce ya da sonra gelen şairlerden ne denli başkaysa, Laurence Sterne de kendinden önce ya da sonra gelen romancılardan o denli başkadır. Kitabının başlangıcında, çağdaşlarının edebiyat kuralları açısından en yetkili kişi bildikleri Horatius’dan alay edercesine özür diler; aklından geçenleri kaleme alırken, “I shall confine mysef neither to his rules, nor to any other man’s rules that ever lived” (ne onun, ne de dünyaya gelen herhangi başka bir adamın kurallarıyla kendini sınırlamayacağını) açıkça bildirir.</p>
      <p>Virginia Woolf’un da belirttiği gibi, Sterne’ün başlıca amacı okuyucularını sürekli şaşırtmak, en akıllara sığmaz durumların olabileceği bir dünyada yaşatmaktır onları. Sterne’ün bir sonraki sayfada neler yazacağını hiç kimsenin önceden sezmemesi gerekir. Okuyucularından birinin bunu aşağı yukarı tahmin edeceğine inansa, ilk işi o sayfayı kitaptan yırtıp atmak olacaktır: “If I thought you was able to form the least judgement or probable conjecture to yourself of what was to come in the next page, I would tear it out of my book.”</p>
      <p>Sterne’ün okuyucularını şaşkına çevirmek konusunda görülmedik bir ustalığı vardır gerçekten. Biçimsel açıdan acayiplikleriyle, bilinçli plansızlığıyla ve gene bilinçli saçmalığıyla, çağrışımlar yoluyla konudan konuya atlamalarıyla, açık saçıklığıyla, <span epub:type="pagebreak" id="page837" title="837"/>garip bilgisiyle, okuyucularıyla sanki içinden geldiği gibi konuşurcasına yazmasıyla, gülmecesiyle, bu gülmeceyi duygusallıkla karıştırmasıyla, zaman faktörünü yepyeni bir biçimde kullanmasıyla, çizdiği insan portreleriyle, bizleri hep şaşırtır durur.</p>
      <p>Sterne, akıl almaz oyunlar ve fantezilerle, romanın alışılagelmiş yapısının altını üstüne getirir. Örneğin romanlar aşağı yukarı aynı uzunlukta bölümlerden oluşur. Oysa Sterne’ün bölümleri, sırasında upuzundur, sırasında bir iki satırdır ancak. Dördüncü kısmın beşinci bölümü, Walter Shandy’nin bir tek sorusundan ibarettir: “Is this a fit time, said my father to himself, to talk of pensions and grenadiers?” (Emekli maaşlarından ve “grenadier” sınıfından askerlerden konuşmanın sırası mı şimdi? dedi babam kendi kendine.) Altıncı kısmın on beşinci bölümünde, sadece şu sözler yazılıdır: “I’ll put him, however, into breches, said my father –let the world say what it will.” (Herkes ne derse desin, ona pantolon giydireceğim gene de, dedi babam.) Dokuzuncu kısmın yirmi yedinci bölümü, bunlardan da daha kısadır: “My Uncle Toby’s map is carried down into the kitchen.” (Toby Amcamın haritası, aşağı mutfağa götürüldü.) Bu kısacık bölümlerin daha birçok örneği verilebilir. Sterne, kimi zaman, bir bölümde başladığı bir tümceyi, bir sonraki bölümde tamamlar: İkinci kısmın on dördüncü bölümü “as he opened his mouth to begin the neat sentence” (bundan sonra söyleyeceği tümceyi söylemek için ağzını açarken) diye bir virgülle biter; on beşinci bölüm “In popped Corporal Trim” (Onbaşı Trim içeri daldı) diye başlar. İkinci kısmın sekizinci bölümü “Imagine to yourself –but this had better begin a new chapter” (kendi kendinize hayal edin ki– ama bununla yeni bir bölümün başlaması daha yerinde olur) diye biter ve bir sonraki dokuzuncu bölüm, aynı sözcüklerle “kendi kendinize hayal edin ki” diye başlar. Sterne, her yazarın anlatacağı öyküyü kendine uygun bir yöntemle anlatması gerektiğini ileri sürerek, ikinci kısmın yirmi beşinci, yirmi altıncı ve yirmi yedinci bölümlerini atlayıp, yirmi sekizinci bölüme geçer. Dördüncü kısımda da yirmi dördüncü bölümü atlar; kitabın böylece daha mantıklı olacağını ileride kanıtlayacağını bildirir.</p>
      <p>Herkesçe kabul edilen kurallara göre, önsöz ve sunuş, kitap<span epub:type="pagebreak" id="page838" title="838"/>ların başında yer alır. Oysa Sterne, bir yerine iki sunuş yazısı yazıp, bunları kitabının ortalarında bir yere koyar. Önsözünü ise, üçüncü kısmın yirminci bölümüne yerleştirir. Çünkü yaptığı açıklamaya göre, romanın kişileri, onu ancak şu sırada rahat bırakmışlardır: Şöyle ki, Walter Shandy ile Toby Amca uyumaktadırlar; Dr. Slop ile ebe kadın, Tristram’ı dünyaya getirmek için Mrs. Shandy ile uğraşmaktadırlar. Onbaşı Trim efendisinin bir işine bakmaktadır vb. Onlardan yakasını kurtarabilen yazar da, önsözünü kaleme alabilecek boş vakit bulmuştur böylece.</p>
      <p><em>Tristram Shandy’</em>de, hiçbir romanda –daha doğrusu hiçbir yazın ürününde– şimdiye değin görülmemiş, “tipografik” diye niteleyebileceğimiz (yani kitabın basımıyla ilgili) acayiplikler bulunur. Örneğin altıncı kısmın otuz sekizinci bölümünde, Sterne, Toby Amcanın âşık olduğu dul bayan Wadman’ın güzelliğini betimleme gücünü kendinde bulmadığı için, kitabında boş sayfa bırakır. Okuyucularının kalemlerini ellerine alıp, bu çok çekici dul bayanı “as like your mistress as you can –as unlike your wife as your conscience will let you” (sevgilinize elinizden geldiğince çok, eşinize vicdanınızın izin verdiği kadar az benzeterek) kendilerinin betimlemelerini ister. Birinci kısmın on ikinci bölümünde Yorick ölünce (öldüğü bildirilen Yorick, romanda ikide birde yeniden ortaya çıkacaktır), Sterne yas belirtisi olarak kapkara bir sayfa koyar kitaba. Üçüncü kısmın otuz altıncı bölümünde, yazı yerine ebru desenli bir sayfa, yapıtını simgelemektedir Sterne’e göre. Sterne, altıncı kısmın kırkıncı bölümünde, bir sayfaya girintili çıkıntılı karmakarışık çizgiler yapar. Şimdiye değin anlattıklarının böyle biçimsiz ve çapraşık bir hat izlediğini; ama bundan sonra, dümdüz bir hatta ilerleyeceğini; izleyeceği hattın daha düzgün olması için de, birinden bir cetvel ödünç alıp sayfada görülen düz çizgiyi çizdiğini bildirir.</p>
      <p>Bütün bu fantezilerden anlaşılacağı gibi, çağın öteki romancılarından farklı olarak, Sterne’ün <em>Tristram Shandy’</em>de gerçek yaşamı ve gerçek kişileri canlandırmak gibi bir kaygısı yoktur. Toplumu taşlamaya da niyeti yoktur. “I wrote against nothing but the spleen” (Ben hiçbir şeye karşı değil, ancak can sıkıntısına karşı yazdım) diyen Sterne, kendi yavaş yavaş veremden ölürken, okuyucularını eğlendirmekten başka bir amaç gütmez. <span epub:type="pagebreak" id="page839" title="839"/>Sterne’e göre, her insanın benliğinde, kötülüğü alt edebilen “a great and elastic power” (yüce ve esnek bir güç) vardır. Sterne de, kendi benliğindeki o esnek güçten esinlenir bu kitabı yazarken. Gene kendi dediği gibi ara sıra başına bir soytarı külahı geçirirken, okuyucularının ona öfkelenmemelerini, biraz sabırlı davranmalarını; “give me credit for a little more wisdom than appears upon my outside” (görüldüğünden biraz daha bilge olduğuna inanmalarını) diler.</p>
      <p><em>Tristram Shandy, </em>İngiliz edebiyatının en büyük güldürülerinden biridir. Bu güldürünün başlıca öğelerinden biri de, “shandeism” adı verilen “absurdity” (saçmalık) türüdür. (Sterne ünlü olmadan önce, hep Yorkshire’da oturmuştu; bu bölgenin lehçesinde ise “shandy” sıfatının, neşeli, dengesiz, çatlak kafalı gibi anlamları vardı.) Etkili ve kalıcı saçmalıklar üretmek, etkili ve kalıcı bilgelikler üretmek kadar zor, hatta belki daha da zordur. Sterne ise, saçmalık üretmek açısından <em>Alice in Wonderland’</em>ın yazarı Lewis Caroll kadar büyük bir ustadır. <em>Tristram Shandy’</em>yı okurken, Sterne’ün kafasının içinde oynanan çılgın güldürüyü seyreder gibi oluruz. Bu güldürüyü çok bilinçli bir biçimde yöneten Sterne, “drop the curtain” (perdeyi indir) “shift the scene” (sahneyi değiştir), “clear the theatre” (tiyatroyu boşalt) gibi kendi kendine buyruklar verir zaman zaman.</p>
      <p>Kendileri bunun farkına varmadan saçmalayan yazarlar gülünç olurlar. Sterne’ün saçmalıkları ise, kendi istemine bağlıdır, tamamıyla bilinçlidir. Örneğin birinci kısmın yirmi üçüncü bölümünde, canı saçmalamak istediği, bu isteğini engellemeye de hiç niyeti olmadığını bildirir. Garrick’e bir mektubunda da, “eskiden olduğundan elli kez daha fazla Shandy’lik ediyorum; hiçbir zaman söylemediğin kadar saçma söz söylüyorum” (I shandy it away fifty times more than I ever was wont, talk more nonsene than you ever heard me talk) der. Başka bir mektubunda da, yaşamak gücünü bulmak için, Shandy’liğe nasıl sığındığını anlatır:</p>
      <blockquote>
        <p>“I have not managed my miseries like a wise man-and if God, for my consolation under them, had not poured forth the spirit of Shandeism into me… I would else, just now lay me down and die- die.”</p>
      </blockquote>
      <blockquote>
				<span epub:type="pagebreak" id="page840" title="840"/>
        <p>Felaketlerimi aklı başında bir adam gibi idare edemedim –Eğer Tanrı, bu felaketler sırasında beni avutmak için, Shandy’lik ruhuyla beni doldurmasaydı… hemen şimdi yatıp ölürdüm… Ölürdüm.</p>
      </blockquote>
      <p>Kitabının dördüncü kısmının sonunda da, gerçek Shandy’liğin, insanın sağlığını düzelttiğini, yüreğini ferahlattığını, ciğerlerini soluklandırdığını, kanının özgürce akmasını sağladığını, yaşamına sevinç kattığını söyleyerek, kendine özgü bu gülmece türünü savunur. Bu gülmece türü, büyük konuları ele almayıp, hep entipüften konular üstünde durduğu için de, Sterne, (ıvır zıvır deyiminin Fransızca karşılığını kullanarak) “vive la bagatelle!” der. Sterne’ün gülmecesi, Shakespeare’inki ya da Dickens’ın<span epub:type="pagebreak" id="page841" title="841"/>ki kadar etkili değildir kimi eleştirmenlere göre. Bunda bir gerçek payı olmakla birlikte, Sterne’ün bizi en büyük gülmece ustaları kadar güldürebildiği de yadsınamaz.</p>
			<figure class="middle2">
				<img src="image/p840.jpg"/>
				<figcaption>Sterne, dini fikirlerinin yer aldığı kitabı için yandaş topluyor</figcaption>
			</figure>
      <p>Sterne’e bakılacak olursa, <em>Tristram Shandy’</em>yi, neler yazacağını önceden hiç tasarlamadan, hiç düşünüp taşınmadan, içinden geldiği gibi yazmıştır. Kitabının sonlarına doğru, yani sekizinci kısmın ikinci bölümünde, kitap yazmanın birçok yöntemi olduğunu; kendi yönteminin ise, bunların en iyisi sayılmasa bile, en dindarı sayılması gerektiğini söyler: “For I begin with writing the first sentence –and trusting to Almighty God for the second.” (Çünkü ilk tümceyi yazmakla işe başlıyorum– ikinci tümce için de her şeye kadir Tanrı’ya güveniyorum.) Nasıl yazdığını soranlara da, “kalemime sorun, o bana egemen, ben ona değil” (“ask my pen; it governs me– I govern not it”) yanıtını verir.</p>
      <p><em>Tristram Shandy, </em>plansız, düzensiz, karmakarışık bir kitaptır görünüşte. Gelgelelim, Polonius’un Hamlet’in deliliği konusunda söylediğini “though this be madness, yet there is method in it” (gerçi bu delilik ama, yöntem var bu delilikte) biz de Sterne için söyleyebiliriz. Sterne saçmalıklarını, bilinçli olarak, o çok üstün zekâyla ürettiği gibi, <em>Tristram Shandy’</em>nin kargaşasını ve çılgınlıklarını da özellikle planladığı, kitabında her sözcüğü düşünüp taşınarak yazdığı besbellidir. İkinci kısmın dokuzuncu bölümünde, bir kitapta “a just balance between wisdom and folly” (bilgelikle çılgınlık arasında tam bir denge) olmazsa, o kitabın bir yıl içinde unutulup gideceğini söyler. Bu sözcüğü eski anlamında kullanarak, herkesi “nice”, yani özenli ve titiz olmaya çağırır:</p>
      <blockquote>
        <p>“O may countrymen! –be nice– be cautious of your language,- and never, O! never let it be forgotten upon what small particles your eloquence and your fame depend.”</p>
      </blockquote>
      <blockquote>
        <p>Ey benim yurttaşlarım! –Titiz olun, dikkatli olun dilinizi kullanırken– Güzel söylemek yeteneğinizin ve ününüzün ne denli küçük şeylere bağlı olduğunu, asla, ah! asla unutmayın.</p>
      </blockquote>
      <p>Aynı titizlikle, kitabını basan matbaacıları da uyarır:</p>
      <blockquote>
				<span epub:type="pagebreak" id="page842" title="842"/>
				<p>“Do not presume to alter or transpose one word, nor rectify one false spelling, nor so much as add r diminish one comma.”</p>
		</blockquote>
      <blockquote>
        <p>Bir tek sözcüğü değiştirmeye ya da tümcenin başka bir yerine koymaya kalkmayın; bir tek imla hatasını düzeltmeyin, bir tek virgül eklemeyin ya da kaldırmayın.</p>
      </blockquote>
      <p>Sterne, hiçbir sözlükte bulunmayan “fortilitous, gallisguskinish, hand-dandyish, iracundulous, ninnyhamerring, obstipating, stridulous, tritical, concupiscible” gibi acayip sözcükler uydurur ara sıra. Ama bizimle konuşurcasına ya da önümüzde yüksek sesle düşünürcesine, rahat bir anlatımı vardır genellikle. Tümce yapıları, hatta noktalamaları bile, yazıdan fazla konuşmaya uygundur. Yazı yazarken, tümcelerimizi mantıklı ve düzgün bir biçimde kurmaya özen gösteririz. Ama konuşurken, tümcelerimiz daha esnek, daha kopuk kopuk olur. İşte bu yüzden Sterne, içinden geldiği gibi konuşuyormuş izlenimini vermek için; noktadan fazla tire işareti kullanır.</p>
      <p>Sterne, <em>Tristram Shandy’</em>nin ikinci kısmının on birinci bölümünde konuşur gibi yazdığını açıklar: “Writing when properly managed (as you may be sure mine is) is but a different name for conversation.” (Yazı, doğru dürüst yazılınca –benim yazılarımın öyle olduğuna güvenebilirsiniz– konuşmayla eşanlamlıdır.) Sterne’ün yazdıkları, daha doğrusu konuştukları, hem kendi kendine gelişigüzel yaptığı bir monolog, hem de okuyucularıyla kurduğu bir diyalog biçimini alır. Sırasında, belleğine güvenemiyormuş gibi, sorular sorar bizlere: “Pray, what was that man’s name– for I write in such a hurry I have not time to recollect or look for it.” (Lütfen o adamın adı neydi; çünkü öyle acele yazıyorum ki, o adı anımsamaya ya da araştırmaya vaktim yok.) Sterne sırasında –örneğin birinci kısmın yirminci bölümünde– hayali bir kadın okuyucusuyla anlaşamayıp kavgaya tutuşur:</p>
      <blockquote>
        <p>– How could you, Madam, be so inattentive in deading the last chapter! I told you in it that my mother was not a papist.</p>
        <p>– Papist! You told me no such a thing, Sir.</p>
        <p>– Madam, I beg leave to repeat again that…</p>
        <p><span epub:type="pagebreak" id="page843" title="843"/>– Then, Sir, I must have missed a page.</p>
        <p>– No, Madam -you have not missed a word.</p>
        <p>– Then I was asleep, Sir.</p>
      </blockquote>
      <blockquote>
        <p>– Nasıl olur da, Bayan, son bölümü bu kadar dikkatsiz okursunuz? O bölümde annemin Katolik olmadığını söylemiştim size.</p>
        <p>– Katolik mi? Öyle bir şey söylemediniz bana, efendim.</p>
        <p>– Bayan, izninizle bir kez daha yineliyorum ki…</p>
        <p>– Öyleyse bir sayfa atlamışım, efendim.</p>
        <p>– Hayır bayan, bir tek sözcük atlamadınız.</p>
        <p>– Öyleyse uyumuşumdur, efendim.</p>
      </blockquote>
      <p>Bu konuşmadan sonra Sterne, kavga konusu bölümü yeniden okuması cezasını verir o bayana; çünkü herhangi bir kişinin <em>Tristram Shandy’</em>yi okurken uyuması olasılığı Sterne’ün gururunu fena halde incitmiştir.</p>
      <p>Sterne, kendi konuşurken de, kişilerini konuştururken de, onların seslerini duyar gibi olmakla kalmayıp, yüz ifadelerini, el hareketlerini görürüz sanki. Örneğin Sterne’ün yazarken sıkıntıya kapılıp, perukasını başından kopardığı gibi nasıl tavana attığına; ya da müsvedde kâğıdı yerine daha demin temize çektiği yazıyı dalgınlıkla nasıl ateşe attığına tanık oluruz. Beşinci kısmın yedinci bölümünde, Onbaşı Trim, Tristram’ın hiç görülmeyen ağabeyi Bobby’nin Londra’da ansızın ölmesinin korkunçluğunu, birkaç sözcük ve iki el hareketiyle anlatır:</p>
      <blockquote>
        <p>“Are we not here now, continued the Corporal, (striking the end of his stick perpendicularly upon the floor, so as to give an idea of health and stability) -and are we not (dropping his hat upon the ground) gone! In a moment!”</p>
      </blockquote>
      <blockquote>
        <p>Onbaşı, “şimdi burada değil miyiz?” diye sözünü sürdürdü, (bir sağlık ve sağlamlık düşüncesi vermek için, bastonunu dikine yere vurdu) –ve sonra– (şapkasını yere düşürerek) “yok olmuyor muyuz! Bir tek saniyede!”</p>
      </blockquote>
      <p>Onbaşı Trim, yerdeki şapkaya bir cesede bakar gibi gözlerini <span epub:type="pagebreak" id="page844" title="844"/>dikince, mutfakta onu dinleyenlerin hepsi hüngür hüngür ağlamaya başlarlar. Ve Sterne, bu şapkayı bir ölüm simgesine dönüştürerek, “meditate -meditate, I beseech you, upon Trim’s hat” (uzun uzun düşünün -yalvarırım size, Trim’in şapkasını düşünün) diye seslenir okuyucularına.</p>
      <p>Sterne, konuşma dilinin temposunu izleyerek, bir içtenlik havası içinde, yakın dostları saydığı okuyucularıyla gevezelik ederken, kimi zaman çok mantıksız görünen çağrışımlarla daldan dala geçer, uzun ya da kısa “digression”lar yapar, yani o sırada yazdığı konuyla pek ilişkisi olmayan bambaşka bir konuyu ele alır. Bunu, neredeyse yöntemli bir biçimde, o kadar sık yapar ki, aslında bütün kitabın upuzun bir “digression” olduğunu söyleyebiliriz. “Absurdity” yani saçmalık öğesini çok bilinçli bir biçimde ürettiği gibi, “digression”larını da aynı özenle düzenleyen Sterne, bu yöntemini her zaman över:</p>
      <blockquote>
        <p>“Digressions, incontestably, are the sunshine -they are the life, the soul of reading! -Take them out of the book, for instance- you might as well take the book along with them- one cold eternal winter would reign in every page of it?”</p>
      </blockquote>
      <blockquote>
        <p>Konudan sapmaların, okuma uğraşının güneş ışığı, canı, ruhu olduğu yadsınamaz. Eğer onları kitaptan çıkaracaksanız, onlarla birlikte kitabı da atabilirsiniz –çünkü o zaman, sonsuz, soğuk bir kış egemen olacaktır her sayfaya.</p>
      </blockquote>
      <p>Sterne’e bakılacak olursa, bir katırcı, katırını bir yerden başka bir yere dümdüz sürebilir. Ama öykü anlatan bir adam, o katırcı gibi dümdüz bir çizgi izleyemez. Elli kez sağa sola sapar, durup çevresindeki değişik görüntüleri seyreder, karşılaştıklarıyla sohbete dalar vb. Üstelik Sterne, dosdoğru yürümeyip “üstün zekâlıların zıpladığına” (great wits jump) inanır. Bu yüzden de bir durumu tam anlatacakken, “but I have fifty more things to tell you first” (ama bundan önce sizlere söylemem gerekli elli şey daha var) diyerek, bambaşka konulara geçer. Kimi zaman, romanın kişilerini belirli bir durumda (örneğin Mrs. Shandy’yi anahtar deliğinden odada konuşulanları dinlerken ya da Walter <span epub:type="pagebreak" id="page845" title="845"/>Shandy ile Toby Amcayı merdivenleri inerken) bırakır; başka konulardan söz eder. Altıncı kısmın otuz üçüncü bölümünü “I told the Christian reader” (Hıristiyan okuyucuya dedim ki) diye başlar, ama araya giren başka şeylerden ötürü, Sterne’ün Hıristiyan okuyucuya ne dediğini aynı tümceyle başlayan bir sonraki bölümde öğrenebiliriz ancak. Kitabın başlangıcında peydahlanan Tristram, bir türlü dünyaya gelemez. Çünkü ebenin yaşamı, ebenin bu mesleği seçmesinden sorumlu olan Yorick’in kişiliği, Mrs. Shandy ile Walter Shandy’nin nikâhlanırken imzaladıkları kontrat ve daha bir yığın değişik konu ele alınır bu arada.</p>
      <p>Sterne bu değişik konulara değinirken, bilgiçlik taslamak ya da ukalalık etmek için değil, sırf okuyucularını eğlendirmek amacıyla, en değişik alanlardaki bilgisini gözler önüne sermek fırsatını kaçırmaz. Örneğin düşmanlarını üç sayfa boyunca Latince lanetleyen Rochaster Piskoposu Ernulphus’tan; değişik burun biçimleri üzerine çok bilimsel bir incelemeyi kaleme alan Slawkenbergius’dan; bütün büyük adamların büyük burunlu olup olmadıkları konusunda Strasburg Üniversitesi’nde patlak verip, bilim adamlarını “Nesarius” (buruncular) ve “Anti-Nesarian” (buruna karşı olanlar) diye ikiye bölen önemli tartışmadan; en büyük merakı eşek kuyruklarını taramak olan ve bu iş için cebinde her zaman cımbız taşıdığı halde, kılları dişleriyle koparan ünlü Dr. Kunastrokius’dan; doğmadan önce ana rahminde ölen Hıristiyan bebeklerin cennete gidebilmeleri için, kutsanmış vaftiz suyunun ananın üreme organları yoluyla bebeklerin üstüne enjektörle sıkılmasını öneren ve Sorbonne Üniversitesi profesörlerine sunulan bir tezden; eski Goth’ların, herhangi bir konuyu hem serinkanlı hem de heyecanlı bir yaklaşımla algılayabilmek için, bu konuyu bir kez ayıkken bir kez de sarhoşken tartışmaları geleneğinden ve birbirinden daha garip –garip oldukları kadar da eğlenceli şeylerden söz eder. Bu tür bilgilerin bir kısmı –örneğin Ernulphus’un laneti– doğrudur. Ama ötekileri Sterne’ün, hiç kimselerin okumadıkları ender bulunur kitaplardan mı derlediğini, yoksa kendi mi uydurduğunu saptamak hiç de kolay değildir.</p>
      <p><em>Tristram Shandy’</em>de gözlerimiz önüne sergilenen bu acayip bilginin başlıca kaynağı Walter Shandy’dir. Çünkü bu tür bilgi<span epub:type="pagebreak" id="page846" title="846"/>lerin koleksiyonunu yapmak Tristram’ın babasının başlıca “hobby-horse”udur. “Hobby-horse” kartondan ya da tahtadan yapılmış bir at ya da ucuna bir at başı takarak çocukların üstüne binip oynadıkları bir değnek anlamına gelirdi ilkin. XVIII. yüzyılda ise, Sterne’de görüldüğü gibi, neredeyse saplantıya dönüşen özel bir merak anlamını aldı. Daha sonraları, bu bileşik sözcükten “horse” atıldı, artık Türkçe sözlüklerde “meslek dışı özel bir merak” diye tanımlanan “hobi”ye (hobby) dönüştü. <em>Tristram Shandy’</em>nin yazarına bakılacak olursa, bu hayal ürünü atlardan birine sahip olmak son derece sağlıklı bir uğraştır; çünkü insan, bunlardan birine biner binmez “from the cares and solicitudes of life” (yaşamın dertleri ve üzüntülerinden) hemen uzaklaşır. İnsanların “hobby-horse”suz yaşamaya nasıl katlandıklarını Sterne’ün aklı alamaz bir türlü.</p>
      <p>Walter Shandy’nin hiç kimselerin bilemediklerini bilmek merakı, iki konuda bir saplantıya dönüşür. Bunlardan birincisi, bir insanın burnunun biçiminin; ikincisi de o insanın adının kişiliği üzerine etkisidir. Walter Shandy –salt kuramsal açıdan– oğlunun eğitimini hep düşünür durur. Hatta bu amaçla “Tristra-poedia” adını verdiği, çok bilimsel, ama gerçeklerden tümüyle kopuk bir pedagoji kitabı yazmaktadır. Ne var ki, Tristram, hiç elinde olmayan nedenlerden ötürü, burun konusunda da, adı konusunda da babasını büyük bir düş kırıklığına uğratır: Onu forsepsle dünyaya getiren Dr. Slop’un bir yanılgısından ötürü yüzü öyle bir ezilir ki, neredeyse burunsuz kalır. Bu kara haberi alan baba, ezik ya da küçük burunlu adamların metelik etmediklerine yüzde yüz inandığı için, kendini yatağına atıp saatlerce kendine gelemez. Gene bir yanılgı sonucu oğluna takılan ad da Walter Shandy’yi perişan eder: Tristram’ın babası, bir insanın adının onun kişiliğini büyülü bir biçimde etkilediği, her insanın taşıdığı ada göre yüce ya da değersiz olduğu saplantısı içindedir. İşte bu yüzden oğluna “üç kez yüce” anlamına gelen Trismegistus adını vermek ister. Gelgelelim evdeki telaş, bu adın yanlış anlaşılmasına neden olur: Hizmetçi kız Susannah, yataktan yeni kalktığından pantolonunu aramakta olan efendisinin odasına koşup, bebeği vaftiz etmek için rahibin aşağıda beklediğini haber verir. Ama Susannah, aşağı kata ininceye kadar bu acayip adı <span epub:type="pagebreak" id="page847" title="847"/>unutur. Bunun “Tris-something” (Tris-li bir şey) olduğunu söyler. Rahip de “Tris” ile başlayan tek Hıristiyan adının Tristram olacağı kanısına varır. Böylece yeni doğan bebek, Iseult’ün mutsuz sevgilisinin adıyla vaftiz edilir. Tristram ise, Walter Shandy’nin her nedense en nefret ettiği addır.</p>
      <p>Walter Shandy’nin “hobby-horse”u burunlar ve adlar olduğu gibi, romanın ikinci önemli kişisi –hatta bize kalırsa başkişisi– kardeşi Toby Shandy’nin “hobby-horse”u askerlik stratejileri, özellikle kuşatılan kentlerin tahkimatıdır. Don Quixote şövalyelik üzerine ne kadar çok kitap okuduysa, Toby Amca da savaşlar tarihi üzerine o kadar çok kitap okumuştur. Namur Meydan Savaşı’nda, bedeninin çok nazik bir yerinden, kasığından yaralanan Toby Amca, emekli bir subaydır. Dul Bayan Wadman’a âşık oluncaya değin –hatta ondan sonra da– yaşamının tek tutkusu, bacağından yaralı ve bu yüzden de topal kalmış eski emireri Onbaşı Trim’in yardımıyla, evin önündeki çimende küçük kaleler, surlar, siperler filan yapıp; oyuncak silahlar ve askerlerle oynamaktır. Artık savaşlara katılamayan Toby Amca, elinde bir gazete, Marlborough’nun Avrupa’daki seferlerini adım adım izler; İngiliz generali bir kaleyi kuşatınca, o da aynı kalenin çimendeki küçük modelini kuşatır.</p>
      <p>Bu yaşlı başlı emekli subay, askercilik oynayan küçük bir çocuktur aslında ve bir çocuk kadar da saf ve sevimlidir. Stern’ün, Toby Amca gibi canayakın, melek huylu bir adamın portresini çizmekle, insanlığı yücelttiğini söyler Hazlitt. Toby Amca herkesin derdini paylaşır, herkese yardım eder. Kimseyi gücendirmek istemediği için, çok damarına basılınca, ağzını açıp bir şeyler söyleyeceği yerde, hep aynı şarkıyı ıslıkla çalmakla yetinir. Savaş saplantısı içinde yaşayan bu adam, bir sineği bile öldüremeyecek kadar yufka yüreklidir; Yemek yerken, bir sinek ona musallat olur; ağzının burnunun çevresinde vızıldayıp durur. Toby Amca, sineği sonunda yakalayınca, “I’ll not hurt thee… I’ll not hurt a hair of thy head” (Sana zarar vermeyeceğim… Saçının bir tek teline bile zarar vermeyeceğim) der. Ayağa kalkıp pencereyi açar. “Get thee gone –why should I hurt thee?– This world surely is wide enough to hold both thee and me” (Hadi git –Sana ne diye kötülük edeyim? Bu dünya, sana da bana da yer verecek kadar büyük mutlaka) diyerek, sineği salıverir.</p>
      <p><span epub:type="pagebreak" id="page848" title="848"/>Toby Amca, daha önce de sözünü ettiğimiz Dul Bayan Wadman’a âşık olunca da saflığını hiç mi hiç yitirmez. Kitabın ortalarına doğru Sterne, anlattıklarının en güzelinin bu olacağını, eğer öksüre öksüre ölmezse (Sterne’ün ağır verem olduğunu unutmayalım) Toby Amca ile dul bayanın öyküsünü anlatacağını söyler. Ne var ki, araya başka konular girdiği için kitabın ancak sonunda bu aşk ilişkisine değinilir: Dul bayan, kendisine talip olan Toby Amcanın tam nereden yaralandığını büyük bir merakla ikide birde sorar. Toby de, o yerin tam neresi olduğunu şimdi göstereceğini söyler. Bunu duyan Mrs. Wadman, kıpkırmızı kesilir, utancından bayılacak gibi olur. Ama Toby Amcanın Onbaşı Trim’den bir harita istemesi üzerine, kasığının tam neresinden yaralandığı değil, hangi savaş alanının tam neresinde yaralandığını haritada göstereceği anlaşılır.</p>
      <p>Sterne, bu tür şakaları yüzünden, hem yaşadığı çağda hem de daha sonraları müstehcen olmakla suçlandı. Ağırbaşlı olması gereken bir din adamının, böyle ileri geri şakalaşmasını, birçokları bağışlayamıyorlardı. Bu yüzden de “shameless Shandy” (utanmaz Shandy) adını takmışlardı ona. Çağımızın en önemli eleştirmenlerinden F. R. Leavis bile, onun “sorumsuz ve pis ıvır zıvırlarından” (irresponsible and nasty trifling) yakınır. Sterne ise, ancak kendileri edepsiz olanların onun yazdıklarında edepsizlik göreceklerini ileri sürerek, savunmaya geçer.</p>
      <p>Ne var ki, Sterne’ün açık saçıklığı yadsınamaz ve kendi de dediği gibi, bazılarına hoş görünmek için, “kitabını hadım etmek” (castrating my book) niyetinde de değildir. Gerçi Tristram’ın pencere tarafından sünnet edilmesi ya da Toby Amcanın bedeninin çok stratejik bir noktasından yaralanması bir bakıma güldürücüdür; ama Sterne’ün açık saçıklığı, Aristophanes’inki ya da Rabelais’ninki gibi, bizleri gümbür gümbür güldüren, dobra dobra ve sağlıklı bir açık saçıklık değildir. Çünkü Sterne, çift anlamlı sözlerden hoşlanır; söylediğinden çok daha fazlasını ima ettiğini okuyucularına sezdirmek için, dolaylı ve kapalı yollara başvurur; bazı şeyleri açıkça yazamayacağı için de bol bol yıldız işareti kullanır; hatta kimi zaman altı ya da yedi satırı salt yıldız işaretleriyle doldurur.</p>
      <p>Ne gariptir ki, Sterne’e müstehcen diye karşı çıkanların yanı <span epub:type="pagebreak" id="page849" title="849"/>sıra, bir de, ona aşırı duygusal diye karşı çıkanlar vardır. Virginia Woolf’un dediği gibi, günümüzde “Sterne’ün ahlaksızlığı değil, duygusallığıdır bizi tedirgin eden” (It’s Sterne’s sentimentality which offends us and not his immorality) Sterne’ün yaşadığı sırada edebiyatta, özellikle romanda, çok moda olan bu duygusallığın, Le Fever’in ölüm sahnesi, Maria’nın mutsuz bir aşk sonucu delirmesi ya da sırtında ağır yük taşıyan bir eşeğin dövülmesine acınması gibi birçok örneği vardır. Hatta Sterne ikinci ve son kitabına <em>A Sentimental Journey </em>adını verir; duygusallığı her zaman yüceltmekten de hiç çekinmez. Ama duygusallığı överken, “sentimentality sözcüğünü değil, “sensibility” sözcüğünü kullanarak “dear sensibility” der. İngilizcede “sensibility” sözcüğü, hem “duygusallık” hem de “duyarlılık” anlamını taşıdığına göre, Sterne, sulugözlü bir duygusallıktan fazla duyarlılıktan, yani insanlara yakınlık duyabilmekten, insanların duygularını hemen ve anlayışla algılayabilmekten yanadır bize kalırsa.</p>
      <p>Sterne’ün duygusallığı –daha doğrusu duyarlılığı– gülmece öğeleriyle iç içe örüldüğü için, yapay ve can sıkıcı olmaktan kurtulur. Bir gözüyle ağlayan, bir gözüyle gülen bir adam gibidir Sterne. Ünlü tiyatro sanatçısı Garrick’e bir mektubunda yazdığı gibi, “I laugh till I cry and at the same moment cry till I laugh.” (Ağlayıncaya değin gülüyorum ve aynı anda gülünceye değin ağlıyorum.) Sterne’de duygusallıkla gülmecenin birbirine karışmasının birçok örneğini verebiliriz: Toby Amcanın kendisine musallat olan sineği yakalayıp pencereden salıvermesi, neredeyse gülünç derecede duygusal diyebileceğimiz bir andır. Ama Toby’nin, o sineğin “saçının bir tek teline bile” zarar vermeyeceğini söylemesiyle birlikte, hemen kahkahayı koyuveririz. Sevdiği delikanlıyla evlenemediği için deliren güzel Maria’nın, yanında keçisi, flütle hazin ezgiler çalması çok acıklıdır. Gelgelelim fena halde duygulanan Tristram, aklını yitiren genç kızla keçisi arasına oturunca, Maria, bir ona bir keçiye bakar durur. Bunun üzerine Tristram’ın, çok yumuşak bir sesle “well, Maria, what resemblance do you find?” (peki, Maria, aramızda ne gibi bir benzerlik buluyorsun?) diye sorması üzerine, gene gülmeye başlarız. Tristram’ın fazlasıyla ağır yükler taşıyan ve hep dövülen eşeğe acıması da duygusaldır. Ama o eşeğin sırtında taşıdığı eşyalar<span epub:type="pagebreak" id="page850" title="850"/>dan birinin ucu, Tristram’ın pantolonunun arkasını yırtıp kocaman bir delik açınca, okuyucular gene gülerler.</p>
      <p>Laurence Sterne’ün 1768’de yayımlanan <em>A Sentimental Journey through France and Italy’</em>de, duygusallık gülmeceden çok daha ağır basar. Çünkü Virginia Woolf’un bu kitaba yazdığı önsözde dediği gibi, Sterne, kendisini edepten yoksun olmakla suçlayanları yatıştırmak için, bir din adamına yakışır daha saygıdeğer bir tutum benimsemek ister burada. Ama anlatım, gene <em>Tristram Shandy’</em>ninkidir. Sterne bu kitabı veremden ölürken yazdığı halde, gözlerimizin önüne serdiği dünya, ansızın her şeyin olabileceği, yaşama sevinciyle dolup taşan, renkli ve şaşırtıcı bir dünyadır gene. Kimine göre Sterne, ancak bir tek kitap yazmıştır. O kitap da <em>Tristram Shandy’</em>dir. Çünkü Sterne, Fransa yolculuğunu <em>Tristram Shandy’</em>nin yedinci kısmında nasıl olsa anlatmıştı. A <em>Sentimental Journey </em>ise, bu yolculuğun genişletilerek daha ayrıntılı olarak işlenmesinden başka bir şey değildir. Kitap dört kısımdan oluşacaktı. Ama Sterne aynı yıl öldüğü için, ancak ilk iki kısmı, yani ancak Fransa yolculuğunu yazabildi. Tam Lyons’a varışını anlattığı sırada, kitabı bitirmeden bırakmak zorunda kaldı. Üstelik “when I stretched out my hand, I caught the fille de chambre’s…” (elimi uzatınca, yakaladım oda hizmetçisinin…) gibi biraz münasebetsiz bir tümceyi tamamlamadan bıraktığı için, onu müstehcenlikle suçlayanları gene haklı çıkardı. Elini uzatınca, hizmetçi kızın neresi olduğunu bilmediğimiz bir yerine değmesinin nedeni de, Lyons’daki handa başka yer olmadığından, yan yana dizilmiş üç yataklı bir odayı yabancı bir bayan ve genç hizmetçisiyle paylaşmak zorunda kalmasıdır. Bundan da anlaşılacağı gibi, yolculuk ne denli duygusal olursa olsun, Sterne pek duygusal sayılmayacak durumlara yer verir bu arada.</p>
      <p>Sterne, bir seyahatname kaleme almaya, yani yolculuk izlenimlerini aktarmaya pek önem vermiyordu bize kalırsa. Kendi duygularını dile getirmek, gördüklerini betimlemekten çok daha önemliydi onun açısından. Yolculuğu sırasında gördüğü insanlara sevgiyle yaklaşmak, onları gözlerimizin önünde canlandırmaktı asıl amacı. “My design in it was to teach us to love the world and our fellow creatures better than we do” (amacım, dünyayı ve insan kardeşlerimizi daha çok sevmeyi öğretmekti <span epub:type="pagebreak" id="page851" title="851"/>bizlere) diyerek bunu vurgular. Ne var ki, Virginia Woolf, <em>Tristram Shandy’</em>yi okurken Sterne’ün sevecenliğinden hiç kuşkulanmadığımızı; ama ikinci kitabında bizleri etkilemek istercesine iyi yürekliliğini ikide birde ortaya sürdüğü için, biraz tedirgin olmaya başladığımızı söylemekte haklıdır bir bakıma.</p>
      <p><em>Tristram Shand’</em>nin yedinci kısmında, Sterne <em>A. Sentimental Journey’</em>de daha ayrıntılı olarak ele aldığı Fransa yolculuğuna değinirken, garip bir duruma düştüğünü anlatır: Aynı anda, hem babası ve amcasıyla Auxerre çarşısında yürümektedir; hem de tek başına Lyons kentine girmek üzeredir. Bunu söylemesi, Sterne’ün zaman kavramını ele alışı açısından ilginçtir. Sterne, çoğu romancılardan farklı olarak, zamanı kronolojik açıdan, yani saatlerin işleyişi ya da takvim yapraklarının birbirini düzenle izleyişi açısından ele almaz. Kitabını yazarken, çeşitli dönemlerde olmuş bin bir şeyi karma karışık bir biçimde anımsadığı için, zaman kavramı çok esnektir <em>Tristram Shandy’</em>de. Romanın başkişisi, yaşadığı olayları tarihleri sırasına göre değil, anımsadığı sıraya göre anlatır. Örneğin beşinci kısmın beşinci bölümünde, annesini, anahtar deliğine kulağını koymuş, odada konuşanları dinlerden bırakır unutur. Bu arada aklına gelen başka şeyleri anlattıktan sonra, annesinin hâlâ o kapıda kaldığını ancak yedi bölüm sonra anımsar. Birinci kısımda Toby Amca, piposunun küllerini boşaltarak “I think…” (düşünüyorum da) diye söze başlar. Ama yazar bu arada bambaşka konuları anımsadığı için, Toby Amcanın ne düşündüğünü ancak yirmi beş sayfa sonra öğreniriz. <em>Tristram Sahndy’</em>de zaman bazen inanılmaz bir hızla geçer; bazen de öyle ağırlaşır ki, Walter Shandy ile Toby Amcanın on beş basamak merdiven inmeleri beş bölüm tutar. İnsan bilincinde olduğu gibi <em>Tristram Shandy’</em>de de geçmiş zamanla şimdiki zaman aynı anda algılandığı için, altıncı kısımda Toby Amca, Mrs. Wadman ile evlenmek üzeredir. Sterne, Yorick’in uzun süre önce öldüğünü bize bildirdiği halde, aynı Yorick, kitabın en sonunda son sözü söyler. Böylece Tristram’ın, daha doğrusu Sterne’ün belleğinde ya da bilinçaltında, geçmiş zamanla şimdiki zaman yan yana olduğu için, dünü bugünden ayırmanın yolu bulunmadığı için, ta 1713’ten 1756’ya değin uzanan bir süre içinde, bir ileri bir geri gidip geliriz.</p>
      <p><span epub:type="pagebreak" id="page852" title="852"/>Laurence Sterne, biçim ve anlatım özgünlüğü ve yeniliği açısından olduğu gibi; zaman kavramını Marcel Proust’un, James Joyce’un ya da Virginia Woolf’un esnekliğiyle kullanması açısından da çağımızın romanına şaşılacak kadar yakındır. Sterne, düzenle sıralanmış bir olaylar dizisini, başı sonu olan bir öyküyü anlatmaması, kurallara hiç mi hiç aldırmaması; canının istediğini canı istediği gibi aktarması bir yana; daha da ileri giderek, aklına esince, James Joyce’dan bir buçuk yüzyıl önce bilinç akımı yöntemini kullanır; kişilerinin aklından geçenleri karma karışık bir biçimde ortaya döker.</p>
      <p>Böylece Laurence Sterne, XVIII. ve XIX. yüzyıllarda tüm romancıların benimsedikleri kalıpları kırar. Yazdıklarına, kendi kişiliğini, kendi düşgücünü, kendi duyarlılığını, yansıtmaktan başka bir amaç gütmediği için; romanı sadece uzun bir öyküye benzemekten ya da ahlak dersi vermekten ya da toplumsal yaşamın ve törelerin bir aynası olmaktan ya da belirli kişileri incelemekten kurtarır. Romanın sınırlarını genişleterek, bu edebiyat türünün her şeyi kapsayabileceğini kanıtlayarak, gelecek romanlara da özgünlüğün yolunu açar.</p>
      <p>Gelgelelim Sterne, kendi çağının öylesine ilerisindeydi ki, XVIII. yüzyıl romanını da XIX. yüzyıl romanını da etkileyemedi. Laurence Sterne’ün 1760’lı yıllarda verdiği özgünlük örneğini, ancak XX. yüzyılın başlangıcında yaşayan romancılar uygulamaya koyabildiler. <em>Tristram Shandy </em>günümüzde de canlılığını ve etkinliğini olduğu gibi koruduğu için, Dr. Johnson’un kitap yayımlandıktan on yıl kadar sonra, zamanın bütün acayip şeyleri yıprattığı gibi, <em>Tristram Shandy’</em>yi de yıprattığını söylemekle (“nothing odd will do long; <em>Tristram Shandy </em>did not last”) ne denli yanıldığı da ortaya çıktı böylece.</p>
    </section>
  </body>
</html>