<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page1515" title="1515"/>
      <header>
        <h1 class="bolum">Dördüncü Bölüm</h1>
        <h2>Alfred Tennyson</h2>
      </header>
      <p>1809 ile 1892 yılları arasında yaşayan Alfred Tennyson, Somersby’de dünyaya geldi. Babası din adamıydı ve çoğu din adamları gibi çok çocukluydu. Alfred’in on bir kardeşi vardı. 1897’de ilk yaşamöyküsünü yazan oğlu Hallam da, daha sonraları ikinci bir yaşamöyküsünü yazan torunu Charles da, aileleri konusunda bazı bilgiler vermeyi sakıncalı buldukları halde, Alfred Tennyson’ın, din adamı ailelerinde genellikle görülen huzurdan yoksun bir ortamda büyüdüğünü biliyoruz. Para sıkıntıları bir yana, ruhsal bunalımlar geçiren, mutsuz bir adam olan babası alkolikti; kardeşlerinden biri afyon bağımlısı, biri de on dokuz yaşında akıl hastanesine kapatılmış, ömrünün sonuna kadar orada kalmıştı. Alfred Tennyson, çocukken, evlerine bitişik kilise mezarlığının taşları üstüne yüzükoyun yatar, ölmek istediğini söylermiş ağlaya ağlaya. Hem şiirlerinin belli başlı öğelerinden biri olan ve zaman zaman yoğunlaşan melankoli havasından, hem de onu yakından tanıyanların söylediklerinden, bu hüzünden hiçbir zaman kurtulamadığı anlaşılır. Örneğin, Tennyson’ı çok seven Thomas Carlyle, “a man solitary and sad, living in an element of gloom... Carrying a bit of chaos about him, which he is manufacturing into cosmos” (bir kasvet havasında yaşayan, yalnız ve hüzünlü bir adam... Birazcık kaos taşıyor benliğinde ve bu kaostan kozmos üretmekte) diye betimler onu. Çok pipo içtiği için, çevresi hep bir tütün dumanıyla sarılı, neredeyse bir Hintliye benzeyen esmer Tennyson’ın, dünyada tanıdığı erkeklerin en yakışıklılarından biri olduğunu da söyler. Onu Camb<span epub:type="pagebreak" id="page1516" title="1516"/>ridge’den tanıyan Ömer Hayyam’ın çevirmeni Edward Fitzgerald da Tennyson’ın güzelliği üstünde durur; iyi kürek çeken, iyi eskrim yapan bu güçlü kuvvetli genci, Yunan mitolojisinin tanrılarına benzetir.</p>
			<figure class="left">
				<img src="image/p1516.jpg"/>
				<figcaption>Alfred, Lord Tennyson (1809-1892)</figcaption>
			</figure>
      <p>Ne var ki, bu sağlıklı görüntüsüne karşın, Tennyson kırk yaşına kadar sinirleri bir hayli bozuk, kuruntular içinde yaşayan, bayılma nöbetleri geçiren bir adamdı. Hipokondri, yani hastalık hastalığı vardı; kardeşi gibi delireceği, babası gibi sürekli içeceği, hatta kör olacağı korkusuna kapılmıştı bir ara. Daha sonraları da, şiirleri eleştirilince, nörotik tepkiler gösterdi. Hem çocuksu bir saflığı vardı, hem de dostlarının söylediklerinden ve kendi mektuplarından anlaşıldığı gibi, içine kapanıktı, en yakınlarına bile kendinden söz etmekten çekinirdi. Günün birinde kardeşine ya da babasına benzememek için, kendini sıkı bir denetim altında tutmak; dengesi bozulacak korkusuyla özel yaşamında da, şiirlerinde de, aşırı duyarlıklardan ya da yoğun tutkulardan uzak kalmak isterdi. Sadece duygu alanında değil, düşünce alanında da benimsediği bu fazlasıyla ölçülü, fazlasıyla ılımlı tutumun şiirine olumsuz etkileri oldu. Tennyson, daha coşkulu, kendini daha çok koyuveren bir insan olsaydı, daha iyi bir şair de olurdu belki.</p>
      <p>Tennyson daha çocukken şairliğe kararlıydı. On iki yaşında yazdığı ilk mektubunda, değil küçüklerin, büyüklerin bile güç anladıkları Milton’un <em>Samson Agonistes</em>’inin bir incelemesini yapmıştı. Kırlarda koşarken, kollarını açar, “I hear a voice that’s speaking in the wind” (rüzgârda konuşan bir ses duyuyorum) derdi. Sanki onu çağıran şiirin sesiydi bu. Günün birinde büyük bir üne kavuşacağını da daha o sıralarda söylemişti. On altı yaşında, <span epub:type="pagebreak" id="page1517" title="1517"/>kardeşlerinden biriyle <em>Poems by Two Brothers</em>’ı (İki Kardeşin Şiirleri) yayımladı. Yirmi yaşında Cambridge’de öğrenciyken “Timbuctoo” adlı şiiriyle bir ödül aldı. Üniversitedeyken bilim, din ve edebiyat üzerine sürekli ve ağırbaşlı tartışmalar yaptıkları için, öteki öğrencilerin alay ederek “The Apostles” (Havariler) dedikleri aydın gençler grubuna girdi. Bu grubun en parlak üyesi sayılan Arthur Hallam ile yakın dost oldu, onunla birlikte Avrupa’da yolculuğa çıktı. Hallam’ın yirmi iki yaşındayken ansızın ölmesi Tennyson’a ömrünün sonuna dek süren büyük bir acı verdi; ama arkadaşı için yazdığı <em>In Memoriam </em>(Anısına) şiiri sayesinde de üne kavuştu.</p>
      <p>Tennyson daha üniversitedeyken, hem çok korktuğu, hem de çok sevdiği babasının ölümü de ağır bir darbe oldu ona. Aile büsbütün sıkıntıya düştüğünden, Cambridge’i bitiremedi. Babası gibi din adamı olması için, ailesi Tennyson’a bir hayli baskı yaptı bu arada. Ama şair olmayı öylesine aklına koymuştu ki, onu kararından caydırmanın yolu yoktu. 1833’te yayımladığı ve içinde “Oenone”, “the Lotos-Eaters,” “the two Voices” gibi çok güzel şiirleri de bulunan kitabı hiçbir yankı uyandırmamasına karşın, 1842’de çıkan iki ciltlik şiir kitabı çok beğenildi. Tennyson’ın böylece başlayan ünü gittikçe arttı ve 1850’den sonra doruğa çıktı. Artık evlenebilecek kadar para kazandığı için, on yıldan fazla nişanlı kaldığı Emily Sellwood ile 1850’de nikâhlandı. Nişanlılık dönemi fazla uzun sürdüğü için araları açılmıştı bir ara. Nedeni de Emily’nin kız kardeşinin, Tennyson’ın erkek kardeşiyle evli olması ve bu çiftin anlaşamamalarıydı. Ama onlar barışınca, Tennyson ile Emily de evlenebildi. Şairi güven içinde yaşatan, mutlu eden doğru dürüst bir evlilikti bu. Tennyson’ların mutluluğunu gölgeleyen tek şey, oğullarından birinin Hindistan’dan geri dönerken gemide ölmesi oldu. Gelgelelim, Tennyson’ın Tanrı’ya ve ruhun ölümsüzlüğüne inancı artık o denli sağlamdı ki, bu ölüm, gençliğinde arkadaşı Hallam’ın ölümü kadar sarsmadı yaşlı şairi. Tennyson, mal mülk hırsı da, yükselme hırsı da olmayan bir adamdı. Örneğin, 1862’de büyük paralar önerilerek, konuşmalar yapmak üzere Amerika’ya çağrılmış, bu daveti kabul etmemişti. 1873’te kendisine verilmek istenilen “Sir” unvanını da reddetmişti. Ne var ki, İngilizler, Victo<span epub:type="pagebreak" id="page1518" title="1518"/>ria Çağı’nı en iyi temsil eden bu şairi ödüllendirmek istiyorlardı ille. Onurlar yağıyordu Tennyson’ın üstüne: 1845’te ona yılda iki yüz sterling’lik küçük bir maaş bağladılar; 1850’de Wordsworth ölünce, onu “poet laureate” yani devletin resmi şairi yaptılar; 1855’te Oxford Üniversitesi ona doktor payesini bağışladı; Kraliçe Victoria onu sarayında birkaç kez konuk edip iltifatlara boğdu. Zaten Kraliçe’nin onunla tam bir uyum içinde olmaması için bir neden de yoktu. Çünkü G. K. Chesterton’un <em>The Victorian Age in Literature</em>’da alay ederek, dediği gibi “he really did hold many of the same ideas as Queen Victoria, thought gifted with a more fortunate literary style” (daha güzel bir edebi üsluba sahip olmakla birlikte; düşüncelerinin çoğu Kraliçe Victoria’nın düşünceleriydi gerçekten). Çağın en saygıdeğer adamlarından Thomas Henry Huxley’nin şairliği tutup, Tennyson’ı öven kötü bir şiir kaleme aldı; Yeni Zelanda’da bir göle “Lake Tennyson” adı verildi; Arktik’de bir buruna “Cape Tennyson” denildi; 1883’te de, ne ondan önce, ne de ondan sonra hiçbir şaire nasip olmayan (Lord Byron doğuştan Lord’du) Lord unvanı bağışlandı Tennyson’a. Şair, birlikte yaptıkları bir yat gezisinde, o günlerin başbakanı Gladstone’dan bu öneriyi alınca, bir süre düşünüp taşındıktan sonra, “why should I be selfish and not suffer an honour to be done to literature in my name?” (neden bencil davranayım da benim adıma edebiyatın onurlandırılmasına izin vermeyeyim?) diyerek, “Sir” unvanını reddettiği halde, Lord unvanını kabul etti. Ölünce de büyük bir devlet töreniyle Westminster Abbey’ye gömüldü.</p>
      <p>Yine de bunca onurun Tennyson’ın şairliği açısından yararlı olduğunu söyleyemeyiz. “Victoria Çağı’nın en büyük şairi” olarak resmi bir kişiliği vardı artık. Yalnız şiir yazması değil, bu şiirlerde belirli bir mesaj vermesi bekleniyordu ondan. Tennyson da, boyuna şiir yazarak, fazla şiir yazarak bu mesajları vermeye; okuyucularına gerekli ahlâk derslerini ileterek, bilge bir kâhin rolünü benimsemeye çalışıyordu. Gerektiğinden çok daha fazla ve kendi istediği türde değil de, okuyucularının ondan beklediği türde şiirler yazmaya yükümlü hissediyordu kendini. Bunun da şiirine zararı dokunuyordu elbette. Duygularını ve düşüncelerini dile getirirken, ılımlı ve ölçülü olmak, devleti ve resmi <span epub:type="pagebreak" id="page1519" title="1519"/>Anglikan Kilisesi’ni tutmak, ülkesinde egemen orta sınıftan yana çıkmak zorundaydı. Şu da var ki, Tennyson’ın, kişiliğinden bir şeyler yitirerek, kendisini böylesine onurlandıran devlete ve egemen sınıflara ödün verdiğini söyleyemeyiz gene de. Çünkü daha önce de belirttiğimiz gibi, hem kendi eğilimleri bu yöndeydi; hem de kırkından sonra şair olarak söyleyeceği fazla bir şey kalmamıştı. Carlyle’a Shakespeare’den sonra İngiliz dilinin en büyük ustası olduğunu söyledikten sonra, “but I have nothing to say” (ama söyleyecek bir şeyim yok) diye eklemesi, kendini bir yandan överken, bir yandan da tükendiğinin bilincinde olduğunu gösterir.</p>
      <p>Alfred Tennyson, Victoria Çağı’nı tam anlamıyla temsil ettiği için çağdaşlarınca ödüllendirilmişti. Kafa yapısı çağdaşlarınınkine benziyordu. O da bütün orta sınıf aydınları gibi, ama bağnazlığa sapmadan, Hıristiyanlığı ve Hıristiyanlığın ahlâksal yanını yüceltiyor, yaşadığı çağın bir ilerleme çağı olduğuna inanıyor, “crowned republic” (taçlı cumhuriyet) dediği İngiltere’yi dünyanın en büyük ülkesi olarak övüyordu. Edebiyat alanında Romantik akımın geleneğinden kopmadığı halde, düşünce açısından, ne Wordsworth ile Coleridge’in gençlik dönemlerindeki, ne de Shelley’nin kısacık ömrü boyunca sürdürdüğü devrimci tutumun en küçük bir izi yoktu onda. Ancak bir tek siyasal eylemde bulunmuştu uzun ömrü boyunca: 1830’da, yirmi bir yaşında bir Cambridge öğrencisiyken, arkadaşı Hallam ile birlikte ve herhalde Hallam’ın isteği üzerine, Pirene dağlarına gitmiş, İspanya Kralı’nın baskısına ve Engizisyon’a karşı ayaklananlarla gizlice görüşmüştü. Ama Tennyson ayaklanmalardan yana değildi. Özgürlüğü her zaman savunmakla birlikte, devrimden çok evrime inanırdı. Köktenci çözümlere hiç güveni yoktu. Örneğin, Anglikan Kilisesi’nin bütün kusurlarını görür, hatta Anglikan Kilisesi’nin Hazreti İsa’yı öldürdüğünü bile söyler; ama bu kurumu ortadan kaldırmayı aklının kenarından bile geçirmeyip, ancak gerekli düzeltmelerin yapılmasını önerirdi. İngiltere’nin öteki bozuk kurumları söz konusu olunca da, aynı tutum içindeydi.</p>
      <p>Tennyson’ın yaşadığı çağda, o güne değin hiç sorgulamadan benimsenen dinsel inançlarla; astronomi, biyoloji, jeoloji alanlarındaki yeni bilimsel buluşlar arasında büyük bir çatışma vardı. <span epub:type="pagebreak" id="page1520" title="1520"/>Victoria Çağı aydınlarının çoğu, ne dini yadsıyabiliyorlardı, ne de bilimi. Bu yüzden de, dinle bilimin uzlaşması şarttı onların gözünde. Bu uzlaşmanın başmimarı da Tennyson oldu:</p>
      <blockquote>
        <p>“Let knowledge grow from more to more,</p>
        <p>But more of reverence in us dwell;</p>
        <p>That mind and soul according well,</p>
        <p>May make one music as before.”</p>
      </blockquote>
			<blockquote>
				<p>Bilgi günden güne artsın,</p>
				<p>Ama biz de daha saygılı olalım,</p>
				<p>Tâ ki, akılla ruh uysun birbirine,</p>
				<p>Eskiden olduğu gibi bir tek müzik yaratsın.</p>
			</blockquote>
      <p>Tennyson aklıyla ruhunu gerçekten uzlaştırabildi mi bilemeyiz. Ama Tanrı’ya inancı öylesine güçlüydü ki, akıl boyun eğmek zorundaydı böyle bir inanç karşısında. Tennyson, XVI. yüzyılda yaşayan hoşgörüsüyle ünlü Moğol kökenli bir Hint imparatoru olan Akbal üzerine seksen yaşındayken yazdığı şiirde söylediklerini yaparak, huzura kavuştu:</p>
      <blockquote>
        <p>“I can but lift the torch</p>
        <p>Of reason in the dusky cave of life</p>
        <p>And gaze o this great miracle the world,</p>
        <p>Adoring that who made it.”</p>
      </blockquote>
      <blockquote>
        <p>Ben ancak aklın meşalesini yükseltiyorum</p>
        <p>Yaşamın alacakaranlık mağarasında,</p>
        <p>Bakıyorum dünya denilen bu büyük tansığa,</p>
        <p>Onu yaratana tapınarak.</p>
      </blockquote>
      <p>Yüzyılımızın başlangıcında, biraz alay ederek her zaman “Lord” unvanıyla anılan şaire karşı tepkilerin aşırı bir hal aldığı sırada, Harold Nicholson, Lord Alfred Tennyson’ı ikiyüzlü olmakla suçlamıştı. Bu eleştirmen, Tennyson’a haksızlık ediyordu bize kalırsa. Çünkü Tennyson’ın dinsel inancının içtenliğinden hiç kuşkulanmamamız gerektiği gibi, siyasal ve toplumsal görüş<span epub:type="pagebreak" id="page1521" title="1521"/>lerinin içtenliğinden de hiç kuşkulanmamalıyız. İşin gerçeği şu ki, Tennyson’ın tanrısız bir dünyada yaşamaya gücü yetmiyordu, çarpık sanayileşmenin getirdiği yoksulluğu ve sefaleti görmeye de gücü yetmiyordu. Bu yüzden de, birçok şeyi görmezlikten gelmek, sürekli ödün vermek zorundaydı. Bu sözcüğü “özgürlükten yana” anlamında kullanarak, “liberal” geçiniyordu. Hatta “Why I am a Liberal” (Neden liberalim) adlı bir şiir yazmıştı. Ne var ki, özgürlükten yana olması açısından liberal olmasına liberaldi de, tutucu bir liberaldi gene de. Yoksulların çektikleri acılara üzülürdü. Örneğin, <em>Maud</em>’da yoksullara satılan ekmeği beyazlaştırmak amacıyla, içine kireç karıştırılmasından yakınmıştı. (İlginçtir ki, Marx da bu söylentinin bir Parlamento Komisyonu tarafından doğrulandığını bildirerek, <em>Kapital</em>’de bir dipnotu verir bu konuda.) Gelgelelim Tennyson, böyle rezaletleri engelleyecek önlemlerin hemen alınması için kıyametler koparmazdı Dickens gibi.</p>
      <p>Tennyson, yeryüzünde tüm insanların kardeşçe birleşmeleri özlemini birçok şiirinde dile getirir. Ama toplumsal yapıda değişikliklerden, hele Fransız İhtilali gibi halk hareketlerinden ödü kopar. Fransa’da daha sonra görülen ayaklanmalara değinirken, <em>In Memoriam</em>’da “the red fool-fury of the Seine”den (Seine nehrinin kızıl budala-öfkesi) söz eder. Kendi ülkesinde 1840’lı yılların Chartism akımı hiç şiddet öğeleri içermediği halde, bu akım korku uyandırır onda. Yoksulları, varlıklı kurbanlarına usulca yaklaşan aç aslanlara benzetir. Oysa Tennyson’dan otuz yıl önce, Shelley aynı aslan imgesini kullanarak, halka, “rise like lions after slumber!” (uykudan uyanan aslanlar gibi kalkın!) diye seslenmişti.</p>
      <p>Her şeyi göze alarak para kazanmak hırsı, Victoria Çağı’nın en çirkin yanlarından biriydi. Tennyson da, kendisinde hiç olmayan bu hırsı ayıplar, özellikle para uğruna yapılan evlilikleri bir rezalet sayardı. Gelgelelim, bu konuyu işleyen uzunca bir şiir olan “Aylmer’s Field”in (Aylmer’in Tarlası) Victoria Çağı’nda değil de, iki yüz yıl önce geçmesine özen gösterir. Sir Aylmer, kızını, sevdiği parasız genç avukata vermez. Genç kız derdinden ölür; avukat da intihar eder. Tennyson, çağdaşlarının damarına basmamak için elinden geleni yaptığı, kendi yaşadığı çağda bu <span epub:type="pagebreak" id="page1522" title="1522"/>tür durumlar olmuyormuş gibi davrandığı halde, avukatın din adamı olan ağabeyi, Sir Aylmer’i salt para uğruna iki genç insanın yaşamına kıymakla suçlarken, öyle ağır bir dil kullanır ki, Victoria Çağı okuyucuları şok geçirirler gene de. Tennyson bu türde birkaç şiir daha yazsaydı, ne devletin resmi şairi, ne de Lord olabilecek, hayranlarının gözünden düşecekti büyük bir olasılıkla.</p>
      <p>Tennyson, “özgürlük” diye nitelediği, tam ne olduğu bir hayli belirsiz bir kavrama gerçekten inanırdı; liberal olmakla da övünürdü. Hatta bu yasanın sonuçlarından korktuğu için, çok duraksamakla birlikte, 1884 Reform tasarısına olumlu oy bile vermişti. Ama başka milletlerin özgürlüklerinden yoksun edilmeleri pahasına kurulan Büyük Britanya İmparatorluğu’nun yüceliğine ve İngiltere’nin Tanrı’nın kutsadığı bir ülke olduğuna öyle sarsılmaz bir inancı vardı ki, Herbert Grierson’un deyişiyle, onu Emperyalist bir liberal saymamız gerekmektedir. Tennyson’ın neredeyse şovenizme kaçan yurtseverliği, Victoria Çağı’nda onun en olumlu yanlarından biri bilinirdi. Şimdiyse, bu yurtseverlik, yalnız bizler gibi yabancıları değil, kendi yurttaşlarını da, hatta Matthew Arnold gibi aynı çağda yaşayan kimi İngilizleri de, en çok tedirgin eden yanlarından biridir. Tennyson’a bakılacak olursa, İngiltere dünyanın en özgür, en iyi yönetilen ülkesidir; “the eye, the soul of Europe” (Avrupa’nın gözü, ruhudur). Bu ideal ülkeyi birazcık sarsabilecek en küçük bir tehlikeyi görür görmez, Tennyson savaşa çağrı çığlıkları atar hemen, “hamasî” denilen türden kötü manzumeler yazar dakikasında.</p>
      <p>Tennyson’ın bu aşırı yurtseverliğini kanıtlayan bir yığın şiiri vardır. Örneğin, “The Third of February” (Şubatın Üçü), “Ode on the Death of the Duke of Wellington” (Wellington Dükünün Ölümü Üzerine Ode), “The Charge of the Light Brigade” (Hafif Süvari Alayının Hücumu), “The Charge of the Heavy Brigade” (Ağır Süvari Alayının Hücumu), “The Revenge” (İntikam), “The Defence of Ludnow” (Ludnow Savunması), “Love Thou Thy Land” (Sen Ülkeni Sev), “You Ask Me Why” (Bana Neden Diye Soruyorsun) vb. Bunların arasında “The Revenge” ve “The Charge of the Light Brigade” ayrıca ünlüdür. “The Revenge”de 1591 yılında Flores adası açıklarında, Sir Richard Grenville’in komu<span epub:type="pagebreak" id="page1523" title="1523"/>tasında altı İngiliz gemisinin elli üç İspanyol gemisine karşı savaşı ve “İntikam” adlı geminin tam beş tane İspanyol kalyonunu denizin dibine yolladıktan sonra nasıl battığı anlatılır. Tennyson, tam anlamıyla şovenist bir tutum içinde, “these dogs of Seville, the children of the devil” (O Sevilla köpekleri, şeytanın çocukları) diyerek, İspanyollara küfretmekte de hiçbir sakınca görmez. “The Charge of the Light Brigade” ise öylesine ünlüdür ki, bu şiirden esinlenen filmler çevrilmiş, Tennyson’ın dizeleri beyaz perdede okunmuştur. Burada, Kırım Savaşı sırasında Balaklava’da bir hafif süvari alayının, Rus topçu bataryalarına karşı nasıl hücuma geçtiği ve altı yüz atlının nasıl öldüğü anlatılır. Tennyson, <em>Times </em>gazetesinde bu haberi okumuş ve bir yurtseverlik nöbetine kapılarak, hemen bu şiiri yazmış; üstelik şiirin bin adet kopyasını ayrıca bastırıp, Kırım’daki İngiliz ordusuna göndermişti. Oysa bu olayı değil yüceltmesi, kınaması gerekirdi aslında. Çünkü bu altı yüz erin, yanlış bir emri körü körüne yerine getirerek boşuna öldüklerini, ölenlerin kendileri de, herkes de bildiği gibi Tennyson da biliyordu:</p>
      <blockquote>
        <p>“The soldiers knew</p>
        <p>Someone had blundered.</p>
        <p>Theirs not to make reply,</p>
        <p>Theirs not to reason why,</p>
        <p>Theirs but to do and die.</p>
        <p>Into the valley of death</p>
        <p>Rode the six hundred.”</p>
      </blockquote>
      <blockquote>
        <p>Erler biliyordu</p>
        <p>Birinin yanlış yaptığını.</p>
        <p>Onların görevi değildi laf etmek,</p>
        <p>Nedenini sorup soruşturmak,</p>
        <p>Sadece istenileni yapıp ölmekti görevleri.</p>
        <p>Ölüm vadisine atlarını sürdüler</p>
        <p>Altı yüzler.</p>
      </blockquote>
      <p>Tennyson’ın gözünde, altı yüz İngilizin gereksiz ölümüne neden olan ordu komutanları, emirleri, saçma da olsa yerine geti<span epub:type="pagebreak" id="page1524" title="1524"/>rilmesi gereken kutsal varlıklar oldukları gibi, Büyük Britanya’nın hükümdarı Kraliçe Victoria da kutsal bir varlıktı. “To the Queen”de (Kraliçe’ye) ve başka şiirlerinde, onu sadece bir kraliçe olarak değil, bir insan, bir ana ve bir eş olarak öve öve göklere çıkarırken, devletin resmi şairi sıfatıyla dalkavukluk ettiğini sanmaya hiç hakkımız yoktur; çünkü kuşkuya hiç yer bırakmayan bir içtenlik vardı Tennyson’ın Victoria’ya duyduğu hayranlıkta.</p>
      <p>Tennyson’ın çağdaşlarının ayılıp bayıldıkları bu tür şiirleri, bizleri artık hiç ilgilendirmez. Ne var ki, Tennyson, sadece bir Victoria Çağı şairi değildi. XIX. yüzyılın başlangıcında egemen olan Romantik geleneğe bağlı iyi bir şairdi. Bizim açımızdan onun asıl değerli yanı, Victoria Çağı’na özgü düşünceleri yansıtan şiirleri değil, Romantik akımı sürdürerek, kendi kişisel duygularını dile getirdiği kısa şiirlerdir. Yoğun bir hüzün havası vardır bunların çoğunda, “Break, break, break” (Kırıl, kırıl, kırıl) ya da “tears idle tears” (gözyaşları, nafile gözyaşları) dizeleriyle başlayan lirik şiirlerinde olduğu gibi. O sıralarda çok genç olduğu halde, bu hüzün, Tennyson’ın başlıca temalarından biri olan geçmiş günlere özleminden kaynaklanır. Tennyson’ın hüznü, Romantik şairlerin acı dolu lirik çığlıklarına hiç benzemeyen yumuşak, ılımlı, tatlı, “müzikal” diye niteleyebileceğimiz bir hüzündür. Shakespeare’in <em>Measure for Measure</em>’ında adı geçen bir genç kız üzerine yazdığı “Marina” şiirinin her kıtasının sonunda yinelenen dört dize, ölüm isteğini de dile getiren tipik bir örneğidir bu hüznün:</p>
      <blockquote>
        <p>“She only said, “my life is deary,</p>
        <p>He cometh not” she said,</p>
        <p>She said, “I am aweary, aweary,</p>
        <p>I would that I were dead.”</p>
      </blockquote>
      <blockquote>
        <p>“Yaşamım kasvetli” diyordu sadece,</p>
        <p>“O gelmiyor” diyordu,</p>
        <p>“Bezdim, bezdim” diyordu,</p>
        <p>“Keşke ölsem.”</p>
      </blockquote>
      <p><span epub:type="pagebreak" id="page1525" title="1525"/>Tennyson’ın lirik şiirlerinin başlıca özelliği müzikalitedir. Sanki o da, tıpkı Verlaine gibi, “de la musique avant toute chose” (her şeyden önce müzik) derdi ve bir kompozitörün notayı kullandığı gibi kullanırdı sözcükleri. Şiirleri üzerinde özenle uzun uzun çalışır; usta işi bir şiir tekniğiyle, neredeyse “cilalanmış” diyebileceğimiz, Saintsbury’nin “jewelled” (elmaslarla süslü) diye nitelediği, marifetli bir kuyumcunun elinden çıkmış izlenimini veren dizeler sıralardı. Ne var ki, anlatımını böylesine pürüzsüz yapması sakıncalıydı bir bakıma; çünkü Herbert Gierson’un ve J. C. Smith’in belirttikleri gibi, okuyucunun dimağı sanki kayıverir bu cilalanmış yüzey üstünde; okuyucu, yalnız sesin çekiciliğine kapılıp, anlamı önemsemez olur. (Müzikalitenin anlamı yenmesi tehlikesinin, Swinburne’ün şiirlerinde daha da belirginleştiğini göreceğiz ileride.) Tennyson’ın bir başka kusuru da, şiirlerinin fazla süslü, fazla tatlı olmasıdır. O kadar ki, acımasız Carlyle, bu fazla cicili bicili şiirleri “lollipops”lara, yani ufak değneklerin ucuna takılan renkli şekerlemelere benzetir.</p>
      <p>Yüzyılımızın ünlü şairi Auden’e göre, Tennyson İngiliz dilinin uyumu ve güzelliğinden yararlanmak açısından “the finest ear” (kulağı en duyarlı) şairdir bütün İngiliz şairleri arasında. Ama sözünü hiç esirgemeyen ve bizce Tennyson’a bir hayli haksızlık eden Auden, onu, İngiliz şairlerinin “the stupidest” (en ahmağı) sayar aynı zamanda. Oysa Tennyson ahmak değil, tipik bir Victoria Çağı şairidir. Ancak o sıralarda çoğu aydınlar kendi çağlarına yoğun bir tepki gösterirken, Tennyson bu çağla uzlaşmıştır, özdeşleşmiştir. Auden salt bu yüzden onu İngiliz şairlerinin en ahmağı olmakla suçlar.</p>
      <p>Tennyson’ın lirik şiirlerinde Romantizm geleneğini sürdürdüğünü söylemiştik. Ancak, Tennyson, büyük Romantik şairlerin birinci kuşağında da, ikinci kuşağında da gördüğümüz devrimci tutumdan yoksun olduğu gibi, onların düşgücünden de, düşünce derinliğinden de, coşkusundan da, özgürlüğünden de yoksundur genellikle. Su katılmış bir Romantizm’dir Tennyson’ınki. Arkadaşı Fitzgerald, onun kimi şiirlerinde bir “champagne flavour” (şampanya tadı) bulur ama, Tennyson’ın başımızı döndürdüğünü pek söyleyemeyiz. Wordsworth’den tutun da Byron’a kadar büyük Romantik şairlerin tümü birbirinden güzel <span epub:type="pagebreak" id="page1526" title="1526"/>aşk şiirleri yazarken, Tennyson’ın aşk şiirleri, hem çok az sayıda, hem de evlenmeden önce uzun nişanlılık döneminde sevgilisi için yazdığı birkaç aşk şiiri gibi, oldukça yavandır. Bunun nedeni, daha önce de değindiğimiz gibi, Tennyson’ın duygularını denetim altında tutmaya, ölçülü ve ılımlı kalmaya özen göstermesidir. Tennyson’ın, aşktan çok dostluk üzerine şiir yazdığı <em>In Memoriam</em>’dan anlaşılır. Aşk tutkusunu neredeyse hiç ele almaz; alınca da, kıskançlık yüzünden sevdiği adamı öldüren “The Sisters” (Kız kardeşler) adlı ballad’da görüldüğü gibi, inandırıcılığını tümüyle yitirir. Aşk tutkusu, yani tutkuya dönüşen aşk, yalnız tehlikeli değil, ahlâka aykırı, yıkıcı bir tutkudur onun gözünde. Aşk tutkusu cinsellik içerdiğine göre, Tennyson’ın bu tutumu, Victoria Çağı’na özgü cinsellik korkusundan kaynaklanmaktaydı elbette. “Love and Duty”de (Aşk ve Görev) aşkın olumlu sayılabilmesi için görev duygusundan soyutlanmaması gerektiği anlatılır. Başıboş aşk, <em>Maud</em>’da olduğu gibi, sonunda delirtebilir insanı. <em>The Idylls of the King</em>’de (Kralın Öyküleri) Arthur’un kurmak istediği ideal ülke, aşk tutkusu yüzünden yıkılır.</p>
      <p>“Fatima” ve “Lucretius” Tennyson’ın aşk tutkusunu ele aldığı ender şiirler arasındadır. Fatima şöyle der:</p>
      <blockquote>
        <p>“Lo, parched and withered, deaf and blind,</p>
        <p>I whirl like leaves in roaring wind.”</p>
      </blockquote>
      <blockquote>
        <p>Bakın, kavrulmuş ve solmuş, sağır ve kör,</p>
        <p>Uğuldayan rüzgârda yapraklar gibi fır fır dönüyorum.</p>
      </blockquote>
      <p>Ne var ki, Tennyson değil, Fatima’dır bunu söyleyen. Üstelik şair, bu türden aşırı ve yıkıcı duyguları, Hıristiyan erkeklere de, Hıristiyan kadınlara da yakıştırmadığı için, aşk kasırgasının burada konuşan kurbanını, adından anlaşıldığı gibi, Müslüman kadın yapar. Tennyson’ın cinsellik korkusunu göstermek açısından 1868’de, elli dokuz yaşındayken yazdığı “Lucretius”, “Fatima”dan çok daha ilginçtir ve Tennyson’ın en iyi şiirlerinden biri sayılır. Bilindiği gibi, Lucretius, milattan önce birinci yüzyılda yaşayıp felsefi konuları işleyen Romalı bir şairdi. Lucretius’un eşi Lucilia, kocası ona karşı soğuk davrandığı için, bir büyücüye <span epub:type="pagebreak" id="page1527" title="1527"/>başvurur, aslında bir afrodizyak olan sihirli bir içki hazırlatır. Bu içkiyi içer içmez, Lucretius’un, evrenin sırlarını çözümlemeye uğraşan o dingin ve berrak kafası altüst olur. İğrenç bulduğu erotik karabasanlar arasında bocalamaya başlar. Düşlerinde kendisine sunulan çıplak kadın bedenleri gözlerinin önüne serilir; belden yukarısı erkek, belden aşağısı teke çirkin yaratıklar, tertemiz kızları kovalar, v.b. “Roma’yı buram buram tüten bir mezbahaya dönüştüren” (“that makes a slaughter-house of Rome”) şehvetin pençesine o da düşmüştür artık. O da “hayvansı bir kızışmaya ve felaketli bir çılgınlığa” (animal heat and dire insanity) kapılmıştır. Sanki “gözle görülmeyen bir canavar, / Koskocaman pis ellerini iradesinin üstüne koymuştur” (it seems some unseen monster lays / His vast and filthy hands upon my will) . Lucretius için, kösnüllük canavarından kurtulmanın tek çaresi, kendi canına kıymaktır. Bu intiharı Tennyson uydurmadı; çünkü söylencelere göre, gerçek Lucretius da, karısının ona içirdiği cinsel iştahları azdıran büyülü bir içki yüzünden, kırk dört yaşındayken kendini öldürmüştü.</p>
      <p>Tennyson cinsel tutkuyu kesinlikle yadsıyordu; ama zararsız başka bir tutkusu vardı onun. Kendi deyişiyle “the passion of the past” yani geçmiş günlere özlem tutkusuydu bu. En iyi şiirlerinde, “Lucretius”da olduğu gibi, Roma söylencelerinden, Yunan mitolojisinden, Homeros’un destanlarından ya da Ortaçağ’ın Kral Arthur ile ilgili öykülerinden yararlandı. Tennyson’ın çağıyla uyum içinde olduğunu ikide birde vurgulamasına karşın, bu sürekli geçmişe dönüş şairin kendini aldattığını; yaşadığı çağdan, o çağın sorunlarından, çelişkilerinden, acı ve çirkin yanlarından, bilinçaltı bir içgüdüyle kaçıp, geçmişin güzelliğine sığındığını gösterir bize kalırsa.</p>
      <p>Tennyson’ın geçmişle ilgili en ünlü –ve ünlü olduğu kadar da güzel– şiirlerinden biri, 1852’de yayımladığı, ama çok daha önce yazdığı dört bölümlü “The Lady of Shalott”dur. Daha sonraları uzun uzun işleyeceği Kral Arthur söylenceleriyle ilgili ilk şiiridir bu ve şair aynı konuya <em>Idylls of the King</em>’in “Lancelot and Elaine” bölümünde de değinecektir. Shalott, Kral Arthur’un şövalyeleriyle birlikte yaşadığı Camelot’a doğru akan ırmağın ortasında küçük bir adadır. Bu adadaki kül rengi dört yüksek kule<span epub:type="pagebreak" id="page1528" title="1528"/>den birinde tek başına yaşayan genç kıza “The Lady of Shalott” derler. Genç kız, nedenini bilmediğimiz bir büyünün etkisindedir. Eğer pencereden bakar ve Camelot’ı görürse, lânetlenip ölecektir. Hapsinin dışındaki dünyayı, kalenin daracık penceresinin karşısındaki aynadan görmeye izni vardır ancak. Gördüklerini de, küçük tezgâhında dokuduğu duvar halısına nakşeder. Böylece gerçek dünyadan soyutlanmış, yaşama ve insanlara kendi gözleriyle bakması yasaklanmış, o küçük aynanın yansıttıklarını görebiliyordur ancak. Gerçekleri değil de sadece yansımaları görebilen genç kız, “I am half sick of shadows” (gölgelerden neredeyse bıktım) diyerek, zaman zaman yakınmakla birlikte, alınyazısına katlanır. Ama günün birinde, Arthur’un şövalyelerinden Lancelot’un at üstünde görüntüsü “kristal aynada ansızın parlayınca” (“he flashed into the crystal miror”) durum bir anda değişiverir. Shalott’a hapsedilen genç kız, bu dünya güzeli delikanlıyı, aynaya yansıyan bir hayal olarak değil de, gerçek bir erkek olarak kendi gözleriyle görmek isteğini önleyemez:</p>
      <blockquote>
        <p>“She left the web, she left the loom,</p>
        <p>She made three paces through the room,</p>
        <p>She saw the water lily bloom,</p>
        <p>She saw the helmet and the plume,</p>
        <p>She looked down on Camelot.</p>
        <p>Out flew the web and floated wide; The mirror cracked from side to side;</p>
        <p>“The curse is come upon me” cried</p>
        <p>The Lady of Shalott.”</p>
      </blockquote>
      <blockquote>
        <p>Dokumayı bıraktı, tezgâhı bıraktı,</p>
        <p>Üç adım attı odada;</p>
        <p>Nilüferlerin açtığını gördü,</p>
        <p>Miğferi ve üstündeki tüyü gördü,</p>
        <p>Camelot’a baktı.</p>
        <p>Dokuma söküldü, ipler uçuştu,</p>
        <p>Ayna çatladı boydan boya.</p>
        <p>“Lânete uğradım” dedi</p>
        <p>Shallott’un Lady’si.</p>
      </blockquote>
      <p><span epub:type="pagebreak" id="page1529" title="1529"/>Genç kız bunu anlayınca, kuleden çıkar. Bir sandalın pruvasına “The Lady of Shalott” diye yazar. Sandalın içine uzanır, usul usul şarkılar söyleyerek ölür. Irmağın suları, onu Camelot’a sürükler. Kral Arthur’un şövalyeleri, kıyıda toplanıp, genç kızın ölüsüne bakarlar. Bu kızın onun uğruna öldüğünden habersiz Lancelot, “she has a lovely face; / God in his mercy give her grace” (Çok güzel bir yüzü var; / Tanrı merhametini esirgemesin ondan) der. Bu şiiri okudukça, gerçeklere doğrudan doğruya bakmak isteyen, ama bakarsa mahvolacağını bilen kuleye kapalı genç kız, Tennyson’ı mı simgeliyor acaba diye düşündüğümüz olur.</p>
      <p>Tennyson’ın lirik şiirleri dışında, bir de Robert Browning’in ustası olduğu türde dramatik monologları vardır. Browning’in ömrünün sonuna doğru başarısı karşısında Tennyson ona gıpta etmiş, onunla aşık atmak istemiştir sanki. İçinde birçok dramatik monolog bulunan <em>Tiresias and Other Poems </em>adlı kitabını “to my good friend Robert Browning”e (en iyi dostum Robert Browning’e) sunması ise, Tennyson’ın saflığının bir göstergesidir ancak. Çünkü Tennyson’ın bu tür şiirleri, Browning’inkilere hiç benzemezler. Monolog olmasına monologdurlar ama, pek dramatik sayılamazlar. Bunun nedeni de, Tennyson’ın, Browning’in başlıca özelliklerinden, yani insanların ruhbilimsel yapısına merak ve duyarlılıkla yaklaşmaktan, tragedya duygusundan, kişilere ve olaylara ironik açıdan bakmak alışkanlığından ve canlı konuşma dili kullanmak yeteneğinden tümüyle yoksun oluşudur.</p>
      <p>Gerçi Tennyson çok trajik konular seçer, ama bu trajik konulara trajik bir hava vermeyi başaramaz. Bunun birçok örneğini verebiliriz: “The Flight”da (Kaçış) bir genç kız, düğün gününün sabahı, kız kardeşiyle konuşmaktadır. Babasının o adama borcu olduğu için, nefret ettiği biriyle evlendirilecektir o gün. Baba, kızı bir köleymiş gibi, onu borçlu olduğu adama satacaktır. Gemici sevgilisi de çok uzaklardadır. Genç kız, ıssız deniz kıyılarında açlıktan ölmeyi göze alarak, evinden kaçar. Trajik bir durumdur bu; ama şiir bir tragedyanın boyutlarına pek varamaz. “The Leper’s Bride”daki (Cüzamlının Eşi) kadının durumu daha da trajiktir: Çünkü bu şiirdeki genç kadın, o korkunç hastalığa kapılan eşine âşıktır. Cüzamın kendisine de geçmesini göze alarak, <span epub:type="pagebreak" id="page1530" title="1530"/>kocasının alınyazısını paylaşmak ister. Tennyson, bu çok dramatik durumu da gerçekten dramatik yapamaz. “Despair”deki (Istırap) durum da çok karmaşık ve trajiktir: Birbirlerine çok bağlı bir karı koca, çocuklarını yitirdikten sonra, Tanrı’ya ve ruhun ölümsüzlüğüne inanmaz olurlar, birlikte kendilerini denize atarlar. Kadın boğulur; ama erkeği son dakikada bir din adamı kurtarır. Bu din adamıyla konuşan kocanın söylediklerinin, yüreğimizi parçalaması gerekir; ama yüreğimiz hiç parçalanmaz. “Tiresias” adlı dramatik monologda, Tiresias, bilgelik tanrıçası Pallas Athene’yi bir çeşmede çırılçıplak yıkanırken görür. Öfkelenen tanrıça “henceforth be blind, for thou hast seen too much, / And speak the truth that no man may believe” (bundan böyle kör ol; çünkü görmemen gerekeni gördün / Ve kimsenin inanmayacağı gerçekleri söyle) diyerek, onu lânetler. Tiresias’ı kör ederken, geleceği görmek yeteneğini vermiştir ona. Ne var ki, Tiresias’ın kehânetleri doğru çıkıncaya değin, ona kimse inanmamaktadır. T. S. Eliot’ın <em>The Waste Land</em>’de (Kıraç Toprak) Tiresias’ın trajik kişiliğinden ne denli etkileyici bir biçimde yararlandığını bilen bizler, Tennyson’ın Tiresias’ı ele alışını çok yetersiz buluruz doğal olarak. Tennyson “The Wreck” (Batan Gemi) ya da “The Bandit’s Death” (Haydudun Ölümü) gibi, gene çok yoğun tragedya öğeleri içeren dramatik monologlarında da trajik olmayı başaramaz.</p>
      <p>“Romney’s Remorse”da (Romney’nin Vicdan Azabı) Tennyson, çok çarpıcı ressam kişilikleri çizen Browning’e sanki özenerek, XVIII. yüzyılda gerçekten yaşamış, yaptığı portrelerle ünlü George Romney’i ele alır. Romney, evliliğin sanatçılara hiç yaramadığını savunanlara inanıp, on dokuz yaşındayken evlendiği karısından ayrılır. Uzun yıllar sonra, yaşlılığında, mutsuz, hasta ve neredeyse delirmiş bir halde, terk ettiği eşine geri döner. Kadın, onu yalnız bağışlamakla kalmaz, büyük bir sevecenlikle ona bakar. Tennyson, Browning’in çoğu dramatik monologları gibi “blank verse” ile yazdığı bu şiirde, Romney’i terkettiği karısıyla konuştururken, öteki şairin her zaman gözler önüne sermeyi başardığı psikolojik inceliğin bir nebzesini bile gösteremez. Tennyson, terkedilmiş kadın konusunu “Oenone”de işler. Burada konuşan Oenone, Troya Kralı’nın oğlu Paris’in Yunanlı komutan<span epub:type="pagebreak" id="page1531" title="1531"/>lardan Menelaus’un eşi Güzel Helena’ya âşık olup Troya savaşına neden olmadan önce seviştiği kızdır. Bu öykü de trajiktir; çünkü Paris ölümcül bir yara alınca, hekimlikte ustalığı bilinen eski sevgilisini imdadına çağırır. Oenone ise, Paris’e yardım etmez. Sevdiği erkek ölünce de vicdan azabına kapılır, kendi canına kıyar. Ama bu şiir, dayanılmaz acılar çeken bir kadının ağıtı değil, yumuşak hüznü müzikal sözlerle dile getiren bir yakınmadır. Bir tragedya havası yaratmakta Tennyson’ı pek başarılı sayamayacağımızı kanıtlayan başka bir şiir de, çok trajik bir öyküyü anlatan “Rizhap”dır. Rizhap, bu şiirde konuşan annenin adı değil, Kutsal Kitap’ta aynı duruma düşen, yani oğlunu yitiren bir kadının adıdır. Şiirin ilk dizelerinde, kadın oğlunun sesini duyar gibi olur:</p>
      <blockquote>
        <p>“Wailing, wailing, wailing the wind over land and sea,</p>
        <p>And Willy’s voice in the wind “O mother come out to me.”</p>
      </blockquote>
      <blockquote>
        <p>İnliyor, inliyor, inliyor rüzgâr karada denizde,</p>
        <p>Willy’nin sesi rüzgârda “anne, bana gel” diyor.</p>
      </blockquote>
      <p>Willy, delikanlılığından gelen bir kabadayılık hevesiyle, arkadaşlarıyla bahse girmiş, posta arabasından bir tek para kesesi çalmış, bu yüzden de asılmıştır. Annesi bu acıya dayanamayıp çıldırmış, tımarhanelerde zincire vurulmuş dövülmüştür. Asılanların kutsanmış kilise mezarlıklarına gömülmeleri yasak olduğundan, Willy’nin ölüsü darağacında çürümektedir. Anne tımarhaneden çıkınca, karanlık ve karlı kış gecelerinde, darağacına sürekli gider. Oğlunun iskeletinden kopup yere düşen kemikleri bir bir toplar, onları numaralayıp (yaşlı annenin gösterdiği bu bilimsel özen bize hiç de inandırıcı gelmez) torbalara koyar; “I have gathered my baby together” (bebeğimi bir araya topladım) diyerek, bu numaralanmış kemikleri kutsanmış toprağa gömer gizlice.</p>
      <p>Tennyson’ın “St. Simon Stylites”i (Sütunun Üstündeki Ermiş Simon) buruk bir alaycılıkla ele alınması gereken, Browning’e tam uygun bir konudur: Kendini dünyanın en aşağılık yaratığı bilen Simon, tüm günahlarından arınarak, ermişliğe ulaşmak ister. Bu <span epub:type="pagebreak" id="page1532" title="1532"/>amaç uğruna çekmediği eziyet yoktur. Karlarda kışlarda ya da kavuran güneşlerin atında, elinde bir haç, bir sütunun üstüne tüner. Gece gündüz, hiç ayağı yere değmeden orada kalır. Gelgelelim, ermişlere özgü alçakgönüllülükten bir hayli yoksundur. Bunca yıl dayanılmaz bedensel acılara katlandığı için övünür; eğer kendisi ermişliği hak etmediyse, bunu kimin hak ettiğini sorar Tanrı’ya böbürlenerek. Simon’un tansıklar yarattığı söylentileri yayılır çevresinde; hayranları sütunun dibine üşüşür onu seyretmek için. Ama Simon, ermişlik mertebesine yükselemediğini bilir. Ölmeden tam önce, bir meleğin ona yaklaşıp, başına bir taç koyduğunu sanır. Ama gerçek bir ermiş olup olmadığını kesinlikle bilemez gene de. Böyle bir konu, Browning’e özgü ironik bir yaklaşım gerektirdiğinden Tennyson’ın şiiri başarılı sayılamaz.</p>
      <p>Bize kalırsa, Tennyson’ın ancak iki dramatik monologu gerçekten güzeldir. Bunlardan biri gençliğinde, 1833’te “blank verse” ile yazdığı “Tithonus;” öteki de gene blank verse ile aynı yıl yazdığı “Ulysses”dir. Birinci şiirde, Troyalı Prens Tithonus öyle yakışıklı bir gençtir ki, Yunan mitolojisinin şafak tanrıçası Eos ya da Aurora ona âşık olur; her istediğini yerine getireceğini söyler. Tithonus ölümsüz olmayı diler. Ama ölümsüzlükle birlikte genç kalmayı dilemeyi unuttuğu için, yaşamı bir karabasana dönüşür. Artık tek isteği ölmektir. Ne var ki, tanrılar bağışladıkları bir nimeti geri almadıklarından, ölemez bir türlü. Gençliği her şafakla birlikte yinelenen dünya güzeli tanrıçanın, yaşlanmanın yürekler acısı çöküntüsüne uğrayan Tithonus’u hâlâ sevmesi, saraydan uzaklaşmasına izin vermemesi, gözyaşları dökerek ona sarılıp yakınması zavallı ihtiyarın acılarını büsbütün dayanılmaz hale getirir:</p>
      <blockquote>
        <p>“Cruel immortality</p>
        <p>Consumes me. I wither slowly in thine arms,</p>
        <p>Here at the quiet limit of the world,</p>
        <p>A white-haired shadow roaming like a dream.”</p>
      </blockquote>
      <blockquote>
        <p>Zalim ölümsüzlük</p>
        <p>İçin için yakıyor beni. Kollarının arasında yavaşça sönüyorum,</p>
        <p>Burada, dünyanın sessiz sınırında,</p>
        <p>Bir düş gibi dolanan ak saçlı bir gölgeyim.</p>
      </blockquote>
      <p><span epub:type="pagebreak" id="page1533" title="1533"/>“Ulysses”in değeri, Tennyson’ın birçok şiiri gibi, birbiri peşi sıra dizilen uyumlu sözcüklerden oluşmakla kalmayıp, düşünceyi şiire dönüştürmesinden kaynaklanır. Ulysses’i insan olarak inandırıcı kılmak açısından, Browning’inkilere en çok yaklaşan dramatik monologudur Tennyson’ın. Şairin, sevgili arkadaşı Hallam’ın öldüğü yılın sonuna doğru yazdığı bu şiir, yaşama bir çağrıdır. Zaten Tennyson da büyük bir acı çektikten sonra, yaşamak gücünü bulmak için bu şiiri yazdığını söyler. Burada konuşan Ulysses ya da Yunanca adıyla Odysseus artık yaşlıdır. Yaşlandıklarını bahane ederek insanların yiğitliği elden bırakmayıp, yaşamı gençliklerinde olduğu gibi sürdürmeleri çağrısını yapan Tennyson ancak yirmi dört yaşındaydı bu şiiri yazdığı sırada ve burada konuşan Ulysses değil, Tennyson’ın kendisidir aslında.</p>
      <p>On yıl süren Troya Savaşı bitmiş, Ulysses yıllarca denizlerde birbirinden renkli serüvenler yaşadıktan sonra, küçük Ithaca adasına geri dönmüş, eşi Penelope’ye ve oğlu Telemachus’e kavuşmuştur. Homeros’un <em>Odysseia</em>’sı onun bu dönüşüyle biter. Ama Dante’ye göre, (“Inferno”vi) Ulysses küçük krallığının bir köşesinde tembel tembel oturup, öteki yaşlılar gibi ölümü beklemeye katlanamaz. Bir süre sonra, içi içine sığmaz olur. Adanın yönetimini oğluna bırakarak Batı’ya doğru yeni bir yolculuğa çıkmak ister. İnsanların hayvanlar gibi yaşamak için değil, erdemin ve bilginin peşinden koşmak için yaratıldıklarını söyleyerek, kendisiyle gelmeleri için adamlarını yüreklendirmeye çalışır. Tennyson, Ulysses’in adamlarına yaptığı konuşmayı bir dramatik monolog olarak işler: Ithaca adasının sadece yiyip içip uyumayı, sadece mal biriktirmeyi isteyen, uygarlıktan yoksun halkını yönetmenin hiçbir anlamı yoktur Ulysses’in gözünde. O her zaman yaşamış; yoğun acılar da, yoğun sevinçler de duymuş; kendisini sarhoş eden bir şarabı içercesine, yaşamı son damlasına kadar içmiştir. Bugüne değil, “her zaman aç bir yürekle, oradan oraya dolanmış” (“always roaming with a hungry heart”), neler görmüş neler geçirmiş, nice ülkelere gitmiş, nice insanlar tanımış; “far on the ringing plain of windy Troy”da (uzaklarda rüzgârlı Troya’nın çınlayan ovasında) nice savaşlara katılmıştır. Ama Ulysses, salt geçmişiyle yetinmeyen, “artık benden paydos” diyemeyen bir insandır:</p>
      <blockquote>
				<span epub:type="pagebreak" id="page1534" title="1534"/>
        <p>“How dull it is to pause, to make an end,</p>
        <p>To rust unburnished, not to shine in use!</p>
        <p>As thought to breathe were life! Life piled on life</p>
        <p>Were all too little, and of one to me</p>
        <p>Little remains.”</p>
      </blockquote>
      <blockquote>
        <p>Ne kadar sıkıntılı bir şey durmak, bitirmek</p>
        <p>Kullanılıp parlayacağına, kullanılmayıp pas tutmak!</p>
        <p>Sanki yaşamak salt nefes almakmış gibi! Yaşamlar üst üste yığılsa bile,</p>
        <p>Gene de az gelirdi bana; ve bu tek yaşamımdan</p>
        <p>Pek azı kaldı.</p>
      </blockquote>
      <p>Bu yüzdendir ki, Ulysses, ömrünü iki üç yıl daha uzatabilmek umuduyla kendini korumayı, doyasıya yaşamaktan kaçmayı “vile” (aşağılık) bir tutum sayar. Kendisini aldatıp, hâlâ genç sanan ihtiyarlardan da değildir o. Kocadığını çok iyi bilir. Ama kendisi ve adamları gibi, gençliklerinde tanrılara karşı savaşan yiğitlerin, yaşlılıklarında da yapabilecekleri onurlu işler vardır. İşte bu yüzden Ulysses, ölümün “sonsuz sessizliğine” (“eternal silence”) gömülmeden önce, “insan düşüncesinin en son sınırını aşarak, batan bir yıldızın / Peşinden gidercesine, bilginin peşinden gitmek” (“to follow knowledge like a sinking star / Beyond the utmost bound of human thought”) ister. Bir iki soylu eylem daha yapmak, belki de yeni dünyalar keşfetmek özlemiyle yanıp tutuşur. Adamlarıyla konuşmasına “to strive, to seek, to find, and not to yield” (uğraşmak, aramak, bulmak ve teslim olmamak) kararıyla son verir.</p>
      <p>“Ulysses” ile aynı dönemin bir şiiri olan “The Lotos-Eaters”i (Lotus Yiyenler) karşılaştırmak, birbirine tam karşıt iki tutumu görmek açısından ilginçtir. Bir dramatik monolog olmayan “The Lotos-Eaters”i yazarken, Tennyson gene <em>Odysseia</em>’da okuduğu birkaç tümceden esinlenir. Ulysses’in sesini, şiirin ancak ilk iki dizesinde duyarız:</p>
      <blockquote>
        <p>“Courage” he said, and pointed toward the land,</p>
        <p>“This mounting wave will roll us shoreward soon.”</p>
			</blockquote>
			<blockquote>
				<span epub:type="pagebreak" id="page1535" title="1535"/>
        <p>“Cesaret” dedi ve karayı göstererek,</p>
        <p>“Bu yükselen dalga bizi yakında sahile yuvarlar.”</p>
      </blockquote>
      <p>O yükselen dalga, Ithaca’ya geri dönmek için yola çıkıp, denizlerde oradan oraya savrulan Ulysses ile adamlarının gemisini “Lotophagi’lerin” yani lotus çiçeğinin meyvasını yiyenlerin ülkesine sürükler. Yerliler, afyon gibi bir etkisi olan lotus meyvalarıyla karşılarlar onları. Bu “honey-sweet” (bal gibi tatlı) meyvayı yiyenler, uyuşup, tatlı bir edilgenliğe düşerler. Ulysses’in adamlarının vardıkları ülke, çiçek dolu güzel ağaçlı korularıyla, her yandan şırıl şırıl akan dereleriyle, bir cennettir. Orada, günün her saatinde “her zaman akşamdır sanki” (“seemed always afternoon”). Çevrelerindeki üç dağın dorukları, batan güneşin ışığıyla pembeleşir, güneş batmak üzere gibidir; ama “büyülü bir güneş batışıdır” bu (charmed sunset), çünkü güneş hiçbir zaman batmaz. O sihirli meyvayı tadanlar, dünyanın gerçeklerinden uzaklaşırlar. “Hem derin bir uykuda, hem de uyanık gibidirler” (“deep asleep he seemed, yet all awake”) Lotusu yiyenlerin duydukları mutluluk değildir, gerçek bir huzur da değildir. Ilımlı bir hüzündür ancak; yaşamdan kopanların, her şeyden vazgeçenlerin hüznü. Bu ülkenin yerlileri “mild-eyed, melancholy” (yumuşak bakışlı, hazin) insanlardır. Bunların sundukları uyuşturucu meyvayı yedikten sonra, Ulysses’in gemicileri de bu havaya kapılırlar. (İlginçtir ki Tennyson, Ulysses’in bu meyvayı tadıp tatmadığı konusunda hiçbir bilgi vermez şiirinde; hatta ilk iki dizeden sonra, Ulysses’den hiç söz etmez.) Gemiciler, Troya’da on yıl savaştıktan, denizlerde nice serüvenler yaşadıktan sonra, artık bitkin düşmüşlerdir. Duydukları tatlı hüzünde, uykuyla özdeşleşen bir ölüm özlemi de vardır: “Long rest, or death, dark death, or dreamful ease” (uzun dinlenme ya da ölüm, karanlık ölüm ya da düşlü bir rahatlık). “The Lotos-Eaters”in ikinci kısmı olan “choric song”da (korolu şarkı), Ulysses’in adamları, Ithaca adasına geri dönmekten tümüyle vazgeçtiklerini hep bir ağızdan söyleyip, “we will return no more” (artık geri dönmeyeceğiz) derler. Ithaca’da kargaşa çıkmasına hiç aldırdıkları yoktur: “Let what is broken so remain... Tis hard to settle order once again” (Kırık olan varsın kırık kalsın... Düzeni ye<span epub:type="pagebreak" id="page1536" title="1536"/>niden kurmak güçtür.) Ailelerinin onları çoktan unuttuğuna inanmak isterler: “We should come like ghosts to trouble joy” (Sevinçlerini bozmak için hortlaklar gibi gelmiş oluruz.) Bencilce bir teslimiyet içinde “what pleasure can we have to war with evil?” (kötülüğe karşı savaşmak bize ne haz verebilir ki?) diye sorarlar. “On the hills like gods careless of mankind” (tepelerde tanrılar gibi insanlığa aldırmamak) isterler. Ve “The Lotos-Eaters”, “Ulysses’in tam karşıtı olan bir kararın verilmesiyle sonuçlanır: “Oh rest you, brother mariners, we will not wander more!” (Hey dinlenin, gemici kardeşlerimiz, şurada burada dolanmayacağız artık!) İnsan bu iki şiiri peşpeşe okuyunca, acaba Tennyson gençliğinde birbirine tümüyle zıt bu iki eğilim arasında uzun süre bocaladı mı diye düşünür.</p>
      <p>“Ulysses” ve “The Lotos-Eaters” gibi Tennyson’ın gençliğinde yazdığı ve 1832’de yayımladığı “Locksley Hall” dramatik bir monologdur. Uyaklı beyitlerle yazıldığı için, konuşma dilinin akıcılığına pek uymayan bu uzunca şiirde konuşan adam, doğup büyüdüğü Locksley Hall’a geri dönünce, akrabası Amy ile orada yaşadığı aşkı anımsar: Kendisi zengin değildir; Amy ise, ailesinin baskısına karşı koyamayıp, varlıklı, ama akılsız bir ayyaşla para uğruna evlenmiştir. Bu durum karşısında, terk edilen adam “cursed be the social lies that warp us from the living truth” (canlı gerçekten bizi saptıran toplumsal yalanlara lânet olsun) gibi bir iki söz söyler. Ne var ki, toplumsal bir yarayı, yani sadece kadınların değil, erkeklerin de salt çıkarlarını kollayarak evlenmelerini eleştireceği yerde, kadınları küçümsemeyi yeğ tutar. Tennyson’ın aynı düşünceleri paylaşıp paylaşmadığını bilemeyiz; ama “Locksley Hall”da konuşan kişi, kadınları sadece kafa açısından değil, duygu açısından da erkeklerden kat kat aşağı bulur:</p>
      <blockquote>
        <p>“Nature made them blinder, motions bound in a shallow brain,</p>
        <p>Woman is the lesser man, and all thy passions matched with mine,</p>
        <p>Are as moonlight unto sunlight, and as water unto wine.”</p>
      </blockquote>
      <blockquote>
        <p>Doğa onları daha kör yaptı; eylemleri sığ bir beynin sınırlarını aşamıyor.</p>
        <p><span epub:type="pagebreak" id="page1537" title="1537"/>Erkekten küçük olan insandır kadın; ay ışığına kıyasla gün ışığı neyse,</p>
        <p>Şaraba kıyasla su neyse, senin tutkuların da öyledir </p>
        <p>benimkilerle kıyaslanınca.</p>
      </blockquote>
      <p>Amy’nin çocukları olduktan sonra eski sevgilisini büsbütün unutacağını, kocası olan o kaba saba ayyaşa daha çok bağlanacağını; kızlarına da kendi izlediği yoldan gitmelerini, duygularına kapılmadan çıkarlarını kollayarak evlenmelerini öğreteceğini söyler.</p>
      <p>“Locksley Hall”daki adam, kişisel bir düşkırıklığından kendini kurtarabilmek için, Victoria Çağı’nda yaşayanların başlıca yanılgısına düşer, yaşadığı çağın büyük bir ilerleme dönemi olduğu düşüncesiyle avunur. Egemen sınıfın maddesel refahının, buharlı gemi ya da demiryolları gibi teknolojik buluşların kendi ülkesini değil, tüm dünyayı gerçek uygarlığa kavuşturacağı umuduna kapılır:</p>
      <blockquote>
        <p>“Men, my brothers, men the workers, ever reaping something new.</p>
        <p>That which they have done but earnest of the things that they shall do.</p>
        <p>For I dipt into the future, as far as human eyes could see,</p>
        <p>Saw the vision of the world and all the wonder that would be.”</p>
      </blockquote>
      <blockquote>
        <p>İnsanlar, kardeşlerim, çalışan insanlar, her zaman yeni şeyler biçerler.</p>
        <p>Şimdiye kadar yaptıkları ancak bir teminatıdır ileride yapacaklarının;</p>
        <p>Çünkü ben geleceğin içine daldım, insan gözünün görebileceği kadar uzakları gördüm.</p>
        <p>Dünyayı gördüm ve olacak harikayı.</p>
      </blockquote>
      <p>Tennyson geleceğe bakarken, altmış yetmiş yıl sonra, insanların ticaret yapmak için uçaklar icat edeceklerini sezmişçesine, “gökyüzünün ticaretle dolduğunu görür” (“saw the heavens filled with commerce”). Bu uçakların savaşacaklarını da sezer: “The nations airy navies grappling” (ulusların hava filoları çarpı<span epub:type="pagebreak" id="page1538" title="1538"/>şıyor). Tennyson bu hava savaşını Büyük Britanya’nın kazanacağına candan inanmaktadır. Bu zaferden sonra da “The Parliament of Man, the Federation of the World” (İnsanlık Parlamentosu, Dünya Federasyonu) kurulacak ve Tennyson bunu açıkça söylemez, ama bu parlamentoya ve federasyona kendi ülkesi egemen olacaktır.</p>
      <p>Tennyson “Locksley Hall”dan elli dört yıl sonra, yetmiş yedi yaşındayken, 1886’da “Locksley Hall Sixty Years After” (Altmış Yıl Sonra Locksley Hall) adlı başka bir şiir yayımladı. Biçimsel açıdan ilkinin eşi, ama çok daha uzun olan bu şiirde, artık sahibi olduğu Locksley Hall’a geri dönen aynı kişi, torunuyla konuşmaktadır. Bu yaşlı adamın söyledikleri, ilk şiirde gençken söylediklerine öylesine ters düşer ki, “Locksley Hall Sixty Years After”ı bir “palinode” yani eskiden savunduğu görüşleri ve inançları tümüyle geri alan bir şiir olarak yorumlayabiliriz. Lord Alfred Tennyson’ı çağını tam anlamıyla temsil eden bir şair saydığımızdan, onu biraz harcadık şimdiye değin. Bundan sonra ele alacağımız şiirlerde de göreceğimiz gibi, Tennyson gerçekten de çağının adamıdır. Ne var ki, yaşlılığının bir ürünü olan “Locksley Hall Sixty Years After”ı okuyunca, bu şaire acaba haksızlık mı ettik diye düşünmeye başlarız. Çünkü daha önceleri bunca yücelttiği Victoria Çağı’na bu şiirde öyle kötümser bir gözle baktı ki, ona hayran olan çağdaşları büyük bir şok geçirip dehşete kapıldılar. İngiltere’nin en ünlü devlet adamı Gladstone, Kraliçe Victoria’nın jübilesine bu şiir yüzünden gölge düşeceği kaygısını duydu. Birçok çağdaşı, bunları söyleyenin, sevdikleri şair Lord Alfred Tennyson değil, şiirde konuşan kişidir sadece diye kendilerini aldatmaya çalıştılar. Hatta daha da ileri giderek, Tennyson’ın 1899’da yayımlanan <em>Complete Works</em>’ünde “Locksley Hall Sixty Years After”ın yüreklerine en çok inen kimi dizelerini basmamak çaresine başvurdular.</p>
      <p>Birinci “Locksley Hall”dan kat kat daha ilginç olan bu ikinci şiir, duygusal bir bölümle başlar: Yaşlı adamın delikanlı torunu, dedesinin gençliğinde yaşadığı bir durumla karşılaşmış, sevdiği kız onu bırakıp daha varlıklı bir erkekle evlenmiştir. Bu olay, konuşan yaşlı adama akrabası Amy ile seviştiği gençlik yıllarını ve çektiği acıları anımsatır. Amy çocuk doğururken öldükten <span epub:type="pagebreak" id="page1539" title="1539"/>sonra, kendisi başka bir kızla evlenmiş, kırk yıl süren mutlu evliliği eşinin ölümüyle sona ermiştir. Kaptan olan oğlu da batan gemisiyle birlikte sulara gömülüp boğulduktan sonra, dünyada tek dayanağı şiirde konuştuğu ve kendi ölümünden sonra Locksley Hall’un sahibi olacak torunudur.</p>
      <p>Bu giriş bitince, yaşlı adam, daha önceki şiirde söylediklerinin tam tersini söyleyerek, yaşadığı çağa verip veriştirmeye başlar. Victoria Çağı’na özgü iyimserliğin yerini, katıksız bir kötümserlik almıştır artık. Zaten Tennyson, o sıralarda yazdığı mektupların birinde de “when I see society vicious, and the poor starving in great cities, I feel a mighty wave of evil passing over the land” (Toplumun ahlâksızlığını ve yoksulların büyük kentlerde açlıktan öldüklerini gördükçe, ülkenin üzerinden güçlü bir kötülük dalgasının geçtiğini hissediyorum) demişti. Teknolojik ilerlemenin gerçek bir ilerleme sayılamayacağını, Büyük Britanya İmparatorluğu’nun zenginleşmesinin halkı daha da yoksul yaptığını artık anlamıştı. Ülkesinin sefalet içinde olduğunu görüyordu:</p>
      <blockquote>
        <p>“There among the glooming alleys Progress halts on palsied feet,</p>
        <p>Crime and hunger cast our maidens by the thousand on the street,</p>
        <p>There the master scrimps his haggard sempstress of her daily bread,</p>
        <p>There single sordid attic holds the living and the dead.”</p>
      </blockquote>
      <blockquote>
        <p>Orada, karanlık dar sokaklarda, ilerleme felçli ayaklarla duraklıyor,</p>
        <p>Cinayet ve açlık, genç kızlarımızın binlercesini sokaklara atıyor.</p>
        <p>Orada patron, yüzü çökmüş terzi kızdan ekmeğini esirgiyor,</p>
        <p>Orada bir tek sefil tavanarasında canlılarla ölüler kucak kucağa yaşıyor.</p>
      </blockquote>
      <p>Tennyson’ın gözünde artık “kent çocuklarının ruhu da aklı da kentin çamuruna batıp kararmıştır” (“city children soak and blacken soul and sense in city slime”). Elli dört yıl önceki iyimser şair, “when was age so crammed with menace, madness, written and spoken lies?” (Tehditlerle, çılgınlıklarla, yazılı ve sözlü yalanlarla böylesine tıka basa dolu bir çağ görülmüş mü<span epub:type="pagebreak" id="page1540" title="1540"/>dür hiç) diye sorar şimdi. İlk şiirinde yücelttiği insan kardeşlerini, “her saat başı kardeş böceklere kötülük eden, bir tek saat yaşayan böceklere” (“insects of an hour that hourly work work their brother insects wrong”) benzetir. “Are we devils, are we men?” (Biz şeytan mıyız, biz insan mıyız?) diye sorar. “Have we risen from out the beast, then back to the beast” (hayvandan mı geldik, öyleyse gene hayvana geri dönelim) der. Yaşlı bir adamın böyle vahşice sağa sola saldırmasının doğru olmadığını da bilir: “Heated am I?... You wonder, well, it scarce becomes my age” (Öfkeliyim demek?... Şaşıyorsun, eh, pek yakışmıyor yaşıma). Ama kendini tutamaz gene de. Çağdaşlarına çatarken, bir çelişkiye de düşer; en çirkin gerçekleri gözler önüne seren yazarları ve sanatçıları eleştirir, onları “Zolaism” (Zola’cılık) yapmakla suçlar.</p>
      <p>İlk “Locksley Hall”da savunduğu bütün insanların temsil edilecekleri İnsan Parlamentosu ve Dünya Federasyonu umudunu artık tümüyle yitirmiştir. Parlamentoyu salt gevezelik edilen bir kurum olarak görür: “Babble, babble, our old England may go down in babble at last” (Gevezelik edin, edin, bizim kocamış İngiltere’miz gevezelikle batsın sonunda) der. Tennyson, devrime hiçbir zaman bel bağlamamış, ancak evrime inanmıştı. Ama evrime de inancı kalmamıştır artık. Çünkü “gerileme, sürekli olarak evrimi çamura sürüklemektedir” (“Reversion ever dragging evolution into the mud”) Tennyson, bilime ve bilimden kaynaklanan teknolojik buluşlara da inancını yitirmiştir. Hatta bunların er geç yeryüzünün güzelliğini yok edeceği kuşkusuna düşmüştür: “Art and grace are less; science grows and beauty dwindles” (sanat ve zarafet gittikçe daha az; bilim gelişiyor, güzellik azalıyor). Günün birinde dünyanın, ölü bir güneşin çevresinde dönüp duran “sonsuzlukta yutulmuş, sessizlikte yitirilmiş, anlamsız bir geçmişin derinliklerinde boğulmuş” (“swallowed up in vastness, lost in silence, drowned in the depths of a meaningless past”) ölü bir gezegene dönüşeceği korkusuna bile kapılmıştır artık.</p>
      <p>İki “Locksley Hall” arasındaki çarpıcı karşıtlığı, Tennyson’ın gençliğinin umutlarını yaşlılığında nasıl yitirdiğini göstermek için, 1886’da yazdığı ikinci “Locksley Hall”u ele aldık. Şimdi ge<span epub:type="pagebreak" id="page1541" title="1541"/>ri dönüp, tarih sırasını izleyerek, başlıca uzun şiirlerini gözden geçireceğiz. Bunların ilki, 1847’de yayımladığı <em>The Princess</em>’dir (Prenses). Neredeyse yüz sayfa tutan bu şiirin prologunda, kızlı erkekli genç bir grup, bir yaz günü, varlıklı bir adam olan Sir Walter Vivian’ın malikânesinde Ortaçağ’dan kalma bir yıkıntı yanında piknik yapmaktadırlar. Sir Walter’ın kızı Lilia, bir prenses olarak dünyaya gelseydi, kadınların eğitimi için olumlu işler yapabileceğini düşünür. Bu konu, öteki gençleri de çok ilgilendirir. Bunun üzerine gençler, kadınların eğitimi üstüne bir masal uydurarak, hoş vakit geçirmeye karar verirler. Aralarında Ortaçağ öykülerine meraklı bir şair de vardır. Bu şair, zorba bir krala karşı koyan, onu yenilgiye uğratan soylu ve yiğit bir kadının öyküsünü yazmıştır. Gençler, yaşadıkları çağda da böyle kadınların olup olmadığını tartışırlar. Lilia’ya göre, bugün de bu türden binlerce kadın vardır; “ama gelenekler onları ezmektedir” (“but conventions beat them down”). Lilia’nın bu sözlerinden sonra gençler, kadınların eğitimi konusunu işleyen, her bölümünü aralarından birinin yazacağı yedi bölümlü <em>The Princess</em>’i kaleme alırlar.</p>
      <p>Hayali bir ülkenin kralı olan Gama’nın kızı Ida, komşu bir ülkenin prensiyle çocukluğunda nişanlandırılmıştır. Ama kendini kadın haklarını savunmaya adayan prenses, nişanlısıyla evlenmekten vazgeçer. Babasının saraylarından birinde, kadınların eğitim görebilecekleri, erkeklerin ayak basamayacakları, eğer oraya burunlarını sokarlarsa hemen ölüm cezasına çarptırılacakları bir üniversite kurar. Nişanlısına âşık olan prens, Florian ve Cyril adlı iki arkadaşıyla birlikte, kız kılığına girip bu üniversiteye gelir. Prensin amacı, prensesi kandırmak, onunla evlenebilmektir. Ama çok geçmeden, delikanlıların foyası meydana çıkar: Prenses Ida, Cyril’in bir şarkı söylemesini ister. İçkiyi biraz fazla kaçırmış olan Cyril de, kız sesiyle değil de, güzel bir tenor sesiyle avaz avaz söyler istenilen şarkıyı. Fena halde öfkelenen prenses, atına binip saraydan dörtnala uzaklaşırken, bir ırmağa düşer. Prensin vaktinde yetişip onu kurtarması, prensesin öfkesini yatıştıramaz. Oğlunun yaşamının tehlikeye girdiği korkusuna kapılan komşu kral, ordusuyla gelip, prensesin ülkesini kuşatma altına alır. <span epub:type="pagebreak" id="page1542" title="1542"/>Prensle iki arkadaşı, gene kız kılığında, üniversiteden kaçıp kralın karargâhına sığınırlar. Bunun üzerine, hiç de inandırıcı sayılmayacak bir savaş başlar. Fazla kan dökülmemesi için, her iki ordudan seçilen ellişer kişi, Ortaçağ’da yapılan türden bir “tournament” yaparlar, yani atlarına binip mızraklarıyla çarpışırlar, birbirlerini attan düşürmek amacıyla. Eğer prens ile şövalyeleri, prensesin şövalyelerini yenselerdi, delikanlı muradına erip Ida ile evlenebilecekti. Gelgelelim, prens hem yenilir, hem de yaralanır şövalyeleriyle birlikte. Bunun üzerine bu sözümona üniversite bir hastaneye, kız öğrenciler de hemşirelere dönüşür. Tennyson, kadınların normal işlevlerinin erkeklere şefkatle bakmak olduğunu vurgulamak istercesine, bilime susamış o genç kızların hepsini birer Florence Nightingale yapar. Merhamete gelen prenses de “I strove against the current, and all in vain” (akıntıya karşı savaştım ve bu boşunaydı) diyerek, Victoria Çağı’nın tüm kızları gibi evlilik kurumunu kabullenir.</p>
      <p>Tennyson <em>The Princess</em>’i, çağını ilgilendiren bir konuyu, yani kadınların eğitimi ve toplumdaki görevleri konusunu ele almak için yazmıştır. Dr. Johnson’ın <em>Rasselas</em>’ından da etkilenmiş olabilir; çünkü bu öyküde başka bir prenses, yeryüzünde en güzel şeyin bilgi olduğunu, bütün bilgileri öğretecek ve yalnız kadınların gidebileceği bir yüksek okulun başına geçmek istediğini söyler. Kadınlar için yüksek okullar, güncel bir sorundu o sıralarda. <em>The Princess’in</em> yayımlandığı yıl, Londra’da kadınların eğitimi için Queen’s College açılmıştı; bundan bir yıl sonra da Bedford College kurulmuştu. Tennyson, yalnız eğitimden yoksun bırakmak açısından değil, birçok başka açıdan da kadınlara haksızlık edildiğini biliyordu. Hatta <em>The Princess’in</em> beşinci bölümünde, kadınlara karşı uygulanan aklın alamayacağı kadar barbarca kimi geleneklerden söz eder. Örneğin XVII. yüzyılda Rusya’da kilisede nikâh kıyılırken, gerekirse dayak yemesi için, gelinin damada bir kamçı armağan etmesi ya da eskiden Hindistan’da “suttee” denilen törende kadının ölen kocasının cesediyle birlikte diri diri yakılması gibi... Tennyson’ın şiirindeki prensesin babası şöyle der:</p>
      <blockquote>
				<span epub:type="pagebreak" id="page1543" title="1543"/>
        <p>“Man is the hunter; woman is his game.</p>
        <p>.......</p>
        <p>We hunt them for the beauty of their skins,</p>
        <p>They love us for it.</p>
        <p>.......</p>
        <p>Man for the field and woman for the hearth;</p>
        <p>Man for the sword, and for the needle she;</p>
        <p>Man with the head and woman with the hearth;</p>
        <p>Man to command and woman to obey;</p>
        <p>All else confusion.”</p>
      </blockquote>
      <blockquote>
        <p>Erkek avcıdır, kadın avlanan.</p>
        <p>...........</p>
        <p>Bizler, derilerinin güzelliği için avlarız onları;</p>
        <p>Bu yüzden de bizi severler.</p>
        <p>..........</p>
        <p>Erkek tarlaya, kadın ocak başına;</p>
        <p>Erkek kılıca, kadın dikiş iğnesine;</p>
        <p>Erkekte kafa, kadında kalp;</p>
        <p>Erkek emreder, kadın söz dinler;</p>
        <p>Yoksa kargaşa çıkar.</p>
      </blockquote>
      <p>Tennyson’ın kadınlar konusunda görüşleri böylesine kaba bir biçimde “macho” değildir elbette. Ne var ki, o da tutucudur çağının bütün erkekleri gibi; kadın-erkek eşitliğine hiç inanmaz. Erkeklerin toplumda işlevleriyle, kadınların aynı toplumda işlevleri arasında kesin bir çizgi çizer. Kadınlara büyük saygı gösterilmesini ister; ama onlar evlerinin dışında hiçbir iş yapamayacaklarmış gibi, kadınlara ancak aile yuvasında yer verir, ancak ana ve eş olarak görebilir onları. Bir kadının ille evlenmesinin neden şart olduğunu, koca bulamayan ya da evlenmemeyi yeğ tutan kadınların geçimlerini nasıl sağlayacaklarını hiç düşünmez. Tennyson’ın yaşamı üzerine bir kitap yazan Benson’a bakılacak olursa, ona böyle bir soru yönetilseydi, “eh, ne yapalım, onlar da evlenmenin bir yolunu bulsalardı” derdi büyük bir olasılıkla. Elizabeth Barrett Browning, <em>The Princess’in</em> yayımladığı sırada yazdığı bir mektupta, Tennyson’ın bunu açıkça söyleme<span epub:type="pagebreak" id="page1544" title="1544"/>mekle birlikte, kadınları bir hayli hor gördüğü kanısına varmakta haklıdır.</p>
      <p>Gelgelelim, Tennyson’ın sözcüsü sayabileceğimiz prens, hiç de “macho” bir tip değildir. hatta “lüle lüle uzun sarı saçları vardır bir kız gibi” (“lengths of yellow ringlets like girl”). Prense göre, “kadının davası erkeğin de davasıdır; onlar birlikte yücelir ya da batarlar” (“the woman’s cause is man’s; they rise or sink together.”) Kadın kötü olursa, erkek de kötüleşir. Bir kadınla bir erkek, ancak birleşerek bir tek kusursuz yaratık yaratabilirler. Ne var ki, Tennyson’a kalırsa, bu kusursuz yaratığın kadın kısmı, hiçbir zaman erkek kısmı kadar güçlü ve yüce olamaz. Nitekim Tennyson, ileride ele alacağımız Kral Arthur gibi, tam anlamıyla kusursuz bir erkek tipi çizmiştir; ama böyle kusursuz bir kadın tipi yoktur onun şiirlerinde. (Zaten bu kusursuz kadınlar, ancak Shakespeare’in oyunlarında görülür bize kalırsa.) <em>The Idylls of the King</em>’de Merlin, eğer Kral Arthur, erkek olarak kendisi ne denli yüceyse, kadın olarak o denli yüce bir eş bulabilseydi, ikisi birlikte erdemli bir toplum yaratabileceklerini; ama böyle bir kadın bulunmadığından başarısızlığa uğradığını söyler.</p>
      <p>Tennyson bu şiirine <em>The Princess: A Medley </em>adını vermişti. İçinde her türden karışık parçalar olan anlamında kullanmıştı bu “medley” sözcüğünü. Gerçekten de karışık olmasına karmakarışıktır <em>The Princess</em>. Cicili bicili yapay bir üslupla yazılan bu şiirin, şakacı mı yoksa ağırbaşlı mı olduğunu kestirmek pek kolay değildir. Bir neşe havası içinde başlar, bir yığın yaralı gençle bir hüzün havası içinde biter. Sözde amacı, kadın hakları davasını irdelemektir. Ama bu hakları ele alırken ciddi olup olmadığı pek anlaşılmaz; çünkü kimi zaman bu hakları savunuyormuş gibi yazar, kimi zaman da bunlarla alay ediyormuş gibi. Üstelik, şiirin ikinci yarısında, kadın hakları tümüyle unutuluverir; prensesle prensin aşk öyküsü ön plana çıkar. Şiirin türü belirsiz olduğu gibi, hangi yüzyılda geçtiği de belirsizdir. Kadınların eğitimi, ancak Victoria Çağı’nda ortaya çıkan bir sorundur; ama <em>The Princess </em>sanki Ortaçağ’da geçer gibidir. Bir yandan kadınların eğitimi gibi güncel bir konu tartışılırken, bir yandan da at üstünde, zırhlı, miğferli, mızraklı şövalyeler savaş oyunları oynarlar. Bunun bilincinde olan Tennyson’ın kendi de, Sir Walter’ın Eski <span epub:type="pagebreak" id="page1545" title="1545"/>Yunan mimarisini taklit eden eviyle, bu evin parkındaki Gotik yıkıntıyla, kadın haklarını savunan üniversiteyle ve birbirlerine karşı savaşan Ortaçağ şövalyeleriyle <em>The Princess’in</em> gerçekten bir “medley” olduğunu kabul eder. Böyle bir yapıtın bir şiirden fazla bir operete benzediğini sezen Gilbert ile Sullivan, 1884’te <em>Princess Ida </em>adıyla bunun bir parodisini yapmakta hiçbir sakınca görmemişlerdi haklı olarak. Zaten Tennyson da bu şiirinin pek başarılı sayılamayacağını sezmişti herhalde. Çünkü <em>The Princess </em>yayımlandığı sırada Fitzgerald’a bir mektubunda “my book is out and I hate it, and so no doubt will you” (kitabım çıktı ve ondan nefret ediyorum; kuşkusuz, sen de nefret edeceksin) der. Bu sözü bir şaka da olsa, bu şakanın altında bir kaygı gizlenmektedir bize kalırsa. <em>The Princess’in</em> en güzel yanı, daha doğrusu tek güzel yanı, içine serpilmiş “Sweet and Low” (Tatlı ve Alçak Sesle), “Tears, Idle Tears” (Gözyaşları, Nafile Gözyaşları), “Ask Me No More” (Bana Artık Sorma) gibi dört beş lirik parçadır. Şiirin ana konusuyla hiçbir ilişkileri yoktur bunların. Üstelik biri çok duygulu bir ninni, ötekiler de kadınla erkeğin karşılıklı sevgisini dile getiren şarkılar oldukları için, prensesin verdiği karara, yani erkeklerle ilişkisini kesmek, evlenmemek ve çocuk doğurmamak kararına tümüyle ters düşerler.</p>
      <p>Tennyson’ın asıl ünü 1850’de <em>In Memoriam</em>’ın yayımlanmasıyla başladı. Adından da anlaşıldığı gibi, şair, yüz otuz bir kısa şiirden oluşan bu uzun ağıtı, yirmi iki yaşındayken ölen sevgili arkadaşı Arthur Hallam’ın anısına adamıştı. 1833’te Hallam ölünce yazmaya başladığı bu şiirlere 1850’ye kadar devam ettiği için, derlemenin tümünün yazılması on yedi yıl sürdü. T. S. Eliot’un <em>In Memoriam</em>’ı, şairin değişik tarihlerde içini döktüğü bir günlüğe benzetmesi çok doğrudur bu açıdan. Tennyson, <em>In Memoriam</em>’ı salt kendisi için yazdığını, basmayı hiç düşünmediğini, ancak kendi ölümünden sonra bu ağıtı başkalarının belki okuyabileceklerini söylerdi. İlk baskıyı bu yüzden imzasız yayımlamıştı belki de.</p>
      <p>Bu ağıtta ölen Arthur Hallam değil, bu ölüme katlanmak zorunda kalan Alfred Tennyson’ın kendisi ön plandadır. Aynı yıl yayımlanan William Wordsworth’ün <em>The Prelude</em>’u bir özyaşamöyküsü olduğu gibi <em>In Memoriam </em>da bir özyaşamöyküsü sayıla<span epub:type="pagebreak" id="page1546" title="1546"/>bilir. Bu felaket karşısında şairin ölüme mi sığınacağına yoksa yaşamı mı seçeceğine karar vermesi gerekiyordu. 1833’de Tennyson “öylesine acı çekiyordu ki, kendisine de ailesine de öyle bir yük olmuştu ki, yaşamaya değer mi?” (“I was so utterly miserable, burden to myself and to my family that I said is life worth anything?”) diye soruyordu kendi kendine. O sıralarda yazdığı “The Two Voices” (İki Ses), <em>In Memoriam</em>’ın kısa bir özeti gibidir bu bakımdan. İlk adı “The Thoughts of a Suicide” (İntihar Edenin Düşünceleri) olan bu şiirdeki iki sesten biri, kendini öldürüp kurtulmasını söyler ona; öteki ses ise yüreklenip yaşamasını. Ve Tennyson, arkadaşını yitirmenin acısını uzun ömrü boyunca hiç unutamadığı halde, yaşamayı seçer. İşte <em>In Memoriam</em>, bu seçimi neden ve nasıl yaptığının öyküsüdür.</p>
      <p>Hallam’ı yitirdikten sonra Tennyson uzun süre korkunç bir umutsuzluk içinde bocalar durur. Her zaman ölümle özdeşleştirdiği karanlıklarda kaybolmuş çaresiz bir çocuğa benzetir kendini:</p>
      <blockquote>
        <p>“But what am I?</p>
        <p>An infant crying in the night;</p>
        <p>An infant crying for the light;</p>
        <p>And with no language but a cry.”</p>
      </blockquote>
      <blockquote>
        <p>Ama ben neyim ki?</p>
        <p>Geceleyin ağlayan bir küçük çocuk,</p>
        <p>Işığa kavuşmak için ağlayan bir küçük çocuk</p>
        <p>Tek bildiğim dil ağlamaktır benim.</p>
      </blockquote>
      <p>Şair kuşkular içindedir. Tanrı’ya inanmadığı anlar bile olur: “I heard a voice: Believe no more” (Bir ses duydum: Artık inanma). “Tanrısız bir uçurumda” (“Godless deep”) sürekli dalgaların gürlemesinden başka hiçbir ses alamaz. O kadar çok sevdiği doğanın Tanrı’yla savaştığı duygusuna kapılır; “Are God and nature then at strife?” (Tanrı’yla doğa çarpışmakta mı?) diye sorar. Doğanın, Arthur Hallam gibi eşsiz bir insan örneğini yok etmesine katlanamaz. Üstelik doğa, şairin çektiği acıya sadece kayıtsız kalmakla yetinmeyip, ona düşman kesilen “dişleri ve pençe<span epub:type="pagebreak" id="page1547" title="1547"/>leri kana bulanmış” (“nature red in tooth and claw”) vahşi ve yırtıcı bir hayvan gibidir. Bunca yüce işler başarabilen insanoğlu “bir çölün tozları gibi savruluyordur şuraya buraya” (“blown about the desert dust”). Şairin benliği, “kederin sarsa sarsa dondurduğu: / Soğuk gözyaşlarıyla dolu derin bir vazo” gibidir (“deep vase of chilling tears / That grief hath shaken into frost”). Çevresinde her şey yıkılmış, yaşamı “ölümle bir dansa” (“dance with death”) dönmüştür. Ölüm ona pusu kurmuştur sanki: “Somewhere in the waste / The shadows sits and waits for me” (Bir yerlerde, kıraçlarda / Gölge oturmuş beni bekliyor”). Yakında “öleceğini bildiği için, kendi de yarı ölüdür” (“half-dead to know that I shall die”). </p>
      <p>Ne var ki, arkadaşını yitirdiği ilk bunalım anları dışında, ne pahasına olursa olsun, Tanrı’ya inancını sürdürmek istemektedir:</p>
      <blockquote>
        <p>“Thou wilt not leave us in the dust;</p>
        <p>Thou madest man, he knows not why,</p>
        <p>He thinks he was not made to die;</p>
        <p>And thou hast made him; thou art wust.”</p>
      </blockquote>
      <blockquote>
        <p>Sen bizi toprakta bırakmazsın;</p>
        <p>İnsanı sen yarattın, insan bilmez bunun nedenini;</p>
        <p>Ölmemek üzerine yaratıldığını sanır;</p>
        <p>Ve sen yarattın onu, adaletin vardır senin.</p>
      </blockquote>
      <p>Ama şairin yaşayabilmesi için, sadece Tanrı’ya değil, ruhun ölümsüzlüğüne de, yani arkadaşının yok olmadığına da inanması gerekmektedir. Bir yaz gecesi, Hallam’ın eski mektuplarını okurken, arkadaşının elini uzatıp ona dokunduğunu; Hallam’ın “canlı ruhunun kendi ruhunu aydınlattığını hisseder” (“the living soul was flashed on mine”). Gerçi bundan hemen sonra, bir süre yeniden acılara kapılır. Ne var ki, o gece yaşadığı mutlu an, bu uzun ağıtın bir dönüm noktasıdır. Yaşamak uğruna verdiği çetin savaşım, çeşitli aşamalardan geçtikten sonra, ruhun ölümsüzlüğüne tam inanmasıyla ve bu sayede yaşamın zafere ulaşmasıyla biter sonunda. Sevdiğinin ölümünü, katlanamayacağı kor<span epub:type="pagebreak" id="page1548" title="1548"/>kunç bir haksızlık olarak değil, huzurlu bir uyku olarak görür artık. “God’s finger touched him and he slept” (Tanrı’nın parmağı ona değdi, o da uyudu) der. Tanrı’nın varolduğu akılla kanıtlanamazsa da, salt sezgilerine ve duygularına güvenerek Tanrı’ya inanacaktır bundan böyle: “Believing where we cannot prove” (Kanıtlayamadan inanmak). “Kötülüğün sonunda / Her nasılsa iyilik amaç edinildiğine de güvenecektir” (“Trust that somehow good / Will be the final goal of evil”). Şairin ölen arkadaşına duyduğu kişisel sevgi, tüm insanlara duyduğu genel bir sevgiye dönüşür bu arada. Artık Tennyson, kendi acılarını dile getirmekten vazgeçer, Büyük Britanya İmparatorluğunun Poet Laureate’i, yani resmi şairi olarak konuşmaya başlar. Bir yılbaşı gecesi yazdığı “Ring out Wild Bells” (Çalın Vahşi Çanlar) dizesiyle başlayan şiirde, ülkesinde nelerin yok olmasını, onların yerine nelerin gelmesini istediğini anlatır: Yeni yılı müjdeleyen kilise çanları, “bu dünyada artık göremediklerimiz için / Zihnimizi mahveden kederi” kovacaktır (“ring out the grief that saps the mind / For those that here we see no more”); varlıklıyla yoksul arasındaki kan davasını kovacaktır (“ring out the feud of rich and poor”); altına duyulan çirkin hırsı, binlerce yıl süren kanlı savaşları da kovacaktır. Artık adalet, barış, sevgi gibi güzel şeyler yerleşecektir dünyaya.</p>
      <p>Tam bir iyimserlik havası içinde biten <em>In Memoriam</em>’ın epilogu, kız kardeşinin evliliğini kutlamak için yazdığı bir “epithalamion” yani bir düğün şarkısıdır aslında. Şair de aynı yıl evlendiği için, yalnız kız kardeşinin mutluluğunu değil, kendi mutluluğunu da düşünmekteydi belki de. Böyle sevinçli bir son, Tennyson’ın artık tam bir iç huzuru içinde olduğunu gösterir. Bu evlilikten günün birinde doğacak çocuğun, Arthur Hallam’ın yeniden dünyaya gelmesi gibi olacağını da açıkça söylememekle birlikte, sezdirir okuyucularına. Nitekim Tennyson, ilk oğluna Hallam adını vermiştir.</p>
      <p>Tennyson’ın çağdaşlarının <em>In Memoriam</em>’a hayranlık duymalarının başlıca nedeni, bu şiirin onların değer yargılarını, onların düşüncelerini ve inançlarını yansıtmasıydı. Zaten Tennyson kendisi yaşlılığında, <em>In Memoriam</em>’da “ben” derken, yalnız kendi adına değil, bütün insan soyu adına konuştuğunu ileri sürüyor<span epub:type="pagebreak" id="page1549" title="1549"/>du. Bütün insan soyu adına konuştuğu bize biraz abartmalı gelir; ama Victoria Çağı insanları adına konuştuğu hiç kuşku götürmez. Çünkü onlar da yaşamlarının kimi aşamalarında tıpkı Tennyson gibi kaygılara kapılmışlar; Tanrı’ya ve ruhun ölümsüzlüğüne inançlarını neredeyse yitirecek hale gelmişler, onlar da tıpkı Tennyson gibi bu duruma katlanamamışlardı. Victoria Çağı aydınlarının başlıca sorunu, bir yandan Hıristiyanlığın temel öğretilerine, bir yandan da bilimsel ilerlemeye inanmaktı. Tennyson ise, aslında birbirine tümüyle karşıt olan bilimsel bulgularla Hıristiyanlığı uzlaştırmış, akılla dini bağdaştırmış, böylece çağdaşlarının iç huzuruna kavuşmalarını sağlamıştı. Adını verdiği çağın tam bir temsilcisi olan Kraliçe Victoria, “next to the Bible, In Memoriam is my comfort” (Kutsal Kitap’tan sonra beni en çok <em>In Memoriam </em>avutur) demişti. Uyruklarının çoğu da kraliçelerinin bu görüşünü paylaşıyorlardı. Oysa T. S. Eliot’un belirttiği gibi <em>In Memoriam</em>’da Tennyson’ın “dinsel inancı pek bir şeye benzemez” (“its faith is a poor thing”); ama dinsel kuşkuları, “yoğunlukla yaşanmış duyguları” dile getirir” (“its doubt is an intense experience”). Bu yüzden de bugün bizler, inançlı Tennyson’ı şair olarak sıradan sayarken, kuşku duyan Tennyson’ı ilginç buluruz. Arkadaşının gencecik ölmesi felaketi karşısında lirik acı çığlıkları atan Tennyson’ı da, Tanrı’nın buyruğuna boyun eğmiş akıllı uslu Tennyson’a yeğ tutarız.</p>
      <p>Victoria Çağı insanları <em>In Memoriam</em>’ı değerlendirirken başka bir açıdan da bizden ayrılırlar. Onların gözünde bu ağıt, felsefi düşünceleri yansıttığı için yüce bir yapıttır. 1930’lu yıllarda bile, Legouis ve Cazamian gibi edebiyat tarihçileri, bu şiiri, “131 paragraflı uzun felsefî bir şiir” (“the 131 paragraphs of a long philosophical poem”) sayarlardı. Oysa <em>In Memoriam</em>’ın sözümona derin düşünceleri, bizi bugün hiç etkilemez artık. Bizler bu yapıtı, uzun felsefi bir şiir değil, aralarında, kimi sıradan, kimi de çok güzel parçalar bulunan ve aslında bir bütün olmayı başaramayan, lirik şiirlerden oluşmuş bir derleme sayarız. Bizim beğendiğimiz, Victoria Çağı’nın genel görüşlerini yansıtan ve “felsefî” diye nitelenen parçalar değil, şairin kişisel duygularını yansıtan lirik şiirlerdir ancak. Gerçi yüzyılımızın en büyük şairlerinden W. B. Yeats, “neither song, nor any man’s speech” (ne bir <span epub:type="pagebreak" id="page1550" title="1550"/>şarkıdır ne de bir insanın konuşma biçimidir) diyerek, <em>In Memoriam</em>’ı fena halde harcamıştı. Gelgelelim, bu şiirlerden bazılarının, özellikle arkadaşını yitirmenin acısını dile getiren şiirlerin içtenliği yadsınamayacağı gibi, güzelliği de hiç mi hiç yadsınmaz. Bunun birçok örneğini verebileceğimiz halde, bir tek örneğini vermekle yetinelim: Şair, arkadaşının Viyana’da ansızın ölmeden önce eskiden oturduğu eve gider sabaha karşı:</p>
      <blockquote>
        <p>Dark house, by which once more I stand</p>
        <p>Here in the long unlovely street</p>
        <p>Doors, where my heart used to beat</p>
        <p>So quickly, waiting for a hand,</p>
        <p class="margin-top">A hand that can be clasped no more...</p>
        <p>Behold me, for I cannot sleep,</p>
        <p>And like a guilty thing I creep</p>
        <p>At earliest morning to the door.</p>
        <p class="margin-top">He is not here; but far away</p>
        <p>The noise of life begins again,</p>
        <p>And ghastly through the drizzling rain</p>
        <p>On the bald street breaks the blank day.”</p>
      </blockquote>
      <blockquote>
        <p>Yanında bir kez daha durduğum karanlık ev,</p>
        <p>Burada, bu uzun sevimsiz sokakta</p>
        <p>Eskiden bir elin açmasını beklerken,</p>
        <p>Yüreğimin hızla çarptığı kapılar.</p>
        <p class="margin-top">Artık kendi elimle tutmayacağım o eli...</p>
        <p>Bakın bana, uyuyamıyorum,</p>
        <p>Bir suçlu gibi sürünüyorum</p>
        <p>Sabahın köründe bu kapıya.</p>
        <p class="margin-top">O burada değil artık, ama tâ uzaklarda</p>
        <p>Yaşamın gürültüsü başlıyor yeniden,</p>
        <p>Ve çiseleyen yağmurun içinden, korkunç</p>
        <p>Bir gün doğuyor kel sokakta.</p>
      </blockquote>
      <p><span epub:type="pagebreak" id="page1551" title="1551"/>T. S. Eliot, yukarda verdiğimiz şiiri övüp, bu dizeleri ürpererek okuduğunu söyler. Gelgelelim Tennyson’ın <em>In Memoriam</em>’dan beş yıl sonra 1855’te yayımladığı <em>Maud</em>’u okurken hiç ürpermediğini bildirir. Oysa birazdan göreceğimiz gibi, Tennyson’ın çağdaşları, <em>Maud</em>’u okurken, T. S. Eliot’un duymadığını söylediği şiirsel hazla değil, neredeyse tiksintiyle ürpermişlerdi. Tennyson <em>Maud</em>’u bir “monodrama” yani bir tek kişinin oynadığı bir drama olarak tanımlar. Değişik koşuklarla yazılan, içine lirik parçalar ve şarkılar da eklenen bu şiire çok uzun bir dramatik monolog da diyebiliriz.</p>
      <p><em>Maud</em>’da konuşan delikanlının babası, komşusu varlıklı bir Lord’un para hırsı yüzünden tüm servetini yitirdikten sonra, gizemli bir biçimde ölür. Ölüsü yüksek bir kayalığın dibinde bulunur günün birinde. Kendi canına mı kıydığı yoksa o kayalıktan aşağı mı atıldığı bilinmez. Babasını yitirdikten sonra yaşama küsen delikanlı, “pırıl pırıl bir İngiliz zambağına” (“a bright English lily”) benzettiği Maud’a duyduğu, karşılık da gören aşk sayesinde toparlanır. Ne var ki, çocukluğunda birlikte oynadığı Maud, babasının ölümüne neden olan adamın kızıdır. İki aile arasında bir kan davası vardır ve Maud’un ağabeyi, kız kardeşini, kin duyduğu bu delikanlıyla değil, yeni Lord yapılan varlıklı bir adamla evlendirmek istemektedir. (Tennyson’ın bu adamı, “the first of his noble line” -soylu sülalesinin ilk temsilcisi- diye alaya alması ilginçtir; çünkü daha sonraları kendisine de Lord unvanı bağışlanacak, kendisi de soylu Tennyson sülalesinin ilk temsilcisi olacaktır.) Ağabey, iki gencin gizlice buluştuklarını öğrenince, delikanlıya el kaldırır. Düello ederler ve Maud’un ağabeyi ölür. Ülkeden kaçmak zorunda kalan delikanlı, akli dengesini yitirip delirir, tımarhanelere düşer. Hezeyanları arasında kendini ölü sanır, “why have they not buried me deep enough?” (beni neden yeterince derinlere gömmediler?) diye sorar. “My heart is a handful of dust” (yüreğim bir avuç toz) der; karanlık bir mağaraya sığınıp “there to weep and weep and weep” (orada ağlamak, ağlamak, ağlamak) ister; doğa da sanki çıldırdığı için “the scream of a maddened beach” (delirmiş bir kumsalın çığlığını) duyar gibi olur.</p>
      <p>Tennyson’a göre, <em>Maud</em>’daki delikanlının, hem çevresiyle, <span epub:type="pagebreak" id="page1552" title="1552"/>hem de kendi kendisiyle savaş halinde, “sağlıksız ve şiirsel bir ruhu” (“a morbid and poetic soul”) vardır. Şair, biraz haddini bilmezlik ederek, onu “küçük bir Hamlet’e” (“a little Hamlet”) benzetir. Yakın çevresinde akıl hastalıkları gören, erkek kardeşi tımarhaneye kapatılan, alkolik babası ağır bunalımlar geçiren şair, başkişisinin delilik nöbetleri üzerinde özellikle durur. Delikanlının ruhsal bozuklukları onu öylesine ilgilendirir ki, bu dramatik monologuna, <em>Maud </em>değil de, “The Madness” (Delilik) adını vermeyi bile düşünmüştü bir ara.</p>
      <p>Tennyson, <em>Maud</em>’u, hiç de tipik bir Victoria Çağı adamı sayılamayacak D. G. Rosetti’ye okumuştu. Rosetti de bu şiiri çok beğenmiş, yaşadıkları çağda bir İngilizin Balzac’ın kimi romanlarını anımsatan böyle garip bir şiir yazmasına şaşmıştı. Ne var ki, <em>Maud</em>’daki gencin bu türden garip tutkulara kapılıp “aşkın acımasız deliliği” (“the cruel madness of love”) yüzünden aklını yitirmesi, Tennyson’ın neredeyse tüm çağdaşlarını yalnız şaşırtmadı, fena halde öfkelendirdi de. Onların anlayacakları şeyler değildi bu tür tutkular. Bu yüzden de <em>Maud</em>, Tennyson’ın en az beğenilen şiiri oldu. En coşkulu hayranları bile, bu şiirde dile getirilen duyguların aşırılığını yadırgamakla kalmayıp, bunları ayıplamaktan da kendilerini alamadılar. Tennyson’ı Byron’a öykünmekle suçladılar. Hatta eleştirmenlerden biri, şehveti, cinayeti ve intiharı övdüğüne göre, Tennyson’ın bu tür suçları kendisinin de işlediğini ya da işleyebileceğini ileri sürecek kadar saçmaladı. Bu eleştirmene alaycı bir yanıt veren Tennyson, şehvet düşkünü ve katil olabileceğini, ama henüz intihar etmediğini bildirmekle yetindi.</p>
      <p>Tennyson’ın çağdaşlarının <em>Maud</em>’u yadırgamalarının bir nedeni daha vardı: Tennyson, bu şiirde, toplumsal konuları ele alırken her zaman benimsediği ılımlı ve ölçülü tutumu bozup, yurttaşlarının birbirlerini soymasına neden olan para hırsının acımasızlığını eleştiriyor, ticaret yapmak bahanesiyle herkesin başkasının malında gözü olduğunu ileri sürüyordu. Salt para kazanmak, daha, daha çok para kazanmak uğruna yapılan bu savaşım bir çeşit “iç savaşa” (“civil war”) dönüşmüştü ona bakılacak olursa. Yurttaşları bir yandan Büyük Britanya’nın tanrıçası bilinen “Saygıdeğerliğe” (“The Goddess Respectability”) tapıyor <span epub:type="pagebreak" id="page1553" title="1553"/>görünürken, bir yandan da “ticaretin vıcık çamuruna” (“commercial mire”) bulanıyorlardı. Şair bu suçlamalarına somut örnekler vermekten de çekinmiyordu. Carlyle’ın <em>Past and Present</em>’ından edindiği bilgileri <em>Maud</em>’a aktararak, beyaz undan yapılmış görüntüsünü vermek için, yoksulların ekmeğine kireç katıldığını; açlıktan ölmek üzere olan bir annenin, devletin verdiği birkaç kuruşluk cenaze parasından yararlanmak için kendi bebeğinin canına kıydığını; “kiliselerin Hazreti İsa’yı öldürdüğünü” (“the churches have killed their Christ”) söylüyordu.</p>
      <p>Gelgelelim, Tennyson, <em>Maud</em>’da, çağına neredeyse başkaldırarak biraz fazla ileri gittiğini, böyle sözler söylemeye devam ederse, Kutsal Kitap’la birlikte kraliçesinin tek teselli kaynağı olmaktan çıkacağını sezmişçesine, trafikte kullandığımız deyişle tam bir “U dönüşü” yapar: <em>Maud</em>’un hiçbir zaman adı verilmeyen başkişisi, İngiltere’yi bunca eleştirdikten sonra, çağının kalıplarına tamamıyla uygun bir yurtsever oluverip, Kırım Savaşı’na gider. Ülkesi uğruna kendi canını tehlikeye atarak, geçirmekte olduğu korkunç bunalımdan kurtulur. Ülkesini artık kınamayacak, onunla bütünleşecektir:</p>
      <blockquote>
        <p>“It is better to fight for the good, than to rail at the ill;</p>
        <p>I have felt with my native land, I am one with my kind,</p>
        <p>I embrace the purpose of God, and the doom assigned.”</p>
      </blockquote>
      <blockquote>
        <p>İyilik uğruna savaşmak, kötülüğü alaya almaktan güzeldir;</p>
        <p>Doğduğum ülkenin duygularını paylaşıyor, benden olanlarla özdeşleşiyorum;</p>
        <p>Tanrı’nın amacını bağrıma basıyor, akıbetime katlanıyorum.</p>
      </blockquote>
      <p>Eğer Tennyson bu delikanlıyı, vatanını düşmandan korumak için çarpışarak ya da kendini gerçekten yüce bir insanlık davasına adayarak geçirdiği bunalımdan kurtarsaydı, çağdaşlarına ödün vermekle suçlayamazdık onu. Ama Kırım Savaşı, <em>Maud</em>’daki delikanlının savunduğu gibi “hakkı korumak için” (“in defence of the right”) verilen bir savaş değil, Osmanlı İmparatorluğu’nun bir bakıma yararına olduğu halde, J. H. Buckley’nin haklı olarak “a major international mistake” (uluslararası büyük bir <span epub:type="pagebreak" id="page1554" title="1554"/>yanılgı) diye tanımladığı, Büyük Britanya İmparatorluğu’nu güçlendirmeyi amaçlayan bir savaştı. Tennyson, başkişisine, “I cleaved to a course that I felt to be pure and true” (erdemli ve doğru olduğunu hissettiğim bir tutumu benimsedim) ya da bu savaştan önceki “barış haksızlıklar ve utançlarla doluydu” (“a peace that was full of wrongs and shames”) gibi sözler söyletirken, kendi kendisini aldatıyor, Victoria Çağı’na ödün veriyordu. Bunu yapmakla da, yalnız bugün bizleri değil, kimi çağdaşlarını da fena halde tedirgin etmişti. Bu savaş sayesinde İngiltere’de para hırsının yok olacağını “ticaretin en önemli uğraş olmaktan çıkacağını” (“no more shall commerce be all in all”) söylemesi ise, aklın alamayacağı kadar gülünç bir savdı. Tennyson, barışı neredeyse kötü göstererek, savaş çığırtkanlığı yapmakla suçlanınca, <em>Maud</em>’un yanlış yorumlandığını, dramatik bir monolog olan bu şiirde kendi adına söz etmediğini, burada konuşan gencin ruhsal dengesinin bozuk olduğunu; savaş konusunda ileri sürülen görüşlerin kendi düşünceleri değil, bir delinin düşünceleri sayılması gerektiğini söyleyerek kendini aklamak istedi. Ne var ki, <em>Maud</em>’un başkişisi Kırım Savaşı’na gitmeye karar verir vermez ruhsal dengesine kavuştuğu için, Tennyson’ın savunması pek inandırıcı gelmez bizlere.</p>
      <p>Tennyson, <em>Maud </em>yüzünden fena halde sarsılan prestijini, çağının rahatça anlayabileceği ve beğeneceği <em>Idylls of the King </em>sayesinde yeniden kazandı. Keltlerin efsanevi kralı Arthur’un söylencelerini işleyen “blank verse” ile yazılmış bir şiir dizisini yirmi yaşından beri tasarlıyordu. Hatta bu on iki şiirlik çok uzun dizinin son bölümünü oluşturan “Morte d’Arthur”ün (Arthur’un Ölümü) ilk taslağını daha otuzuna basmadan yazmıştı bile. 1859 ile 1885 yılları arasında, her biri ayrı bir öyküyü anlatan şiirlerin on ikisini de tamamladı.</p>
      <p>Yunancadan gelen, sonunda Tennyson’ın kullandığı iki “l” harfi yerine genellikle bir tek “l” bulunan “Idyl” sözcüğü, güzel bir doğa dekorunda geçen, çoğunlukla aşkla ilgili, şiirsel bir betimleme ya da bir öykü anlamına gelir. “Idyl” sözcüğünün, Tennyson’ın anlattığı öykülere pek uygun olmadığını göreceğiz birazdan. Edebiyat tarihimizin ilk cildinde açıkladığımız gibi, Ortaçağ’da Kral Arthur ile Yuvarlak Masa Şövalyeleri’nin, hem <span epub:type="pagebreak" id="page1555" title="1555"/>Fransız hem de İngiliz edebiyatlarında çok önemli bir yeri vardı. Geoffrey of Monmouth, Layamon, Marie de France, Chrétien de Troie gibi birçok yazar bu söylenceleri işlemiş; Tennyson’ın başlıca kaynağı olan Sir Thomas Malory de, XV. yüzyılda iki kalın ciltlik <em>Morte D’Arthur’u</em><a epub:type="noteref" href="#f16">1</a> Düzyazıyla kaleme alarak, Kral Arthur ile ilgili bütün öyküleri derleyip toplamış, bir araya getirmiştir.</p>
      <p>Tennyson’ın çağdaşları <em>Idylls of the King</em>’e hayrandılar. Şairin kendi de bunu en büyük yapıtı sayıyordu. Ne var ki, artık bizim için bu şiirler, Tennyson’ın başarıyla temsil ettiği Victoria Çağı’nın sınırlarını aşamayan, salt o döneme özgü bir edebiyat ürününden başka bir şey değildir. Bunu o sıralarda da anlayanlar oldu. Matthew Arnold, Tennyson’ın Ortaçağ’ın büyüleyici havasını veremediğini, Malory’nin <em>Morte D’Arthur’u</em>nden aldığı hazzı bu şiirlerden hiç alamadığını söyledi. John Ruskin, <em>Maud</em>’da yaşadığı çağın sorunlarını ele almak için bir çaba gösterdikten sonra, bu sorunlardan kaçmak için geçmişe sığınmakla suçladı Tennyson’ı. Thomas Carlyle, <em>Idylls of the King</em>’deki öyküleri, çocukların hoşlandıkları ucuz şekerlere benzeterek, Tennyson’ı fena halde küçümsedi.</p>
      <p>Tennyson, <em>Idylls of the King</em>’i, kitap yayımlanmadan çok önce 1861’de ölen, Kraliçe Victoria’nın sevgili eşi Prens Albert’ın anısına sunmuştu. Devletin resmi şairinden beklenilecek türden bir dalkavukluk değildi bu. Tennyson, Kraliçe Victoria’ya hayran olduğu gibi, Prince Consort unvanını taşıyan Albert’a de sahiden hayrandı. Onu, kendini tümüyle İngiltere’ye adamış büyük bir devlet adamı sayıyor; gerçeklere aslında uymayan kendi kafasında yarattığı Kral Arthur kavramıyla Prens Albert kavramını özdeşleştiriyordu. O kadar ki, şair Swinburne, <em>Idylls of King</em>’e “Idylls of the Prince Consort” adını takmıştı. Geçmiş zamanlarda Kral Arthur ideal hükümdarı temsil ettiği gibi, Prince Albert da, <em>Idylls of the King</em>’in epilogunda “crowned republic” (taçlı cumhuriyet) diye tanımladığı İngiltere’nin ideal yöneticisini temsil ediyordu. Şaire bakılacak olursa, Albert da, tıpkı Arthur <span epub:type="pagebreak" id="page1556" title="1556"/>gibi uyruklarına özgürlük bağışlamış; haksızlıkları önlemeye çalışarak ülkesinde adil bir düzen kurmuş; o zamana dek hiç kimselerin bilmedikleri denizaşırı topraklara uygarlığı getirmiş, yeni bir imparatorluk kurmuştu. Üstelik, tam erdemli bir erkek olarak, gene tıpkı Kral Arthur gibi, ömrü boyunca yalnız bir tek kadına bağlı kalmış, yalnız Kraliçe Victoria’yı sevmişti. Gelgelelim, <em>Idylls of the King</em>’in başlıca kusurlarından biri Tennyson’ın Prens Albert’ı örnek alarak çizdiği Kral Arthur tipidir. Çünkü bu şiirlerin başkişisi olması gereken Arthur’un “kişilik” diye niteleyebileceğimiz herhangi bir özelliği yoktur. Etten kandan yapılmış, soluk alıp veren gerçek bir erkek değil, insana hiç mi hiç benzemeyen simgesel bir varlık, soyut bir erdem kavramıdır aslında.</p>
      <p><em>Idylls of the King</em>’in “The Coming of Arthur” (Arthur’un Gelişi) adını taşıyan birinci bölümünde, yeni taç giyen Arthur, kendisine başkaldıran soyluları yenilgiye uğrattıktan sonra, âşık olduğu Guinevere ile evlenir. İktidara gelirken amacı “have power on this dark land to lighten it, / And power on this dead world to make it live” (bu karanlık toprağı aydınlatmak gücünü elde etmek, / Bu ölü dünyayı diriltmek gücünü elde etmektir.) Ne çare ki, Guinevere, Kraliçe Victoria’nın asla aklından geçmeyen bir şey yapacak, eşinin şövalyelerinden Lancelot ile büyük bir aşk yaşayacak ve ileride göreceğimiz gibi, bu zina yüzünden Kral Arthur başarısızlığa uğrayacaktır.</p>
      <p>“Gareth and Lynette” adlı ikinci bölümde, Arthur’un şövalyeleri arasına katılmak isteyen Gareth’in öyküsü anlatılır. Yaşamı tehlikeye girer korkusuyla annesi buna izin vermeyince, delikanlı aşçı yamağı kılığına girerek, bir yıl boyunca kralın mutfağında hizmet eder. O sırada saraya gelen Lynette, kız kardeşinin oturduğu şatoyu dört savaşçının kuşattığını söyler.</p>
      <p>Yuvarlak Masa Şövalyeleri’nin en yiğidi bilinen Lancelot’a, buna bir çare bulması için yalvarır. Lynette’i görür görmez ona âşık olan Gareth, Lancelot’un yerine bu görevi kendisi üstlenmek isteyince, Lynette, hâlâ aşçı yamağı giysileri giyen bu genci hor görür, ona hakaret eder. Ne var ki, Arthur, istediği görevi verir Gareth’e. Kızla oğlan birlikte şatoya giderler. Gareth, kötülerle çarpışıp onları bir bir öldürürken, Lynette de onu sevmeye başlar. Hatta savaşçıların dördüncü ve en korkuncuyla Gareth’in <span epub:type="pagebreak" id="page1557" title="1557"/>değil de Lancelot’un gelip başa çıkmasını ister. Gareth, “Ölüm” adını taşıyan ve ölümü temsil eden bir kılıktaki bu dördüncü savaşçıyı da yere serer. O zaman “Ölümün”, çevresine dehşet salmak için bu kılıklara giren zavallı bir genç çocuk olduğu anlaşılır. Gareth ile Lynette evlenip mutlu olurlar. Tennyson’ın daha sonraları anlattığı öykülere bakılacak olursa, <em>Idylls of the King</em>’in ender mutlu çiftlerindendir onlar.</p>
      <p>Tennyson, “Idylls of the King”in “The Marriage of Geraint” (Geraint’in Evliliği) adını taşıyan üçüncü bölümüyle “Geraint and Enid” adını taşıyan dördüncü bölümünü bir tek bölüm olarak yazmıştı. Ama kitabında on bir değil de on iki bölüm istediği için, bu öyküyü iki ayrı bölüme ayırdı daha sonraları. Arthur’un eşi Kraliçe Guinevere ile Lancelot’un seviştiğini bilen Geraint, kendi eşi Enid’i böyle ahlâkdışı ilişkilerin kurulduğu bir ortamdan uzaklaştırmak için, saraydan ayrılıp kendi topraklarına çekilir. Zamanla da yersiz kuşkulara kapılır, tam anlamıyla dürüst bir eş olan Enid’in onu aldattığını sanır, genç kadına eziyet eder. Bu çift ancak çok acı çektikten ve Geraint ağır yaralandıktan sonra, barışıp huzura kavuşurlar.</p>
      <p>“Balin and Balan” adını taşıyan beşinci bölümde, Kraliçe Guinevere ile Lancelot’un işledikleri günahın kötü etkileri bir kez daha ortaya çıkar: Arthur’un şövalyelerinden Balin, kraliçeye saygıyla dolu büyük bir hayranlık duymakta, ona neredeyse tapmaktadır. Ama günün birinde, kraliçeyle Lancelot arasında bir şeyler olduğunu sezmeye başlar. Bu kuşkuları, çok kötü bir kadın olan Vivien tarafından doğrulanınca, zaten biraz dengesiz olan ve büsbütün deliye dönen Balin, ne yaptığını bilmediği bir anda kendi öz kardeşi Balan ile çarpışır ve iki kardeş birbirlerini öldürürler.</p>
      <p>“Merlin and Vivien” adlı altıncı bölümde, ahlâksız Vivien’in başka bir kötülüğü anlatılır. Arthur’e karşı savaşıp yenilen soylulardan birinin kızı olduğu için, bu kadın, krala da, şövalyelerine de büyük bir kin duymaktadır. Lancelot’u çocukluğunda kaçıran da Vivien’dir. Şimdi herkese kötülük etmek amacıyla saraya gelir. Arthur ile şövalyelerini koruyan yaşlı sihirbaz Merlin’i baştan çıkarır. Vivien, kendisine âşık olan Merlin’den öğrendiği bir büyüyle, sihirbazı bir meşe ağacının kovuğuna sonsuza ka<span epub:type="pagebreak" id="page1558" title="1558"/>dar hapseder. Böylece Arthur ile şövalyeleri, Merlin gibi doğaüstü güçleri olan bir sihirbazın yardımından yoksun kalırlar.</p>
      <p><em>Idylls of the King</em>’in “Lancelot and Elaine” adlı yedinci bölümünde, Lancelot’a ölesiye âşık olan Elaine’nin öyküsünü anlatır. Elaine’nin aşkı karşılık görmez; çünkü Lancelot da Kraliçe Guinevere’e ölesiye âşıktır ve bunu Elaine de biliyordur. Eline’nin öyküsü, daha önce ele aldığımız “The Lady of Shalott”un öyküsünü andırır. Genç kız sonunda derdinden ölünce, Lancelot uğruna can verdiğini bildiren bir mektupla birlikte bir tekneye konulur ve ırmağın suları bu tekneyi Kral Arthur’un sarayının rıhtımına getirir. Lancelot bu gencecik güzel kızın ölümünden doğrudan doğruya sorumlu olmadığı halde, vicdan azabı içindedir; çünkü Elaine, Guinevere ile ilişkisinin bir kurbanıdır. Guinevere’i sevmeseydi, bu kızı sevebilecekti belki de.</p>
      <p>Sekizinci bölüm “The Holy Grail” adını taşır. Artık kullanılmayan “grail” sözcüğü, çanak ya da kap anlamına gelir. Hıristiyan söylencelerine göre, Hazreti İsa bu çanağı havarileriyle birlikte yediği son yemekte kullanmış; İsa çarmıha gerilince de, kanayan yaralarından damlayan kan, bu çanakta toplanmıştır. Gene söylencelere göre, ancak tam anlamıyla günahtan arınmış ve yüzde yüz erdemli bir adam bu çanağı görebilir. Arthur’un şövalyeleri, Holy Grail’i bulmak için yollara düşerler. Aralarında en erdemlilerinden biri olan Lancelot, kraliçeye âşık olmakla işlediği tek günah yüzünden başarısızlığa uğrar. Çok erdemli Percivale, Kutsal Çanağa ötekilerden fazla yaklaşabilir; ama onu açık seçik göremez. Ancak erdemi açısından melekleri andıran Galahad, Kutsal Çanağı görerek, kusursuz bir insan olduğunu kanıtlamış olur. Bir söylenceye göre, Lancelot eskiden, kendisine âşık olan Elaine’i, bir büyünün etkisiyle Guinevere sanıp, onunla bir tek gece sevişmiştir ve genç Galahad, Lancelot’un oğludur.</p>
      <p>“Pelleas and Ettare” adlı dokuzuncu bölümde, Arthur’un şövalyelerinden Pelleas’ın Ettare’ye duyduğu mutsuz aşk anlatılır. Kendini beğenmiş katı yürekli bir kadın olan Ettare, delikanlıya önce yüz verir, sora da eziyet etmeye başlar; hatta Pelleas’ın öldürülmesi için adamlarını gönderir üstüne. Pelleas’a, böyle bir kadını sevmekten de daha çok acı veren şey, erdemden yoksun bir şövalye olan Gawain’in ona hainliği ve büyük sevgi duyduğu <span epub:type="pagebreak" id="page1559" title="1559"/>Kraliçe Guinevere ile Lancelot’un ilişkisini bu adamdan öğrenmesidir. “Yuvarlak Masanın ihanetlerini cezalandıracak bir kamçı” (“a scourge to lash the treason of the Round Table”) olmaya karar veren delikanlı, Lancelot’a meydan okur, onunla tek başına çarpışmak ister. Gene vicdan azapları içinde kıvranan Lancelot, Pelleas’ı yendikten sonra onun canını bağışlar.</p>
      <p><em>Idylls of the King</em>’in onuncu bölümü “The Last Tournament” adını taşır. Bilindiği gibi “tournament” yani turnuva, şövalyelerin mızraklarıyla birbirlerini attan düşürmeyi amaçladıkları bir savaş oyunudur. Bu sözcük daha sonraları, tüm katılanların maharetlerini gösterdikleri bir yarışma anlamını almıştır. Arthur’un sarayında düzenlenen ve eskiden sevinçli bir bayram havası içinde geçen bu son savaş oyunu, bu kez, felaketlerin yaklaştığını herkese sezdiren yağmurlu ve rüzgârlı bir havada yapılır. Canından bezmiş, mutsuz bir halde oyunu yöneten Lancelot, ödülü Tristram’a verir. Tristram, kıymetli yakutlarla süslü paha biçilmez bir gerdanlık olan bu ödülü, kendi karısına vereceğine, âşık olduğu Iseult’e armağan eder. Oysa Iseult, Tristram’ın dayısı Mark ile evlidir. Sanki Lancelot ile Kraliçe Guinevere’in işlediği günah, Yuvarlak Masa’nın öteki şövalyelerine de bulaşmış, onların da yasadışı aşklara kapılmalarına ya da hiçbir suç işlemedikleri halde, Elaine ya da Balin ile Balan gibi ölmelerine neden olmuştur. Bu yüzden de <em>Idylls of King </em>mutsuz sevdalılarla doludur. Bunların arasında da en mutsuz çift Lancelot ile bu bölümün sonunda saraydan kaçtığını öğrendiğimiz Kraliçe Guinevere’dir elbette.</p>
      <p>On birinci bölüm “Guinevere” adını taşır. Arthur’u aldattığı için pişmanlığı ve vicdan azabı gittikçe artan kraliçe, Lancelot’dan ayrılmaya karar verir. Saraydan gitmeden önce, sevgilisiyle son bir kez buluşur. Lancelot’un birlikte kaçmaları önerisini reddettikten sonra, bir manastıra sığınıp rahibe olur. Bir süre sonra Arthur de o manastıra gelince, Guinevere eşinin ayaklarına kapanıp işlediği günahı itiraf eder. Bu günah yüzünden tüm umutlarının boşa çıktığını söyleyen Arthur, Guinevere’i bağışlar gene de ve kraliçe çok geçmeden o manastırda ölür.</p>
      <p>Tennyson, <em>Idylls of the King</em>’in “The Passing of Arthur” (Arthur’un Gidişi) adını taşıyan on ikinci ve son bölümünü, yirmi <span epub:type="pagebreak" id="page1560" title="1560"/>beş yıl kadar önce, 1842’de “Morte D’Arthur” adıyla yayımlamıştı. 1869’da küçük değişiklikler yaparak, bu şiiri kitabının sonuna ekledi. Bu son bölümde Arthur ile Yuvarlak Masa Şövalyeleri, Arthur’un yeğeni hain Mordred’e karşı savaşırlar. Bu büyük savaşta, Arthur ile Bedivere dışında herkes can verir. Mordred’i öldürdükten sonra ölümcül bir yara alan kral, şöyle der:</p>
      <blockquote>
        <p>“O Bedivere, on my heart hath fallen</p>
        <p>Confusion, till I know not what I am,</p>
        <p>Nor whence I am; nor whether I be king.”</p>
      </blockquote>
			<blockquote>
				<p>Ah Bedivere, yüreğime kargaşa çöktü;</p>
				<p>Öyle ki, bilemiyorum kim olduğumu,</p>
				<p>Nereden geldiğimi, kral olup olmadığımı.</p>
			</blockquote>
      <p>Ama hemen toparlanan Arthur, yiğitliğiyle simgeleşen ve canlıymışçasına bir ad taşıyan kılıcı Excalibur’u eskiden nasıl elde ettiğini anlatır: Gizemli bir el, gölün ortasından sulardan çıkmış, kılıcı havaya kaldırmış. Kral da bir sandalla gidip Excalibur’u almıştır. Şimdi aynı gölün kıyısına inen kral, derin sularda doğaüstü güçlerin yaptığı bu kılıcın göle geri verilmesini ister. Böyle bir harikanın yok edilmesine katlanamayan Bedivere, kılıcı göle attığı konusunda iki kez yalan söyler. Ancak, kralın öfkelenmesi üzerine, Excalibur’u gölün ortasına sahiden atar. Kılıç gölün yüzeyine daha değmeden, sulardan çıkan bir el Excalibur’u yakalar; havada üç kez salladıktan sonra, kılıçla birlikte sulara gömülür. Derken, karalara bürünmüş üç kraliçeyi taşıyan kapkara bir tekne, gölün kıyısına yanaşır, Arthur’u alıp, Avalon adı verilen cennete götürür. Kehânetlere göre, Kral Arthur ölmemiştir. Günün birinde ülkesine geri dönüp, amaçladığı ideal düzeni kuracaktır. Tennyson’ın Kral Arthur’e söylettiği son sözler de böyle bir umudu destekler niteliktedir:</p>
      <blockquote>
        <p>“The old order changeth, yielding place to new,</p>
        <p>And God fulfils himself in many ways</p>
        <p>Lest one good custom should corrupt the world.”</p>
      </blockquote>
      <blockquote>
				<span epub:type="pagebreak" id="page1561" title="1561"/>
        <p>Eski düzen değişir, yenisine yer verir;</p>
        <p>Tanrı amaçlarını çeşitli biçimlerde gerçekleştirir,</p>
        <p>Bir tek iyi geleneğin dünyayı bozmaması için.</p>
      </blockquote>
      <p>Aydınlık ve sevinçli bir umut havasında, Gareth ile Lynette’in mutlu aşklarının öyküsüyle başlayan <em>Idylls of the King</em>, herkesin yenildiği bir savaştan sonra, ölümün karanlığına bürünmüş üç kraliçenin, ölmek üzere olan Arthur’u bir tekneye koyup uzaklaşmalarıyla, yoğun bir hüzün havası içinde biter. Böyle hüzünlü bir sonun başlıca nedeni de, Lancelot ile Guinevere’in aşk tutkusudur. Çünkü Tennyson’ın ve sözcüsü olduğu Victoria Çağı insanlarının gözünde, bir erkekle bir kadın arasındaki sevgi, önlenmesi olanaksız bir aşk tutkusuna dönüşünce, tehlikelidir, yıkıcıdır, yasak bildikleri cinselliğin aşırı bir belirtisidir. Aşk tutkusuna kapılanlar, <em>Maud</em>’daki delikanlı gibi, delirirler, mahvolurlar. Hele aşk tutkusu, zina kadar korkunç bir suç biçimini alırsa, toplum düzeninin altını üstüne getirebilecek bir felaket olur o zaman. Nitekim kendi söylediği gibi, Kral Arthur’un yüce amaçları, aslında ikisi de çok erdemli insanlar olan, ama aşk tutkusuna kapılmalarını engelleyemeyen eşinin ve yakın arkadaşının ihaneti yüzünden gerçekleşememiştir. Kraliçeyle Lancelot’un zina işlemeleri, yalnız Vivien ya da Mordred gibi kötüleri kışkırtmakla kalmamış, doğru dürüst bir toplumun kurulması için gereken inancı da yok etmiş, Yuvarlak Masa Şövalyeleri’nin güven duygusunu sarsmış, herkesin, kendi eşinin ya da sevgilisinin dürüstlüğünden kuşkulanmasına neden olmuştur. Lancelot ile Guinevere’in suçlu aşk tutkusundan kaynaklanan yalan ve ihanetin, zamanla herkese bulaştığı, herkesi zehirlediği, sonunda da sevgiyi ve dürüstlüğü amaçlayan bir toplumsal düzeni yıktığı <em>Idylls of the King</em>’in ana düşüncesidir.</p>
      <p>Tennyson’ın başlıca kaynağı olan Sir Thomas Malory, <em>Morte D’Arthur’ü</em>nde hepsi birbirinden güzel olan bu öyküleri, salt güzel oldukları için, çok sade, hatta çocuksu diye niteleyebileceğimiz, ama aynı zamanda çok şiirsel olan bir dille anlatmıştı. Tennyson ise, aynı öyküleri şiirle yazdığına göre, bunlara şiirin tüm öğelerini katarak, daha da güzelleştirebilirdi. Ama bunu yapacağı yerde, didaktik, yani öğretici bir amaç güttü, ahlâk dersi <span epub:type="pagebreak" id="page1562" title="1562"/>vermeye kalktı. Cinsel aşk konusunda, kendi çağına özgü yasakçı görüşleri, ancak “beceriksiz” diye niteleyebileceğimiz bir biçimde bu Ortaçağ söylentilerine ekledi, daha doğrusu yamadı. Victoria Çağı’nın cinsellik, ahlâk ve evlilik bağının kutsallığı üzerine görüşleri, Arthur ile Yuvarlak Masa Şövalyeleri’nin serüvenlerinin o coşkulu ve düşsel havasına tümüyle aykırı düştüğü için de, <em>Idylls of the King</em>, ancak şairin çağdaşlarının beğenisine uygun bir yapıt oldu.</p>
      <p>Tennyson’ın 1864’te yayımladığı <em>Enoch Arden</em>’i bizler pek önemli saymadığımız halde, bu uzun şiir, şairin çağdaşlarınca çok tutulmuştu. <em>Enoch Arden</em>, deniz kıyısındaki küçük bir kasabada oturan iki delikanlıyla bir genç kızın öyküsünü anlatır. Enoch ile arkadaşı Philip, çocukluklarından beri, Annie adlı kıza âşıktırlar. Annie, Enoch’u seçer; evlenirler, çolukları çocukları olur. Ama bir süre sonra, Enoch, ailesini geçindirebilmek için, bir gemide tayfa olur. Aradan çok geçmeden, geminin battığı, kendisinin de boğulduğu duyulur. Çocuklarıyla tek başına kalan ve çok yoksul düşen Annie, kocası geri döner umuduyla on yıl boşuna bekledikten sonra Philip ile evlenir. Gemisi batınca ıssız bir adaya sığınan Enoch, günün birinde kasabaya geri döner. Geceleyin evin penceresinden bakıp, karısıyla çocuklarının Philip ile rahat bir yaşam sürdüklerini görünce, kendini feda edip, gene ortadan yok olur.</p>
      <p>Tennyson, ömrünün son yıllarında, bir yandan şiir yazmayı sürdürürken, bir yandan da peşpeşe, çoğu tarihsel konuları işleyen ve neredeyse hepsi sahneye konulan tiyatro oyunları yazdı: 1875’te <em>Queen Mary </em>(Kraliçe Mary), 1879’da <em>The Falcon </em>(Şahin), 1881’de The <em>Cup</em> (Kupa), 1882’de <em>The Promise of May </em>(Mayısın Vaat Ettiği) ve 1884’te, T. S. Eliot’un daha sonraları aynı konuyu ele alarak bir başyapıt yarattığı <em>Becket</em>. XIX. yüzyılın ikinci yarısı, gerçekten “tiyatro delisi” diye niteleyebileceğimiz bir çağdı. Sürekli açılan yeni tiyatrolar tıklım tıklım doluyor, kadınlı erkekli usta oyuncular ülke çapında inanılmaz bir üne ulaşıyor, yazar ve şairlerin tümü tiyatro oyunları yazmaya soyunuyorlardı. Gelgelelim, bunlardan hiçbiri, günümüzde de sahneye konabilecek, hatta okunabilecek değerde bir oyun yazamıyorlardı. Daha sonraları, Tennyson kadar başarısızlığa uğrayarak, kendi <span epub:type="pagebreak" id="page1563" title="1563"/>de tiyatro yazarlığını deneyen ve o sıralarda henüz genç olan romancı Henry James, Tennyson’ın yaşlılığında böyle oyunlar yazarak prestijini tehlikeye sokmayı göze almasına şaşmıştı. Ne çare ki, Tennyson da, bütün çağdaşları gibi, tiyatro tutkusunu önleyebilecek durumda değildi.</p>
      <p>XIX. yüzyılın sonlarına doğru, kimi aydın çevrelerde Tennyson ününü yitirmeye başlamıştı. Thomas Hardy, “An Ancient to Ancients” (Bir Yaşlıdan Öteki Yaşlılara) adlı şiirinde, devletin resmi şairine artık tapılmadığını söylemişti:</p>
      <blockquote>
        <p>“The bower we shrined to Tennyson, gentlemen,</p>
        <p>Is roof-wrecked; damps there drip upon</p>
        <p>Sagged seats; the creeper-nails are rust;</p>
        <p>The spider sole denizen.”</p>
      </blockquote>
      <blockquote>
        <p>Efendiler, Tennyson’a tapmak için yaptığımız kasrın</p>
        <p>Tavanı çöktü; rutubet damlıyor her bir yanı çökmüş</p>
        <p>Koltuklara; sarmaşıkları tutan çiviler paslı,</p>
        <p>Ancak bir örümcek oturuyor orada.</p>
      </blockquote>
      <p>Tennyson da büyük ününün sürmeyeceğini sezmişti. Çağdaşlarının ona duyduğu hayranlığın ileride bir tepkiye dönüşeceği, gelecek kuşakların onu yerin dibine batırmak isteyecekleri içine doğmuştu sanki. “I shall go down, down” (aşağılara, aşağılara ineceğim) demişti. Nitekim dediği oldu. Özellikle 1920’lerde Tennyson rezil edildi. Komiklik yapmak isteyenler, onun şiirlerini ellerinden geldiğince komikleştirerek, aydın toplantılarında yüksek sesle okur, dinleyenler de katıla katıla gülerdi. Victoria Çağı insanları, yanlış nedenler yüzünden, yani bugün kusurları saydığımız yanlarından ötürü, Tennyson’a hayranlık duymuşlardı. Genellikle bizim bugün beğendiğimiz şiirlerini değil de, salt kendi yaşadıkları çağın düşüncelerini yansıtan şiirlerini tutmuşlardı. Oysa yüzyılımız, bambaşka bir şiir kavramına inanmaktaydı. Üstelik, F. R. Leavis gibi o dönemin en etkin eleştirmenleri Alfred Tennyson’ı yerin dibine batırmışlardı. Örneğin, Harold Nicolson, onu her şeyden korkmakla suçlamıştı: “Afraid of death, and sex, and God” (Ölümden de cinsellikten de, Tan<span epub:type="pagebreak" id="page1564" title="1564"/>rı’dan da korkar). Tennyson’ın seçme şiirlerini yayıma hazırlayan şair W. H. Auden, daha önce de değindiğimiz gibi, şairler arasında İngiliz dilinin müzikalitesinden yararlanmak açısından onun kulağının herkesinkinden daha duyarlı olduğunu belirttikten sonra, Tennyson’ın ancak hüzünden anladığını, hüzün dışında herhangi bir konuyu doğru dürüst ele alamadığını, İngiliz şairlerinin “en aptalı” (“the stupidest”) olduğunu söyledi. Böylece iyi şiirleri kötülerinden ayırt edilmeden, Tennyson toptan yadsındı uzun bir süre. Ne var ki, aşırıya kaçan bu tepki, hızını yitirdi artık. Tüm çağdaşları gibi fazla yazan Tennyson’ın şiirlerini şimdi ayıklayabiliyor, kötülerini bir yana atıp, iyilerinin –özellikle lirik şiirlerinin– ona İngiliz edebiyatının büyük şairleri arasında yer verdiğini kabul ediyoruz.</p>
    </section>
		<aside epub:type="footnote" id="f16">1 Türkçeye çevirdiğim bu kitap, 1940’lı yıllarda <em>Arthur’un Ölümü</em> adıyla Milli Eğitim Bakanlığı’nın Dünya Klasikleri dizisinde dört cilt olarak yayınlanmıştı.</aside>
  </body>
</html>