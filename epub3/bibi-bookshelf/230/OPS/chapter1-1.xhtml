<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
      <span epub:type="pagebreak" id="page17" title="17"/>
      <header>
        <h1 class="bolum">Birinci Bölüm</h1>
        <h2>Eski İngiliz Edebiyatı</h2>
      </header>
      <p>İngiliz edebiyatının ilk örnekleri, bugün konuşulan İngilizcenin kaynağı olan, ama neredeyse başka bir dil sayılması gereken Anglo-Saksonca’yla yazılmıştır. Eski İngilizce’nin yalnız sözcükleri ve dilbilgisi kuralları değil, kimi harfleri bile Latin alfabesinin harflerinden farklı olarak Germen alfabesinden gelir. Öyle ki, çok iyi yetişmiş, üniversitede edebiyat okumuş bir İngilizin bile, özel bir eğitim görmeden öz dilinin ilk metinlerini okumasının yolu yoktur. İşte bu yüzden birçok edebiyat tarihçisi, Eski İngilizce dönemini, İngiliz edebiyatının bir başlangıcından çok, yalnızca bir prologu sayar. Hatta bazı çok ayrıntılı ve uzun edebiyat tarihlerinde, örneğin yedi ciltlik <em>The Pelican Guide to English Literature</em>’da, Eski İngilizce dönemi hiç ele alınmaz. Ne var ki, İngilizceden neredeyse başka bir dil diyeceğimiz Anglo-Saksonca, XI. yüzyıla doğru bir hayli değişir. Middle English’e, yani Orta İngilizceye dönüşür. Orta İngilizce de çağımızın İngilizcesi’nden oldukça farklıdır; ama iyi İngilizce bilen biri, hele Fransızca da biliyorsa, Ortaçağ’da yazılmış bir İngilizce metni az çok anlayabilir.</p>
      <p>Büyük Britanya adalarının yerli halkı, genellikle Anglo-Saksonlar dediğimiz Germen kabileleri değil, bambaşka bir soydan gelen Celt’ler ya da Keltlerdir. Elimizde yazılı örnekler bulunmamakla birlikte, Keltlerin dilinin Büyük Britanya’nın kimi bölgelerinde, örneğin İrlanda’da, Wales’de (Galler), Cornwall’da, İskoçya’da ve Fransa’nın Bretagne bölgesinde bugün bile konuşulan “Gaelic” lehçesini andırdığını ve Anglo-Saksonca’dan bam<span epub:type="pagebreak" id="page18" title="18"/>başka olduğunu biliyoruz. Eski İngilizce ise, V. yüzyıldan başlayarak Keltlere sürekli saldıran ve çok geçmeden Büyük Britanya’yı işgal eden Angle’lar, Saxon’lar ve Jute’lardan oluşan Germen kabilelerinin diliydi. Keltleri kuzeye ve batıya doğru, yani Cornwall, Wales, İrlanda ve İskoçya’ya doğru süren bu Germen kabileleri, kendi ülkelerinde ürettikleri sözlü edebiyatı beraberlerinde getirdikleri için, birçok Eski İngilizce şiir İngiltere’yle değil, Germenlerin eski yurtlarıyla, yani Avrupa’yla ilgilidir. Dolayısıyla bu şiirlerde anlatılan olaylar Avrupa’da geçer.</p>
      <p>Hıristiyanlık Roma İmparatorluğuna yerleşince, Romalı misyoner grupları yüzyıllardan beri kendi imparatorluklarının sınırları içinde kalan Büyük Britanya’ya sık sık gittiler. Bu Romalıların çoktandır Hıristiyanlaştırdığı Kelt misyonerleri de İngiltere’de yoğun bir dinsel propaganda yapıyorlardı. Böylece VI. yüzyıldan sonra Britanya adalarına yayılmaya başlayan Hıristiyanlık, bir tek yüzyıl içinde benimsendi. 604 yılında ölen ve <em>De Civitate Dei</em> (Tanrının Beldesi) ile <em>Confessions’</em>ı (İtiraflar) yazan ünlü St. Augustine ile karıştırılmaması gereken başka bir St. Augustine, Canterbury’nin ilk piskoposu oldu. Ülkenin birçok yerinde kurulan manastırlar hem Hıristiyanlığı, hem de Roma kültürünü yayan birer bilim merkezi halini aldı. Jarrow ve Whitby manastırları bunların arasında ayrıca ünlüdür. O zamana kadar sözlü olarak babadan oğula, kuşaktan kuşağa geçen Eski İngilizce edebiyatı ilkin bu manastırlarda kaydedildi. Birçok yapıt elimize geçmemiş olabilir bu arada; ya da kaydedildikleri halde, yazmaları yok olmuştur belki de.</p>
      <p>Kimi edebiyat tarihçileri Eski İngilizce şiirleri –çünkü dünyanın her yerinde edebiyatın ilk örnekleri şiirdir her zaman– putlara tapılan dönemin şiirleri ve Hıristiyan dönemin şiirleri diye ikiye ayırırlar. Ne var ki, böyle bir ayırım biraz yanıltıcıdır bize kalırsa. Çünkü Eski İngiliz ozanlarının putlara taptıkları sırada ürettikleri şiirleri, Hıristiyanlığı benimseyen ozanlar kendi dinsel inançlarına göre söylemişler ve manastırlardaki din adamları ara sıra eklemeler ve küçük değişiklikler yaparak bunları kaleme almışlardır. Böylece puta tapanların yarattıkları metinlerde Hıristiyanlığın izleri görüldüğü gibi, insanlar eski inançlarından kolayca vazgeçemedikleri için, Hıristiyanlık benimsendikten <span epub:type="pagebreak" id="page19" title="19"/>sonra yazılan metinlerde de putlara tapmanın izleri görülür. Hatta bu izlerin bugüne değin sürdüğünü söyleyebiliriz. Örneğin; Noel yortusunda Hıristiyanların evini süsleyen Noel ağaçları, puta tapanlardan kalma bir gelenektir aslında. Ama şu da var ki, VII. yüzyıldan sonra İngiltere’de kesinlikle Hıristiyan diye niteleyebileceğimiz bir edebiyat üretilmeye başlanmıştır.</p>
      <p>Bir ikisi dışında, Eski İngilizce şiirleri hangi ozanların, hangi tarihlerde yazdıkları bilinmez. “Gleeman” ya da “Scop” denilen bu ozanlar, ya kendilerinin ya da başka birinin yarattığı şiiri, bir müzik aletinin eşliğinde şarkı gibi söylerlerdi. Çağımızın İngilizcesi’nde “neşe” ya da “sevinç” anlamına gelen “glee” sözcüğü eskiden “müzik” anlamına geldiğine göre, “gleeman”i “müzik adamı” ya da “müzik yapan” diye çevirebiliriz. “Scop” ise Eski İngilizcede “ozan” demekti. Scop’lar söyledikleri şiiri genellikle kendileri ürettikleri için, hem sanatları, hem de toplumdaki konumları açısından gleeman’lerden üstün sayılırlardı. Bu ozanlardan kimileri gezgindi; kimileri de, özellikle scop’lar, bir saraya ya da bir soylunun şatosuna bağlıydı. Şiirlerin yazılı metinleri bulunmadığından, yetenekli ozanlar bunları istedikleri gibi değiştirebilirler, beğenmedikleri parçaları atabilirler, akıllarına estikçe eklemeler yapabilirlerdi.</p>
      <p>Eski İngiliz şiirinin bir özelliğine, yani puta tapanlara özgü kimi inançlarla yeni benimsenen Hıristiyanlığın birbirine karışmasına biraz önce değindik. Şimdi bu eski şiirlerin bazı başka özelliklerini kısaca ele alalım: Eski İngiliz şiirinde ölçü vardır, ama uyak neredeyse hiç yoktur. “Alliteration” ve “assonance” bol bol kullanılır. Alliteration “swift swallow flying to the south” (“güneye uçan hızlı kırlangıç” tümcesinde olduğu gibi, aynı sessiz harfin, burada “s” harfinin, bir dizede yinelenmesidir. Assonance ise, sesli harflerin birbirlerine tam uymadıkları bir yarı uyaktır. Eski İngilizler yalnız bunlarla değil, iki ayrı sözcüğü birleştirerek yapılan benzetmelerle de şiirlerini süslerlerdi. Örneğin, kılıç yerine “battle-lightning” (savaş şimşeği), karanlık yerine “night-helmet” (gece miğferi), beden yerine “bone-house” (kemik evi), kan yerine “war-sweat” (savaş teri), mezar yerine “death-house” (ölüm evi), göz yerine “head-jewels” (başın mücevherleri), deniz yerine “whale-path” (balina yolu), tekne yeri<span epub:type="pagebreak" id="page20" title="20"/>ne “sea-steed” (deniz atı) demekten hoşlanırlar. Aslında birer eğretileme olan bu bileşik sözcüklere “kenning” adı verilirdi.</p>
      <p>Eski İngiliz şiirinde denizle ilgili kenning’lerin ayrıca bol olmasını doğal karşılamalı. Çünkü savaşın her çeşidinin başlıca temalardan biri olduğu bu şiirlerde denizlerle savaşım ön planda gelir. Edebiyat tarihçisi George Sampson’un dediği gibi, fırtınalarla azgınlaşan buzlu denizlerde geçen gecelerin karanlığı çökmüştür Eski İngiliz şiirinin üstüne. Germenler denizle içli dışlıydılar; IV. yüzyıldan beri tehlikeli denizleri aşarak, Ren Nehri’yle Jutland yarımadası arasındaki anayurtlarından ve Kuzey Denizi kıyılarından Büyük Britanya adalarına akın akın gelmişler; gücünü yitiren Roma İmparatorluğu bu sömürgelerini koruyacak halde olmadığı için oralara yerleşmeye başlamışlardı. Yeni yurtları tıpkı eski yurtları gibi yağmurlu, sisli ve soğuktu. Onun için doğanın ancak kasvetli ve korku uyandıran yanları yansır Eski İngiliz şiirine. Germenler çiçekli yeşil çayırlardan, mırıldanarak uslu uslu akan derelerden, kuşların cıvıldadığı güneşli mavi göklerden söz etmezler; uğuldayan karanlık ormanları, yalçın kayalıkları, fırtınalı denizlerde uçuşan martıları anlatırlar. Ancak Norman İstilası’ndan, yani XI. yüzyıldan sonra, Fransız etkisiyle doğaya bakış açısında bir değişiklik oldu; doğanın aydınlık ve huzur verici yanları da şiirlerde ele alındı. Ne var ki, doğa konusunun işlenmesi açısından İngiliz edebiyatının verimli dönemi olan Romantik Çağ’ın şiirlerinden de anlaşılacağı gibi, İngilizler doğanın insanda dehşet uyandıran karanlık yanlarına, ataları Germenler kadar bağlı kalmışlardır bir bakıma.</p>
      <p>Bir yandan doğa ve onları çevreleyen denizlerle, bir yandan da yaşayabilmek için birbirleriyle çarpıştıklarından, Germenlerin yalnız dış dünyaları değil, iç dünyaları da bir hayli kasvetli ve kötümserdi. Onlar hem acımasız alınyazılarına boyun eğerler, hem de arkalarında iyi bir ad bırakabilmek amacıyla, yaşadıkları sürece yiğitçe savaşmak zorunluluğunu duyarlardı. Eski İngilizce şiirinden vereceğimiz öteki örneklerde olduğu gibi, çağımızın İngilizcesi’yle aktardığımız “The Wanderer”da (Gezgin), adını bilmediğimiz ozan, duyduğu yoğun umutsuzluğu ve kederi dile getirir:</p>
      <blockquote>
        <p><span epub:type="pagebreak" id="page21" title="21"/>All is full of trouble, all this realm of earth.</p>
        <p>Doom of weirds is changing all the world below the skies.</p>
        <p>Here our foe is fleeting, here the friend is fleeting,</p>
        <p>Fleeting here is man, fleeting is the woman;</p>
        <p>All the earth’s foundation is an idle thing become.</p>
      </blockquote>
      <blockquote>
        <p>Her şey dert dolu, yeryüzünün tüm ülkesi,</p>
        <p>Kaderin kaçınılmazlığı gökyüzünün altında bütün dünyayı değiştiriyor.</p>
        <p>Sonra düşmanımız hızla göçüp gidiyor, şurada dostumuz;</p>
        <p>Şurada erkek hızla göçüp gidiyor, şurada kadın.</p>
        <p>Dünyanın tüm temeli boş bir şey oldu.</p>
      </blockquote>
      <p>Norman İstilası’ndan sonra, yani Anglo-Saksonlar Fransa’nın ve güney uygarlığının etkisinde kaldıktan ve özellikle Hıristiyanlığı benimsedikten sonra, bu aşırı tedirginlik ve kötümserlik de bir hayli azaldı. Doğaya bakış açısına ışık ve neşe geldiği gibi, edebiyata da ışık ve neşe geldi. Anglo-Saksonlar’ın mutsuzluğunun başlıca nedenlerinden biri, öldükten sonra ne olacaklarını bilmemeleriydi. Oysa Hıristiyanlığa inandıktan sonra, ruhun ölümsüzlüğü umuduyla avunabildiler artık. Bu dini böyle çabucak benimsemelerinin bir nedeni de buydu herhalde. VIII. yüzyılda yaşayan ve Anglo-Sakson bir Hıristiyan olan Bede’in anlattığı bir öykü bu savı destekler niteliktedir: Misyonerler Kral Egbert’in sarayına ilk geldikleri sırada oradaki soylu kişilerden biri sıcak ve aydınlık bir odanın bir penceresinden girip bir penceresinden çıkarak, geldiği kış gecesinin karanlığına yeniden uçan bir kırlangıca benzetmiştir insan ömrünü. O kırlangıç karanlık odada yanan ocağın hafif ışığında bir an görülüp, sonra yok olmuştur. Bu benzetmeyi yapan kişi Hıristiyan misyonerleri göstererek, “eğer bu adamlar o kuşun nereden geldiğini, nereye gittiğini söyleyeceklerse, onları dinlemeliyiz,” demişti.</p>
      <p>Eski İngiliz şiirlerinin elimize geçmesi bir mucizedir aslında. Eğer biri Exeter’de, biri Oxford’da, biri Londra’da, biri İtalya’da Vercelli Katedrali’nde dört yazma, bir rastlantı sonucu bulunmasaydı, bu şiirlerden hiç haberimiz olmayacaktı. Kim bilir Eski İngilizler daha ne şiirler üretmişlerdi de, bunlar şu ya da bu neden<span epub:type="pagebreak" id="page22" title="22"/>den ötürü kaydedilmemiş, unutulup gitmiştir. Kaydedilenlerin ise belirli manastırlarda bir iki kopyaları vardı ancak. Bu kopyaların kaybolması işten bile değildi. Çünkü Germenler bir yandan Büyük Britanya’nın asıl yerlileri olan Keltler’le savaşıyorlar; bir yandan da Danimarkalılar İngiltere’ye akın edip Hıristiyan manastırlarını yakıp yıkıyorlardı. Batı Saksonlar’ın başı olan ve IX. yüzyılın ikinci yarısında yaşayan Kral Alfred, böyle bir ortamda manastırlarda korunan yazmaların neredeyse tümünün yok edildiğinden acı acı yakınır. Bunlar yetmiyormuş gibi, XVI. yüzyılda Sekizinci Henry, Papalığa karşı gelip manastırları dağıtarak Katolik Kilisesi’nin servetine el koyunca, kimbilir paha biçilmez değerde kaç yazma yok olup gitmiştir o kargaşa içinde. Elimize geçen en önemli ve en uzun Eski İngilizce şiir olan <em>Beowulf’</em>un başına gelenler çok anlamlıdır bu bakımdan: Angle’ların VII. yüzyılda İngiltere’ye beraberlerinde getirdikleri bu destan, ancak üç yüz yıldan sonra kaydedilmişti. Aradan bir yedi yüz yıl daha geçtikten sonra, eski yazmaları toplamaya meraklı olan Sir Robert Bruce Cotton’ın kitaplığında böyle bir destanın bulunduğu konusunda bir söylenti yayılmıştı. Derken o kitaplıkta bir yangın çıkmış, <em>Beowulf</em>’un kül olmasına ramak kalmıştı. Şimdi British Museum’da korunan yazmanın birçok sayfasının kenarlarında yanık izleri vardır hâlâ. Eski İngiliz edebiyatını değerlendirirken, bu edebiyatın tümünün değil, ancak birkaç örneğinin elimize geçtiğini; elimize geçenlerin Anglo-Sakson şiirlerinin en iyileri mi, yoksa en kötüleri mi olduğunu hiçbir zaman bilemeyeceğimizi; üstelik de bunların başı sonu olan tam şiirlerden değil, bölük pörçük parçalardan oluştuğunu göz önünde tutmalıyız.</p>
      <p>Bu parçaların en eskilerinden biri, Exeter Yazması’nda bulunan 143 dizeli “Widsith”dir. “Widsith spoke, unlocked his word-hoard” (Widsith konuştu, sözcük hazinesinin kilidini açtı) tümcesiyle başlayan şiirde, bir “gleeman”, yani gezgin bir ozan olan ve adı “uzaklara giden” anlamını taşıyan Widsith, gittiği uzak yerlerde tanıştığı hükümdarlardan (bu arada Attila’dan), onlardan gördüğü ilgiden, kendisine verilen armağanlardan övünerek söz eder. Çeşitli ulusların ve kralların uzun listelerini içeren bu şiir, Eski İngiliz toplumunda ozanların saygınlığını belirtmek açısından ilginçtir ancak.</p>
      <p><span epub:type="pagebreak" id="page23" title="23"/>Aynı yazmada bulunan ve herhalde çok daha uzun bir şiirden kalan bir parça olan “The Complaint of Deor” (Deor’un Yakınması), “Widsith”ten çok daha ilgi çekici, 42 dizelik bir tür ağıttır. Kıtalara bölünen bu lirik şiirin kıtalarının sonunda, “that passed away, so may this” (o geçip gitti, bu da geçip gider belki) diyen bir kavuştak vardır. Hizmet ettiği soylu kişi başka bir ozanı ona yeğlediği için gözden düşen Deor, kaderin herkese kötü oyunlar oynadığını, nice yiğitlerin, hatta tanrıların bile acı çektiğini, felakete uğradığını düşünerek avunmaya çalışır. Onların derdi geçtiği gibi, kendi derdinin de günün birinde geçeceğini umar. Ne var ki, Eski İngilizce şiirlere özgü kötümserlik, umuttan daha ağır basmaktadır “Deor’un Yakınması”nda.</p>
      <p>Gene Exeter yazmasında bulunan 115 dizelik “The Wanderer”da (Gezgin ya da Başıboş Gezen), mutsuzluk havası büsbütün yoğunlaşır. Gerçek bir ağıt olan bu şiirde, dertlerini dile getiren adamı koruyan kişi ölmüştür; evsiz barksız kalan, yurdundan ayrı düşen adam şurada burada, buzlu denizlerde avare dolaşmakta, korkunç yalnızlığı içinde, mutlu olduğu eski günleri anımsamaktadır. Zaman zaman düşlerinde eski efendisini görür, ona sarılır, başını dizine koyar. Ama uyanınca, çektiği acılar daha da artar:</p>
      <blockquote>
        <p>Then the friendless man forwith doth waken,</p>
        <p>And he sees before him only fallow waves,</p>
        <p>And sea-birds a-bathing, broadening out their plumes;</p>
        <p>Falling sleet and snow sifted through with hail.</p>
        <p>Then the wounds of heart all the heavier are.</p>
      </blockquote>
      <blockquote>
        <p>Kimsesiz adam uyanır o zaman,</p>
        <p>Gözünün önünde bomboş dalgalar görür ancak,</p>
        <p>Ve kanatlarını yayarak sulara dalan deniz kuşları;</p>
        <p>Karla karışık yağmur, doluyla karışık kar görür.</p>
        <p>Yüreğin yaraları daha da ağırlaşır o zaman.</p>
      </blockquote>
      <p>“The Wanderer”da fırtınalı soğuk denizlerde çekilen acıların gerçi büyük bir yeri vardır, ama bu acıları en gerçekçi ve en çarpıcı biçimde asıl dile getiren şiir “The Seafarer”dır (Deniz Yolcu<span epub:type="pagebreak" id="page24" title="24"/>su). Elimize ancak 100 kadar dizesi geçen “The Seafarer”ın çok daha uzun bir şiirden kalan bir parça olduğu besbellidir. Başı da sonu da bilinmediği için, şiirin sonuna doğru niçin dinsel bir havanın egemen olduğu, yeryüzünde duyulan hazların ve mutlulukların geçiciliğinin neden böylesine vurgulandığı anlaşılmamaktadır. Şiiri kaydeden Hıristiyan rahibin bir eklemesi olabilir bu son bölüm. “The Seafarer”da bir tek yaşlı denizcinin mi, yoksa o yaşlı denizciyle genç bir denizcinin de mi konuştuğu, yani şiirin bir monolog mu, yoksa bir diyalog mu olduğu konusunda bile kesin bir karara varılamamıştır. İngilizlerin atalarının deniz tutkusunu, hem deniz karşısında duydukları dehşeti, hem de denizlere açılma özlemini hiçbir Eski İngilizce şiirin bu kadar etkileyici bir biçimde anlatamadığı kuşku götürmez. Ezra Pound, “The Seafarer”ı Çağdaş İngilizceye çevirmiştir. Ama bize kalırsa o çeviri, Eski İngilizce bir şiirden çok, bir Ezra Pound şiirine benzer, bu nedenle aşağıda verdiğimiz alıntılarda o metinden yararlanmadık:</p>
      <blockquote>
        <p>Frightful was the whirl of waves when it was my part</p>
        <p>Narrow watch at night to keep on my vessel prow</p>
        <p>When it rushed the rocks along. By the rigid cold</p>
        <p>Fast my feet were pinched, fettered by the frost.</p>
        <p>By the chains of cold.</p>
      </blockquote>
      <blockquote>
        <p>Korkunçtu dalgalardaki girdaplar,</p>
        <p>Kayaların arasında fırlayan teknenin pruvasında</p>
        <p>Geceleyin nöbet tutmak sırası bana gelince.</p>
        <p>Kaskatı buzlar, zincirleriyle</p>
        <p>Sıkı sıkı bağladı ayaklarımı.</p>
      </blockquote>
      <p>Kendini “sea-weary” (deniz bezgini) diye niteleyen gemici, çaresizliğinin ve yalnızlığının tam bilincindedir:</p>
      <blockquote>
        <p>All forlorn of happiness, all bereft of loving kinsmen,</p>
        <p>Hung about with icicles; flew the hail in showers,</p>
      </blockquote>
      <blockquote>
        <p>Nothing heard I there save the howling of the sea.</p>
        <p>Mutluluktan tümüyle yoksun, beni seven akrabalarımdan uzaktaydım,</p>
        <p><span epub:type="pagebreak" id="page25" title="25"/>Her bir yanıma buzdan sarkıtlar asılıydı, dolu uçarak yağıyordu,</p>
        <p>Denizin ulumasından başka bir şey duymuyordum orada.</p>
      </blockquote>
      <p>“I make this song of my deep sadness, of my own lot” (derin üzüntümün, kendi alınyazımın bu şarkısını söylüyorum) diye başlayan “The Wife’s Lament” (Evli Kadının Ağıtı) kısa bir şiirdir. Herhalde gemici olan kocası denize açılıp uzaklara gidince, kadın çektiği acıları anlatır. Adamın akrabaları karı kocayı birbirinden temelli ayırmak için entrikalar çevirirler. Ne yaptıkları pek anlaşılmaz ama, bunu başarırlar da. Kadını ormanda, bir meşe ağacına bitişik bir mağarada oturmak zorunda bırakırlar.</p>
      <p>Gene kısa bir şiir olan “The Husband’s Message” (Kocanın Gönderdiği Haber), kadının ağıtına bir yanıt gibidir bir bakıma. Koca, mektubunu bir tahta parçası üstüne yazmıştır. Bir kan davası yüzünden eşinden ayrılıp uzaklara gitmek zorunda kalan koca, eskiden beraber yaşadıkları sırada nasıl mutlu olduklarını anımsatır kadına. Bahar gelip de guguk kuşunun sesini duyar duymaz deniz kıyısına inmesini, bir gemiye binip onu bekleyen kocasının yanına gitmesini, varacağı yerde yeniden mutlu olacaklarını bildirir.</p>
      <p>Exeter Yazması’nda bulunan “Wulf and Eadwacer” adlı, sadece 19 dizelik bir parçada, iki erkek arasında kalan bir kadının duygularından söz edilir. Wulf kadının sevgilisi, Eadwacer da kocası ya da beraber oturmak zorunda olduğu erkektir. Metni çok bozuk ve eksik olan Exeter Yazması’ndan alınan bu üç şiir, İngiliz edebiyatının ilk aşk şiirleri sayılır.</p>
      <p>Aynı yazmadan alınan ve kısacık bir şiir olan “The Ruin”da (Ören), Eski İngiliz şiirlerine özgü yoğun bir hüzün havası vardır gene. Kimine göre, İngiliz edebiyatının ilk ağıtıdır bu. Ama bu ağıtta bir insanın değil de, bir yerin başına gelen felaket anlatılır. Eskiden binlerce kişinin sevinç içinde yaşadığı bir kent, kaderin gadrine uğrayıp, ıssız bir harabeye dönmüştür. Kentin surları, kuleleri, şatoları yıkılmıştır. Her bir yanı yosunlar kaplamıştır. Kenti yeniden onarabilecek insanlar da çoktan ölüp gitmiştir. Ozan 35 dize içinde kentin hamamlarına iki kez değindiğine ve orada sıcak suların topraktan fışkırdığını söylediğine göre, adı verilmeyen bu yerin Romalıların kurduğu ünlü kaplıca kenti Bath olduğu sanılır.</p>
      <p><span epub:type="pagebreak" id="page26" title="26"/>Eski İngiliz edebiyatının Hıristiyanlaşmadan önceki döneminin en ünlü ürünü ve İngiliz edebiyatının ilk epik şiiri <em>Beowulf’</em>tur. Üç bin dizeden fazla tuttuğu için bir hayli uzun olan bu destan, X. yüzyılın sonlarına doğru kaydedilmiştir. Biraz önce bildirdiğimiz gibi, içinde sadece <em>Beowulf </em>ve “Judith” adlı başka bir şiir bulunan yazma yanma tehlikesi geçirmiş ve İngiliz edebiyatı uzmanları ancak XVIII. yüzyılda böyle bir şiirin var olduğunu öğrenmişlerdir.</p>
      <p><em>Beowulf, </em>Germenler daha İngiltere’ye gelmeden, büyük bir olasılıkla VIII. yüzyılda adı bilinmeyen bir ozan tarafından söylendiğine ve VII. yüzyılda geçen olayları, daha doğrusu o çağın folklorunca benimsenen masalları anlattığına göre, Avrupa’nın en eski destanıdır. Fransızların <em>Chanson de Roland</em>’ından da, Almanların <em>Nibelungen Lied’</em>inden de, İspanyolların <em>Poema del Cid</em>’inden de çok daha eskidir. Ne garip ki, İngiliz edebiyatının ilk epik şiirinde ne İngiltere’nin sözü geçer, ne de İngilizlerin. Danimarka ve İsveç’te olup bitenler anlatılır ve Beowulf bir Geat, yani bir Güney İsveçlidir. İskandinavlar o sıralarda putlara taptıkları için, <em>Beowulf</em>’u okuyanlar bu destanda Hıristiyanlığa neredeyse yetmiş kez değinilmesine; şiirde bir ozanın Hıristiyan inançlarına uyarak, dünyayı yaratanı yücelten ilahiler söylemesine; Hıristiyan bir Tanrı olduğu besbelli bir “Yaradan”ın ikide bir anılmasına bir hayli şaşarlar haklı olarak.</p>
      <p><em>Beowulf </em>nice zaferler kazanan Danimarka kralı Scyld Scefing’e bir övgüyle başladıktan sonra, cenaze töreninde Scyld’in ölüsünün silah ve kıymetli eşyalarla dolu bir gemiye götürülüp engine nasıl salındığını, bu geminin ne olduğunu hiç kimsenin bilmediğini anlatır. Scyld’in torunu olan ve destanda önemli rol oynayan Hrothgar ise, artık yaşlanmış olan değerli bir savaşçıdır. Deniz kıyısındaki Hereot adlı, her bir yanı altınla bezenmiş görkemli sarayında, yakınları ve soylu dostlarıyla birlikte uzun süre mutlu yaşamış, şölenler vermiş, ozanların şarkılarını dinlemiştir. Ama günün birinde, Kabil’in lanetli soyundan gelen korkunç bir canavar, bataklıklardan çıkıp Hereot’a karşı saldırıya geçmiş, on iki yıl boyunca her gece Hereot’a gelmiş ve her gelişinde otuz kişi öldürmüştür.</p>
      <p><span epub:type="pagebreak" id="page27" title="27"/>Amcası Hygelac’ın yanında, Geat’lerin ülkesinde yaşayan, Eski İngilizceye özgü bileşik sözcüklerle “great-frame, great-heart” (yüce-beden, yüce-yürek) diye betimlenen yiğit Beowulf, Hrothgar’ın başına gelen felaketi duyunca, onun yardımına gitmeye karar verir. On dört arkadaşıyla birlikte bir tekneye binip Hereot’a varır. Yaşlı ve dertli Hrothgar, Beowulf’u sevinçle karşılar. Onu sofrasına buyur eder. Hep beraber yiyip içerken, bir ozanın şarkılarını dinlerler. Hrothgar’ın eşi Kraliçe Wealhtheow, kendi eliyle konuklara içki sunar. Ancak, Danimarka Kralı’nın yakınlarından Unfert, Beowulf’un ününü kıskandığı için, bir yüzme yarışında rakibi tarafından yenildiğini ileri sürerek, ona kara çalmaya kalkar. Ama Beowulf bunun bir yarış değil, bir yüzme gösterisi olduğunu; bir arkadaşıyla birlikte, deniz canavarlarına karşı kendilerini koruyabilmeyi öğrenmek için, ellerinde kılıç, sırtlarında zırh, soğuk kış denizlerinde beş gün beş gece yüzdüklerini övünerek anlatır. Sonra da Unferth’e bir taş atar; onu suçlayan bu adam gerçekten yiğit olsaydı, canavarların Danimarka’yı kasıp kavuramayacağını söyler.</p>
      <p>Hrothgar adamlarıyla birlikte, gece geç vakit yatmak üzere başka bir binaya gittikten sonra, Beowulf’un arkadaşları uykuya dalarlar. Beowulf ise, büyük bir öfke içinde, Grendel adlı o canavarın gelmesini bekler. Grendel’in karşısında silahların etkisiz kaldığını duyduğu için, kılıcını bir yana bırakmıştır, bileğinin gücüne güvenmektedir sadece. Şairin “night-frightfulness unequalled” (eşi görülmedik gece korkusu) diye sözünü ettiği Grendel’in de, <em>Beowulf</em>’ta görülen öteki canavarların da ne biçim oldukları anlatılmaz. Ancak bir iki ayrıntı verilerek, ozanı dinleyenlerin hayal gücüne bırakılır onların korkunç görünüşleri. Ne var ki, Grendel’in tam ne biçim olduğunu bilmediğimiz için, bu gizemli yaratık kapıları kırarak saraya dalınca, duyduğumuz dehşet büsbütün artar belki de. Uyuyan yabancı savaşçıları görür görmez, gözleriyle alev gibi yakan korkunç bir ışık saçan Grendel’in “yüreği güler” (“his heart laughed”). Onlardan birini kaptığı gibi, kemiklerini dişleri arasında çatır çatır kırar, damarlarındaki kanı içtikten sonra, adamın tüm bedenini yer. Derken elini, uyuduğunu sandığı Beowulf’a uzatır. Ama Beowulf onun kolunu kıskıvrak yakalar. Korkuya kapılan canavarın kaçmaya <span epub:type="pagebreak" id="page28" title="28"/>kalkması boşunadır. Çünkü “the strength of thirty others” (otuz kişinin gücü) vardır Beowulf’un elinde. Uyanan öteki savaşçılar Grendel’in üstüne çullanırlar. Ne var ki, insan eliyle yapılmış hiçbir kılıç bu canavarı yaralayamaz. Sonunda Grendel kolunu Beowulf’un elinde bırakarak, ölmek üzere inine kaçmak zorunda kalır. Beowulf da canavarın koskocaman kolunu sarayın duvarına asar.</p>
      <p>Kral Hrothgar, kraliçe ve saray halkı, sevinç içindedirler ertesi sabah. Beowulf’un zaferini kutlamak için büyük bir şölen verilir. Kralın iki oğlunun arasına oturtulan Beowulf’a, kraliçe kendi eliyle mücevherler sunar. Gelgelelim o gece, kolu koparıldıktan sonra ölen Grendel’in anası, oğlunun öcünü almak için Hereot’a bir baskın yapar; Hrothgar’ın soylu arkadaşlarından birini kapıp, suların dibindeki mağarasına götürür, orada öldürür.</p>
      <p>Bu ikinci düşmanı da yenmeye kararlı olan Beowulf, Hrothgar’ın adamları ve kendi savaşçılarıyla birlikte, Grendel’in anasının inini bulur. Yalçın kayalar ve kasvetli bir ormanla çevrili korkunç bir göldür orası. O uğursuz suların üstünde alevler görülür ve hayvanlar bile o gölden öyle korkarlar ki, av köpeklerinin kovaladığı cerenler o sulara dalmaktansa, kıyıda köpekler tarafından parçalanmayı yeğ tutarlar. Eski İngiliz şiirine özgü gizemli tehlikelerle dolu, karanlık ve kasvetli bir doğanın varlığı, <em>Beowulf</em>’un birçok yerinde görülür; ama destanın en güzel yerlerinden biri olan bu parça ayrıca çarpıcıdır. Sulara tek başına dalan Beowulf, yılanların ve korkunç deniz yaratıklarının saldırılarına uğrayarak, neredeyse bütün bir gün boyunca derinliklere doğru yüzerek, gölün ta dibinde olan mağaraya inebilir. İçine suların giremediği, bir köşesinde ateş yanan gizemli bir yerdir orası. Adını bilmediğimiz ozanın “the great sea-demon woman” (büyük deniz-şeytanı kadın) diye tanımladığı Grendel’in anasıyla Beowulf arasında ölesiye bir çarpışma başlar. Beowulf’un kılıcı kırılır bir ara. İnsanların yaptığı bir silah böyle bir canavara karşı etkisizdir. Ne var ki, Beowulf o mağarada çok eski çağlarda devlerin yaptığı başka bir kılıç bulur. O büyülü kılıçla, ilkin Grendel’in anasının başını, sonra da ölü Grendel’in başını keser. Grendel’in kanı öyle zehirlidir ki, mağaranın dibindeki suları kaynatır, büyülü kılıcı bile eritir; o dev kılıcın ancak sapı kalır Beowulf’un <span epub:type="pagebreak" id="page29" title="29"/>elinde. Grendel’in kesik başıyla suyun yüzüne çıktığı sırada, Hrothgar ile adamları onu ölmüş sanarak Hereot’a geri dönmüşlerdir. Ancak kendi adamları umutsuzluk içinde beklemektedirler onu. Danimarkalılar, Beowulf’un zaferini duyup da, Grendel’in ancak dört adamın zorla taşıyabileceği kadar büyük olan kellesini görünce çok sevinirler ve onları kurtaran adama candan bir gönül borcu duyarlar. Karşılıklı uzun söylevler verilir. Hrothgar, Beowulf’a sevgisini dile getirir. Kendi ülkesine dönmeye hazırlanan Beowulf da, gereğinde Danimarka Kralı’na yardım edebilmek için, her an oraya gelmeye hazır olduğunu bildirir.</p>
			<figure class="middle">
				<img src="image/p29.jpg"/>
				<figcaption>Beowulf’un el yazması II. Bölüm, sayfa 1357</figcaption>
			</figure>
      <p>Destanda bundan sonra anlatılanların, Beowulf’un bu iki serüveniyle hiçbir ilgisi yoktur. Ölen amcasının yerine kral olan Beowulf, elli yıl süreyle hüküm sürmüş yaşlı bir adamken, bir hazineye bekçilik eden ve bir ateş bulutu içinde havalarda uçan korkunç bir ejderha, ülkesine musallat olur. Ateş saçan soluğuyla her bir yanı ve bu arada Beowulf’un sarayını yakar. Beowulf yaşlılığına karşın, bu ejderhayı alt etmeye kararlıdır. Yanına on bir adamını alarak ejderhayı bulur. Çarpışma sırasında kral ağır yaralanınca, adamları dehşete kapılıp kaçarlar. Bunlardan ancak <span epub:type="pagebreak" id="page30" title="30"/>Wyglap, yaşlı Beowulf’un imdadına yetişir, ejderhayı öldürmesine yardım eder. Ölesiye yaralanan Beowulf, ejderhanın ininde bulduğu hazineyi, altınları, mücevherleri halkına bağışladıktan sonra bir vasiyette bulunur: Ölüsünün deniz kıyısında, ta uzaklardan geçen gemilerin bile görebilecekleri yüksek bir odun yığınının üstünde yakılmasını ister.</p>
      <p>Görüldüğü gibi <em>Beowulf,</em> bir –daha doğrusu iki– masaldan oluşmuştur. Ama gerçekçi ayrıntılarla doludur bu masallar. Beowulf doğaüstü yaratıklarla çarpışırken bile, bu çarpışmalar gerçekmiş izlenimi veren bir biçimde anlatılır. İngiltere’ye yerleşmeden önce bu İskandinav kabilelerinin nasıl yaşadıkları, ahlak açısından hangi değerlere inandıkları konusunda da bilgi verilir. Ne var ki, <em>Beowulf</em> bir <em>İlyada</em> değildir elbette. Şiirin yapısı ve anlatımı ilkeldir. Destana adını veren kişinin, Grendel’in, Grendel’in anasının ve ejderhanın karşısındaki yiğitliği anlatılmaktadır sadece. Bu üç yiğitlik örneği de birbirine benzemektedir aslında. Üstelik daha kısa olabilecek bir şiir, konudan uzaklaşarak, uzun söylevlerle bir hayli “şişirilmiştir.” Gelgelelim <em>Beowulf</em>, yaşlılığında bile yılmayan bir insanı yücelten bir destan olarak canlılığını ve etkileyici gücünü korumaktadır gene de.</p>
      <p>Büyük Britanya Hıristiyanlaştıktan sonra sözlü edebiyattan yazılı edebiyata geçildiği için, elimizde bulunan yapıtlar, puta tapılan dönemdeki yapıtlardan sayıca çok fazladır. Ne var ki, bunların neredeyse tümü dinsel bir nitelik taşıdığından, bizi ayrıca ilgilendirmez, şimdiye değin gözden geçirdiğimiz şiirler kadar merak uyandırmaz bizde. Yazılanların çoğu Latinceden yapılmış çevirilerden, <em>Kutsal Kitap</em>’ın açıklama ve yorumlarından, kendilerini Hıristiyan Kilisesi’ne adamış ermişlerin yaşam öykülerinden, dinle ilgili ahlaksal sorunların irdelenmesinden oluşur. Belki dinle ilgili olmayan metinler, örneğin aşk şiirleri de üretildi bu arada. Ama manastırlarda yazı işleriyle uğraşanlar bunları kopya edip korumayı gereksiz buldukları için, bu şiirler yok olup gitti belki de. Elimize geçen metinler, Hıristiyan inançlarını yaygınlaştırmak gibi öğretici bir amaç güttüklerinden, şiir değil düzyazıdır çoğunlukla.</p>
      <p>Hıristiyanlık döneminin başlangıcında düzyazı yazanların çoğu kendi anadilleri yerine Latince kullandılar genellikle. Bunu <span epub:type="pagebreak" id="page31" title="31"/>çok doğal saymalıyız; çünkü Batı Hıristiyan Kilisesinin resmi dili olan Latince, Rönesans’a değin düşünce ve bilim alanında uluslararası tek dildi. XVI. yüzyılda Sir Thomas More ya da Erasmus gibi hümanistler, Sir Francis Bacon gibi düşünürler Latince yazdılar. Hattâ XVII. yüzyılın ikinci yarısında bile, çağın en büyük şairi John Milton, siyasetle ilgili kitaplarını ve ünlü Spinoza felsefe yapıtlarını Latince yazmayı yeğ tuttu. Anglo-Saksonlar arasında okuma yazma bilenler çok az sayıdaydı elbette ve Latince’yi öyle benimsemişlerdi ki, bunlardan Gildas, “our tongue” (bizim dilimiz) derken, Eski İngilizce’yi değil, Latince’yi düşünür. Avrupa ülkelerinde her aydın kişinin “bilingual” olması, yani iki dil bilmesi gerekiyordu o sıralarda. Üstelik, özellikle Hıristiyanlığın ülkelerine yerleştiği çağlarda, okumuş yazmışların büyük çoğunluğu din adamı olduğuna göre, anadillerinden çok Latince’yi kullanmaları beklenirdi onlardan.</p>
      <p>Sadece Latince yazanları İngiliz edebiyatıyla doğrudan doğruya ilgili bulmadığımız için, ayrıntılı olarak ele alacak değiliz. Bunlardan biri olan, demin sözünü ettiğimiz Bilge Gildas (Gildas the Wise), Büyük Britanya adalarının asıl yerli halkı olan Keltler’in, efsanelerden kaynaklanan bir tarihini yazdı. Bu Britanya tarihini ahlaksal bir amaç güderek yazdığı için sadece efsaneleri aktarmakla yetinmedi. Ülkesinin güçsüz düşmesinden, Germen akınlarına karşı koyamamasından sorumlu tuttuğu yöneticilere ve din adamlarına karşı yoğun bir saldırıya da geçti bu arada. Çünkü Hıristiyanlığı ve Roma İmparatorluğu’nun egemenliğini tümüyle benimseyen Gildas’ın gözünde, İngiltere’yi işgal eden Germen kabileleri putlara tapan yabanıl bir soydu ve onlara boyun eğer yerli halk, yani Keltler mahvolmaya mahkûmdu.</p>
      <p>Gene Britanya tarihini ele alan <em>Historia Britonum</em>’u IX. yüzyılın başlarında yaşayan Nennius’un yazdığı sanılmıştır uzun zaman. Ne var ki, Nennius’un bu kitabı yazmadığı, büyük bir olasılıkla başkalarıyla birlikte ancak gözden geçirdiği anlaşılmıştır daha sonraları. Bu Britanya tarihinin bizim açımızdan en ilginç yanı, Keltler’in efsanevi kralı Arthur’dan ilk kez burada söz edilmesi; onun işgalcilere karşı nasıl yiğitçe savaştığının, on iki meydan savaşında onlara nasıl karşı koyduğunun anlatılmasıdır. Çünkü ileride göreceğimiz gibi, Kral Arthur ile Yuvarlak Masa <span epub:type="pagebreak" id="page32" title="32"/>Şövalyeleri, ta XIX. yüzyılın ikinci yarısına kadar İngiliz edebiyatında yer alacaklardır.</p>
      <p>VIII. yüzyılın başlarında ölen Piskopos Aldheim, Latince yazanlar arasında erdemi ve dinine bağlılığıyla ayrıca ünlü olduğu için “canonize” edilmiş, yani Katolik Kilisesi’nin resmi ermişleri arasına girerek kutsanmış, Saint Aldheim olarak anılmıştı. Daha sonraları çıkan bir söylentiye göre, Aldheim Eski İngilizce şiirler de yazar ve bunları kendi söylermiş harp çalarak. Ama bizim elimize geçen yazıları, Latince birkaç mektup ve bekareti öven gene Latince bir şiir, bir de düzyazı parçasıdır sadece. Bu düzyazı metinde, bekaretlerini ömürleri boyunca koruyan iffetli kadın ve erkeklerin öyküleri anlatılır.</p>
      <p>Anglo-Saksonca adı Ealhwine olan Alcuin ya da Albinus’un (735-804) İngiliz soyundan geldiği, İngiltere’de doğup orada eğitim gördüğü halde, kendi ülkesinde değil de Fransa’da çalıştığı için, İngiliz edebiyatı tarihinde yeri olmaması gerekir belki de. Felsefe ve özellikle tanrıbilim konularında, Katolik Kilisesinin törenleri ve ermişleri üzerine Latince kitaplar yazan, Latince mektupları ve şiirleri de elimize geçen Alcuin, eğitim alanında Charlemagne’ın başlıca yardımcılarından biriydi ve piskoposu olduğu Tours kentinde öldü.</p>
      <p>Latince kullanan eski İngiliz yazarların en önemlisi, Bede adlı bir din adamıdır. Bede yalnız Büyük Britanya’da değil, tüm Avrupa’da öyle ünlüydü ki, Dante, <em>Divina Commedia</em>’sının (İlahi Komedya) “Paradiso” yani cennet bölümünde, Hıristiyanlığın yüce kişileri arasında ondan da söz etmişti. Çevresinde uyandırdığı saygıdan ötürü, ölümünden yüz yıl sonra ona “Venerable” (tapılırcasına saygı duyulan) lakabı takılmış, Venerable Bede diye anılmıştı. Ömrü boyunca bir manastırdan çok, bir yüksek okul sayılması gereken Jarrow’da yaşayan ve 735’te altmış iki yaşındayken orada ölen Bede, tüm gücünü bilime ve öğrencilerini yetiştirmeye adamış örnek bir insan olarak ün yapmıştı. Latinceden başka Yunanca ve İbranice de bilen Bede’in, çoğu tanrıbilimle ilgili kırka yakın yapıtı ve doğal bilimler üzerine, o çağın bu konulardaki tüm bilgisini içeren bir incelemesi vardır. Bede bir dilbilgisi kitabı da yazdığı için, İngiltere’nin ilk dilbilimcisi sayılabilir.</p>
      <p><span epub:type="pagebreak" id="page33" title="33"/>Bede’in en önemli kitabı, ölümünden dört yıl önce tamamladığı <em>Historia Ecclesiastica Gentis Anglorum</em>’dur (İngiliz Halkının Kilise Tarihi). Yazıldıktan aşağı yukarı yüz yıl sonra Kral Alfred’in İngilizceye çevirdiği bu kitap, sadece dinsel açıdan tarih değil, düpedüz tarihtir aslında. Bede, Büyük Britanya’nın nasıl bir yer olduğunu anlattıktan sonra, Julius Caesar’ın Hazreti İsa’nın doğumundan yarım yüzyıl önce Büyük Britanya’yı işgal etmesinden başlayarak, kitabını tamamladığı 731 yılına değin bir tarihini yazar kendi ülkesinin. Çok yalın bir anlatımla gerçeklere elinden geldiğince bağlı kalmaya çaba gösterirken, okuyucuların ilgisini çekebilecek öyküleri kitabına eklemekten de çekinmez. Bunun bir örneğini vermiş; insan yaşamının gizemli bir karanlıktan gelen, aydınlık bir odada kısa bir süre göründükten sonra gene karanlıkta yok olan bir kırlangıca benzetilmesinden söz etmiştik biraz önce. Bir başka örneği de şudur: VI. yüzyılda Papa Birinci Gregorius, İngiltere’yi işgal eden Germen kabilelerinden sarışın ve mavi gözlü Angle’ları Roma’da ilk kez görünce, hangi soydan geldiklerini sormuş. “Angli” yani “Angle” olduklarını öğrenen Papa, “Angli” ve “Angel” (melek) sözcüklerinin birbirine benzemesinden yararlanarak, bu güzel insanların gerçekten melek yüzlü olduklarını ve günün birinde cennetteki meleklere kavuşmaları için, onları Hıristiyan yapmak gerektiğini söylemiş, St. Augustine’nin başkanlığında bir misyoner heyeti göndermiş İngiltere’ye.</p>
      <p>Bede’in anlattığı en güzel öykülerden biri, Caedmon’un öyküsüdür. Adından ötürü Anglo-Sakson değil de Kelt olduğunu sandığımız Caedmon, VII. yüzyılın ikinci yarısında, rahip olmadığı halde Whitby Manastırında oturup orada sığırtmaç olarak çalışan, okuması yazması kıt, kendi halinde, yaşlıca bir adamcağızmış. Akşamları rahipler harp çalıp ilahiler söylerken, Caedmon kendi bilgisizliğinden utanır, nerelere saklanacağını bilemezmiş. Herkesin toplandığı yerden kaçıp ahıra sığındığı bir gece, Caedmon bir düş görmüş. Düşünde gizemli bir kişi “kalk, Caedmon bana şarkı söyle” demiş. Caedmon şarkı bilmediğini, bu yüzden ahıra kaçtığını açıklamış. Ama o gizemli kişi, “gene de şarkı söyleyeceksin bana” demiş. Caedmon hangi şarkıyı söyleyeceğini sorunca, karşısındaki “dünyanın nasıl yaratıldığını <span epub:type="pagebreak" id="page34" title="34"/>söyle” demiş. Caedmon bu buyruğu yerine getirmiş. Ertesi sabah uyanınca da, anımsamış düşünde söylediği şiiri. Bunun üzerine manastırdakiler, Caedmon’un doğrudan doğruya Tanrıdan esinlendiğini anlamışlar, onu rahip yapmışlar. Böylece Caedmon o sıralarda ancak Latincesi okunan, henüz Hıristiyanların kendi anadillerine çevrilmeyen <em>Kutsal Kitap</em>’tan ona aktarılanları “paraphrase” ederek, yani gerektiğinde tümceleri ve sözcükleri değiştirip, anladığı gibi kendi diliyle yeniden söyleyerek Eski İngilizceye çevirmiş.</p>
      <p><em>Kutsal Kitap</em>’tan esinlenen bu şiirler elimize geçtiği için, Caedmon Eski İngiliz edebiyatında adını bildiğimiz ilk şairdir. Ne var ki, söz konusu şiirleri Caedmon’un yazmadığı, hattâ bunları bir tek kişinin değil, çeşitli şairlerin değişik tarihlerde yazdıkları artık kesinlikle bilinmektedir. Caedmon’dan olduğu kuşku götürmeyen tek şiir, Bede’in onun öyküsünü anlatırken verdiği şiirdir.</p>
      <p>Caedmon’un yazdığı söylenen parçalar arasında en ilginci <em>Genesis, </em>yani “Yaratılış”tır. Bu şiir <em>Genesis A</em> ve <em>Genesis B</em> diye birbirinden ayrılan iki parçadan oluşur. <em>Genesis B</em> bir “interpolation”dır, yani VIII. yüzyılda yazılan asıl metne IX. yüzyılda eklenmiştir. <em>Genesis’</em>in ilgimizi çekmesinin nedeni de, çok daha sonraları, XVII. yüzyılda Milton’ın <em>Paradise Lost’</em>unda (Yitirilen Cennet) işleyeceği konunun, yani başta Satan olmak üzere Tanrı’ya başkaldıran şeytanların cennetten kovulup, Tanrı’dan öç almak amacıyla, yeni yaratılan yeryüzündeki Adem ile Havva’yı baştan çıkarmaları konusunu işlemesi ve Eski İngiliz şairinin yarattığı Satan’ın birçok açıdan, özellikle aşırı gururu ve boyun eğmezliği açısından Milton’ın Satan’ına benzemesidir. <em>Genesis</em>’in metni, “Junius Yazması” denilen derlemede bulunduğu, Junius da Milton’ın yakından tanıdığı bir kişi olduğu için Milton’ın bu yazmayı görmesi olasılığı vardır. Caedmon’un gene Kutsal Kitap’tan <em>Daniel </em>ve <em>Exodus</em> (Çıkış) bölümlerini Eski İngilizce’ye çevirdiği söylenir.</p>
      <p>Gerçi bu şiirler <em>Kutsal Kitap</em>’ta anlatılanları ele alır, ama fazla süslü olan anlatımları, <em>Kutsal Kitap</em>’ın o yüce yalınlığından yoksundur. Olayların yorumu da Eski İngilizlerin havasına uygundur. O kadar ki, <em>Kutsal Kitap</em>’ın metnini yakından bilmeyenler, bunları Eski İngilizce şiirler sanabilirler kolayca. Örneğin <em>Exo<span epub:type="pagebreak" id="page35" title="35"/>dus</em>’da Musa, Musevileri tutsaklıktan kurtarıp Mısır’dan çıkarırken, tıpkı bir Germen komutanı gibi davranır. Daha sonraları yazılan dinsel şiirlerde de aynı havayı bulur; Hıristiyan Kilisesi’nin ermişlerinin Germen savaşçılarını andırdıklarını, denizle ve savaşla ilgili sahnelerin anlatılmasından ayrıca haz duyulduğunu görürüz.</p>
      <p>Ozanların adları bilinmeyen bu dönemde Bede sayesinde Caedmon’un adı öğrenildiği için, VII. yüzyılda yaşayan bu şairin, üç yüz yıl sonra yazılan “Judith” adlı bir şiiri de yazdığını ileri sürenler çıkmıştı bir ara. Hiçbir Eski İngilizce uzmanı böyle bir savı desteklememişti elbette. Judith’in öyküsü, <em>Kutsal Kitap</em>’ın “apocrypha”sında, yani bu kitaba gerçekten bağlı olduğu kanıtlanmadığı için, kitabın dışında bırakılan bir metinde anlatılmıştı. “Judith” başı sonu eksik olan, ancak 350 dizelik bir şiirdir: Genç bir dul olan Judith, düşmanı Babilonya kralı Nebuchadnezzar’ın askerlerinin verdiği bir şölene katılır. Ülkesini işgal edenlerden Holofernes’in cinsel isteklerini doyurmaya razıymış gibi davranarak, onun çadırına götürülür. Orada düşmanının başını kestikten sonra kaçar. Holofernes’in kesik başını gören yurttaşları, Judith’in yiğitliği sayesinde, istila ordusuna karşı koyabilecek gücü bulurlar kendilerinde. Danimarkalıların İngiltere’ye sürekli saldırdıkları X. yüzyılda meydana çıkan bu şiir, o sıralarda istilacı Vikingler’e karşı koyan Anglo-Sakson kraliçe Aethelflaed’i övmek amacıyla yazılmış olabilir. Nitekim X. yüzyılın sonlarına doğru da Aelfric, Anglo-Saksonların Danimarkalılara karşı direnişini desteklemek için, Judith konusunu işleyen Latince bir “homily”, yani yarı öykü yarı vaaz bir yazı kaleme almış; efsanelerin bu yiğit kadınını yurttaşlarına örnek olarak göstermişti.</p>
      <p>“Judith”de esen yurtseverlik havası, aynı çağın bir ürünü olan “Battle of Maldon”da daha da çarpıcı bir nitelik alır. Gene başı sonu yok olan, ancak 325 dizelik bir parçası elimize geçen bu şiir, 991 yılında Anglo-Saksonlar’ın Danimarkalılar’a karşı verdikleri gerçek bir meydan savaşından esinlenir ve büyük bir olasılıkla savaştan hemen sonra yazılmıştır. Anglo-Saksonlar, doksan üç tekneyle gelip karaya çıkan düşmanlarına, “slaughterous wolves, hords of Vikings” (katil kurtlar, Viking güruhu) derler. Bu <span epub:type="pagebreak" id="page36" title="36"/>kana susamış adamların karşısında sayıca çok güçsüz kaldıkları, yenilecekleri hemen anlaşılır. Ne var ki, ölünceye dek çarpışmaya da kararlıdırlar. Komutanları Byrhtnoth öleceğini o kadar iyi bilir ki, hep yumruğunun üstünde taşıdığı ve canı gibi sevdiği şahinini özgür bırakır; ormana uçup orada yaşamasını ister. Atlar da ölmemeleri için savaş meydanından uzaklaştırılır. Çarpışma başlamadan önce Danimarkalılar, Anglo-Saksonlar’ı nasıl olsa ezeceklerini; boşuna kan dökülmemesi için, haraç vermeye katlanıp canlarını kurtarmalarını söylerler. Danimarkalılar teknelerine binecekler, kendi ülkelerine geri döneceklerdir o zaman. Ne var ki, Byrhtnoth, düşmanlarına haraç yerine oklar, mızraklar atacaklarını, onlara kılıçlarıyla vuracaklarını söyleyerek Viking’lere meydan okur. Bunun üzerine kıyasıya bir savaş başlar. Anglo-Sakson saflarından, adı verilen nice yiğitler ölür. Ama sayıları azaldıkça, Anglo-Saksonlar “courage shall be greater as our strength grows less” (yiğitliğimiz artacak gücümüz eksildikçe) diyerek daha da canla başla savaşırlar. Byrhtnoth zehirli bir mızraktan ölümcül bir yara alınca, onuruyla savaştığı için Tanrıya şükürler eder, sevinçten kahkahalar atar. Askerlerinin tümü de, düşen komutanlarının çevresini sarıp, teker teker can verinceye dek savaşırlar. Böylece Anglo-Saksonlar’ın tarihe geçmiş bir yenilgisini anlatan bu şiir, onların yurtseverliğini ve yiğitliğini yüceltir; böyle bir yenilginin bir zafer kadar şanlı olduğu inancını uyandırır. Eski İngiliz edebiyatında “Fight at Finsburg” (Finsburg’da Savaş) ve “Waldhre” gibi, savaş temasını işleyen başka şiirler de vardır, ama bunlar “Battle of Maldon” (Maldon Savaşı) değerinde değildir.</p>
      <p>Eski İngilizce edebiyatında adı bilinen başka bir şair de Cynewulf’dur. VIII. yüzyılın sonlarına doğru yaşadığı sanılan bu şairin adının bilinmesinin nedeni, dört şiirde “runic” harflerle bir imza bulunmasıdır. Germen kabileleri III. yüzyıldan beri runic harfleri kullanırlardı. Büyük Britanya’ya gelirken, kimi mezar taşlarında, sikkelerde ve süs eşyalarında görülen bu harfleri de beraberlerinde getirmişlerdi. “Rune” giz anlamındadır; çünkü ilkel insanlar büyüyle yazı arasında bir benzerlik görürler, runic harflerin doğaüstü bir gücü olduğuna inanırlar, bu harflerle kendilerine tılsımlar ve muskalar yaparlardı. Anglo-Saksonlar Hıris<span epub:type="pagebreak" id="page37" title="37"/>tiyanlığı benimseyince, putlara taptıkları dönemin rune’larından vazgeçip, Hıristiyan Kilisesi’nin alfabesini, yani Latin harflerini kabul ettiler.</p>
      <p>Adı runic harflerle Cynewulf diye yazılmış biri vardır; ama bu Cynewulf’un kim olduğu, hangi yıllarda, nerede yaşadığı, adını taşıyan şiirleri yazıp yazmadığı bilinmez aslında. Bir varsayıma göre, Cynewulf uzun süre Hıristiyanlığa inanmadan, kendini boş eğlencelere vererek, gününü gün ederek yaşamıştır. Ama bir gece gördüğü bir düş tüm kişiliğini değiştirmiş, Hıristiyanlığa candan bağlanmasına, dinsel şiirler yazmasına neden olmuştur. Cynewulf imzasını taşıyan “Elene” bu varsayımı destekler niteliktedir:</p>
      <blockquote>
        <p>I am old and ready to depart having woven wordcraft and pondered deeply in the darkness of the world. Once I was gay. Yet was I buffeted with care, fettered by sins, beset with sorrows until the Lord revealed to me the mystery of the Holy Cross.</p>
      </blockquote>
      <blockquote>
        <p>Sözcükler sanatını dokuduktan ve dünyanın karanlığında derin derin düşündükten sonra yaşlandım, gitmeye hazırım. Bir ara neşeliydim. Ama kaygılar sille tokat üstüme varıyordu, günahlar beni zincirliyordu, dertler çevremi kuşatıyordu. Ta ki Tanrı, Kutsal Haç’ın gizlerini bana açıkladı.</p>
      </blockquote>
      <p>“Elene”den başka Cynewulf’un runic harflerle imzasını taşıyan üç şiir daha vardır: “The Ascension” (Hazreti İsâ’nın Gökyüzüne Çıkması), “The Legend of St. Juliana” (Ermiş Juliana’nın Efsanesi), “The Fates of the Apostles” (Havarilerin Kaderi) ve misyonerlik amacıyla Habeşlerin ülkesine yapılan bir deniz yolculuğunu anlattığı için ayrıca ilginç sayılan “Andreas”. Ama eleştirmenlerin çoğu “Elene”yi Cynewulf’un başyapıtı sayarlar. Bu şiirde IV. yüzyılın ilk yarısında yaşayan, Roma’da hüküm sürerken imparatorluğun merkezini Bizans’a taşıyan İmparator Constantine, gökyüzünde ışıl ışıl parlayan bir haç görür düşünde. Bu haçın üstünde “in hoc signa vinces” yani “bu işaret sayesinde zafer kazanacaksın” yazılıdır. Düşünde gördüğü gizemli işareti bayraklarına işleyen Constantine, ertesi gün düşmanlarıyla yaptığı <span epub:type="pagebreak" id="page38" title="38"/>meydan savaşını gerçekten kazanır. Bunun üzerine Hıristiyanlığı benimseyen Constantine, annesi Elene’den Hazreti İsâ’nın üstünde çarmıha gerildiği haçı bulmasını ister. Elene de karalarda ve denizlerde birçok serüven yaşadıktan sonra, gömülü olduğu yeri bulup haçı topraktan çıkarır, oğluna götürür.</p>
      <p>Bir ara Caedmon’un yazdığı sanılan “The Dream of the Rood” (Haç Düşü), gene Hazreti İsâ’nın çarmıhı temasını işlediği için, bu şiiri de Cynewulf’un yazdığı sanılmıştır daha sonraları. Zaten ancak iki şairin adı bilindiğine göre, çeşitli şiirleri ya birinin ya da ötekinin yazdığı ileri sürülmüştür. Eski İngilizce edebiyattan örnekler derleyen R. K. Gordon’a göre, “The Dream of the Rood” Hıristiyan dönemin en güzel şiiridir. 140 dizelik bu şiir, o dönemden kalan yazıların tümünü toplayan dört yazmadan biri olan Vercelli Yazması’nda bulunur. Şair üstü kıymetli mücevherlerle süslenmiş, ışıldayan bir haç görür düşünde. Günah işlemiş bir adam olduğundan, meleklerin koruduğu bu haçtan korkar ilkin. Şair büyülenmiş gibi bakarken, haçın rengi değişir, üstünden kan damlaları akmaya başlar. Derken haç dile gelir; Hazreti İsa’nın onun üstünde nasıl çarmıha gerildiğini, o sırada dünyanın nasıl karardığını, deprem olmuşçasına kayaların nasıl çatladığını, sonra İsa’nın gökyüzüne doğru nasıl yükseldiğini anlatır. Bunun üzerine Hıristiyanlığa inanan şair, haça tapmaya başlar.</p>
      <p>Cynewulf’un yazdığı ileri sürülen, “Guthlac” ve “Andreas” gibi ermişlerin yaşamlarına değinen şiirlerin üzerinde fazla duracak değiliz. Guthlac VIII. yüzyılın başlangıcında toplumu terk edip, ıssız bir köşede tek başına yaşayan bir gençtir. Mezarının üstünde kurulan kilise, daha sonraları büyük bir manastıra çevrilmiştir. Andreas’ın yaşamı ise, Guthlac’ınkinden çok daha renklidir. Başka bir ermişi kurtarmak amacıyla, iki meleğin denetlediği gemisiyle denizleri aşıp yamyamların ülkesine gitmiş, bir mucize yaratıp onları Hıristiyan yaparken başından çok heyecanlı serüvenler geçmiştir.</p>
      <p>Belki aynı konuyu işleyen Latince bir şiirin etkisinde kalarak, birçok uzmana göre gene Cynewulf’un yazdığı “The Phoenix”, Eski İngilizce edebiyatın öteki örneklerinden bir hayli farklı, çok güzel bir şiirdir. “Phoenix” zümrüdüanka gibi bir masal kuşudur. Kırmızıyla karışık altın tüyleri vardır. Plinius’a bakılacak <span epub:type="pagebreak" id="page39" title="39"/>olursa bu kuş tektir dünyada; yani yeryüzünde iki Phoenix’in birden yaşaması olası değildir. Herodotus’a göre de, Phoenix her beş yüz yılda bir Heliopolis’e, yani güneş beldesine uçup, orada kendini yakar, sonra kendi küllerinden yeniden doğarmış. Putlara tapanlara göre güneşin bir simgesi olan Phoenix, Eski İngiliz şiirinde, öldükten sonra dirilen Hazreti İsa’nın ya da ruhun ölümsüzlüğünün bir simgesine dönüşür. Her beş yüz yılda bir değil de, her bin yılda bir, ıssız bir ormana gider. Orada güzel kokulu dallar ve yapraklarla bir yuva yapar kendine. “God’s Candle” (Tanrının mumu) yani güneş o yuvayı tutuşturunca Phoenix yanar, ama yandıktan sonra yeniden dirilir.</p>
      <p>Eski İngilizce şiirlerde doğanın genellikle kasvetli, hatta korku verici olduğunu söylemiştik. Ama “The Phoenix”de ilk kez güneşin etkisini görür, aydınlık ve huzur verici bir doğayla karşılaşırız. Bu efsaneler kuşunun yaşadığı mutlu diyar, en yüksek dağlardan da daha yüksek olduğu halde, güzel bir ovadır. Tufanda sular her bir yanı kapladığı sırada, orası olduğu gibi kalmıştır. Orada yağmur yoktur, kar yoktur; ne soğuğun acısı çekilir, ne de sıcağın. Hiçbir zaman yeşilliğini yitirmeyen ağaçlarda meyvalar çürümez, çiçekler solmaz. Hastalığın, yaşlılığın, ölümün, yoksulluğun, düşmanlığın, günahın ne olduğu da bilinmez bu yeryüzü cennetinde.</p>
      <p>Eski İngilizce edebiyatın en ilginç örneklerinden olan “Riddles” yani bilmeceler, Cynewulf’un runic harflerle adını taşıyan şiirlerin yazılı olduğu Exeter yazmasında bulunduğu için, bunları da Cynewulf’un yazdığını ileri sürenler çıkmıştır bir ara. Oysa bu bilmeceleri değişik tarihlerde ayrı ayrı kişilerin uydurduğu besbellidir. Eski İngilizcede bir şeyin adını doğrudan doğruya söylemektense, iki ayrı sözcüğü birleştirerek, deniz yerine, “balina-yolu” ya da kan yerine “savaş-teri” demekten hoşlanıldığını belirtmiştik. Bu bileşik sözcüklerin anlamının hemen anlaşılamaması da, Anglo-Saksonlar’ın bilmeceye meraklarını gösterir.</p>
      <p>Bizim bilmecelerimiz kısadır: Örneğin “Mavi dam üstünde beyaz güvercin.” Eski İngilizce bilmeceler ise, böyle kısa eğretilemeler değil, on ya da on beş dizelik, hattâ daha da uzun şiirlerdir genellikle. Aralarında çözülemeyenleri de bulunan bu bilmeceler, Anglo-Saksonlar’ın yaşamında çok önemli bir yer tutan <span epub:type="pagebreak" id="page40" title="40"/>şölenlerde, içki sofralarında konukları eğlendirmek için söyleniyordu herhalde.</p>
      <p>Bilmeceden çok, kısa şiirler saydığımız bu metinlerde, bilinmesi gereken şey, kendini bir hayli ayrıntılı olarak anlattıktan sonra, “bilin bakalım, ben neyim?” diye sorar. Örneğin çapa, dalgalara ve rüzgarlara karşı savaştığını, denizin içinde olduğu halde toprağı aradığını, ona bağlı olan nesneyi suların sürüklemek istediğini söyleyip, adının ne olduğunun bilinmesini ister. Kitap, kağıdının nasıl yapıldığını, ilkin sulara nasıl sokulduğunu, sonra güneşte kurutularak nasıl bıçaklarla biçilip nasıl katlandığını, mürekkeple üstüne nasıl işaretler yapıldığını, nasıl deriyle kaplandığını, insanlar için ne denli yararlı olduğunu uzun uzun anlatıp, kendisinin ne olduğunu sorar. İstiridye kimliğini biraz şakacı bir biçimde açıklar: Deniz onu beslemiş, sular onun üstünü örtmüş, derken adamın biri gelip bıçağıyla kabuklarını ayırmış, “onu çabucak, hem de pişirmeden yemiştir”. “Kitapları kemiren kurt” bilmecesinde de şakacı bir hava vardır; çünkü insanların yazılarını, şiirlerini yiyerek beslenen bu hırsız kurt, çok güzel sözcükleri boyuna yuttuğu halde, gene de akılsız kalmaktadır. “Yeni ay” bilmecesinde, hayal gücü ve şiirsellik ağır basar: Yeni ay, hazinelerle yüklü korsan gemisinde yelken açan genç bir Viking’dir; ama daha güçlü bir savaşçı olan güneş, onu gökyüzünden sürüp yok edecektir.</p>
      <p>Dünyanın tüm edebiyatları gibi şiirle başlayan Eski İngilizce edebiyatı, özellikle Hıristiyanlığın benimsenmesinden sonra, didaktik, yani öğretici bir nitelik taşıyan yazılar için düzyazının daha elverişli bir araç olabileceğini anladı. Düzyazının yaygınlaşmasında en önemli kişi Batı Saksonlar’ın kralı Alfred olduğu için, birçok edebiyat tarihçisi Alfred’i İngiliz düzyazısının babası diye anmıştır.</p>
      <p>901 yılında elli iki yaşındayken ölen Alfred, sadece dinsel bir amaç, yani Hıristiyanlığın tüm uyruklarınca benimsenmesi amacını gütmüyordu. Kültür açısından ülkesini kalkındırmaktı onun gerçek isteği. O sırada ayrıca gerekliydi böyle bir kalkınma; çünkü VIII. yüzyılın sonlarına doğru İngiltere’ye denizden saldırıya geçmeye başlayan Danimarkalılar, tıpkı üç dört yüzyıl önceki Germenler gibi uygarlıktan yoksundular ve İngiltere’yi <span epub:type="pagebreak" id="page41" title="41"/>yakıp yıkıyorlardı. Putlara tapan bu yabanıl insanlar, bilgi yuvaları olan manastırlara özellikle düşmandılar. Örneğin, Bede’nin yaşadığı ve daha önce de söylediğimiz gibi, bir manastırdan çok bir çeşit yüksek okul sayılması gereken Jarrow’u yağma etmişler, rahipleri kılıçtan geçirmişlerdi. Danimarkalıları ülkesinden atıp denize dökemeyeceğini anlayan Alfred, onların kralı Guthrum’u bir meydan savaşında yendikten sonra, 878 yılında düşmanlarıyla Wedmore Antlaşması’nı yaptı. Bu antlaşmaya göre, ülkenin Wessex, Sussex, Kent gibi bölgeleri ve Londra kenti İngilizlerin elinde kalacak; kuzeydeki bölgelere de Danimarkalılar egemen olacaktı. Savaş tehlikesini bir süre için böylece durdurduktan sonra, eskiden uygar olan İngiltere’nin Viking saldırıları yüzünden barbarlaştığını bilen, yazılarından birinde acı acı yakınarak, “vaktiyle eğitim için bu adaya gelinirdi; şimdi eğitim istersek bunu dış ülkelerden elde etmemiz gerekiyor” diyen Alfred, dışardan öğretmen getirterek, tüm çabasını kültürle ilgili işlere yöneltti. Ona eski bir yazma getirebilen, unutulmuş bir şiiri anımsayıp söyleyebilen yabancıları bağrına bastı. Alfred çocukluğunda Roma’yı görmüş, bir süre Fransız sarayında yaşamıştı. Kendi yurdunu o ülkelerin kültür düzeyine yükseltmek istiyordu. Alfred bunu başarabilmek amacıyla sadece öğretmen yetiştirmek ve okullar açmakla kalmadı. Halkı eğitmenin en doğru yolunun eskiden yazılmış başyapıtları halkın diline çevirmek olduğunu anladığı için, kırk yaşından sonra Latince öğrenerek, önemli saydığı kitapları kendi eliyle İngilizceye çevirdi.</p>
      <p>Alfred’in çevirilerini çeviriden çok, özgün yazılar saymak gerekir aslında. Çünkü bunlarda kendi deyimiyle, “sometimes words for words, sometimes sense for sense” (kimi zaman sözcüğe karşılık sözcük, kimi zaman anlama karşı anlam) verdiğini söylediği halde; çevirdiği metni uygun görürse uzatır ya da kısaltır, karışık bulduğu yerleri açıklar, Anglo-Sakson okuyuculara ilginç gelecek parçalara da eklemeler yapardı.</p>
      <p>Alfred’in başlıca çevirilerinden biri, VI. yüzyılda Hıristiyan misyonerlerini İngiltere’ye gönderen Papa Birinci Gregorius’un <em>Cura Pastoralis</em>’idir. Bunu “Çobanın Görevi” diye Türkçe’ye çevirebiliriz; çünkü bir çobanın ona emanet edilen sürüyü koruyup yönettiği gibi, bir rahip de ona emanet edilen Hıristiyanları ko<span epub:type="pagebreak" id="page42" title="42"/>ruyup onlara yol gösterdiğine göre; Latincede “pastor” sözcüğü hem “çoban” hem de “din adamı” anlamındadır. Alfred bu kitabı herkesten önce din adamlarını yola getirmek, onlara rehberlik edebilmek için İngilizceye çevirmiş ve ülkenin tüm piskoposlarına çevirisinin bir kopyasını göndermişti. Alfred’in ikinci önemli çevirisi, İspanyol asıllı bir rahip olan Orosius’un V. yüzyılın sonlarına doğru yazdığı <em>Historia Adversus Paganos</em> (Putatapanlara Karşı Tarih) adlı bir coğrafya ve tarih kitabıdır. Alfred özellikle Büyük Britanya’nın coğrafyası konusunda Orosius’un bilmediği, ama kendisinin bildiği birçok şeyi; örneğin yakından tanıdığı Ohthere ve Wulfstan’ın Baltık Denizi’ndeki yolculuklarını eklemiştir bu çevirisine. İngiltere tarihiyle ilgili başka bir çevirisinden, Bede’nin <em>Historia Ecclesiastica Gentis Anglorum</em>’dan (İngiliz Halkının Kilise Tarihi) daha önce de söz etmiştik. Alfred tarih kitaplarıyla yetinmeyerek bir de felsefe kitabını, Romalı Boethius’un 525 yılında yazdığı <em>De Consolatione Philosophiae</em>’yi (Felsefenin Avutması) Latinceden çevirdi. Goth’ların kralı Theodoric, konsül olan Boethius’un kendisine karşı bir suikast düzenlediğinden kuşkulanarak onu uzun süre hapsetmiş, sonra da öldürtmüştü. Boethius idam edilmeyi beklerken hapiste yazdığı bu kitapta, çevresini saran, ama onu avutamayan sanatları temsil eden dokuz “muse”u yanından kovar, felsefeyi temsil eden güzel genç kadınla avunabilir ancak. Boethius’un alegorik kişilerden yararlanan bu kitabı o sıralarda da, daha sonraları da öyle ünlüydü ki, XIV. yüzyılın en büyük şairi Chaucer ve XVI. yüzyılın ikinci yarısında Kraliçe Elizabeth bu kitabı İngilizceye çevirmişlerdi. Alfred’in <em>Boethius’</em>u tam bir çeviri sayılamaz; çünkü Alfred putlara tapan bu Romalı’yı Hıristiyanlaştırarak, onun “sevgi” ve “iyilik” dediği yerlerde “Tanrı” ve “Hazreti İsa” demiş; felsefenin avutmasını, dinsel inancın avutmasına dönüştürmüştür.</p>
      <p>Kral Alfred’in yaptığı en olumlu işlerden biri, <em>Anglo-Saxon Chronicle</em>’ın (Anglo-Sakson Vakainamesi) yazılmasını sağlaması, bunun bir bölümünü belki de kendi eliyle yazmasıdır. İngiltere’nin bir çeşit tarihsel günlüğü olan bu vakainame, ülkenin çeşitli yerlerindeki manastırlarda, kuşaktan kuşağa değişen rahipler tarafından tutuluyordu. Hıristiyanlık benimsenip manastırlar <span epub:type="pagebreak" id="page43" title="43"/>kurulunca, kimi din adamları ülkelerinde geçen önemli saydıkları olayları yazmaya başlamışlardı. Alfred bu dağınık yazıların toplanmasına, düzeltilmesine, temize çekilmesine ön ayak oldu. <em>Anglo-Saxon Chronicle</em> düzensiz bir biçimde, XII. yüzyılın ortalarına değin, yani Alfred’in ölümünden iki buçuk yüzyıl sonrasına kadar yazıldı. Bir edebiyat yapıtı olarak değeri, yazan rahiplerin kalem gücüne göre değişir. Gerçi yazılanların çoğu ancak tarihçiler için ilginçtir, ama Danimarkalılara karşı direnişi ele alan bazı parçalar ve XII. yüzyılın ilk yarısında Kral Stephen’in saltanatı sırasında halkın çektiği yoksulluğun anlatılışı edebiyat açısından da ilgi uyandırabilir.</p>
      <p><em>Anglo-Saxon Chronicle</em>’a tek tük şiirler de eklenmiştir. Bunlardan biri olan “Battle of Brunanburh”da (Burunanburh Savaşı) ulusal bir duygu belirir ilk kez. Savaşanlar kendilerini bir Germen kabilesi değil, İngiliz sayarlar artık. Bu şiir 937 yılında, adı verilen yerde, Aethelstan’ın Danimarkalılara karşı kazandığı büyük bir meydan savaşını kutlamak için yazılmış ve yüzyıllar sonra Victoria Çağı’nın ünlü şairi Lord Alfred Tennyson tarafından günümüzün İngilizcesi’ne çevrilmiştir.</p>
      <p>İngiliz edebiyatının bu ilk döneminden kalan düzyazı örnekleri arasında “homily” denilen, yarı öykü yarı vaaz diye tanımlayabileceğimiz parçalar da vardır. Çağın en ünlü homily yazarları, 1020 yılına doğru ölen Aelfric ile XI. yüzyılda yaşayan Wulfstan’dır. Aelfric, Latince bir dilbilgisi kitabı da yazdığı için, ona Grammaticus unvanı verilmişti. Aelfric 1000 yılında kıyamet gününün geleceğine inandığından, o cahil yurttaşları yakında öleceklerine göre, hiç olmazsa ruhlarını kurtarabilmeleri amacıyla kaleme alıyordu bu vaazları. Aelfric’in de, Wulfstan’ın da özgün bir yanları yoktur. Kendilerinden önce yaşayan tanrıbilimcilerin görüş ve inançlarını aktarmakla yetindikleri için, onları ilginç bulmamızın da pek yolu yoktur.</p>
    </section>
  </body>
</html>