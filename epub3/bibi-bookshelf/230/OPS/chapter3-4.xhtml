<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page798" title="798"/>
      <header>
        <h1 class="bolum">Dördüncü Bölüm</h1>
        <h2>Fielding ve Smollett</h2>
      </header>
      <p>Henry Fielding 1707’de Somersetshire’de, yani <em>Tom Jones’</em>un başlangıcına sahne olan bölgede doğdu; 1754’te kırk yedi yaşındayken, Lizbon’da öldü.<a class="dipnot" epub:type="noteref" href="#f15">*</a> Babası general, kız kardeşi Sarah da kendisi gibi yazardı. Yoksul düşen soylu bir aileden geliyordu. Eşi 1716’da İstanbul’da İngiliz elçisi görevini yapan, “Türkiye Mektupları”nı yazıp çiçek hastalığına karşı aşılama yöntemini İngiltere’de tanıtan Lady Mary Worley Montagu, Fielding’in yakın akrabasıydı. Lady Montagu bir mektubunda “yoksul akrabalarımız Fielding’lerin” düzenbaz bir bankere tüm paralarını kaptırdıklarını; bankerin ortadan yok olmasıyla, daha da yoksullaştıklarını anlatır.</p>
      <p>Fielding, soylu ailelerin okulu bilinen Eton’da okudu. Sonra da Yunan ve Latin edebiyatını okumak üzere Leyden’e gitti. Fielding, çağdaşı Defoe ya da Richardson gibi romancılardan çok daha bilgiliydi. Onlardan farklı olarak, Yunanca ve Latince okuduğu için, eski klasiklere içtenlikle hayrandı. Ne var ki, Fielding yaşamın güldürücü yanlarını görebildiğinden, gereğinde Homeros’un epik anlatımına öykünerek, romanının birçok yerinde, örneğin Molly’nin mezarlıkta köylülerle dövüşmesi sahnesinde ya da Sophia’nın güzelliğinin betimlenmesinde, eski klasiklerin çok eğlendirici parodilerini yapmaktan ayrıca hoşlanırdı.</p>
      <p>Leyden’de okuduğu sırada ailesinin parasal durumu iyice bozulduğundan, Fielding eğitimini yarıda bırakıp, İngiltere’ye <span epub:type="pagebreak" id="page799" title="799"/>dönmek zorunda kaldı. Fielding’in bundan sonraki yaşamı, geçinebilecek kadar para sağlamak için sürekli bir çabadır. Yirmi dört yaşındayken, Charlotte Craddock adlı bir genç kıza tutulmuş; kızın anası babası razı olmadığından, kaçarak evlenmişlerdi. Hem Tom Jones’un sevgilisi Sophia’yı, hem de son romanı <em>Amelia’</em>nın başkişisini çizerken örnek aldığı Charlotte, Fielding ile on yıl birlikte yaşadıktan sonra öldü. Sevdiği kadını yitiren, küçük yaştaki çocuklarıyla yalnız kalan Fielding, Charlotte’un hizmetçisi ve çok iyi bir kadın olan Mary Daniel ile evlendi. Yüksek sınıfların benimsedikleri kurallara böyle başkaldırmakla Fielding’in ne denli yürekli olduğunu açık seçik kanıtlayan bu evlilik, büyük bir rezalet sayıldı.</p>
      <p>Tiyatroya sansür koyan yasa 1737’de yürürlüğe girdikten sonra, sadece tiyatro oyunu yazarak ailesini geçindiremeyeceğini anlayan Fielding, otuz yaşından sonra hukuk öğrenimine başladı. Herkesin ancak altı, hatta yedi yılda tamamlayabildiği bu öğrenimi iki buçuk yılda bitirerek, 1740’ta baroya girdi.</p>
      <p>Fielding on yıl içinde Londra’nın en çok saygı gören yargıçlarından biri oldu. Saygınlığının nedeni, Partridge’in <em>Tom Jones’</em>da anlattığı “asan yargıç” tipinden bambaşka oluşuydu. Büyük toprak sahibi varlıklı kişilerin hiç hukuk eğitimi görmeden kırsal bölgelerde yargıçlık görevini üstlenebildiği, yargılama mekanizmasının hiç doğru işlemediği bir çağda, suçluları gelişigüzel ağır cezalara çarptırmakla sorunların çözümlenemeyeceğini Fielding çok iyi biliyor, suçun kaynaklarına inmeyi amaçlıyordu. Çoğu suçlunun salt yoksulluk ve bilgisizlik yüzünden yasaları çiğnediğine inandığı için, yoksulluğa ve bilgisizliğe bir çare bulmak istiyordu. Genelevleri ve kumarhaneleri denetlemek, hapishanelerdeki yaşam koşullarını düzeltmek, emniyet görevlilerinin rüşvet hırslarını ve yolsuzluklarını önlemek amacıyla, sürekli çaba gösteriyordu. Kendi gözleriyle halkın durumunu görebilmeleri için, Parlamento üyelerini, sırasında kandırıp sırasında zorlayarak, Londra’nın yoksul mahallelerine götürüyordu. Sözün kısası, bir şiirinde dediği gibi, “iyilik yapmanın şanlı şehvetine” (the glorious lust of doing good) kaptırmıştı kendini. Bu kadarıyla da yetinmeyip, “Son Zamanlarda Soygun Olaylarının Artmasının Nedenleri” ya da “Yoksullara Etkili Yardımda Bulun<span epub:type="pagebreak" id="page800" title="800"/>mak İçin Bir Öneri” gibi araştırmalar yayımlıyordu. Bu yazıların birinde şöyle der: “Bu kentin varoşlarında gezinip, yoksulların konutlarına bir göz atarsak, kendini insan sayan bir kişinin yüreğini parçalamasını gerektiren bir sefaletle karşılaşırız. Yaşamlarını sürdürmek için zorunlu bildiğimiz her şeyden yoksun kalan bu aileleri; açlığın, soğuğun, çıplaklığın, pisliğin ve hastalığın neden olduğu bu felaketleri görüp de tiksinerek burun deliklerini tıkayanlara insan denilebilir mi hiç?”</p>
      <p>Fielding’in, bir yandan yargıç olarak, bir yandan da yazar olarak yoğun çalışmaları, kırkına doğru sağlık durumunun bozulmasına, artık ancak koltuk değnekleriyle yürüyebilecek hale gelmesine neden oldu. Daha sıcak bir iklimde biraz iyileşebileceği umuruyla, 1754 yılının nisan ayında sedyeyle vapura bindirilerek Lizbon’a götürüldü. İki ay sonra da orada öldü. Bu ölüm haberini alan akrabası Lady Montagu, “mutlu olmak için yaratılmıştı; ne yazık ki, ölümsüz değildi” dedi. Oysa romancı olarak ölümsüzlüğünün belki de bilincinde olan Fielding, <em>Tom Jones’</em>un en son kısmının giriş bölümünde “benim yaratıcılık dönemim ne denli kısa olursa olsun, kitaplarım, kendi sakat bedenimden de, beni aşağılamaya kalkan çağdaşlarımın yazılarından da daha çok yaşayacaktır” dedi.</p>
      <p>Fielding, şimdi ele alacağımız tiyatro oyunları ve romanları dışında, kendi yayımladığı dergilerde çok sayıda deneme yazdı. Bunların en önemlileri, 1739 ile 1741 arasında haftada üç kez çıkardığı <em>The Champion’</em>daki yazılarıyla, 1752’de haftada iki kez yayımladığı <em>Covent Garden Journal’</em>da takma bir adla çıkan yazıları ve törelerle ilgili denemeleridir. Fielding’in ne denli yetenekli bir deneme yazarı olduğu, <em>Tom Jones’</em>un her kısmının başına eklediği on sekiz denemeden de anlaşılır. Bunlarda, bir yandan roman türünün özellikleri ya da insan davranışları üstüne görüşlerini açıklarken; bir yandan da okuyucuyla bütün roman boyunca sürecek olan bir diyalog kurar, kendi yazmakta olduğu romanı yorumlar; böylece Yunan tragedyalarında koronun üstlendiği işlevi yerine getirir bir bakıma. Fielding her zamanki güleryüzlü hoşgörüsüyle, bu denemeleri asıl öyküye bağlı saymayıp, yersiz ve sıkıcı bulanlara, canları isterse bunları atlamalarını söyler. Ne var ki, hem yazarın sevimli kişiliğini, hem de ro<span epub:type="pagebreak" id="page801" title="801"/>manı aydınlatan bu denemelerin okunmaması çok yazık olur bize kalırsa.</p>
      <p>Yazarlığa tiyatro alanında başlayan Fielding, 1729 ile 1737 arasında, çoğu komedya türünde yirmi beşe yakın oyun yazdı; hatta bir ara Haymarket’i ve Little Theatre’i yönetti, orada sahneye oyunlar koydu. Artık ne okunan, ne de oynanan bu yapıtların en ünlüsü, kendi çağının tiyatro yazarlarını alaya alan <em>The Tragedy of Tragedies or Tom Thumb’</em>dır (Tragedyalar Tragedyası ya da Tom Thumb / 1731). Fielding, 1736’da yazılan ve bir yıl sonra oynanan <em>Historical Register for 1736’</em>da (1736 Yılı İçin Tarihsel Kayıt), o sırada başbakan olan Sir Robert Walpole’ü öyle acımasızca taşlamıştı ki, hükümet aynı yıl, birçok edebiyat tarihçisine göre aslında Fielding’i cezalandırmayı amaçlayan bir sansür yasası koydu: Koskoca Londra’da ikisi dışında tüm tiyatrolar kapatıldı; Fielding de oyun yazarlığından vazgeçmek zorunda kaldı.</p>
      <p>O sıralarda ancak otuz yaşında olan Fielding, böyle bir durumla karşılaşmasaydı, roman türüne hiç yönelmeyecek, gitgide ustalaşarak çağının en değerli oyun yazarlarından biri olarak gelişecekti belki de. Ama tiyatro alanında başarıya ulaşacak zaman bulamamıştı; bunun da bilincindeydi. İşte bu yüzdendir ki, “oyun yazarlığını tam başlamam gerektiği bir dönemde bıraktım” diyerek yakındı. Ama şu da var ki, Fielding tiyatro deneyimi sayesinde romancı olarak büyük bir beceri elde etti. Olaylar örgüsünü ustaca işlemeyi; özelliklerini açığa vurmak amacıyla kişilerini canlı bir biçimde konuşturmayı; ortaya beklenmedik durumlar çıkararak okuyucuyu şaşırtıp merakını uyandırmayı öğrendi. <em>Tom Jones’</em>u okuyan herkes, bu romanda birçok sahnenin (örneğin Sophia, Lord Fellamar’ın saldırısına uğrarken Westerne’in bağıra çağıra ortaya çıkışı ya da Mrs, Honour, Jones’un odasında saklanırken Lady Bellaston’un içeri girişi) tamamıyla komedya tekniğine uygun olarak yazıldığını anlar.</p>
      <p>Bir önceki bölümde açıkladığım gibi, Fielding’in çağdaşı romancı Samuel Richardson’ın 1740’da yayımladığı <em>Pamela or Virtue Rewarded’</em>de bir zengin evinde hizmetçilik eden Pamela Andrews, evin çapkın küçük beyinin onu baştan çıkarma girişimlerine öyle ustaca karşı koyar ki, kızı ele geçirmenin başka çaresi<span epub:type="pagebreak" id="page802" title="802"/>ni bulamayan küçük bey, Pamela ile evlenmek zorunda kalır sonunda. Genç bir kızın aslında gerçek erdemle pek ilgisi bulunmayan kalıplaşmış namus kavramını, böylesine hesaplı kitaplı bir biçimde, böylesine beceriyle sömürerek, toplumdaki konumunun yükseltilmesiyle ödüllendirilişi, çağımızın çoğu okuyucusunun sinirine dokunduğu gibi, Fielding’in de sinirine dokunmuştu. 1741’de imzasız yayımlanan <em>An Apology for the Life of Mrs. Shamela Andrews, </em>çoğu eleştirmenlere göre Fielding tarafından yazılmıştır. “Shame” utanç anlamına geldiğine göre, Fielding, kısaca <em>Shamela </em>diye anılan bu öyküde, kendi ahlak ve cinsellik kavramlarına çok ters düşen Pamela’yı, aslında utanma nedir bilmeyen yüzsüz ve fazlasıyla becerikli bir kız sayıp, onun öyküsünün güldürücü bir parodisi yapar. Bununla da yetinmeyip, bir yıl sonra, yani 1742’de, <em>Joseph Andrews’</em>u yayımlar. Fielding bu ilk romanında, Pamela’ya Joseph adlı bir erkek kardeş uydurur. Richardson’ın soyadını tam vermeden Mr. B. dediği genç, hizmetçisi Pamela’ya göz koyduğu gibi, Lady Booby de (“booby” aptal anlamına gelir) evinde hizmet eden Joseph’e göz koyar. Yalnız bu soylu bayan değil, onun hizmetçisi Mrs. Silipslop da Joseph’i baştan çıkarmak için gizlice çeşitli tuzaklar kurar. Ne var ki, gerçekten erdemli olan bu delikanlı, sözlüsü Fanny’e bağlı kalmaya kararlıdır. Bu yüzden de, Booby ailesinin evinden kovulur; sözlüsünün evine gitmek için, yaya olarak yollara düşer. Başından, “picaresque” denilen roman türüne özgü güldürücü birçok serüven geçer bu arada. Sonunda, Joseph’in Pamela’nın kardeşi olmadığı, çok daha saygın bir aileden geldiği anlaşılır. Delikanlı muradına erip sevgilisiyle evlenir.</p>
      <p><em>Joseph Andrews, Pamela’</em>nın bir parodisi kalsaydı, önemli bir roman sayılmaz, giderek bıkkınlık verebilirdi okuyuculara. İyi ki, Joseph, Boody’lerin evinden kaçtıktan sonra, yani onuncu bölümden sonra, bu kitap bir parodi olmaktan çıkar, özgün bir romana dönüşür. Bu özgün romanın başkişisi de, Joseph değil, Adams adlı bir din adamıdır. Haydutlar delikanlıya dayak atıp, onun üstündeki giysileri bile aldıktan sonra, Joseph’e yardım eden, onunla birlikte yollara düşen bu “parson” yani köy rahibi ortaya çıkar çıkmaz, romana adını veren Joseph hemen ikinci plana düşer. Bunun nedeni de, başta Hazlitt, birçok eleştirmenin <span epub:type="pagebreak" id="page803" title="803"/>savunduğu gibi, yalnız bu romanda değil, Fielding’in öteki romanlarında da, Parson Adams kadar canlı çizilmiş başka bir kişi bulunmamasıdır.</p>
      <p>Fielding, din adamlarını yücelten bir yazar değildi genellikle. Tiyatro oyunlarından ve denemelerinden anlaşıldığı gibi, onların çıkarcılıkları ve yobazlıklarıyla alay etmek fırsatını da pek kaçırmazdı. Hatta, Adams’ın tam karşıtı olan, Trulliber adında kabasaba ve karacahil başka bir köy papazı da vardır <em>Joseph Andrews’</em>da. Gelgelelim canlı olduğu kadar da canayakın bir insan olan Parson Adams, en iyi anlamda bir din adamı, bir ermiştir neredeyse. Kendi gerçek bir Hıristiyan olduğu halde, öteki dinlere karşı sınırsız bir hoşgörü içindedir. Örneğin Tanrı’nın, iyi yürekli bir Müslümanı ya da bir putatapanı, katı yürekli bir Hıristiyandan çok daha fazla sevdiğini ileri sürmekten hiç çekinmez. Fielding’in dediği gibi, Parson Adams yeni doğmuş bir bebek kadar saf bir insan olduğu için, kendinde en küçük bir izi bulunmayan ahlaksızlıkları ve bencillikleri –üstelik de din ve erdem kisvesine bürünmüş olarak– çevresinde gördükçe, hayretten hayrete düşer. Bu çocuksu saflığı bir yana, Parson Adams’ın küçük zaafları ve kusurları vardır. Örneğin kendi bilgisiyle –gerçekten de bilgilidir– biraz övünür, bu bilgiyi gözler önüne sermekten haz duyar. Tanrı’nın buyruğuna kılı kıpırdamadan boyun eğmek zorunluluğundan söz eder. Oysa kendi başına gelen felaketlere sevinçlere de yoğun tepkilerde bulunur; olaylar karşısında fazlasıyla üzülür ya da sevinçten deli olur. Yaşamın pratik yanlarında öylesine beceriksizdir ki, vaazlarını Londra’da kitap halinde bastırmak niyetiyle yola çıktığı halde, bu vaazların metnini yanına almayı unutur. Bu küçük kusurları sayesinde, Parson Adams, gözümüzde soyut bir melek kavramı olmaktan çıkar, daha insanca boyutlar kazanır. Hatta saçma sapan ve çok gülünç durumlara düştüğü de olur. Bir kaza sonucu, üstüne bir lazımlık boca edilir örneğin. Ama başına gelenlere hep güldüğümüz halde, ona her zaman saygı, hatta hayranlık duyarız. Parson Adams, Don Quixote’u andırır bu bakımdan. Zaten Fielding kendini Cervantes’in çömezi bilirdi; <em>Joseph Andrews’</em>u da Cervantes’e öykünerek yazdığını söylemişti. Yazar, bu romanını “a comic epic poem in prose” (düzyazıyla yazılmış güldürücü epik bir <span epub:type="pagebreak" id="page804" title="804"/>şiir) diye tanımlamıştı. Parson Adams’ın kişiliğinin şiirsel yanı göz önünde tutulursa, bu tanımlama yanlış sayılmaz.</p>
      <p><em>Joseph Andrews’</em>dan bir yıl sonra, 1743’te yayımlanan <em>The Life of Jonathan Wild the Great </em>(Yüce Jonathan Wild’ın Yaşamı) bambaşka türde, roman sayılamayacak bir kitaptır. Kimi çağdaşlarına göre, o sırada başbakan olan Sir Robert Walpole’a yönelen gizli bir taşlamadır bu. Fielding bu kitabında, genellikle benimsenen yücelik kavramını yermek amacını güderek, alaycı bir yaşamöyküsü kaleme alır. Jonathan Wild gerçekten yaşamış, Fielding’in kitabı çıkmadan yirmi yıl kadar önce asılmış ünlü bir soyguncudur. Fielding’den önce Daniel Defoe’nun da ele aldığı bu adamın başlıca marifetleri, bir büro işleterek, soygunculuğun bir çeşit ticaretini yapmak; kendini hiç tehlikeye atmadan, başka haydutları ve hırsızları sömürmek; onların canlarını tehlikeye atarak çaldıkları mallara el koymak; bunları, büyük ücretler karşılığında asıl sahiplerine satmak; mutlak egemenliğine karşı başkaldıranları da polise ihbar etmektir. Fielding, kimi okuyucuları tedirgin edecek kadar acımasız ve buruk bir biçimde alay ederek, bir Sezar’dan ya da bir İskender’den söz edercesine, ona sanki hayranlık duyuyormuş gibi anlatır bu rezil adamın yaşamını. Yalnız Jonathan Wild’ın değil, tüm dünyanın gözünde “yüce” bilinen birçoklarının ünü, ancak zorbalık, sahtekârlık ve zulümden kaynaklanır Fielding’e bakılacak olursa. Fielding, “yüce” bir insan olmakla “iyi” bir insan olmak arasındaki karşıtlığı belirterek, yücelerin dünyanın başına çeşitli belalar getirdiğini, iyilerin ise bu belaları yok etmeye çaba gösterdiklerini söyler. Gene Fielding’e göre, iki çeşit insan vardır yeryüzünde: Çalışanlar ve kendi çıkarları uğruna başkalarını çalıştıranlar. Fetihler yapan büyük askerler, mutlak hükümdarlar, başbakanlar ve soyguncular bu ikinci sınıfa girer. “Yüce” Jonathan Wild da, bu ikinci tür insanın çarpıcı bir örneğidir. Fielding’in gözünde onun asıl kötü yanı hırsızlığı değil; sömürücülüğü, ikiyüzlülüğü ve muhbirliğidir. Fielding çıkış noktası olarak bu soyguncunun öyküsünü ele alarak, kötülerin karşısında ezilmedikleri sürece, ancak iyi insanların gerçekten “yüce” olabilecekleri sonucuna varır.</p>
      <p>Aynı yıl yazılan, ama <em>Jonathan Wild the Great </em>kadar ilginç olmayan <em>Journey from this World to the Next’</em>te (Bu Dünyadan Öteki Dünyaya Yolculuk), Fielding, yakında öleceği içine doğmuşçasına, ruhunun, yeni ölen bazı başka kişilerin ruhlarıyla birlikte, hızla sürü<span epub:type="pagebreak" id="page805" title="805"/>len bir posta arabasında, bu dünyadan öteki dünyaya nasıl gittiğini anlatır. Ne var ki, bu son yolculuğa, bol bol taşlama ve gülmece öğeleri katar. Gittiği yer de Hıristiyanların cenneti ya da cehennemi değil, ölenlerin Minos tarafından yargılandıkları Yunan mitolojisinin öteki dünyasıdır.</p>
			<figure class="middle2">
				<img src="image/p805.jpg"/>
				<figcaption>Fielding’in Tom Jones romanından bir sahne: Çingene Düğünü</figcaption>
			</figure>
      <p>Fielding’in en büyük romanı <em>Tom Jones </em>1749’da yayımlanır yayımlanmaz, bize bugün garip görünen bir tepkiyle karşılandı: Çağın birçok önemli kişisi, kitabın ahlaksızlığı üzerinde durdu. XVIII. yüzyılın bir çeşit edebiyat diktatörü bilinen, ağzından çıkan her söz neredeyse kutsal sayılan ünlü Dr. Samuel Johnson, Hannah More’e bir mektubunda, onun gibi bir kadının böyle “rezil” bir kitaptan söz etmesinin yüreğine indiğini; edepli bir kadının böyle bir kitabı okumaması gerektiğini; bundan daha ahlaksız bir kitap bul<span epub:type="pagebreak" id="page806" title="806"/>manın yolu olmadığını yazdı. Dr. Johnson <em>The Rambler’</em>de çıkan bir denemesinde de, <em>Tom Jones’</em>un adını vermeden, ama bu kitabı düşündüğünü yeterince açığa vurarak, başkişilerini aklın alamayacağı kadar sevimli yapıp, okuyucuyu onun kusurlarını göremeyecek hale getiren roman yazarlarına çattı. Çağın en ünlü romancısı Samuel Richardson, bir yandan “bu rezil kitabı” okumayı göze alamadığını bildirirken, bir yandan da kitabı okuduğunu açığa vuran bir biçimde, Fielding’i kıyasıya yerdi. Kitaba adını veren başkişiyi aklamak, onun ahlaksızlığını örtbas etmek amacıyla çaba göstermekle suçladı Fielding’i. Kitabın çıktığı yıl yayımlanan yüz sayfalık imzasız bir yazıda, <em>Tom Jones’</em>un “pis yazarı” da, “leş gibi pislik kokan” başkişisi de uzun uzun kınandı. Hatta bu romana karşı öyle akıldışı saldırılara geçildi ki, İngiltere’de o sırada iki yer sarsıntısı olunca, <em>Tom Jones, </em>bu depremlerden sorumlu tutuldu. Tanrı’nın bu ahlaksız romanı okuyanları cezalandırdığını; kitabın o sırada Fransızca’ya çevrilmesi yasaklandığı için Fransa’da deprem olmadığını ileri sürenler çıktı. Gülünç bulduğumuz bu suçlamaları, XIX. yüzyılın ikinci yarısında bile görürüz. Fielding’in romanı okunmasına okunurda ama, kitaplığın en üst rafına, kadınlarla çocukların erişemedikleri bir yere konulurdu o sıralarda. Hatta kendi romanlarında Fielding’in ayrıca etkisinde kalan Thackeray, 1853’te yayımladığı XVIII. yüzyılın gülmece yazarları üstüne bir incelemesinde, yola gelmez bir ahlak düşkünü olarak görür Tom’u. Fielding böyle bir delikanlıdan ne denli hoşlandığını, onu ne denli sevdiğini gizlemediği için, onu ayıplamaktan kendini alamaz. XX. yüzyıl romancılarından Ford Madox Ford’un, İngiliz romanını değerlendiren 1930’da yazdığı bir kitapta, Tom’u sonunda varlıklı yaptığı, onu Sophia gibi güzel ve erdemli bir kızla evlendirdiği için Fielding’in kınaması daha da garip gelir bize. Kendi iyi bir romancı olan Ford Madox Ford, hiç bilemediğimiz nedenlerden ötürü, Fielding gibi yazarları hem kötü bulur, hem de toplumsal ve siyasal açıdan tehlikeli sayar.</p>
      <p><em>Tom Jones’</em>a yöneltilen bu saldırıların doğal bir sonucu olarak, çağdaşları, kitabın yazarını da, ahlak düzeyi pek yüksek olmayan bir insan sandılar. Fielding’in ölüm döşeğinde yazdığı <em>Journal of a Voyage to Lisbon’</em>da (Lizbon’a Bir Yolculuğunun Güncesi) gülmece öğeleri bulunması, olsa olsa yazarın huyunun güzelliğini, ölümün karşısında bile yaşama sevincini yitirmediğini gösterir. Oysa Fielding’in kitaplarının hepsini ahlaksız bulan Thomas Edwards, aynı<span epub:type="pagebreak" id="page807" title="807"/> görüşü paylaşan dostu romancı Richardson’a yazdığı bir mektupta, bir insanın can çekişirken bile şakalaşmasının duygu denilen şeyden tümüyle yoksun olduğunun bir kanıtı sayılması gerektiğini ileri sürdü. Fielding’in ilk yaşamöyküsünü yazan Murphy, onunla ilgili asılsız dedikoduları abartarak kaleme aldı. Yazar, ancak daha sonraları yapılan araştırmalar sayesinde aklanabildi; aslında çok erdemli bir insan olduğu ortaya çıktı. Kaldı ki, günümüzün ölçülerine göre, okuyuculara sürekli ahlak dersi veren, gençlikte yapılan taşkınlıkların ne denli zararlı sonuçlar doğurabileceğini gösteren bir kitaptır <em>Tom Jones. </em>Ama Fielding, hem bu ahlak derslerini insanca bir hoşgörüyle, gülümseyerek, okuyucularını eğlendirerek verir; hem de gençliğinde çapkınlık etti diye bir delikanlıyı cehennemlik saymaz. Cinsel dürtülere kapılarak işlenen “günahların” ahlaksızlıktan çok, güldürücü bir yanı vardır, Fielding’e bakılacak olursa. Örneğin, Square, Molly’nin yatağına bitişik perdenin arasında gizlenirken ortaya çıkınca, çok akıllı uslu bir filozof geçinen bu adamı ayıplamaktan fazla, onun haline gülmek gelir içimizden. Ya da şarabı biraz fazla kaçıran Tom’un, Sophia’ya aşkından kendinden geçmişken; dünyanın en güzel kadınının bile, Osmanlı padişahının eşsiz mücevherlerle süslü Çerkez cariyelerinin en çekicisinin bile, şu sırada yüzüne bakmayacağına tam yeminler ederken, yırtık pırtık kirli giysileriyle eski sevgilisi köylü kızı karşısına çıkınca şeytana uyması, okuyucuları kahkahalarla güldürür. Püriten çağdaşlarının ahlak düşkünlüğü sandıkları şey, Fielding’in gerçekçiliğinin bir kanıtıdır aslında. Fielding, duygulu olmasına duyguludur; hatta duygusallığa da kaçtığı olur kimi zaman. Yazar, duyguları sürekli yücelten, bencillikten tümüyle arınmış, çok iyi yürekli bir genç olarak gösterdiği Tom’un, Sophia’yı gerçek bir aşkla sevdiği konusunda en küçük bir kuşkuya yer vermez. Ama gerçekleri göz ardı etmeye yanaşmadığından, insanların cinsel isteklerine kolayca karşı koyamadıklarını da bilir. Bunu yalnız erkeklerde değil, kadınlarda da görürüz. Örneğin Jenny, hiç de ahlaksız bir kadın değildir. Gelgelelim Tom kadar yakışıklı bir gence dayanabilecek gücü bulamaz kendinde. Yazar, bu yüzden Jenny’yi küçümsememizi de istemez bize kalırsa. Çünkü Fielding’in gözünde asıl bağışlanamayacak günahlar, Blifil gibi çok erdemli geçinen bir gencin inanılmaz bencilliği ve ikiyüzlülüğü ya da dayakçı öğretmen Thwackum’un katı yürekli acımasızlığıdır.</p>
      <p><span epub:type="pagebreak" id="page808" title="808"/>Artık pek anlayamadığımız bir tutumla bazı çağdaşlarının Fielding’i ayıplamalarına karşın, okuyucular, bugüne değin sürüp giden bir merakla, bu romana dört elle hemen sarılmışlardı. İlk yayımlandığı sırada bile, hiç çekinmeden <em>Tom Jones’</em>u öve öve göklere çıkaranlar, çağın en büyük romanı sayanlar oldu. Bunların arasında en ilginci <em>The Decline and Fall of the Roman Empire’</em>in (Roma İmparatorluğu’nun Gerileyişi ve Düşüşü) yazarı Edward Gibbon’dur. <em>Tom Jones’</em>u, büyük bir ustanın elinden çıkmış “insan doğasının bir tarihi” sayan Gibbon, Fielding ailesinin Hapsburg hanedanıyla akrabalığı varsayımına değinerek “o hanedanın kartalından da, Escurial sarayından da daha uzun zaman yaşayacaktır bu roman” dedi.</p>
      <p>XIX. yüzyılda yermeler azaldı. <em>Tom Jones’</em>a duyulan hayranlık arttı. Lord Byron “insan doğasını anlatırken, şiir yerine düzyazı yazan bir Homeros” diye tanımladı Fielding’i. Ünlü romancı Thackeray, daha önce gördüğümüz gibi <em>Tom Jones’</em>u ahlaksal açıdan bir yandan yererken, bir yandan da garip bir çelişkiye düşerek, ünlem işaretleriyle dolu coşkun bir övgüye kapıldı: “O ne dehâ! O ne güç! O ne pırıl pırıl zekâ ve gözleme yeteneği! İkiyüzlülüklere ve sinsi hainliklere karşı ne denli sağlıklı bir kin! Ne denli engin bir hoşgörü! Ne sevinç! Gözlüyor, düşünüyor, yaratıyor. O adam nice gerçekler bıraktı bizlere! Nice kuşaklara, akıllıca ve kimseyi harcamadan gülmesini öğretti!”</p>
      <p><em>Tom Jones’</em>a duyulan hayranlığın ilginç bir yanı da, aslında tipik bir İngiliz romanı olan bu kitabın evrenselleşerek başka ülkelerce benimsenmesidir. Örneğin İngilizce şivesini düzeltmek amacıyla <em>Tom Jones’</em>u yüksek sesle okumayı huy edinen André Gide, 1937’de <em>Nouvelle Revue Française’</em>e bu romanı öven bir dizi not eklendi. İkinci Dünya Savaşı sırasında İstanbul Üniversitesi’nde öğretim üyesi olan değerli hocam Erich Auerbach da <em>Mimesis </em>adlı ünlü incelemesinde, “birçok ahlaksal, estetik, toplumsal soruna değinen, derin ve anlamlı bir yazar” olarak Fielding’i övmektedir.</p>
      <p>Tanınmış bir Fransız eleştirmeni, “konumu” (situation) olan yazın ürünleriyle “varlığı” (presence) olan yazın ürünleri arasında bir ayrım yapar. Konumu olan yapıtların, yazın tarihinde yadsınamaz bir önemi vardır. Yazın tarihinin gerçekten değerlendirilebilmesi için, belirli bir aşamada belirli bir işlev gören bu yapıtların incelen<span epub:type="pagebreak" id="page809" title="809"/>meleri şarttır. Ne var ki, ancak uzmanları ilgilendiren bu yapıtlar, “ölü” diyebileceğimiz birer klasik durumuna düşmüş, günümüzde artık okunmamaktadır. Oysa gerçekten büyük yazın ürünlerinin, hem konumu vardır, hem de varlığı. Bu yapıtlar, bugün de yaşamakta, geniş halk kitlelerince hâlâ okunmaktadır. İşte <em>Tom Jones </em>da bunlardan biridir. İngiliz yazın tarihinde hem yadsınmaz bir önem taşır, hem de iki yüz yılı aşan bir süreden beri “varlığını” ve canlılığını olduğu gibi korur.</p>
      <p>Yazın tarihinde <em>Tom Jones’</em>un konumunun önemi, olaylar örgüsünün işlenişi ve kişilerin çizilmesi açısından, ilk gerçekçi roman sayılmasından kaynaklanır. İşte bu yüzden eleştirmenler –bu arada romancı Walter Scott– “İngiliz romanının babası” derler Fielding’e. Gerçi <em>Tom Jones’</em>dan önce de romana benzer bir yığın kitap vardı, ama bunların çoğu derme çatma kurulmuş; kişileri genellikle gerçeklere uygun bir biçimde işlenmemiş, özenle planlanmadan gelişigüzel anlatılmış öykülerdi aslında. Oysa, Fielding’inki gerçek anlamda bir romandır. <em>Tom Jones </em>yayımlandıktan bir iki yıl sonra, adı bilinmeyen bir eleştirmenin “Mr. Fielding’in yarattığı yeni bir yazın türü üstüne bir deneme” adını taşıyan yazısına bakılacak olursa, bunun o sırada bile anlaşıldığı ortaya çıkar. Fielding de bunun bilincindeydi herhalde; çünkü <em>Joseph Andrews’</em>un önsözünde “bu tür bir kitabın şimdiye değin dilimizde hiç denenmediğini sanıyorum” diye yazar. <em>Tom Jones’</em>un ikinci kısmının başında da, yeni bir edebiyat türü uydurduğuna göre, bu türü, kendi canının istediği kurallara uyup kaleme alacağını bildirerek şakalaşır.</p>
      <p>Şimdi <em>Tom Jones’</em>un varlığını, yani canlılığını korumasının, salt konumu sayesinde önemsenen ölü bir klasik durumuna düşmemesinin nedenlerini ele alalım:</p>
      <p>Bu nedenlerin başında, <em>Tom Jones’</em>un çok değişik yanları oluşu, bu sayede de değişik tipte okuyucuların ilgisini çekmesi gelir: <em>Tom Jones, </em>“sürükleyici” denilen türden bir serüven romanıdır; duygusal ve dokunaklı bir aşk romanıdır; okuyucuyu duygulandırdığı kadar, hatta belki duygulandırdığından da fazla güldüren bir komedyadır; XVIII. yüzyılın ilk yarısında İngiliz toplumunun töre ve geleneklerini yansıtan gerçekçi bir belgedir; yazıldığı çağı, kimi zaman ağırbaşlılıkla, çoğu zaman da gülümseyerek yargılayan bir taşlamadır.</p>
      <p><span epub:type="pagebreak" id="page810" title="810"/>Bu “gülümseyerek” sözü üstünde ne denli dursak yeridir. Çünkü Fielding, çektiği tüm acılara, geçim sıkıntılarına, hastalığına, eşinin ölümüne karşın, akrabası Lady Montagu’nun dediği gibi, doğuştan mutlu, her zaman gülümseyebilen bir insandı. Okuyucularını da gülümsetmek, hatta sırasında kahkahalarla güldürmek de onun başlıca amaçlarından biriydi. İşte bu yüzden <em>Tom Jones’</em>u “güldürücü bir roman” ya da “düzyazıyla yazılmış güldürücü bir epik” diye tanımlaması da çok yerindedir.</p>
      <p>Fielding’de gülmece, öfkeden ve kinden tümüyle arınmış, kimi zaman duygusallıkla iç içe örülmüş, yumuşak ve hoşgörülü bir gülmecedir. Fielding’in doğal iyimserliği ve yaşama sevinci her zaman ağır bastığından, bu gülmece acı olaylara, buruk yergilere dönüşmez hiçbir zaman. Yazar, insanları sadece alaya alarak değil, onlarla birlikte gülerek, onları olumsuz, çirkin ve gülünç yanlarından kurtarmak ister.</p>
      <p>Fielding’in gülmecesindeki ılımlı ve yumuşak havayı, “ölçülü” diye nitelendirebileceğimiz gerçekçiliğinde de görürüz. Onun gerçekçiliği, çağdaşı Smollett’inkinden ya da çok hayran olduğu arkadaşı ressam ve karikatürcü Hogarth’ınkinden farklı olarak, kötümser bir tutum benimseyerek, ayrıca çirkin ve acı durumları deşip, okuyucunun gözü önüne sermekten kaçınır. İşte bu yüzden, Fielding’in sürekli alaylarına karşın, Coleridge’in de belirttiği gibi, bu romanda güneşli ve sevinç veren bir meltem eser sanki.</p>
      <p>Fielding, romanındaki bazı ayrıntıların gerçeklere tamamıyla uygun olmasını ayrıca önemsemez. Örneğin Sophia’nın düşürdüğü defteri bulan dilencinin, bunu, içindeki banknotla birlikte Tom’a vermesi; ya da bir gencin sokakta yaşlı bir adamın yıllar önce ayrıldığı babası olduğunu anlaması; ya da Tom’un kurtardığı kadını öldürmeye kalkan kişinin daha önceleri Tom’un başında bir şişe birayı kıran asteğmen olması, pek inandırıcı rastlantılar sayılmayabilir. Gelgelelim toplumu ve bu toplumun kişilerini yansıtmak söz konusu olunca, Fielding hiçbir zaman gerçeklerden uzaklaşmaz.</p>
      <p>Fielding, <em>Tom Jones’</em>a eklediği denemelerden birinde, roman yazabilmek için gerekli yetenekleri sıralarken, baktığı her şeyi anlayarak “gerçekten” görebilmenin; her sınıftan her çeşit insan<span epub:type="pagebreak" id="page811" title="811"/>la ilişki kurarak, onların kişiliğini iyice kavrayabilmenin, bu yeteneklerin en başında geldiğini söyler. Sözünü ettiği bu yetenek sahiden vardı Fielding’de. Hem insanlara duyduğu sıcak ilgiden ötürü, hem de mesleği gereği, en yüksek tabakadan en aşağısına değin, her çeşit insanla haşır neşir olmuştu. XVIII. yüzyıl İngiltere’sinin çok geniş kapsamlı olduğu için “panoramik” diyebileceğimiz insan manzaraları verilir <em>Tom Jones’</em>da. Roman, kırsal bölgelerden tutun da Londra’nın yüksek sosyetesine değin, her tür çevreyi, her çeşit insanı ele alır. Ahlak düşkünü kadın olarak, hem yoksul korucunun kızı Molly Seagrim’i, hem de soylu sınıftan Lady Bellaston’u görürüz. Büyük toprak sahibi olarak, hem ince, bilgili, duyarlı Allworthy’yi görürüz; hem de kaba saba, avdan başka hiçbir şeyden anlamayan Western’i.</p>
      <p>Yaradılıştan ne denli iyimser, ne denli hoşgörülü olursa olsun, Fielding bu geniş kapsamlı tabloyu hep toz pembe renklerle çizmez. Aslında kendi sınıfı olan yüksek sınıfı kıyasıya eleştirmekten de kaçınmaz. Romandaki soyluların başlıca iki temsilcisi olan Lady Bellastion ile Lord Fellamar’ın tutulacak yanları yoktur. Lord Fellamar, Lady Bellaston’un aklına uyarak, Sophia’nın ırzına geçmeye kalkar. Lady Bellaston’a gelince, tam anlamıyla rezil bir kadındır. Fielding’in yoksul Molly’ye gösterdiği hoşgörüyü, yakışıklı genç meraklısı bu kadından esirgediği bellidir. Fielding, denemelerinden birinde, “ayaktakımının hiç kusuru yoktur demiyorum” diye yazar; “belki bir yığın kusuru vardır. Ancak, ayaktakımının, onlara tepeden bakanlardan çok daha fazla övülecek yanları olduğunu da belirtmek isterim.” Başka bir denemesinde de, yüce bilinen kişilerin görkemli saraylarını, maskeli suçluların barındıkları bir hapishaneye benzetir. Bu sözümona kibar sınıfın yaşantısını, sadece ahlaka aykırı değil, anlamsız ve can sıkıcı bulduğu da romanın birçok yerinden anlaşılır.</p>
      <p>Bu tür eleştirilerde bulunduğu için, Fielding’i, çağının toplumsal düzenini değiştirmek isteyen bir devrimci saymak hiç de yerinde olmaz. İngiliz gerçekçi romanı üzerine 1941’de çıkan incelemesinde bir Sovyet eleştirmeninin savunduğu gibi, Tom Jones’un sonunda muradına ermesini de bir proleterin zaferi olarak yorumlamak yanlıştır. Çünkü bu delikanlı, nikâhdışı doğ<span epub:type="pagebreak" id="page812" title="812"/>makla birlikte, ancak kibar Allworthy ailesinden geldiği anlaşıldıktan sonra toplumda saygın bir yer elde edebilir. Ne var ki, bir tek sorunu, yani evlilik sorununu ele alırken, Fielding kendi çağında benimsenen tutuma gerçekten başkaldırmaktadır:</p>
      <p>XVIII. yüzyılda evlilik, sevgiden kaynaklanan bir anlaşma değil; toplumsal mevki çıkarlarına ve paraya dayanan bir iş kontratıydı. Bu tür bir kontratı imzalayanların birbirlerinden hiç hoşlanmamalarının, hatta başkalarını sevmelerinin hiçbir önemi yoktu. O çağın çoğu babası, tıpkı Western gibi, çocuklarına “benim istediğimle evlen de, kimi seversen sev” derlerdi. Çocuklarına seçtikleri eşin parasından ve toplumdaki yerinden başka hiçbir şey düşünmeyen ana babalar, Fielding’in de söylediği gibi, bir yolculuğa çıkarken evin hizmetçilerine danışma gereğini duymadıkları gibi, çocuklarını evlendirmeden önce onlara danışmayı gerekli saymazlardı. Bu tutumu, sadece akılsız Western’de değil; kadınların özgürlüğünü ve haklarını sözde savunan, feminist akım başlamadan çok önce sözümona feminist geçinen kız kardeşi, Mrs. Western’de de görürüz: Mrs Western’e bakılacak olursa, erkekler için devlet memurluğu neyse, kadınlar için de evlilik odur; yani servet sahibi olmanın, toplumda yükselmenin yoludur. Evlilik bir çeşit bankadır aynı zamanda: Aklı başında kadınlar, başka yerlerden elde edemeyecekleri yüksek faizleri alabilmek için, neleri var neleri yoksa bu bankaya yatırırlar. Fielding ise bu tutuma tam anlamıyla karşı çıkar. Fielding’e bakılacak olursa, salt para çıkarlarını gözeterek kızını evlendiren bir baba, onu yasal yoldan düpedüz fuhuşa zorlamaktadır. Sırf para uğruna bir kadınla evlenen, Blifil gibi bir erkek de, yasal yoldan o kadının servetine el koymak isteyen bir hırsızdan başka bir şey değildir. Ne gariptir ki, bugün aklı başında herkesçe benimsenen bu görüşler yüzünden, Fielding zararlı bir yazar sayıldı. Lady Montagu gibi, çok iyi okumuş, kişiliğini geliştirmiş biri bile (üstelik kendi de kadın olduğu ve bu tür evliliklere kurban gittiği halde) Fielding’i bu konuda ayıplar; hem aşk evliliği yapıp, hem mutlu olmayı uman gençlere cesaret vermenin ahlaksızlık olduğunu söyler.</p>
      <p>Fielding <em>Tom Jones’</em>da, evliliğe böyle bir açıdan bakan kendi çağına hiç çekinmeden meydan okumaktadır. Çünkü kimin ço<span epub:type="pagebreak" id="page813" title="813"/>cuğu olduğu bilinmeyen meteliksiz Tom, büyük toprak sahibi Western’in erdemli ve dünyalar güzeli kızı Sophia ile sevişir; onunla evlenmek ister. Çağın tüm kurallarına karşı bir başkaldırıştır bu. O çağda herkesçe benimsenen tutum, Sophia’nın, kötü yürekli ama varlıklı Blifil ile onu evlendirmeyi aklına koyan babasının kararına boyun eğmesini; Tom’un ise sevdiği kızla birleşmeyi aklının ucundan bile geçirmemesini gerektirir. Toplumsal koşullar açısından, Jones ile Sophia’nın evlenmelerinin yolu yoktur. O kadar yoktur ki, Fielding bir ödün vermek zorunda kalır; başkişisini ancak soyu sopu bilinen, paralı pullu bir gence dönüştürdükten sonra romanını mutlu bir sonla noktalayabilir.</p>
      <p>Fielding’in yaşadığı çağda ahlaka aykırı bir yazar sayılmasının bir nedeni, evlilik konusundaki sağlıklı görüşleri ise; ikinci bir nedeni de romanına başkişi olarak seçtiği delikanlının, üstüne düşen kadınlara karşı koyamayarak, her bakımdan tam anlamıyla kusursuz bir genç kız olan sevgilisini üç kez aldatması; böyle davrandığı halde, okuyucunun gözünde sevimliliğini gene de yitirmemesidir. Tom, kadın avlayan çapkın erkeklere hiç mi benzemez. Hiçbir kadını baştan çıkarmaya kalkmaz; hiçbir kadının acı çekmesini istemez. Genç arkadaşı Nightingale gibi, saf bir kızı ayartıp hamile bıraktıktan sonra “gerçi onu ben orospu ettim ama, ne de olsa bir orospuyla gene de evlenemem” diye mantık yürütmez. Ne var ki, Tom, ona meydan okuyan bir erkekle nasıl dövüşmek zorunluluğunu duyarsa, ona göz koyan bir kadınla da –belki de huyunun iyiliğinden ve hiç kimseyi kırmak istemediği için– sevişmek zorunluluğunu duyar. Tom, her bakımdan “verici” bir delikanlıdır. Cebindeki son meteliği başkasına vermeye hazır olduğu gibi, Sophia’ya ne denli sevdalı olursa olsun, karşısına çıkıp aşk dileyen bir kadının isteğini yerine getirmeye hazırdır. Bu yüzden öyle bir ilişkiye sürüklenir ki, onu ilk kez ayıplamak gelir içimizden: Londra’da parasız pulsuz, aç bilaç kalınca, orta yaşlı azgın Lady Bellaston’un jigolosu durumuna düşer. Eskiden birinden borç alıp borcunu ödemeyenler, alacaklının kölesi olurlarmış. Tom da bu Lady’den para aldığı ve borcunu ödemenin başka bir yolunu bulamadığı için, kendini Lady Bellaston’un kölesi sayar bir süre.</p>
      <p>Ne var ki, Tom Jones, yüreğinin iyiliği, bencillikten tümüyle <span epub:type="pagebreak" id="page814" title="814"/>arınmış olması, kendinden fazla başkalarını düşünmesi sayesinde, bu utanç verici ilişki içinde bulunduğu sırada bile, okuyucunun gözünden düşmez. Çünkü Lady’den aldığı ilk parayı, yoksul bir aileye armağan eder; başı fena halde belaya girdiği sırada bile, kendi sıkıntılarını bir yana itip, Mrs. Miller’in kızının mutluluğunu sağlamaya çalışır. Tom Jones’un iyi yüreğinin başka kanıtlarını da görürüz roman boyunca: Daha gencecik bir çocukken, Kara George’un ailesine para yardımında bulunduğunu gizlemek uğruna, özel öğretmeni Thwackum’dan korkunç bir dayak yemeye katlanır. Kendi canının tehlikeye gireceğini hiç hesaba katmadan, Mrs. Waters’in de, başkalarının da imdadına koşar. Çoluğu çocuğu açlıktan ölmek üzere olduğu için, tabancasını çekip onu soymaya kalkan adama para verir vb. Böylece okuyucu, Jones konusunda, eski öğretmeni Square’in vardığı sonuca varır: “Bu delikanlıda çok soylu ve özverili bir yürek, en içten dostluk duyguları, yüce bir dürüstlük vardır.” Mrs. Miller’in dediği gibi, Jones’un kusurları, gençliğin taşkınlığından ve atılganlığından doğan kusurlardır. Zamanla aklının başına geleceğini, doğru yolu bulacağını, romandaki kişiler gibi okuyucular da bilir.</p>
      <p>Altın yüreği, yiğitliği ve güzel huyu bir yana; Tom Jones’un kişilik açısından ilginç bir özelliği yoktur. Hatta, doğrusunu söylemek gerekirse, onu sıradan bir delikanlı sayabiliriz. Herkesin “Ne iyi çocuk! Ne canayakın bir genç!” diye nitelediği türdendir. Hiç aptal olmamakla birlikte, üstün bir zekâsı, aydın bir yanı, karmaşık duyguları ve düşünceleri yoktur. Yazar, Jones’un kafasının içinde olup bitenlerden fazla, yaşamında olup bitenlerle uğraşır. Gelgelelim bambaşka türde kişiler çizen Henry James’in <em>Princess Casamassima’</em>nın önsözünde dediği gibi, Fielding bu delikanlıyı öylesine canlı yapabilmiştir ki, basitliğine karşın, canlılığı bile bize yeter.</p>
      <p>Ne var ki, kişilerinin iç dünyalarının derinliklerine inmemek Fielding’in eksik bir yanıdır. İşte bu yüzden, Dr. Johnson, onunla Richardson’ı karşılaştırırken, Fielding’in ancak saatin kaç olduğunu söyleyebildiğini, Richardson’ın ise saatin mekanizmasını açıklayabildiğini ileri sürer. Bu yüzden de Fielding, bir Tolstoy’un, bir Dostoyevski’nin, bir Balzac’ın, bir Dickens’ın yüceli<span epub:type="pagebreak" id="page815" title="815"/>ğine erişemez. Gerçi Fielding, insan denilen yaratığın, kendi deyimiyle “akıllara sığmaz değişik yanlarını” bilir; bunu bilmeyenlerin de ancak sözlük ya da dilbilgisi kitapları yazmalarını önerir. Buna karşın, <em>Tom Jones’</em>u yazarken, kişilerin değil, toplumsal çevrenin üstünde durmak; gene kendi deyimiyle “insanları değil, töreleri anlatmak” ister. Amacı ruhsal yapıların karmaşıklığını ya da çelişkilerini incelemek değil; insanların töre ve gelenekler tarafından koşullandırılarak benimsedikleri tutumları ve davranışları ele alarak, tüm toplumu yansıtan bir “güldürü romanı” yazmaktır. <em>Tom Jones’</em>da güldürücü kişilerin –örneğin Mr. Western’in, Mrs. Western’in ya da Partridge’in– iyilik timsali Allworthy’den, kötülük timsali Blifil’den ya da kusursuz bir genç kız olan güzel Sophia’dan daha iyi çizilmiş olmalarının nedeni de budur.</p>
      <p>Yarattığı kişilerin birer tip değil de, canlı izlenimini veren birer insan oluşu açısından, Fielding, çoğu güldürü yazarlarından üstündür. Kaldı ki, güldürü yazarları, olaylar örgüsünde, ancak önemli bir rol oynayanları özenle işleyip, ötekileri kaba bir taslak halinde bırakırken, Fielding çeşitli çevrelerden alınmış kırka yakın kişinin her birini canlı yapmanın yolunu bulur.</p>
      <p>Ne var ki, demin söylediğimiz gibi, Fielding’in amacı bu kişilerin üstünde durmak değil; sonuna kadar okuyucuların merakını uyandıran bir öykü anlatmaktır. <em>Tom Jones’</em>da Tepedeki Adam ya da Mr. Fitzpatrick ile ilgili bölümler gibi, bazı gereksiz uzatmalara karşın, Fielding bu öyküyü görülmedik bir ustalıkla anlatır. Bunun bilincinde olduğu için de, eleştirmenlere alaycı uyarılarda bulunur: “Anlattığımız herhangi bir olayı öykümüzün ana planı dışında ve anlamsız diye, acele edip hor görme; çünkü bu olayın öykümüze ne gibi bir katkıda bulunacağını hemen anlayamazsın… Eleştirmen geçinen küçük bir sürüngen, olayların birbirlerine nasıl bağlanacağını, sonunda nasıl çözümleneceğini bilmeden, bu yapıtın herhangi bir kısmında kusur bulmaya kalkarsa, kendini ahmakça beğenmiş olur.” <em>Tom Jones’</em>un kurgusu gerçekten kusursuzdur. Dikkatli okuyuculara ip uçları vermekle birlikte, Tom’un kimin çocuğu olduğu ancak romanın en sonunda meydana çıkar.</p>
      <p>Yazarın amacı çağının değişik çevrelerini gözler önüne ser<span epub:type="pagebreak" id="page816" title="816"/>mek olduğu için, on sekiz kısımdan oluşan romanın altı kısmı kırsal bölgede, altı kısmı yollarda, son altı kısmı da Londra’da geçen olaylara ayrılır. Altıncı kısımdan on ikinci kısma değin Tom’un Londra’ya giderken başından geçen serüvenler anlatıldığı için, romanın bu bölümleri “picaresque” türde sayılabilir. Ama bu kısımlarda bile, picaresque romanların başlıca kusuru olan derme çatma yapı yoktur; olaylar da birbirlerini gelişigüzel izlemezler. Hatta <em>Tom Jones’</em>un kurgusu öyle kusursuzdur ki, Coleridge bu romanı, Sophocles’in <em>Oedipus’</em>u ve Ben Jonson’un <em>The Alchemist’</em>i ile birlikte, olaylar görgüsünün en ustaca işlendiği üç yazın ürününden biri sayar.</p>
      <p><em>Tom Jones’</em>un en hoş yanlarından biri, Fielding’in bu öyküyü anlatırken, okuyucularla sürekli bir diyalog kurması, giderek onlarla işbirliğine girişmesidir. Örneğin “neyse, bu konuda tam bilgimiz olmadığından, Jones’un şu sırada ne halde olduğunun saptanmasını okuyucumuza bırakıyoruz” der. Ya da babası Sophia’yı bir odaya kilitlemişken, kızartılmış bir pilicin içinden Tom’un aşk mektubu çıkınca, “bu mektup konusunda Sophia ne dedi, ne yaptı, ne düşündü; bu mektubu bir kezden fazla mı, kaç kez okudu? Tüm bunların saptanmasını okuyucumuzun düş gücüne bırakıyoruz” diye yazar. Kimi zaman güldürücü bir benzetme yaparken, kendi yazdığını kendi beğenmez, bir ikincisini dener; sonra “olmadı bu benzetmede de beğenmediğimiz bir yan var; bir başkasını deneyelim” diyerek şakalaşır. Okuyucuları imdadına çağırdığı bile olur. Örneğin, Lord Fellamar, Sophia’ya saldırırken, kızın babasının odaya girmesi üzerine, okuyucularına bir çağrıda bulunur: “Eğer okuyucu hayal gücünü kullanıp bana yardım etmezse, Western odaya daldığı sırada Sophia ile Lord Felleman’ın halini anlatmanın yolu yoktur” der.</p>
      <p>Fielding, son romanı <em>Amelia’</em>da, ölen eşini daha da çok yücelterek, bir kez daha çizdi. Belki de bu yüzden <em>Amelia’</em>dan “my favourite child” (en çok sevdiğim çocuğum) diye söz eder. Amelia, meteliksiz genç bir subay olan Booth’a âşık olur. Annesine karşı koyarak, onunla kaçıp evlenir. İşsiz kalan Yüzbaşı Booth, orduya geri dönmek ister, ama tanıdıklarından hiçbiri ona destek olmadıkları ve tâ 1871’e değin Büyük Britanya ordusunda “comission” denilen subay olabilmek hakkı para karşılığında sa<span epub:type="pagebreak" id="page817" title="817"/>tın alındığı için, mesleğine geri dönmenin yolunu bir türlü bulamaz. Booth hiç de kötü değildir; ama hep yanılmaya mahkûm, kişiliksiz, güçsüz bir adamdır. O kadar ki, Amelia’nın ona bağlı kalmasının nedenini anlayamadığımız anlar olur. Üstelik, Booth hapse düşünce, “a superb tart” (görkemli bir orospu) diye tanımlanan Miss Matthews’a âşık olup, karısını aldatır. Amelia, onun bütün kusurlarını bağışladığı gibi, bunu da bağışlar. Güçsüz olduğu için değil, tam tersine, sevgisi sayesinde güçlü olduğu için bağışlar. Amelia, kocasından çektiği kadar, eşsiz güzelliğinden ötürü ona göz koyan başka erkeklerden de çeker. Çevresi kötülerle doludur. Bunların arasında en kötüleri de, yüksek sosyetenin kibar geçinen baylarıdır. Bu adamlar öyle bir kibir, öyle kaskatı bir bencillik içindedirler ki, melek huyuna karşın Amelia bile “acaba bunların yürekleri var mı?” diye sormaktan kendini alamaz. Amelia, çektiği sıkıntılardan, yoksulluğundan hiçbir zaman yakınmaz. Bu çok duyarlı kadın, bir kaya kadar sağlamdır. Akıl almaz bir sabırla ve metanetle göğüs gerer her felakete. Amelia kadar erdemli, onun kadar kusursuz bir yaratığı bir romanda ya da bir tiyatro oyununda inandırıcı yapmak hiç de kolay değildir. Anımsadığım kadarıyla ancak Dostoyevski Alyoşa Karamazof’ta tam anlamıyla başarabilmiştir bu güç işi. Dostoyevski gibi dünyanın en büyük dört beş romancısından biri sayılmamakla birlikte, Fielding de Amelia’yı inandırıcı yapabilmiştir birçok eleştirmene göre. Romanın sonunda her şey yoluna girer. Amelia’yı annesinin mirasından yoksun bırakan vasiyetnamenin sahte olduğu anlaşılır. Kocasının da artık aklı başına geldiği için, Amelia hem huzura hem de servete kavuşur.</p>
      <p><em>Amelia </em>Fielding’in daha önceki romanlarından bir hayli farklıdır. <em>Joseph Andrews </em>ya da <em>Tom Jones </em>gibi “picaresque” türde serüvenler anlatan bir öykü değil, bir ailenin sorunlarını ele alan bir romandır. Ama Fielding bununla da yetinmez. Toplumsal sorunları da irdeler bu kitapta. Bir hukukçu olarak çok yakından bildiği adalet mekanizmasının aksayan yanlarını, yargıç ve savcıların bilgisizlik ve beceriksizliklerini, emniyet görevlilerinin zulmünü, hapishanelerdeki berbat yaşam koşullarını, ağır bir dille eleştirir. <em>Amelia </em>öteki iki roman gibi “düzyazıyla yazılmış güldürücü bir epik” de değildir. Gerçi <em>Amelia’</em>da da gülmece <span epub:type="pagebreak" id="page818" title="818"/>öğeleri vardır ama; bunlar arka plana düşmüş, duygular ve ahlak sorunları ön plana geçmiştir. Fielding’in bu romanını öteki iki romanından asıl ayıran nokta, <em>Amelia’</em>da kişilerin psikolojik yapılarının çok daha derinliğine işlenmiş olmasıdır. Ayrıca canlı izlenimini veren kişiler çizmekle birlikte, demin belirttiğimiz gibi bunların iç dünyalarının derinliklerine inmemesi, eksik bir yanıdır Fielding’in. Oysa <em>Amelia’</em>yı okuyunca, kırk yedi yaşında ölmeseydi, bu kusurlu yanından kurtulacağını, olaylardan fazla kişiler üstünde duracağını düşünürüz.</p>
      <p class="margin-top">Fielding kadar önemli bir yazar olmayan Tobias Smollett (1721-1771) duygusallıktan özenle kaçınan gerçekçi bir yazardır. Gelgelelim onun gerçekçiliği Fielding’inkine hiç benzemez. Çünkü kitaplarında duygulara da yer veren Fielding yaşama ve insanlara sevecen ve hoşgörülü gözlerle gülümseyerek bakarken; Smollett’in başlıca özelliği, en acı, en buruk, hatta ayrıca çirkin gerçeklerin üstünde durmaktır. O kadar ki, Smollett’i gerçekçi bir romancıdan çok, Zola gibi natüralist bir romancı sayabiliriz. Ama Emile Zola, kendi olumsuz bir insan olduğu için değil, belirli bir toplumsal görüşü benimsediği, XIX. yüzyılın ikinci yarısında Fransız toplumunda görülen haksızlıkları ortadan kaldırmak istediği için acı gerçekleri vurgular. Tutucu bir Tory olan Smollett’in ise Zola gibi ilerici bir yanı yoktur. Gerçi amacının “dünyada egemen olan çirkinliğe ve ahlaksızlığa karşı okuyucularında soylu bir öfke uyandırmak” (to awaken that generous disposition which ought to animate the reader against the sordid and vicious disposition of the world) olduğunu söyler. Walter Allen’in dediği gibi, okuyucularının burunlarını zorla pisliğin içine sokarak, onları pislikten tiksindirmek istercesine en tatsız gerçekleri dile getirmekten sanki haz alır. En yumuşak kitabı sayılan <em>Humphry Clinker’</em>de bile, romanın başkişisi Mr. Bramble’in çağın en ünlü kaplıcası Bath’da, İngiliz yüksek sosyetesinin en kibar kişileri arasında fenalaşıp bir baygınlık geçirdiğini görürüz. Bu baygınlığın nedeni, çevresindeki çürümüş dişetlerinden, cerahatlı akciğerlerden, yıkanmamış koltukaltlarından, terleyen ayaklardan çıkan iğrenç kokuların, en pahalı parfümlerle karışarak midesini bulandırmasıdır. Çürümüş dişetleri ve cerahatlı ci<span epub:type="pagebreak" id="page819" title="819"/>ğerlere değinmesinden anlaşılacağı gibi asıl mesleği hekimlik olan Smollett, aynı romanda, barsakların işlevi ve dışkı türleri üzerine de çok sevimsiz ayrıntılar verir.</p>
      <p>Fielding gibi Smollett de XVIII. yüzyılın ortalarında İngiliz toplumunu gerçekçi bir yaklaşımla ele alır. Ne var ki, Smollett’in gerçekçiliği yüzeyde kalan, sadece dış ayrıntıları ele alan bir gerçekçiliktir. İnsan faktörünü neredeyse hiç hesaba katmaz. Üstelik Fielding’den farklı olarak, topluma olumsuz bir açıdan ve salt taşlamak amacıyla baktığı için, Fielding ile Smollett’in gözümüzün önüne serdikleri görüntüler birbirinden bir hayli değişiktir.</p>
      <p>Fielding’in romanlarında önemli bir yer tutan sevecenliğin, aşkın, Tom Jones’un sevgilisi Sophia ya da Amelia gibi hem erdemli hem de güzel kadınların hiç yeri yoktur Smollett’in dünyasında. O, her şeyden çok, bir gülmece –daha doğrusu bir taşlama– yazarıdır. Bu özelliği sayesinde de Dickens ona hayranlık duymuş, onun etkisinde kaldığını söylemiştir. Gelgelelim Dickens’ın insanlara bakışıyla Smollett’in insanlara bakış arasında en küçük bir benzerlik yoktur. Gerçek bir gülmece ustası olan Dickens’ın kimi kişileri komik olmasına komiktirler ama, olumlu ve olumsuz yanları olan, sahiden yaşamış insanlar izlenimini verirler. Smollett’inkiler ise, gerçek insanlardan fazla çoğu zaman karikatürlere benzerler. Örneğin <em>Humphry Clinker’</em>de Lismahago, upuzun kırışık kahverengi yüzü, yeşile çalan küçücük gözleri, bir kulağından öteki kulağına uzanan koskocaman ağzıyla, bir insan olmaktan çıkar, acayip ve çirkin bir böcek olur. Fielding, ünlü ressam ve karikatürcü arkadaşı Hogarth’dan söz ederken, karikatürcülerin amacının, insanların resmini yapmak değil, onları canları istediği gibi çarpıtıp abartarak, canavarların resmini yapmak olduğunu söyler. Smollett’in romanlarında da insanlar zaman zaman karikatürlere, dolayısıyla canavarlara dönüşürler.</p>
      <p>1721’de doğan ve 1771’de elli yaşındayken ölen Tobias Smollett’in özel yaşamı da, onu kötümser ve huysuz bir adam yaptı belki de. İskoçyalı soylu bir aileden geldiği halde, geçinebilecek kadar parası olmadığı için, Glasow Üniversitesi’nde tıp eğitimini yarıda bırakmak zorunda kaldı. Yirmi yaşındayken, İngiliz Filosu’nun bir savaş gemisinde hekim yardımcısı olarak gö<span epub:type="pagebreak" id="page820" title="820"/>rev aldı. İlk romanı <em>Roderick Random’</em>dan da anlaşılacağı gibi, bu gemilerde yaşam, neredeyse dayanılmayacak kadar çetin koşullar altında geçerdi. Cartagena Deniz Savaşı’na da katılan Smollett, Jamaika’ya uğradığı sırada, yani yirmi üç yaşındayken evlendi. 1744’de deniz kuvvetlerinden ayrılıp bir muayenehane açtı. Hekimlikte pek başarı gösterememesi, “doctor” değil de, ancak “surgeon” (cerrah) diplomasına sahip olmasına bağlandı. 1750’de, yirmi dokuz yaşındayken, Aberdeen Üniversitesi’nden aldığı diplomayla resmen tıp doktoru oldu. Bu kez, kaplıcalarıyla ünlü Bath’da bir muayenehane açtı. Ne var ki, hekim olarak geçimini sağlamanın gene de yolunu bulamadı. Bunun üzerine, bu kaplıca sularının herhangi bir sudan farksız olduğunu, hiçbir şifalı yanı bulunmadığını ileri sürerek, tıptan vazgeçti, her zaman ilgilendiği edebiyata yöneldi. Beş romanı dışında bir seyahatname, ciltler tutan bir İngiltere tarihi, şiirler, oyunlar, taşlamalar ve daha birçok şey yazdı. <em>The Critical Review </em>(Eleştirel Dergi) ve <em>The Briton </em>(Britanyalı) gibi dergiler çıkardı. Gençliğinde kaleme aldığı <em>The Regicide </em>(Kral Katili) adlı kötü tragedyayı, Londra’da hiçbir tiyatro yönetmeninin sahneye koymaması yüzünden duyduğu öfke, burukluğunu büsbütün arttırdı. Gerçi daha sonraları kazandığı parayla bu tragedyasını yayımlayabildi ama, edebiyat ve tiyatro çevrelerine karşı duyduğu öfke geçmedi. Çağın en ünlü sahne sanatçısı David Garrick’e durup dururken çatmak için hiçbir fırsatı kaçırmadı. İlk romanında Mr. Melopyn adlı bir kişi uydurarak, bu soruna gene değindi. Ölümünden iki yıl önce yayımladığı <em>The History and Adventures of an Atom’</em>da (Bir Atomun Öyküsü ve Serüvenleri) ayrıca kaba bir taşlama kaleme aldı. Çeşitli ünlü kişilere, herkesin hemen anladığı takma adlar vererek, düşman bildiklerine acımasızca saldırdı. 1763’te tek kızı on beş yaşında ölünce, sağlık durumu büsbütün bozulan Smollett, avunmak amacıyla eşiyle birlikte bir yolculuğa çıktı. Üç yıl sonra <em>Travels Through France and Italy’</em>yi (Fransa ve İtalya’da Yolculuk) yazdı. Yabancı ülkelerde her gördüğüne hayran olan çoğu yolculardan farklı olarak, Smollett neredeyse her şeyi kötüledi: Hanları pis, hancıları ve posta arabacılarını dolandırıcı olmakla suçladı, önüne gelenle kavga etti, Fransa ve İtalya’nın töre ve geleneklerini, Katolik Kilisesi’nin <span epub:type="pagebreak" id="page821" title="821"/>tüm inançlarını alaya aldı; sözün kısası zehir saçtı çevresine. Onunla İtalya’da karşılaşan Laurence Sterne <em>A Sentimental Journey</em>’de (Duygusal Yolculuk) Smolett’i kötü kokulu zehirli bir mantara (Latincede “fungus” mantar anlamına gelir.) benzetmek istercesine, ona “Smelfungus” adını taktı. Ama ne gariptir ki, Sterne’ün de dediği gibi Smollett her gördüğünü karalamak amacıyla yola çıktığı ve bu amacı gerçekleştirdiği halde, bu yolculuk kitabı gene de çok eğlencelidir; başkalarınınkine benzemeyen özgün bir seyahatnamedir.</p>
      <p>Smollett’in 1748’de yayımlanan <em>The Adventures of Roderick Random </em>(Roderick Random’un Serüvenleri) adlı ilk roman –en sonuncusu bir yana– bütün öteki romanları gibi picaresque türdedir. Ancak Smollett, Defoe gibi özyaşamöyküsü biçiminde yazmamıştır bunları. Smollett bu türün en ünlü örneklerinden biri olan ve XVIII. yüzyılın ilk yarısında yayımlanan Le Sage’ın <em>Gil Blas’</em>ını İngilizceye çevirmiş; daha doğrusu, Fransızcası yetersiz olduğundan, başkasının yaptığı bir çeviriyi gözden geçirmiş ve imzalamıştı. <em>Roderick Random’</em>un önsözünde, bu romanda kendisinin Le Sage’in picaresque geleneğini izlediğini açıkça söyler. Bu yüzden de, Fielding’in <em>Tom Jones’</em>unda görülen kusursuz kurgulamanın en küçük bir izi yoktur <em>Roderick Random’</em>da. Başkişinin serüvenleri, değişik episode’lar olarak, peşpeşe ve gelişigüzel sıralanır. Ne var ki, bu episode’ların birçoğu, özellikle savaş gemisinde olup bitenler, <em>Roderick Random </em>yayımlanır yayımlanmaz Smollett’i ünlü yapacak kadar ilgi uyandırmıştı okuyucularda. Bütün picaresque romancılar gibi Smollett’in de asıl amacı, derinliğine incelenmemiş, ama çok çok canlı izlenimini veren kişileri ve heyecan verici olayları ele alarak, gülmece öğelerinden de yararlanarak, okuyucularına sürükleyici bir öykü anlatmak, böylece onların hoş vakit geçirmelerini sağlamaktı. </p>
      <p>Ne var ki, Smollett, <em>Roderick Random’</em>un önsözünde ahlaksal bir amaç güttüğünü ileri sürer. Romanın başkişisi, gözüpek, oldukça küstah, sırasında çok katı ve bencilce davranabilen, hiçbir kimseye ahlak açısından örnek olamayacak, hatta zaman zaman itici bulduğumuz genç bir İskoçyalı’dır. Ama yazara bakılacak olursa, kimsesiz bir yetim olan Roderick, acımasız bir toplumun kurbanıdır. Hem kendi toyluğundan, hem de “insanların <span epub:type="pagebreak" id="page822" title="822"/>bencilliğinden, kıskançlığından, kötülüğünden ve aşağılık ilgisizliğinden” (the selfishness, envy, malice and base indifference of the world) ötürü ara sıra küçük suçlar işlemek zorunda kalır. Smollett, amacının, Roderick’in başına gelenleri anlatarak, aynı yanılgıya düşebilecek tecrübesiz ve saf gençleri uyarmak, çevrelerini saran tehlikeli tuzaklardan onları korumak olduğunu savunur.</p>
			<figure class="left">
				<img src="image/p822.jpg"/>
				<figcaption>Tobias Smollett</figcaption>
			</figure>
      <p>Roderick Random’un babası, kendi babası tarafından mirasından yoksun bırakılınca, ülkesinden ayrılmış, ortadan yok olmuştur. Büyükbaba, oğluna kötü davrandığı gibi, torununa da kötü davranıp onu meteliksiz bırakır. Picaresque romanların başkişilerine özgü haksızlıklara uğrayan Roderick, ailesinde ancak dayısından, sevimli ve güldürücü bir denizci tipi olan Tom Bowling’den biraz ilgi görür. Talihini denemek üzere, okul arkadaşı Strap ile birlikte Londra’ya gider. Orada çeşitli ahlaksız adamlar, onu aldatırlar, soyarlar. Tıpkı Smollett gibi “surgeon” yani cerrah olduğu halde, amirallik dairesindeki memurlara rüşvet vermediği için, bir savaş gemisinde hekimliğe atanamaz. Derken o çağda güçlü kuvvetli görünen birçok yoksul gencin başına gelen Roderick’in de başına gelir: Deniz Kuvvetleri’ne zorla denizci toplayan bir çetenin, yani bir “press-gang”in eline düşüp, palas pandıras bir gemiye kaçırılır. Bir süre sonra hekimliğini kanıtlayınca, başhekim Morgan ona yardımcı olur. Gene Smollett’in kendisi gibi, Cartagena Seferi’ne ve başka seferlere katılır. Bir deniz savaşı sırasında disipline uymadığı için acımasızca cezalandırılır.</p>
      <p>Romanın en ilginç kısmı bu savaş gemisinde olup biten olaylardan; çoğu kötü, ancak birkaçı canayakın ve güldürücü denizci tiplerini ele alan parçalardan oluştuğu için, Smollett’in İngiliz edebiyatında sık sık görülen deniz romanları türünün ilk örneklerinden birini verdiği de söylenebilir. XVIII. yüzyıl ortalarında <span epub:type="pagebreak" id="page823" title="823"/>İngiliz savaş gemilerinde yaşam koşullarının ele alınışı, Smollett’in o kötümser gerçekçiliğine ayrıca uygun düşer. Dr. Johnson, savaş gemilerinin hapishanelerden bin beter olduklarını; her an boğulmak tehlikesine de düşmeden, mahpusların bahriyelilerden çok daha rahat yaşadıklarını; mahpuslara daha insanca davranıldığını söylemişti. Zamanla, savaş gemilerinin zalim kaptanlarına ve katı disiplin kurallarına karşı öyle yoğun bir tepki gelişti ki, deniz kuvvetlerinde bir reform yapılması zorunlu hale geldi.</p>
      <p>Roderick Random, denizlerde akıl almaz acılar çektikten sonra, ülkesine geri dönüp başka serüvenlere atılır. Bir ara kaçakçılar tarafından kaçırılıp Fransa’ya götürülür. Orada Fransız ordusuna girerek bir savaşa katılır. Derken, artık Monsieur D’Estrapes soyadını kullanan eski okul arkadaşı Strap ile karşılaşır. Roderick, Narcissa adlı bir genç kıza âşık olduğunu iddia ettiği halde, varlıklı Miss Melinda Goosetrap (bu soyadı “kaz tuzağı” anlamındadır) ile ve varlıklı başka bayanlarla da evlenebilmek için çeşitli manevralar çevirir. Arkadaşı Strap, hali vakti yerinde kibar bir bay geçinen Roderick’in uşağı rolünü oynayarak, sonuç vermeyen bu evlilik manevralarına destek olur. Roderick, kumara düşkünlüğü yüzünden borçlanır; borçlarını ödeyemediği için de hapishaneye düşer. Onu hapisten kurtaran dayısı Tom Bowling, Roderick’i kendi gemisine hekim olarak alır. İspanya’ya bir yolculuk sırasında, zengin tüccar Don Roderigo’nun gerçekte Roderick’in babası olduğu anlaşılır. Para durumu böylece düzelen Roderick’in ülkesine geri dönüp Narcissa ile evlenmesiyle, aslında gerçeklere hiç uymayan, ama picaresque romanlarda her zaman görülen mutlu sona varılır. Üstelik Smollett’e bakılacak olursa, Roderick Random ahlak açısından yola gelmiştir. Yaşadığı serüvenler sayesinde aklını başına toplamış, sorumluluklarını bilen bir genç olmuştur artık.</p>
      <p>Smollett, birçok yerinde, özellikle savaş gemilerinde yaşam koşullarını anlatırken kendi kişisel yaşamından esinlendiği <em>Roderick Random’</em>dan üç yıl sonra, yani 1751’de, gene picaresque bir roman olan <em>The Adeventures of Peregrine Pickle’</em>i (Peregrine Pickle’in Serüvenleri) yazdı. Bu romanın başkişisi Peregrine, Roderick’den çok daha gerçek bir “picaro”dur, yani ahlak kuralla<span epub:type="pagebreak" id="page824" title="824"/>rına hiç mi hiç aldırmayan, atılgan ve açıkgöz bir serseridir. İngiltere’de ve Avrupa’nın birçok ülkesinde, çoğu kadınlarla ilgili serüvenler yaşar. Paris’te düello eder, Bastille’e hapsedilir. Bath kaplıcalarında hekimleri dolandırır. Bir ara sihirbaz geçinir, bir ara Parlamento üyesi olmak ister vb. Smollett bu serüvenleri anlatırken, Cazamian’ın “saldırgan kötümserliği” (aggressive pessimism) dediği niteliğinden de yararlanarak, İngiltere’nin edebiyat ve siyaset alanındaki ünlülerini kıyasıya taşlamak fırsatını kaçırmaz. Sonunda gene hapse düşen Peregrine, miras yiyip hapisten kurtulur. Aklına estikçe kovaladığı, hatta bir ara uyuşturucu bir ilaç içirerek zorla elde etmeye kalktığı Emily ile evlenip, picaresque romanların tüm başkişileri gibi, akıllı uslu bir adam olur sonunda.</p>
      <p>Gelgelelim bu romanda önemli olan Peregrine’nin yaşadığı serüvenler ya da kendisi değil, onun babası, teyzesi Grizzle, Teğmen Hatchway, Tom Pipes, Gamaliel gibi güldürücü kişilerdir. Grizzle teyzenin kocası emekli Komodor Hawser Trunnion bunların başında gelir. Bu yaşlı deniz subayı, bir Dickens romanına yakışabilecek bir kişidir. Smollett’in öteki romanlarındaki komik kişiler gibi, bir karikatür olarak çizilmemiş, gerçek bir insan olarak canlandırılmıştır. Çok küfürlü ve öfkeli laflar ettiği halde, altın bir yüreği vardır. İngilizlerin öteden beri hoşlandıkları “sea-dog” yani deniz kurdu tipinin en sevimli örneklerinden biridir. Mesleği iliklerine kadar öyle bir işlemiştir ki, artık karada yaşadığı halde, hâlâ bir savaş gemisinde sanır kendini. Kullandığı neredeyse tüm deyimler denizci dilinden alınmıştır. Örneğin “yola çıktık” demez, “demir aldık” der. Ata binmiş giderken, rüzgâra karşı yelken açmışçasına manevralar yapar. Bir gemiye dönüşen, denizcilerle dolu evine biri gelince, güverteye önemli bir konuk ayak basmış gibi top atılır. Hawser Trunnion’un hem çok komik hem de çok acıklı olan ölüm sahnesinde (bu ölüm sahnesini Shakespeare’in Falstaff’inkine benzetenler olmuştur) onun özenle gizlediği, ama her zaman sezinlenen duygusal yanı ortaya çıkar. <em>Peregine Pickle </em>bir bakıma <em>Roderick Random </em>kadar ilginç olmamakla birlikte, sırf Trunnion’un kişiliğinden ötürü okunmaya değer.</p>
      <p>1753’te yayımlanan <em>The Adventures of Ferdinand Count Fat<span epub:type="pagebreak" id="page825" title="825"/>hom </em>(Kont Ferdinand Fathom’un Serüvenleri) hem tümüyle uydurma bir öykü olduğu, hem de Smollett’in belki en olumlu yanı olan ve <em>Peregrine Pickle’</em>de ayrıca beğenilen güldürücü kişilerden tümüyle yoksun olduğu için, bugün uzmanlar dışında pek okunmaz. Aslında kont unvanını hiç hakkı olmadan kullanan Ferdinand, Roderick Random ya da Peregrine Pickle gibi bir “picaro” yani aslında kötü yürekli olmadan ahlak kurallarına pek aldırmadan geçinmeye çalışan bir serüvenci değil, düpedüz bir ahlaksız, tutulacak tek yanı olmayan bir haindir. Herkese kötülük ettiği gibi, onu kimsesiz bulup yetiştiren aileye de kötülük eder, o ailenin malını çalar, kızını baştan çıkarmaya kalkar. Kadınlara karşı tutumu her zaman iğrençtir. Ona iyilik yapan adamın melek huylu oğlu Renaldo’nun nişanlısı Monimia’ya saldırır. Kızcağız ancak ölmüş gibi yaparak onun elinden kurtulabilir. Smollett, bu sahte kontun kötülüğünü öyle abartır ki, Ferdinand gerçekçi bir romana uygun bir kişi olmaktan çıkar, ileride ele alacağımız “Gotik” denilen öykülerin, okuyucuları salt korkutmak için çizilen hayal ürünü kişilerine dönüşür. Zaten <em>Ferdinand Count Fathom’</em>un bazı yerlerinde, Gotik romanlara özgü korku ve gizem havası yaratılmak istenir. Örneğin Renaldo nişanlısını ölü sanır. Issız karanlık bir gecede onun mezarına gider. Derken kilisenin çanı on ikiyi çalar, yıkıntılar arasında bir baykuş öter, görülmeyen bir el org çalar, kilise ansızın aydınlanır ve ölü sandığı Monimia ona doğru yürür.</p>
      <p>Bu rezil başkişinin foyası meydana çıkmış, cezasını çekmek üzere hapsedilmişken –biz de bir rahat nefes almışken– picaresque geleneğine uyarak, romanın en sonunda Ferdinand’ın durup dururken sözde pişman olup ahlaksal açıdan yola gelmesi hiç mi hiç inandırıcı değildir ve romanın büsbütün gözümüzden düşmesine neden olur.</p>
      <p>1762’de yayımlanan <em>The Adventures of Sir Lancelot Greeves </em>(Sir Lancelot Greeves’in Serüvenleri), <em>Ferdinand Count Fathom’</em>dan da daha değersizdir. Smollett yazılarından birinde, Amiral Sir Charles Knowles’u bir sefer sırasında korkakça davranmakla suçlamış, üç aya mahkûm olmuştu. Cervantes’in <em>Don Quixote’unu</em> örnek alarak <em>Sir Lancelot Greeves’</em>i hapiste yazdı. Smollett, Cervantes’e hayran olduğundan, onun başyapıtını İn<span epub:type="pagebreak" id="page826" title="826"/>gilizceye çevirmek istemişti. Ama İspanyolca bilmediğinden, <em>Gil Blas </em>için de yaptığı gibi, başkasının çevirisini gözden geçirip kendi adıyla yayımlamıştı. <em>Sir Lancelot Greeves’</em>de adını, Kral Arthur şövalyelerinin en erdemli olanlarından birinden alan Sir Lancelot, Don Quixote’a öykünerek, XVIII. yüzyıl İngiltere’sinde atla dolanır durur; sözde sağa sola iyilik yapar, haksızlığa uğrayanları korur, kötülük edenleri cezalandırır. Bu arada seçimlerle ilgili bir olaya karışır; bir süre hapishaneye, bir süre de tımarhaneye düşer. Sonunda evlenip kendi topraklarında mutlu yaşar. </p>
      <p>1771’de yani Smollett’in öldüğü yıl yayımlanan son romanı <em>The Expedition of Humphry Clinker </em>(Humphry Clinker’in Seferi) genel kanıya göre, onun en güzel kitabıdır. En güzeli olmasa bile, en az saldırgan ve kaba, en hoşgörülü, gülmece öğeleri açısından en sevimli kitabı olduğunu, hatta bir bakıma Dickens’i müjdelediğini söyleyebiliriz. William Hazlitt, <em>Humphry Clinker’</em>i, sanki şundan bundan dedikodu edercesine, rahat bir konuşma diliyle yazılmış romanların en hoşu; Thackeray de öykülerin en güldürücüsü saymakta haklıdırlar. <em>Clinker, </em>Smollett elli yaşında ölmeseydi, roman alanında belki de çok daha başarılı işler yapabileceğini düşündürür bizlere. Smollett’in picaresque geleneğine uyarak yazdığı öteki romanlarında, olaylar dizisi, yani öykünün konusu ön plandayken, <em>Humphry Clinker’</em>de olaylar dizisinin hiçbir önemi yoktur. Zaten bu romanda birbirini izleyen değişik olaylar ya da bir öykü anlatıldığı da pek söylenemez. Smollett, olup bitenler üzerinde değil, bu olup bitenlere kişilerin tepkileri ve kişilerin kendileri üzerinde durur. Yazarın, abartmadan, karikatüre kaçmadan, gerçek insanlar izlenimini veren bu kişilerin psikolojik yapılarını incelemesini, bunları olumlu bir yaklaşımla, zehir saçmadan ve çirkin ayrıntıları ayrıca vurgulamadan ele almasını büyük bir aşama saymamız gerekir.</p>
      <p>Bu romanın adı “Humphry Clinker’in Seferi” değil, “Mr. Bramble’in Seferi” olması gerekirdi aslında. Orta yaşlı bir bekâr olan Matthew Bramble, doktorunun salık vermesi üzerine, İngiltere’de ve İskoçya’da bir geziye çıkar. Kız kardeşi Tabitha, Tabitha’nın özel hizmetçisi Winifred ve Bramble’in yeğenleri Jery ile Lydia, ona eşlik ederler. Humphry Clinker ise, yolda karşılaştık<span epub:type="pagebreak" id="page827" title="827"/>ları ve yanlarına aldıkları genç bir seyistir. Grubun Londra’dan Edinburg’a ve daha kuzeye doğru yolculukları sırasında, son derece güldürücü birçok durum ve Lydia’nın genç bir tiyatro oyuncusuna âşık olması ya da bir yanılgı sonucu suçlanan Humphry Clinker’in kısa bir süre için hapse düşmesi gibi bazı olaylar olur. Bu olayların en önemlileri, romanın sonunda hizmetçi Winifred ile evlenen Humphry’nin Matthew Bramble’in nikâhdışı oğlu olduğunun anlaşılması ve ne yapıp yapıp bir koca bulmaya karar veren Tabitha’nın yolculuk sırasında karşılaştıkları İskoçyalı Teğmen Obadiah Lismahago’ya el koyarak muradına ermesidir. Bu çift, romanın en komik iki kişisidir. Kız kurusu Tabitha “starched, vain and ridiculous” (kolalanmış gibi –yani kaskatı– kendini beğenmiş ve gülünçtür); üstelik bir cadalozdur. Lismahago ise, daha önce de değindiğimiz gibi insandan fazla acayip bir böceğe benzemekle birlikte, itici bir karikatür sayılamaz ve Tabitha’dan çok daha canayakındır.</p>
      <p><em>Humphry Clinker, </em>Bramble ailesinin dört üyesinin ve Tabitha’nın hizmetçisi Winifred’in yazdıkları mektuplardan oluşur. Ailenin en ilginç kişisi Matthew Bramble olduğu için, onun mektupları okunmaya ayrıca değer. Mektupla roman yazmanın yapay bir yanı vardır elbette. Ama insan bir yolculuğa çıkınca eşine dostuna mektup yazdığına göre, <em>Humphry Clinker’</em>in mektuplardan oluşması bize çok doğal gelir. Üstelik bu beş kişiden her biri, yolculuk sırasında gördüklerini kendi huyuna, bilgi derecesine, özel meraklarına göre değerlendirdiği için, bizler de XVIII. yüzyıl İngiltere’sinde ve İskoçya’sında toplumu ve yaşamı değişik açılardan görmek olanağını buluruz. Örneğin ancak kırk beş yaşlarında olduğu halde, huysuz bir ihtiyarın tüm özelliklerini taşıyan bilgili ve kültürlü Matthew Bramble, kibar kaplıca kenti Bath’ın gürültüsünden, pisliğinden, oraya dadanan yüksek sınıfın akılsızlığından ve züppeliğinden acı acı yakınırken; yeğeni gencecik Lydia, Bath’a ayak basar basmaz, bir yeryüzü cennetinde sanır kendini.</p>
      <p>Mektup yöntemi sayesinde, yalnız toplumsal yaşamı değil, olayları ve kişileri de değişik açılardan görürüz. Örneğin Bramble ile kız kardeşi Tabitha, Teğmen Lismahago’ya bambaşka gözlerle bakarlar. Smollett her mektubunda, o mektubu yazanın ki<span epub:type="pagebreak" id="page828" title="828"/>şiliğini yansıtmasına ayrıca dikkat eder ve bu konuda tamamıyla başarılı olur. Mektupları yazan beş kişinin eğitim ve kültür düzeyleri, onların imlalarından ve tümce yapılarından anlaşılır. Okula gitmedikleri için, gruptaki kadınların imlası genellikle bozuktur. Mektuplarını tamamıyla uydurma bir yazıyla kaleme alan hizmetçi Winifred’in bazı imla yanlışları –örneğin “matrimony” (evlilik) yerine “mattermoney” (para işi) diye yazması– güldürücü olduğu kadar da anlamlıdır.</p>
      <p>Bu mektuplardan birinde, Oxford öğrencisi Jery Melford, sadece adının ilk harfini, yani “S” harfini kullanarak Smollett’den söz eder. Smollett de, kendini övmenin yolunu bulur böylece. “S” kendisine de, başkalarına da dalkavukluk etmeye hazır yoksul edebiyatçıları her pazar günü yemeğe çağırırmış. “S”nin evi gösterişsizmiş, ama bahçesi bakımlı ve güzelmiş. “S” bir yazar değil, sıradan bir insan gibi davranırmış. Kılığında, kıyafetinde, konuşma biçiminde hiç özenti yokmuş. Yemeğe çağırdığı öteki edebiyatçılara gelince, onlar kendilerini göstermek için, yapmacık ve abuk sabuk haller takınırlarmış. Gerçi “S”nin eleştirilecek yanları varmış, biraz da tersmiş; ama dürüst ve uygar olduğu konusunda hiç kimsenin bir kuşkusu yokmuş.</p>
      <p>Smollett, <em>Humphry Clinker’</em>de “S” rumuzuyla kendinden söz etmekle yetinmez. Kitabın başkişisi Matthew Bramble de Smollett’in bir portresidir aslında: Bramble çok duyarlı, ama huysuz bir adamdır. Hatta huysuzluğunun aşırı duyarlılığından kaynaklandığı izlenimini verir. Çok iyi yürekli olduğu halde, çabucak surat asar, öfkelenir. Bramble’ın insansever bir yanı olmakla birlikte, tutucu bir Tory’dir. Orta sınıfla yüksek sınıfın kaynaşmamasını, yüksek sınıftan toprak sahiplerinin Londra’da ticaretle uğraşmayıp, kırsal bölgedeki topraklarında oturmalarını ister vb. Smollett, ilk romanı <em>Roderick Random’</em>a kendi gençlik yıllarından birçok şey kattığı gibi, son romanında da Matthew Bramble’e kendi kişiliğinin birçok özelliğini verdi. Artık olgunlaştığı için de, başkalarının gülünç yanlarını gördüğü gibi, kendi gülünç yanlarını da görebildi; başkalarıyla alay ettiği gibi, kendisiyle de alay edebildi. İşte bu yüzdendir ki, Matthew Bramble’in kişiliği, Roderick Random’un kişiliğinden çok daha sevimli gelir bize.</p>
      <p><span epub:type="pagebreak" id="page829" title="829"/>Bir yazarın yeteneklerinden fazla bir gazetecinin yeteneklerini gösteren, sanatçı yanı eksik olan Smollett’in birçok kusuru vardır: Romanlarını doğru dürüst kurgulamaz, kişilerini derinliğine incelemez, anlatımına ve kullandığı dile özen göstermez, sırasında çok kaba ve itici olabilir. Ama bu kusurlarına karşın, canlılığı, gerçekçiliği ve zaman zaman gülmece alanındaki ustalığı sayesinde, İngiliz romanının gelişmesinde gene de önemli bir yeri vardır.</p>
    </section>
		<aside epub:type="footnote" id="f15">* Bu bölümde Fielding üzerine yazdıklarımın büyük bir kısmını, İletişim Yayınları’ndan 1990’da çıkan <em>Tom Jones </em>çevirimin önsözünden aldım.</aside>
  </body>
</html>