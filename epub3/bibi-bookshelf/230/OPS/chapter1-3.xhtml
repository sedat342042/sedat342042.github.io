<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page65" title="65"/>
      <header>
        <h1 class="bolum">Üçüncü Bölüm</h1>
        <h2>Langland ve Chaucer</h2>
      </header>
      <p>Kısaca <em>Piers the Plowman </em>denilen <em>The Vision Concerning Piers the Plowman</em>’i (Rençper Piers ile ilgili Hayal) William Langland yazdı diyoruz; ama hem bu şairin yaşamı ve kişiliği üzerine neredeyse hiçbir bilgimiz yok, hem de adını taşıyan şiirin tümünü onun yazdığı konusunda kuşkuluyuz. J.M. Manly gibi bir uzmana göre, <em>Piers the Plowman</em>’i beş ayrı şair yazmıştır ve Langland bu beş şairden biridir ancak. Langland şiirin bir iki yerinde kendine kısaca değinir. Örneğin “ my name is long Will” (benim adım uzun Will’dir) der; ya da “my wit waxed and waned until I was a fool” (aklım kimi zaman artıyor, kimi zaman öyle azalıyordu ki, bir budalaya dönüyordum) der. Langland’in 1330’a doğru doğduğunu, 1400’e doğru öldüğünü; Malvern tepelerinde bir manastırda okuduğunu; bu bölgeden sürekli söz ettiğine göre, ilkin oralarda sonra da Londra’da yaşadığını; yoksul bir köylünün oğlu olan, yoksul bir din adamı olduğunu sanıyoruz. Bunlardan başka da bir bilgimiz yok onun üzerine.</p>
      <p><em>Piers the Plowman</em>’in birincisi 1362’de, ikincisi 1377’de üçüncüsü 1399’da kaydedilen ve A, B, C metinleri denilen üç ayrı versiyonu vardır. Birincisi sadece 2500 dizeyken, neredeyse üç kat daha uzun olan üçüncüsü 7300 dize tutar. A metninin zamanla genişletildiği, eklemeler yapılarak uzatıldığı besbellidir. Şiirin o sıralarda çok beğenildiği, çok okunduğu da, elliden fazla yazması bulunmasından anlaşılır.</p>
      <p><em>Piers the Plowman</em> o çağın birçok ünlü şiiri gibi alegori üzerine kuruludur; yani bu şiirde kişiler, “Wisdom” (Bilgelik), “Yo<span epub:type="pagebreak" id="page66" title="66"/>uth” (Gençlik), “Hunger” (Açlık), “Death” (Ölüm) v.b. gibi belirli soyut kavramları simgeler. “Simgeler” dedik ama, “temsil eder” demek daha yerinde olurdu; çünkü alegori, simgeden farklıdır: Bir simgenin birbirinden değişik yorumları olabilir. Örneğin William Blake’in yazdığı, sekiz dizelik “The Rose” (Gül) adlı şiirdeki çiçek, aşkı, gençliği, özgürlüğü, cinselliği, güzelliği ya da okuyanın hayal gücüne göre, başka herhangi bir şeyi simgeleyebilir. Oysa alegorinin değişik yorumları değil, ancak bir tek yorumu vardır. XIII. yüzyılın ortalarında Guillaume de Lorris ile Jean de Meung’ün yazdıkları ünlü <em>Le Roman de la Rose</em>’daki (Gülün Öyküsü) çiçek, ancak ve ancak aşkı temsil eder; aşkla birlikte başka kavramları da simgelediği görüşünü savunmamızın yolu yoktur. Alegori öylesine sınırlı bir simge türüdür ki, zamanla şairler bundan kurtulmak zorunluğunu duymuşlardır. Nitekim birazdan göreceğimiz gibi, Langland’ın çağdaşı Chaucer ilk şiirlerinde alegori kullandığı halde, asıl başyapıtı olan <em>Canterbury Tales</em>’de alegoriden tamamıyla sıyrılır. Ne var ki, Chaucer geleceğe dönük bir şair, bir öncüydü. Çağdaşlarının kafa yapısı ise, yalnız İngiltere’de değil, tüm Avrupa’da alegoriye yatkındı. Alegori sayesinde, düşündükleri elle tutulur, gözle görülür bir hale geliyordu. Böylece soyut bir kavram somutlaşıyor, daha kolayca anlaşılabiliyordu.</p>
      <p>Gelgelelim <em>Piers the Plowman</em> alegorik bir şiir olduğu halde, hiç de kolay anlaşılmaz. Bilindiği gibi, alegorik şiirlerde şairin düşünde gördüklerini anlatması geleneği vardır. Langland de bu geleneğe uyar. Ne var ki, kimi zaman gerçek düşler kadar tutarsızdır onun düşleri. Bir tek düş değil, birbirini hızla izleyen, mantıklı bağlantılar kurulmadan birbirine karışan hayaller, görüntüler, tablolar serer gözümüzün önüne. <em>Piers the Plowman</em>’i yazan şairler ya da şair (kolaylık olsun diye Langland diyeceğiz), şiiri iyi planlayamamışlardır aslında. Bu şiiri ele alan en değerli incelemelerden biri olan <em>L’Epopèe Mystique de Langland</em>’ın yazarı Jusserand’a göre, Langland çağrışımlarla konudan konuya atlayarak yazar; düşündüklerini denetim altına alamadan gelişigüzel sıralar: “il est la victime et non le maitre de sa pensèe” (o, düşüncesine egemen değildir; düşüncesinin kurbanıdır). Langland uzmanı Manly de aynı görüşü paylaşır.</p>
      <p><span epub:type="pagebreak" id="page67" title="67"/>A metnini alarak, aşağı yukarı on hayalden ya da bir tablodan oluşan <em>Piers the Plowman</em>’de neler olup bittiğini kısaca anlatalım: Şair güzel bir mayıs sabahı Malvern tepelerinde bir derenin kıyısında çimene uzanıp uykuya dalar. Düşünde yüce bir kule, bunun karşısında karanlık bir zindan, aralarında da çok kalabalık bir meydan görür. Meydanda her çeşit insan vardır: Zenginler, yoksullar, vaaz veren rahipler, süslü kadınlar, soylu kişiler, rençberler, hacılar, seyyar satıcılar, avukatlar, köylüler, dilenciler v.b. Her biri kendi alemindedir; kimi çalışır, kimi eğlenir, kimi iyi, çoğu kötüdür. Kutsal kilisenin alegorisi olan çok güzel bir kadın, ansızın ortaya çıkıp, Tanrı’yı seven ve insanlara iyilik yapanların doğru yolda olduklarını açıklar. Derken görkemli elmaslarla süslü giysiler giyen, çevresinde bir yığın dalkavuk bulunan başka bir güzel kadın, Lady Meed (Bayan Ödül) meydana çıkar. “Meed” sözcüğü ancak olumlu anlamda kullanılırsa ödül demektir. Langland ise bu sözcüğü olumsuz bir kavram olarak “rüşvet” anlamında, yani doğru yoldan sapmaları için belirli kişilere verilen ödül, dolayısıyla para ya da iktidar hırsı anlamında kullanır. Bayan Rüşvet diyeceğimiz Lady Meed, Falsehood (Sahtekârlık ya da Yalan) ile evlenmek üzereyken, Theology (Dinbilim) nikâhın kıyılmasını engeller. Bu durum karşısında hakemlik etmesi için kralın huzuruna çıkılır. Kral, Bayan Rüşvet’in Conscience (Vicdan) ile evlenmesini salık verir. Ama Vicdan, Rüşvet ile birleşmeye yanaşmaz; Reason’ın (Akıl) çağrılmasını, onun vereceği öğütlere uygun davranacağını söyler. Bunun üzerine ikinci tablo başlar: Akıl, dünyayı temsil eden meydanda birikenlere bir söylev verir. Bu söylevin etkisiyle “The Seven Deadly Sins” (Yedi Ölümcül Günah) şimdiye değin yaptıkları kötülüklere pişman olurlar. Bu Yedi Günah yalnız İngiliz edebiyatında değil, tüm Ortaçağ Avrupa edebiyatında sık sık görülen, klişeleşmiş alegorik kişilerdir. Ama Langland, Yedi Günah’ı öylesine gerçekçi ayrıntılarla canlandırır ki, bunlar soyut birer kavram olmaktan çıkıp, gerçek birer insana dönüşür gözümüzün önünde. Kurulu düzenin kilisesini ve çağın din adamlarını taşlama fırsatını hiç kaçırmayan Langland’in, bu günah temsilcilerini rahip kılığında göstermesi ayrıca anlamlıdır. Bunlardan biri olan Gluttony (Oburluk), sözde pişmanlık duyduğu halde, midesine <span epub:type="pagebreak" id="page68" title="68"/>düşkün olduğu kadar içkiye de düşkün olduğu için, bir meyhaneye uğramaktan kendini alamaz. Bu oburun şeytana uyması sayesinde, XIV. yüzyılda bir Londra meyhanesini, orada yapılan kaba saba şakaları, sızıncaya değin içenleri, her bir yana koşuşarak hizmet eden aşçı yamaklarını yakından tanıma fırsatını bulur; hayaller içinde yüzmesine karşın, Langland’in gereğinde ne denli gerçekçi olabileceğini de anlarız böylece. Oburluk’tan ayrılarak Akıl’ın öğütlerini dinleyen öteki günahkârlar, gerçekten pişman oldukları için, Saint Truth’u (Hazreti Hakikat) bir an önce bulmak isterler. Hakikat’i bulmanın yolunu ancak Rençper Piers bilir. Ne var ki, Piers, yarım dönümlük toprağını sürmeden önce yola çıkmayacağını söyler ve herkesin ona yardım etmesini ister. Kimi Piers ile birlikte çalışır, kimi ona yardım etmeye yanaşmaz. Bu arada tartışmalar çıktığı için, şair uykusundan uyanır.</p>
      <p>Yeniden uykuya dalınca gördüğü hayal, Do-well (İyi Davranan), Do-better (Daha İyi Davranan) ve Do-best (En İyi Davranan) adlı alegorik kişilerle ilgilidir. Do-well, herkesçe benimsenen din ve ahlak kurallarına uyan insandır. Do-better, bu kuralları uygulamak açısından ayrıca titiz davranan insandır. Do-best ise, ahlak ve din açısından öteki insanlara yol gösterip örnek olan, gerçekten kusursuz bir din adamıdır. Rençper Piers kendine rehber olarak Do-well’i arar ilkin. Ama sonraları Do-well ile yetinmeyip, Do-better ve Do-best’i bulması gerektiğini anlar. Bunu anlamasıyla birlikte, şimdiye değin basit ama erdemli bir köylü olan Piers, Hazreti İsa’nın bir simgesine dönüşür. Hazreti İsa’nın nasıl çarmıha gerildiğini, cehennem zindanını fethedip orasını nasıl ışığa boğduğunu, günahkârları nasıl cehennemden kurtardığını anlatan parça, şiirin en güzel yerlerinden biridir. O sırada kilise kulelerinde Paskalya sabahı çanları çalar ve şair sevinç içinde uyanır. Ne var ki, İsa’nın simgelediği sevgi yeryüzüne egemen olamamıştır henüz. Şair geceleyin uykuya dalınca, düşünde Holy Church’ün (Kutsal Kilise) kalesine sığınır. Conscience (Vicdan) bu kalenin komutanıdır. En başlarında bayraklarını taşıyan Pride (Gurur) olmak üzere, kötülüğü simgeleyen güçler kaleye saldırır. Kalenin bekçisi Contrition (Pişmanlık), ahlaksız bir din adamının ona sunduğu uyku ilacını içmiş ve ka<span epub:type="pagebreak" id="page69" title="69"/>lenin kapısını koruyamamıştır. Şiir, Vicdan’ın, Kutsal Kilise’den çıkıp, dünyanın dört bir yanında Rençper Piers’i arama kararını vermesiyle biter.</p>
      <p>Rençper Piers sadece Hazreti İsa’nın değil, çektiği tüm acılara karşın din ve ahlak değerlerine inanan, sürekli çalışan yoksul halkın da bir simgesidir aynı zamanda. Langland’in alegorik şiirinde bizi en çok ilgilendiren yan da, şairin, sabah karanlığında kalkıp en zor koşullar altında gün boyunca didinip duranlara, çocuklarına bir lokma ekmek verebilmek uğruna ömürlerini tüketenlere gösterdiği anlayış ve sevgi, onların ezilmesi karşısında duyduğu isyandır. Gerçi Langland, Lollard’lar gibi bir çeşit sosyalizmi savunmuyordu. Onun başkaldırışının temelinde, toplumsal olmaktan çok, dinsel kaygılar vardı belki de. Gelgelelim Tanrı’nın huzurunda insanların eşitliğini savunması; varlıklıların ve soyluların, yoksul emekçilere karşı bencilliklerini ve katılıklarını suçlaması; hali vakti yerinde asalakları rezil edip, emeğin onurunu yüceltmesi, aslında Ortaçağ’ın bir ürünü olan bu şaire, bugün bile yakınlık duymamızı sağlar.</p>
      <p>Geoffrey Chaucer ile birlikte, Langland’in Ortaçağ’ından Rönesans’a geçiveririz ansızın. Gerçi Chaucer, Rönesans’tan çok önce, 1340 ile 1400 yılları arasında yaşadığı için, tıpkı Langland gibi XIV. yüzyıl şairlerindendir. Ne var ki, bu iki şair yaşadıkları çağı tamamıyla değişik açılardan yansıtmışlardır. Chaucer, Langland’den farklı olarak, geçmişe değil de geleceğe yöneldiğinden, aralarında çarpıcı ayrımlar vardır: Çağın felaketlerini, Fransa ile Yüz Yıl Savaşı’nı, Kara Ölüm denilen veba salgınlarını, soyluların emekçileri sömürüp ezmesini, din adamlarının ahlak düşkünlüğünü, köylülerin başkaldırışını, Langland gibi Chaucer da görmüş, yaşamıştı. Ama Chaucer yaradılış olarak Langland gibi karamsar değil de güleryüzlü olduğundan, yaşamın acılı yanları üstünde değil, sevinçli yanları üstünde durur. Veba salgınına ya da Köylü Ayaklanması’na ancak bir iki kez, o da şaka yollu değinir. Gerçi Chaucer’da da taşlama bol bol vardır. Gelgelelim bu taşlama, Langland’inki gibi didaktik olmayan, yani ahlak ve din dersi verme amacı gütmeyen, okuyucuyu zorlamadan onu düşündüren, ama aynı zamanda güldüren, hoşgörülü ve yumuşak bir taşlamadır. Chaucer’ı okuyanlar, bu dünyada <span epub:type="pagebreak" id="page70" title="70"/>yaşadıklarına sevinirler ellerinde olmadan. Bunun nedeni de bellidir; çünkü Langland’de Ortaçağın dinsel kaygıları ağır basarken, Chaucer’da Rönesansın yaşama sevinci ağır basmaktadır. Langland yazdıklarına, Anglo-Sakson soydaşlarının kötümser ve karanlık ruhsal yapısını yansıtırken, kişiliğinde ve yazdıklarında Anglo-Saksonluğun en küçük bir izi bile bulunmayan Chaucer, Büyük Britanya’yı istila eden uygar Normanlar’ın beraberlerinde getirdikleri aydınlık ve neşeli ortamı yansıtır yazdıklarına. Gerçi her ikisi de XIV. yüzyılın kötü yanlarını eleştirirler, ama bu eleştiriler Langland’de buruk bir taşlamaya, Chaucer’de hoşgörülü bir gülmeceye dönüşür. Biri, çevresindeki ahlaksızlıkları acı acı suçlar; ötekisi bu ahlaksızlıklarla inceden inceye alay eder. Biri alegorinin dar sınırları içinde mahpus kalırken; ötekisi Ortaçağ’ın bu yapay edebiyat geleneğinden zamanla kurtulur, doğrudan doğruya gözlemlerine dayanan gerçekçi bir yaklaşımla yazar şiirlerini. Langland kalabalık insan yığınlarını ele alırken; Rönesans’ta bireylerin ön plana çıkacağını sezinleyen Chaucer, insanları teker teker ele alıp, onları oldukları gibi gözümüzün önünde canlandırarak, edebiyatta yeni bir çığır açar.</p>
      <p>Aslında Rönesans, İngiltere’de ancak XVI. yüzyılda egemen olmuştur bilindiği gibi. Ne var ki, yalnız Orta İngilizce döneminin değil, tüm İngiliz edebiyatının en büyük şairlerinden biri olan Chaucer ile birlikte Rönesans’ın başladığını söyleyebiliriz gene de. Çünkü Ortaçağ boyunca Katolik Kilisesi’nin baskısı altında kalan din, şiirde ele alınacak başlıca konu biliniyordu. Oysa Chaucer dünyanın kapılarını açmıştır şiire. Chaucer Kilise’nin etkisinden sıyrıldığı gibi, Anglo-Sakson geleneğinden de tümüyle sıyrılmış, Fransa’dan ve özellikle Rönesans’ın kaynağı olan İtalya’dan esinlenmiştir. Chaucer Eski İngilizce şiirinin uyumsuz “assonance”larını, yani ses benzerliğinden yararlanan yarı uyaklarını ve “alliteration”larını, yani aynı sesi veren harflerin bir dizede yinelenmesini bir yana bırakıp, Fransız ve İtalyan şairlerinin kullandıkları uyumlu ölçüleri ve uyakları benimsemiştir. Grierson’un dediği gibi, İngiliz şiir sanatını tuğladan mermere çevirmiştir böylece.</p>
      <p>Chaucer’ın, çağdaşı ve arkadaşı Gower’den farklı olarak, şiirlerinin bir bölümünü Latince, bir bölümünü Fransızca, bir bö<span epub:type="pagebreak" id="page71" title="71"/>lümünü de İngilizce yazmayıp sadece İngilizce kullanması da, İngiliz dilinin gelişmesi açısından son derece önemli olmuştur. Chaucer, Londra’yı ve iki üniversite kenti Oxford ve Cambridge’i içine alan Midlands bölgesinin lehçesinde yazmış; bu lehçenin günümüzde King’s English denilen Standard İngilizceye dönüşmesine ayrıca büyük bir katkıda bulunmuştur. XVIII. yüzyılda kimi eleştirmenler, İngilizceyi fazlasıyla Fransızlaştırdığını ileri sürerek, Chaucer’ı suçlamışlardır. Oysa günümüzün dil uzmanlarına bakılacak olursa, böyle bir suçlama yersizdir; çünkü onun kullandığı Fransızca sözcükler dile çoktan yerleşmişti nasıl olsa. Chaucer bunları yerli yerinde ve en etkili biçimde kullanarak, Fransızca sözcüklere geçerlilik bağışlamış, benimsenmelerini sağlamıştır sadece. Bunu yaparken de, İngilizceyi daha uyumlu, daha zengin ve daha güzel bir dil haline getirmiştir. Bugün ilkin Langland’in metnine, sonra da Chaucer’ınkine bakan birinin, bu iki metnin aynı çağda yazıldığını aklı almaz. Orta İngilizcede özel eğitim görmeden, Langland’in yazdıklarını anlamamızın yolu yoktur. Oysa “obsolete” ya da “archaic” yani artık geçerli olmayan sözcüklerle ara sıra karşılaşmakla birlikte, yazım değişikliklerini de hesaba katarak, biraz da çaba göstererek, Chaucer’ın yazdıklarını aşağı yukarı sökmemiz pek güç değildir. Ama “keşke şu Chaucer yüzelli yıl sonra yaşasaydı da, tam anlayabileceğimiz bir İngilizceyle yazsaydı” demekten de kendimizi alamayız. Okuyucularımıza kolaylık olsun diye, bu bölümdeki alıntıları Nevill Coghill’in metnine başvurarak, çağdaş İngilizceyle vermeyi yeğ tutacağımız için, Chaucer’ın özgün metninden bir örnek vermek amacıyla, onun dört dizesini ve bunların çağdaş İngilizcesini ve Türkçesini vermekle yetineceğiz. Bu dört dize, <em>Canterbury Tales</em>’deki Pardoner’in, yani Tanrı’nın bağışlamasını para karşılığında satan rahibin anlattığı öyküden alınmıştır ve obur olmanın kötülüğüne değinir:</p>
			<span epub:type="pagebreak" id="page72" title="72"/>
      <blockquote>
        <p>For whyl that Adam fasted, as I rede,</p>
        <p>He was in paradys; and whan that he</p>
        <p>Eet of the fruyt defended on the tree</p>
        <p>Anon he was out-cast to wo and peyne.</p>
      </blockquote>
      <blockquote>
        <p>For while Adam fasted, as I read,</p>
        <p>He was in paradise; and when he</p>
        <p>Ate of the fruit of the defended tree</p>
        <p>At once he was cast out to woe and pain.</p>
      </blockquote>
      <blockquote>
        <p>Okuduğuma göre, Adem oruç tuttuğu sürece</p>
        <p>Cennetteydi; ama o</p>
        <p>Yasak ağacın meyvasını yiyince</p>
        <p>Hemen sürüldü kedere ve acıya.</p>
      </blockquote>
      <p>Geoffrey Chaucer’ın doğum tarihi kesin olmamakla birlikte, 1340’ta dünyaya geldiği sanılır. 1400’de öldüğü ise kesinlikle bilinir. Chaucer hali vakti yerinde, orta sınıf bir aileden geliyordu. Babası saraya şarap satan bir tüccar olduğu için, Chaucer’ın çocukluğundan beri saray çevreleriyle yakın ilişkisi vardı. On dört, on beş yaşlarındayken “page” (hizmet eden genç çocuk) olarak, Kral Üçüncü Edward’ın oğullarından Duke of Clarence’ın eşinin hizmetine girdi. Soylu evlerinde hizmet eden ve her zaman iyi ailelerden gelen öteki genç çocuklar gibi, sofrada yardım ediyor, mumları yakıp taşıyor, yatakları yapıyor, mektup getirip götürüyordu. Bir yandan da kültürlü bir çevrede yaşamanın yararlarını görüyor, bilgisini artırıyor, eğitiliyordu. Ömrü boyunca onu koruyan kralın dördüncü oğlu John of Gaunt’u, Duchess of Clarence sayesinde tanıdı herhalde. Yirmi yaşlarında Fransa’da askerlik yapan <span epub:type="pagebreak" id="page73" title="73"/>Chaucer, savaşırken bir ara tutsak alındı, ama fidyesi ödenerek çok geçmeden özgürlüğüne kavuştu. Soylu bir aileden gelen Philippa adlı bir genç kızla evlenip, bir erkek çocuk babası oldu. Uzun süre sarayda hizmet ettikten sonra, çeşitli görevlerle yabancı ülkelere gönderildi. O sıralarda Rönesans, İtalya’da olanca görkemiyle başladığı, sanat ve edebiyat alanında büyük yapıtlar yaratıldığı için, 1372’de bu ülkeye gitmesi, orada dokuz ay süreyle değişik kentlerde kalması ayrıca yararlı oldu Chaucer’a. Gerçi Dante, Chaucer doğmadan yirmi yıl önce ölmüştü, ama “illumined all Italy of poetry” (tüm İtalya’yı şiirle aydınlattı) dediği Petrarca ve Boccaccio yaşamaktaydı; hatta Chaucer onlarla karşılaşmıştı belki de. İtalyancayı ya oraya gitmeden önce ya da ilk gidişinde öğrenen Chaucer, 1378’de ikinci kez İtalya’ya gönderildi. Fransızca da bildiğinden, Fransa’ya ve bir ara Felemenk’e görevli gitti. 1374’te Londra limanı gümrüğünde önemli bir memuriyete, daha sonraları da aynı derece önemli başka memuriyetlere atandı. Bir dönem Parlamento üyesi oldu. Onu koruyan John of Gaunt’un durumu sarsılınca Chaucer’ın de bir süre parasız kaldığını, “The Complaint of Chaucer to his Empty Purse” (Chaucer’ın Kendi Boş Kesesine Yakınması) adlı sevimli şiirden anlarız. Ama John of Gaunt’un oğlu, Dördüncü Henry adıyla tahta çıkınca, Chaucer ömrünün son yılında yeniden rahata kavuştu. Ölünce Westminster Katedrali’ne gömüldü. Daha sonraları ünlü birçok şairin Chaucer’a yakın bir yere gömülmeleriyle, oraya “Poets’ Corner” (Şairler Köşesi) adı verildi. XIX. yüzyılın ortalarına doğru, Chaucer’ın bir hayranı <em>Canterbury Tales</em>’deki hacıların bazılarını gösteren bir vitray yaptırdı mezarının üstündeki pencereye.</p>
			<figure class="left">
				<img src="image/p72.jpg"/>
				<figcaption>Geoffrey Chaucher</figcaption>
			</figure>
      <p>Chaucer şiirlerinde kendinden pek söz etmez; edince de hep alaya alır kendini. Ama <em>The Legend of Good Women</em>’in (İyi Kadınlar Efsanesi) prologunda, kitap okuma tutkusuna değinmekten kendini alamaz. Pek akıllı sayılmayacağı halde, kitaplardan büyük bir haz aldığını, kimi zaman gözleri kararıncaya, okuduklarının anlamını anlayamayacak kadar aptallaşıncaya değin okuduğunu, ancak ilkbahar başlayınca, doğa sevgisinden ötürü kitaplarından ayrılabildiğini anlatır. Chaucer yaşamayı coşkuyla seven bir insan olarak, yalnız kitaplardan ve doğadan değil, in<span epub:type="pagebreak" id="page74" title="74"/>sanları incelemekten de büyük haz alırdı. Yaşam koşulları, değişik görevlerde çalışması, yabancı ülkelere yolculukları, her sınıftan ve çeşitli çevrelerden bir yığın insanla; saraydaki soylularla, askerlerle, ticaret yapanlarla, aydınlarla, din adamlarıyla, devlet memurlarıyla ve halktan kişilerle tanışmasını, onlarla ilişki kurmasını sağlamıştı. Birazdan göreceğimiz gibi, çevresinde gözledikleri de, kitaplardan edindiği bilgi de ayrıca olumlu bir biçimde yansıdı Chaucer’ın yazdıklarına.</p>
      <p>Çoğu eleştirmenler, Chaucer’ın hangi ülkelerin yazarlarından etkilendiğini göz önünde tutarak, onun şiirlerini üç ayrı döneme ayırmayı gelenek haline getirmişlerdir: Fransız dönemi, <em>The Book of the Duchess</em>’ı (Düşesin Kitabı) yazdığı ve <em>Roman de la Rose</em>’u İngilizceye çevirdiği 1369 ile 1372 arasındaki süre; İtalyan dönemi, <em>The House of Fame</em>’i (Şöhret Evi), <em>The Parliament of Fowls</em>’u, (Kuşlar Parlamentosu), <em>Troylus and Cryseyde</em>’yi ve <em>The Legend of Good Women</em>’i yazdığı 1372 ile 1386 arasındaki süre; İngiliz dönemi, <em>The Canterbury Tales</em>’i yazdığı 1386 ile ölümü arasındaki süre. Legouis kendisi Fransız olduğundan, Chaucer’ı ülkesinin tekeline almak amacıyla, Fransızcaya yaptığı Chaucer çevirisinin önsözünde, onu “İngiliz şiirinin babası, biraz da bizim şiirimizin oğlu” diye tanıtır; Chaucer’ın bir Fransız dönemi olmadığını, çünkü her zaman Fransız kaldığını ileri sürer. Chaucer’ın şiirlerinde belirli aşamalar görüldüğü gerçi doğrudur ama onun Fransızlardan da, İtalyanlardan da fazlaca etkilenmediğini, aslında her zaman İngiliz kaldığını söylemek daha yerinde olur bize kalırsa.</p>
      <p>Yaşadığı çağın öteki şairleri gibi, Chaucer da uzun süre alegori geleneğiyle bağlarını koparamadı. 1369’da yazdığı ilk önemli şiir olan ve aslında bir ağıt sayılması gereken <em>The Book of the Duchess</em> alegori üzerine kuruludur. John of Gaunt’un ilk eşi Duchess Blanche genç yaşta ölünce, Chaucer kendisini koruyan adamı avutmak amacıyla bu şiiri yazmıştı. Aşağı yukarı 1300 dize tutan <em>The Book of the Duchess</em>’de şair, tüm alegorik şiirlerde olduğu gibi bir düş görür. Düşünde, tepeden tırnağa karalara bürünmüş bir şövalye, sevdiği kadının erdemlerini ve güzelliğini uzun uzun över, onunla nasıl tanışıp seviştiklerini anlatır. Kimliğini bilmediği bu şövalye, şairin bir sorusu üzerine bu kadının <span epub:type="pagebreak" id="page75" title="75"/>öldüğünü tam bildirdiği sırada, bir çan gece yarısını çalar ve şair, elinde kitabı, uyanır.</p>
      <p>Ortaçağ Fransız edebiyatının en önemli yapıtlarından biri olan <em>Roman de la Rose</em>’un 4000 dize tutan ilk bölümünü Guillaume de Lorris; dört kat daha uzun olan ikinci bölümünü de, neredeyse kırk yıl sonra Jean de Meung yazmıştı. Birinci bölüm alegorik bir aşk şiiriydi; ikinci bölümde ise, taşlama öğeleri ağır basmaktaydı. <em>Roman de la Rose, Romaunt of the Rose</em> adıyla 7700 dize olarak İngilizceye çevrildi. Ne var ki, bu çevirinin tümünün değil, ancak bir bölümünün Chaucer’ın kaleminden çıktığı kuşku götürmez. Fransızca metni harfi harfine izleyen bir çeviri sayılmaması gereken <em>Romaunt of the Rose</em>’da, uykuya dalan şair, düşünde kendini Neşe Bahçesi’nde bulur. Bir havuzun suyuna yansıyan bir güle sevdalanır. Çevresinde Sevinç, Nezaket, Tehlike, Utanç, Akıl, İkiyüzlülük, Kıskançlık gibi birçok alegorik kişi vardır. Bunların bir bölümü, aşkı simgeleyen Gülü koparmasını engeller; bir bölümü de, koparması için ona yardım etmek isterler. Aşk tanrısı, şaire oklar atıp onu tutsak alır. Kıskançlık da Gülün çevresine bir kale diker. Şiirin ikinci bölümünün çok kısaltılmış çevirisi ise, özellikle toplumsal düzenin bozukluklarına ve din adamlarının ahlak düşkünlüğüne yönelen ağırca bir taşlamadır.</p>
      <p>İkinci Richard’ın Anne of Bohemia ile nişanlanması onuruna yazıldığı sanılan 700 dizelik <em>The Parliament of Fowls</em>’da, şair gene bir düş görür. Düşünde 14 Şubat, yani St. Valentine günüdür. Geleneklere göre, bu yortu gününde herkes sevdiği kişiyi seçer. İnsanlar gibi davranan kuşlar da kendilerine sevgili seçmektedirler. Erkek kartalların üçü birden çok güzel bir dişi kartala göz koydukları için, bu konuda bir tartışma başlar. Chaucer’a bakılacak olursa, kuşlar tıpkı İngiltere Parlamentosu’nun sayın üyeleri gibi davranmakta, tıpkı onlar gibi konuşmaktadırlar. Chaucer her kuşun kendine özgü kişiliğini, bir gülmece ustası olduğu konusunda hiçbir kuşku bırakmayacak bir ustalıkla canlandırır. Aynı zamanda büyük kuşların küçük kuşlardan daha çok önemsendiğini, onlara iltimas edildiğini belirterek, toplumsal haksızlıklarla inceden inceye alay eder.</p>
      <p>Bin dizeden uzun olan <em>The House of Fame,</em> tüm alegorik şiir<span epub:type="pagebreak" id="page76" title="76"/>ler gibi gene bir düşler başlar. Şair düşünde Venüs’ün tapınağına gider. Orada, Vergilius’un ünlü destanı <em>Aeneid</em>’in baş kişisi olan Aeneas’ın yenilgiye uğrayan Troy’dan nasıl kaçtığı, Dido ile nasıl karşılaşıp seviştiği, sonunda Dido’nun onu nasıl bıraktığı kabartma olarak duvarlara işlenmiştir. Derken altın renkli, görkemli bir kartal, ödü kopan şairi kaptığı gibi havalarda uçurur. Kartal, şairle senli benli “Geoffrey” diye konuşarak, onu dünyadan haberi olmayan bilgisiz bir adamcağız olmakla suçlar. Sonra aklı başına gelsin diye, onu Şöhret Evi’ne götürür. Orası üne susamış büyük bir kalabalıkla doludur. Bu kalabalığın ortasında saltanat süren Kraliçe Şöhret, gelişigüzel kimine ün bağışlar, kimine kara çalar. Chaucer’ın amacı ün kavramını alaya almak; ünün ne denli tutarsız olduğunu, onu hak edenlere verilmediğini, hak etmeyenlere de bol bol dağıtıldığını açığa vurmaktır elbette. Bir buz parçası üzerine kurulu, yani çok geçmeden buzların erimesiyle yıkılacak olan bu ün tapınağının duvarlarına, çoğu artık silinmiş binlerce ad kazınmıştır. Biri, ün peşinde koştuğu için mi buraya geldiğini sorunca telaşlanan Chaucer, hiç öyle bir niyeti olmadığını, sadece haber almaya geldiğini bildirir. Bunun üzerine “House of Rumour”a (Söylenti Evi) götürülür. İncecik dallardan yapılmış, delikli bir kafese benzeyen bir yerdir orası. Herkes yanındakine haberler ve dedikodular fısıldadıkça, söylentiler çevreye yayılır, sonunda Söylenti Evi’nin kafesinden çıkıp Şöhret Evi’ne ulaşır. Kimi eleştirmenlere göre, Chaucer “Great poet of Italy” (İtalya’nın yüce şairi) dediği Dante’yi örnek alarak bu şiiri yazmıştı. Gelgelelim Chaucer cehennemlere inecek, gökyüzüne yükselecek bir şair değildi Dante gibi. Bunun da bilincinde olduğu için, <em>The House of Fame</em>’yi daha çok gülmece açısından ele aldı ve bu alegoriden belki de çok hoşnut kalmadı ki, onu bitirmeden bıraktı.</p>
      <p><em>The Legend of Good Women,</em> şairin artık alegoriden kurtulmaya başladığını gösterir. Bu uzun şiirin ancak prologu alegorik bir nitelik taşır. Üstelik Chaucer alegorinin üzerinde fazla durmadığı ve özellikle kendinden biraz söz ettiği için, bu prologu ayrıca ilginç buluruz: Daha önce de söylediğimiz gibi, ilkbahar gelince, okumaya çok düşkün olan Chaucer’ın doğa sevgisi kitap sevgisinden ağır basar. Güzel bir mayıs sabahı, kitaplarını bir yana bı<span epub:type="pagebreak" id="page77" title="77"/>rakıp kırlarda dolaşır. En çok sevdiği çiçek de papatyadır. Bir papatyayı gün boyunca seyredebilir. Akşamleyin evine gidip yatınca, bir düş görür. Düşünde kanatlı genç aşk tanrısı şaire doğru ilerler. Bir elinde tutuşmuş oklar vardır. Öteki eliyle de, kocası Ametus’u kurtarmak için kendi canına kıymaya hazır olan Alcestis’i tutmaktadır. Bu ikisinin peşinden, erkeklerine her zaman bağlı kalan on dokuz kadın gelmektedir. Bunlar uyuyan şairin çevresinde diz çöküp, kadınları öven bir şarkı söylerler. Aşk tanrısı, şiirlerinde kadınları kötülediği, onları vefasız olmakla suçladığı için şairi ayıplar. Alcestis şairi savunur; ama kadınlara karşı işlediği günahların, ancak onların dürüstlüğünü yücelten öyküler yazmakla bağışlanabileceğini söyler. Prolog, Chaucer’ın iyi kadınların öyküsünü anlatacağına söz vermesiyle biter; prolog ile birlikte de alegoriye son verilir. Ne var ki, Chaucer bu erdemli ve de mutsuz kadınları biraz can sıkıcı bulmuş, onlardan biraz bezmiştir belki de. Çünkü söz verdiği gibi ondokuzunun değil, ancak dokuzunun (Cleopatra, Thisbe, Didon, Hypsipyle ile Medea, Lucrece, Ariadne, Philomela, Phyllis ve Hypermnestra) öyküsünü anlattıktan sonra, <em>The Legend of Good Women</em>’i yarıda bırakmıştır.</p>
      <p>Chaucer en önemli iki yapıtı <em>Troylus and Cryseyde</em> ile <em>The Canterbury Tales</em>’de alegori geleneğiyle bağını kesinlikle koparır. 8246 dizelik, beş bölümlü, çok uzun bir şiir olan <em>Troylus and Cryseyde</em>’nin öyküsünü, Shakespeare’in de oyunlarından birinde ele aldığını ileride göreceğiz. Bu ünlü çiftin öyküsü Troya Savaşı’yla ilgili olduğu halde, Homeros <em>İlyada</em>’da buna pek değinmez. Oysa Ortaçağ Avrupa edebiyatında bu öyküye büyük ilgi duyuldu; bu arada XII. yüzyılda Fransa’da Benoit de Sainte-Maure, XIV. yüzyılda İtalya’da Boccaccio, Troylus ile adı kimi zaman Cressida, kimi zaman Cresseid, kimi zaman da Cryseyde yazılan kızın aşk serüvenini işlediler.</p>
      <p>Chaucer’ın <em>Troylus and Cryseyde</em>’si, Boccacio’nun “aşkın çarptığı” anlamına gelen <em>Il Filostrato</em>’sunun bir çevirisidir sözümona. Gelgelelim tıpkı Shakespeare’in kullandığı kaynaklar ve bu kaynaklardan yararlanarak yazdığı oyunlarda gördüğümüz durum vardır burada da. Yani öykü aynı öyküdür, ama tüm havası değişmiş, birçok şey eklenmiş, kişiler yepyeni bir açıdan yorumla<span epub:type="pagebreak" id="page78" title="78"/>narak, ancak Chaucer’ın imzasını taşıması gereken özgün bir yapıt çıkmıştır ortaya.</p>
      <p><em>Troylus and Cryseyde</em>’den söz eden eleştirmenlerin hepsi, bu şiirin aslında bir roman, hem de çağımıza uygun modern bir roman sayılabileceği görüşünü savunurlar ağız birliği yapmışçasına. Örneğin Sampson, ölçülü uyaklı olduğu halde, <em>Troylus and Cryseyde</em>’nin İngiliz edebiyatında ruhbilimsel bir yönteme başvuran ilk roman olduğunu söyler. Moody ile Lovett de bu görüşe katılırlar. John Speirs, <em>Troylus and Cryseyde</em>’nin dünya edebiyatının ilk modern romanı olduğunu söyler, v.b. Zaten bu şiiri değerlendirirken, Chaucer’ın lirik ya da epik bir şair değil, ancak büyük bir ustalıkla ölçülü uyaklı öyküler anlatan bir yazar olduğunu göz önünde tutmamız gerekmektedir. Geoffrey Chaucer XIV. yüzyılda yaşamayıp XVI. yüzyılda yaşasaydı, büyük bir olasılıkla tiyatro oyunları yazardı sadece; XVIII. yüzyılda ya da daha sonraları yaşasaydı, ancak roman yazardı bize kalırsa. Ne çare ki, tiyatro oyunu da, roman da henüz gelişmemişti o sıralarda. Böylece yaşadığı çağın edebiyat ortamı, gerçekten yüce şairlere özgü sınırsız hayal gücünden, duygu ve düşünce yoğunluğundan, tutku ve coşkudan tam anlamıyla nasibini almamış, buna karşılık eşsiz bir gözleme ve gülmece yeteneği olan, söyleyeceklerini en kusursuz biçimde dile getirme ustalığını gösterebilen Chaucer’ı, edebiyat türü açısından şiiri benimsemeye zorlamıştı. Bir roman sayılması gereken <em>Troylus and Cryseyde,</em> Orta İngilizce bir metni kolayca anlayamamak engeli ortadan kalkınca, yani Theodore Morrison’un çağımızın İngilizcesiyle hazırladığı metne başvurulunca, bir solukta okunur. Birinci bölümün başlangıcında, Chaucer her zamanki ince alaycılığıyla, şimdi anlatacaklarına çok, ama pek çok üzüldüğünü, hatta bu dizeleri ağlaya ağlaya yazdığını söyledikten sonra, herkesçe bilinen öyküye geçer: Troyalı rahip Calchas, geleceği görme yeteneği sayesinde, Troya’nın yenilgiye uğrayıp yakılıp yıkılacağını bildiği için Yunanlılara sığınır. Troyalılar’ın kralı Priamos’un oğlu Troylus, rahibin Troya’da kalan kızı Cryseyde’ye fena halde tutulur. Kızın amcası Pandarus da, aralarında çöpçatanlık yapar. Cryseyde ilkin Troylus’u sever. Ama babasının yanına dönmek zorunda kalınca, Troylus’dan vazgeçip Yunanlı Diomedes ile ilişki kurar çok geçmeden.</p>
      <p><span epub:type="pagebreak" id="page79" title="79"/>Chaucer aynı konuyu işleyenlerden ayrılarak, aslında trajik olan bu öyküye komedya öğeleri katmış ve Nevill Coghill’in dediği gibi, İngiliz edebiyatının hem en acıklı, hem de en eğlenceli aşk öyküsünü yazmıştır. Bize kalırsa asıl marifeti de, Ortaçağ’da “courtly love” yani “kibar aşk” denilen kadın-erkek ilişkisinin yapay ve kalıplaşmış geleneklerinden tümüyle kurtulup, bu çok acıklı ve çok eğlenceli öyküye su katılmamış bir gerçekçiliğin damgasını vurmuş olmasıdır.</p>
      <p>Bize göre İngiliz edebiyatının ilk önemli güldürücü kişisi olan Pandarus’un, bu gerçekçiliğin oluşmasında büyük bir payı vardır. İngiliz diline “pander” (muhabbet tellalı) sözcüğünü veren Pandarus’un, o çok eski ve çok kârlı meslekle uğraşanlarla hiçbir ilgisi yoktur. Kişisel çıkarlarını gözeterek değil, sırf yüreği genç kaldığı, aşka inandığı, sevdalıların birleşip mutlu olmalarını istediği için canla başla –ve de ustaca– uğraşır. Âşıkların duygularını öyle bir paylaşır ki, Chaucer’ın çarpıcı imgesiyle, Troylus “kederin kara gemisine” (“The black ship of sorrow”) binip, çektiği acılardan ötürü deliye dönünce, Pandarus da ona acımaktan “neredeyse ölecek hale gelir” (“almost grew dead for pity”). Onlarla öyle özdeşleşir ki, “bizim mutluluğumuz”dan söz eder, Cryseyde’yi “bizim sevgilimiz” diye düşünür.</p>
      <p>Chaucer asıl ustalığını Troylus’u değil, birçok eleştirmenin, tüm karmaşık yanlarıyla İngiliz edebiyatında canlandırılan ilk gerçek kadın portresi diye övdükleri Cryseyde’yi çizerken ortaya koyar. Onun Cryseyde’si, Shakespeare’in Cressida’sından farklı olarak, şımarık ve aşüfte bir kız değil; aklı başında, adının kötüye çıkmasından çekinen genç bir duldur. Chaucer onun yaşını açıklamak sözde işine gelmiyormuş gibi, kaç yaşında olduğunu gerçekten bilmediğini söyler. Ama ilk aşk serüvenini yaşayan, sevgilisine sokulamadığı için, “mouse’s heart, are you afraid she will bite?” (fare yürekli, seni ısıracak diye korkuyor musun?) diye Pandarus tarafından azarlanan toy Troylus’dan daha yaşlı ve çok daha deneyimli olduğu bellidir. Cryseyde, Troylus’u gerçekten sever; ama namusunu lekelemek korkusuyla, aşkına karşı koyar bir süre. Dayısı gece yatısına kalmak ve dolayısıyla Troylus ile karşılaşmak zorunda kalması için özellikle yağmurlu ve fırtınalı bir gece seçip, onu evine akşam yemeğine çağırınca, <span epub:type="pagebreak" id="page80" title="80"/>Cryseyde bir fısıltı halinde, Troylus’un orada olup olmayacağını sorar. Pandarus da, Troylus’un kent dışına çıktığı konusunda bir yalan uydurur. Derken Chaucer her zamanki ince alaycılığıyla lafa karışır, Cryseyde’nin bu yalana inanıp inanmadığı konusunda bir açıklama yapmayı doğru bulmadığını; ama genç kadının, saygılı bir yeğen olduğundan, dayısının sözüne inanmak zorunda olduğunu söyler.</p>
      <p>Cryseyde acımasız bir savaş ortamında, kendi canını kurtarmaya çalışan yalnız bir kadındır. Troya’nın yenilgisiyle birlikte Troyalı sevgilisi Troylus’un kolu kanadı kırılınca, onu ancak Yunanlı bir sevgili koruyabilir. Cryseyde’nin Diomedes’e teslim olmasında böyle bir hesap da vardır. İşin en ilginç yanı, Cryseyde’nin Troylus’u aldatırken onu ayrıca yüceltmesi, dünyanın en değerli delikanlısı diye tanımladığı Troylus’a hainlik ettiğinin bilincinde olmasıdır. Chaucer’ın Cryseyde’ye karşı tutumu, onu kadınların vefasızlığının bir simgesi haline getiren yazarların tutumundan tamamıyla farklıdır. Chaucer’a hayran olan ve onu kendine örnek alan İskoçyalı şair Robert Henryson bile yazdığı <em>The Testament of Cresseid</em>’de (Cresseid’in Vasiyetnamesi) Cryseyde’yi fena halde cezalandırır: Diomedes, Cryseyde’den çabucak bıkıp, onu yanından kovar. Tanrıların cüzzamlı yaptıkları Cryseyde yolun kenarına çömelmiş dilenirken, yoldan geçen Troylus bu cüzzamlıyı birine benzetir, ama tanıyamaz. Önüne sadaka attıktan sonra geçip gider, Oysa Chaucer herkesin diline düşerek rezil olan bu kadıncağızın, işlediği günahın kefaretini yeterince ödediğini, onu daha fazla ayıplamak niyetinde olmadığını okuyucularına açık seçik bildirir.</p>
      <p><em>The Canterbury Tales</em> sadece Chaucer’ın başyapıtı değil, tüm İngiliz edebiyatının en önemli başyapıtlarından biri, John Speirs’in deyimiyle, Ortaçağın “büyük insanlık komedyasıdır.” Chaucer yaşadığı çağın alegori geleneğinden, din ve ahlak dersi vermek amacından uzaklaşmakla kalmayıp, <em>Troylus and Cryseyde </em>gibi geçmişle ilgili masallarla da ilgisini kesmiştir burada. Kendi çağının gerçeklerine yönelerek, çevresindeki insanları hoşgörülü bir merakla inceleyen bir şair olmuştur.</p>
      <p>Aşağı yukarı beş yüz sayfalık kalın bir kitap olan <em>The Canterbury Tales, </em>uzun bir prologdan ve çeşitli öykülerden oluşur. II. <span epub:type="pagebreak" id="page81" title="81"/>Henry’nin adamları tarafından öldürülen ermiş Thomas à Becket’in can verdiği Canterbury Katedrali’ni ziyaret etmek isteyen hacılar, Londra Köprüsü’nün güneyinde bulunan Southwark mahallesindeki Tabard Hanı’nda bir araya gelirler. Birlikte akşam yemeği yedikten sonra, Hancı hemen benimsenen bir öneride bulunur: Atlarına binerek birlikte yolculuk etmek zorundadırlar. Canterbury’ye giden yol uzun ve sıkıntılıdır. Hoş vakit geçirebilmeleri için, hacca katılanlardan her biri gidiş ve dönüşte ikişer öykü anlatacak, Tabard Hanı’na dönünce de, en güzel öyküyü anlatanın onuruna öteki hacılar bir şölen vereceklerdir. Hancı’yı, yolda onlara katılan Çiftçi’yi ve Chaucer’ın kendisini sayarsak, grupta otuz iki kişi vardır. Yüz yirmi sekiz öykü yazılması gerekirdi bu hesaba göre. Oysa Chaucer, herhalde ömrü vefa etmediğinden, yirmi ikisi ölçülü uyaklı, ikisi de düzyazı olarak, ancak yirmi dört öykü yazabildi.</p>
      <p>Çeşitli öyküleri bir araya getirmek için ortak bir çerçeve bulmak eski bir gelenektir. Örneğin <em>Binbir Gece Masalları</em>’ında, zifaf gecesinin sabahı eşlerini öldüren zalim bir sultan vardır. Ama bu eşlerden biri olan Şehrazat, öyle meraklı masallar anlatır ki, sultan onu bir türlü öldüremez. Boccacio’nun “on gün” anlamına gelen <em>Decameron</em>’unda da, 1348 yılında Floransa kentinde bir veba salgını çıktığı için, yedi genç kadınla üç delikanlı kentten kaçıp bir kır evine sığınırlar. Orada her biri her gün bir öykü anlattığından, on gün içinde yüz öykülük bir derleme çıkar ortaya.</p>
      <p>Ne var ki, <em>Binbir Gece Masalları</em>’ında da, <em>Decameron</em>’da da önemli olan öykülerdir. Oysa <em>The Canterbury Tales</em>’de bizi asıl ilgilendiren öyküler değil, onları anlatan kişilerdir. Bu kişiler hem başlangıçtaki genel prologda teker teker ele alınır; hem de öykülerin aralarına serpilmiş otuza yakın prolog, epilog ve açıklamada, tüm özellikleriyle gözümüzün önünde canlandırılır. Böylece onların yol boyunca nasıl davrandıklarını, nasıl konuştuklarını kendi öyküleri ya da bir başkasının anlattığı öykü konusunda neler düşündüklerini, dolayısıyla da nasıl insanlar olduklarını anlarız. Chaucer, Greenwich’de, yani Canterbury’ye giden hacıların geçtikleri bir kasabada oturuyordu. Eşi hastayken, büyük bir olasılıkla kendi de Canterbury’ye hacca gitmiş, bu kitabında canlandırdığı adamları kendi gözüyle görmüştü belki de.</p>
      <p><span epub:type="pagebreak" id="page82" title="82"/>O çağda bir araya gelmeleri hiç de kolay olmayan değişik sınıflardan insanları aynı yapıtta birleştirmenin tek çaresinin, onları birlikte hacca göndermek olduğunu bilen Chaucer, Canterbury Katedrali’ne yapılan ziyareti bahane ederek, XIV. yüzyılın ikinci yarısında İngiliz toplumunun tam bir tablosunu çizer. Bu tabloda ancak saray çevreleriyle büyük soylular ve dilencilerle, hırsızlar gibi toplumun dışladığı kişiler eksiktir. Çok varlıklıların, onlara hizmet eden birçok adamı yanlarına alarak hacca tek başına gitmeyeceklerine, çok yoksulların da böyle yerlere nasıl olsa hiç gidemeyeceklerine göre; Chaucer’ın şövalyeden daha yüksek, rençperden de daha aşağı konumlu kişileri ele almaması, gerçeklere ne denli bağlı kaldığını kanıtlamaktadır aslında.</p>
      <p>Chaucer, <em>The Canterbury Tales</em>’in prologunun başlangıcında, güzel bir nisan gününü anlatır ilkin, Sonra Tabard Hanı’na gelen yirmi dokuz hacıyı (Hancı, Chaucer’ın kendisi ve yolda onlara katılan Çiftçi’yle otuz iki kişi olacaklardır) toplumsal konumlarına göre, teker teker ele alır. Yalnız kişiliklerini değil, görünüşlerini, davranışlarını, kılık kıyafetlerini bile öyle ayrıntılı olarak gözlerimizin önüne serer ki, onları kendimiz görmüş gibi oluruz.</p>
      <p>Bunların arasında toplumsal konumu en yüksek olan Şövalye (the Knight), Akdeniz kıyılarında, bu arada Chaucer’ın “Attalia” dediği bizim Antalya’da, “heathen Turk” yani “putatapan Türkler” dediği bizlere karşı savaşmış dürüst, soylu ve çok nazik bir asker, şövalyelik idealinin kusursuz bir temsilcisidir. Yirmi yaşındaki oğlu (the Squire) gün boyunca şarkı söyleyen ya da flüt çalan, “ilkbaharda bir çayır gibi pırıl pırıl işlenmiş” (“embroidered like a meadow bright”) giysiler giyen, “Mayıs ayı kadar taze” (“fresh as is the month of May”) sevimli bir delikanlıdır. Baba oğulun yanında, onlara hizmet eden bir adam da vardır.</p>
      <p>Bir manastırın başrahibesi (the Prioress) olan Madam Eglantyne’ın dinle pek ilgisi yok gibidir. Bu şiirsel adlı hatun, saray çevrelerinin davranışlarına özenir. Bu arada Chaucer ayrıca hoşlandığı o gerçekçi ayrıntılardan birini vererek, onun yapmacık haller takınarak kibarca yemek yemeye, bardağının çevresinde yağ izleri bırakmamaya dikkat ettiğini söyler. Başrahibe kırıta kırıta hep Fransızca konuşur; ama Chaucer’ın alay ederek belirtti<span epub:type="pagebreak" id="page83" title="83"/>ği gibi, Paris şivesiyle değil de, Stratford-at-Bowe’nun, yani küçük bir İngiliz kasabasının şivesiyle konuşur Fransızcayı. Çok zarif giysiler içindedir ve çeşitli takılarla süslenmiştir. Göğsünde “Amor vincit omnia” (aşk her şeyi yener) yazılı olan altın bir broş taşımaktadır. Yanında başka bir rahibe ve üç de rahip vardır.</p>
      <p>Başlıca uğraşı ava gitmek olan, bu amaçla bir yığın at ve köpek besleyen Keşiş’in (the Monk), Başrahibe’den de daha az ilgisi vardır dinle. Chaucer, Keşiş’in aşırı süslü kılık kıyafetini, zenginliğini, “acı çeken bir ruh gibi solgun yüzlü” (not pale as a tormented soul) olmayışını, şişmanlığını, midesine düşkünlüğünü, manastıra ayak basmamasını, ömründe bir tek kitap okumamasını sözde övercesine anlatarak, bu türden din adamlarının kepazeliğini iyice açığa vurur.</p>
      <p>Aynı yöntemi, bundan sonra ele aldığı din adamına da uygular. Yoksul bölgelerde vaaz vermesi, dindaşlarına hizmet etmesi, ancak sadakayla geçinmesi gereken bu Papaz (the Friar), fakir fukaranın yüzüne bile bakmaz. Sadece varlıklılarla düşüp kalkar, sadece zengin kadınların günahını çıkararak, onlardan bol bol para sızdırır. Güzel kızlar bulunca çapkınlık yapar, gittiği her kasabanın meyhanesine dadanır. Aklı fikri bol bol para kazanıp keyfetmektedir.</p>
      <p>Vatikan’dan yeni geri dönen, orada Papa’dan aldığı “bağışlama belgeleri”ni günahkârlara büyük paralar karşılığında satarak, onların günahlarının Katolik Kilisesi tarafından resmen affedilmesini sözde böylece sağlayan Bağışçı (The Pardoner), bu ahlak düşkünü din adamlarının en ahlaksızıdır. Chaucer ötekilerle olduğu gibi hafiften alay etmekle yetinmeyip, bu bağışlama satıcısını acımasızca rezil eder. Sıçan kuyrukları gibi ensesine sarkan seyrek sarı saçlarını, patlak gözlerini, bir keçinin sesini andıran cırtlak sesini, iğdiş edildiğini kanıtlayan köseliğini, domuz kemiklerini kutsal emanetler diye satışa çıkarmasını anlatırken, okuyucu tiksinir bu adamdan.</p>
      <p>Chaucer’ın ele aldığı din adamları arasında tek olumlu kişi, yoksul bir köy papazıdır (the Parson). Çok iyi öğrenim gören bu papaz, isteseydi Katolik Kilisesi’nde kârlı bir iş bulabilirdi. Ama parada pulda hiç mi hiç gözü olmadığı için, eline geçen dört beş <span epub:type="pagebreak" id="page84" title="84"/>kuruşu bile kendinden yoksul olanlara dağıtır. Hazreti İsa’nın ilkelerini öğretirken, herkesten önce kendi uyar bu ilkelere. Derdi olanların yardımına koşar; kar kış demeyip hastaları yoklar, darda olanlara para bulur. Ömrü boyunca hiç günah işlemediği halde, günahkârları hor görmez. Sözün kısası, Langland’in <em>Piers the Plowman</em>’indeki Do-best’e benzeyen ideal bir din adamıdır. Bu köy papazının kardeşi olan Rençper de (the Plowman), Langland’in Piers’i kadar erdemlidir. Para kazanmayı aklından geçirmeden sabahtan akşama kadar çalışır, çevresindekilerin hepsini sever, hepsine destek olur. Gerçekten melek huylu, dini bütün bir köylüdür.</p>
      <p>Hacılar arasında köy papazı ve kardeşi kadar olumlu ender kişilerden biri de, neredeyse iki yüz yıl sonra Rönesans’ta beliren bilgiye susamışlığın bir öncüsü sayılabilecek Oxford’lu Aydındır (The Oxford Cleric). Kendisi de atı kadar sıskadır. Üstü başı lime limedir. Parada malda gözü yoktur. Tek istediği şey, Aristo’nun bütün kitaplarının güzelce ciltlenmiş olarak başucunda bulunmasıdır. Eşi dostu ona para verince, hemen bir kitap satın alır. Başlıca tutkusu bilgi edinmek ve edindiği bilgiyi başkalarına aktarmaktır. Chaucer, “gladly would he learn and gladly teach” (sevine sevine öğrenir ve sevine sevine öğretirdi) diyerek, hem bu örnek aydının kişiliğini bir iki sözcükle canlandırır, hem de tüm öğretmenlerin slogan olarak benimseyecekleri bir söz söylemiş olur.</p>
      <p>Hacılar arasında bir de Tüccar vardır (the Merchant). Para gücüne dayanarak yeni yükselmeye başlayan orta sınıfı temsil eden bu adam, kendinden çok emin görünür. Ağırbaşlı haller takınarak, ahkam keserek, yaptıkları ve düşündükleri konusunda söylevler verir. Ama bunu herkesten gizlediği halde, gırtlağına kadar borç içindedir aslında. Orta sınıfın benimsemeye başladığı bir mesleğin temsilcisi olan Avukat (Sergeant at the law), olduğundan çok daha akıllı geçinmek sevdasındadır. Yasaları ezbere bildiği için, bunu başarır da. Chaucer,</p>
      <blockquote>
        <p>Nowhere a busier man than he there was,</p>
        <p>And yet he seemed busier than he was.</p>
      </blockquote>
			<span epub:type="pagebreak" id="page85" title="85"/>
      <blockquote>
        <p>Hiçbir yerde onun kadar meşgul bir adam yoktu,</p>
        <p>Ama gerçekte olduğundan daha da meşgul görünürdü.</p>
      </blockquote>
			<figure class="middle">
				<img src="image/p85.jpg"/>
				<figcaption>Canterbury hacıları</figcaption>
			</figure>
      <p>diyerek, bugün de başarılı geçinmek isteyen birçok avukata özgü bir tutumu açığa vurur. Bu avukatla birlikte hacca giden orta sınıftan Toprak Sahibi’nin (the Franklin) yaşlı olduğu, sakalının bir papatyanın taçyaprağına benzetilmesinden anlaşılır. Ama bu yaşlı adamın yemekten, içmekten ve yakınlarına şölenler vermekten başka düşündüğü hiçbir şey yoktur.</p>
      <p>Chaucer öteden beri taşlanmış bir meslek olan hekimliği alaya almadan yapamazdı elbette. Hacılar arasındaki Hekim (the Doctor) ukalaca söylevler verir; hastalarını, yıldızların durumunu, yani astrolojiyi temel alarak tedavi etmeye kalkar; sihir ve büyülere de inanır. Hem ilaç yapanların, hem de kendisinin kâr edebilmesi için, eczacılarla bir anlaşmaya varmıştır; çünkü başlıca amacı, hastalarını sömürerek elinden geldiğince çok para <span epub:type="pagebreak" id="page86" title="86"/>kazanmaktır. Chaucer bu hekim üzerine son söz olarak şöyle der:</p>
      <blockquote>
        <p>Gold stimulates the heart, or so we’re told,</p>
        <p>He therefore had a special love of gold.</p>
      </blockquote>
      <blockquote>
        <p>Altın yüreği canlandırırmış, öyle derler bize;</p>
        <p>İşte bu yüzden özel bir sevgi duyardı altına.</p>
      </blockquote>
      <p>Bunların dışında, Chaucer’ın üzerinde fazla durmadığı bazı hacılar vardır: Aynı loncaya bağlı, orta sınıftan gelen, hali vakti yerinde, aklı başında adamlar olan bir tuhafiyeci, bir boyacı, bir marangoz, bir dokumacı, bir de halı imalatçısı. Chaucer’ın düşkün olduğu gerçekçi ayrıntıların bir örneği olarak, dizinde bir yarası bulunan ve yemek pişirmekteki büyük ustalığı dışında hiçbir özelliği olmayan bir aşçı vardır. Teknesi nice denizlerde yelken açmış, “sakalı nice fırtınalarda sarsılmış” (“his beard in many a tempest had its shaking”), yüzü güneşten esmerleşmiş, Büyük Britanya’nın denizlerde egemenliğini kuran ve yarı korsan sayılması gereken bir kaptan vardır. Sarhoş olup açık saçık öyküler anlatmaya bayılan, soytarı davranışlı, kendisine emanet edilen buğdayları çalmaya meraklı, iriyarı, kaba saba, güreş etmekten hoşlanan bir değirmenci vardır. Chaucer gayda çala çala hacca giden, kafasıyla toslayarak kilitli kapıları kırabilen bu adamın burnunun tam ucunda kıpkırmızı kıllarla kaplı bir et beni bulunduğuna işaret ederek, gerçekçi ayrıntılara düşkünlüğünü bir kez daha vurgular. Hukukçu yetiştiren bir yurdun vekilharcı olan adam (the Manciple), değirmenciden çok daha hırsızdır. Alışveriş yaparken, yurtta oturan otuz hukukçuyu sürekli dolandırır. Chaucer bu vekilharcın becerikliliğine sözde hayran kalıp, şöyle bir soru yöneltir okuyucularına:</p>
      <blockquote>
        <p>Now isn’t it a marvel of God’s grace</p>
        <p>That an illiterate fellow can outpace</p>
        <p>The wisdom of a heap of learned men?</p>
      </blockquote>
      <blockquote>
			<span epub:type="pagebreak" id="page87" title="87"/>    
        <p>Şimdi Tanrı’nın inayetinin bir harikası değil mi bu?</p>
        <p>Nasıl olur da okuması yazması olmayan bir herif,</p>
        <p>Bir yığın okumuş adamın bilgeliğini anlatabilir?</p>
      </blockquote>
      <p>Chaucer büyük bir çiftliğin kahyası olan (the Reeve) sıska, yaşlı ve öfkeli adama gerçi hırsız demez ama, bu marifetli kâhyanın gizlice büyük bir servet biriktirmiş olması, hatta gereğinde efendisine kıymetli armağanlar verebilmesi, bazı kuşkular uyandırır bizde. Dinsel mahkemelerde mübaşirlik eden adam (the Summoner), Katolik Kilisesi’nin bağışlamalarını paraya karşılık satan adamla beraber hacca gider ve arkadaşı kadar ahlaksızdır o da. Çıbanla dolu kıpkırmızı yüzünü gören çocukların ödü kopar. Kadınlara düşkün olduğu kadar içkiye de düşkün olduğundan, sık sık sarhoş olur. Sarhoş olunca da, Latince hiç bilmediği halde, hep Latince konuşur; daha doğrusu belleğinde kalan basmakalıp birkaç Latince tümceyi yineleyip durur. Günahkârları kilise mahkemelerine çağıracağı yerde, onlardan rüşvet alarak kesesini doldurur.</p>
      <p>Hacıların bizce en ilgincini, yani Bath’lı Hatun’u (The Wife of Bath) en sona bıraktık. Bath kentinden gelen bu kadından herkes öyle çekinirmiş ki, kilisenin mihrabına doğru yürürken hiçbir başka kadın onun önüne geçemezmiş. Geçerse de kıyametler koparmış. Yolculuktan hoşlandığı için, yabancı ülkelere birçok kez hacca gitmiş, bu arada Kudüs’ü üç kez ziyaret etmiş. Bath’lı Hatun çok süslü giyimli, biraz sağır ve iyice tombuldur. Başındaki şapka bir kalkan kadar geniş kenarlıdır. Sohbet etmekten, gülüp söylemekten hoşlanır. Aşkla ilgili konularda ayrıca uzman olduğundan, sevdalıların çektikleri sıkıntılara her zaman çare bulabilir. Aşk sanatının “en eski danslarını bilir” (“an art in which she knew the oldest dances”). Chaucer bu hatunun çapkınlıklarını üç ünlü dizeyle anlatır:</p>
      <blockquote>
        <p>She had five husbands, all at the church door</p>
        <p>Apart from other company in youth:</p>
        <p>No need to speak of that forsooth.</p>
      </blockquote>
      <blockquote>
			<span epub:type="pagebreak" id="page88" title="88"/>    
        <p>Her biri de kilise kapısında, beş kocası olmuştu;</p>
        <p>Gençliğindeki başka dostlarını bir yana bırakalım;</p>
        <p>Bunlardan şimdi söz etmenin sırası değil vallahi.</p>
      </blockquote>
      <p>Ne var ki, Chaucer’ın genel prologda söyledikleri, Bath’lı Hatun’un gerçek kişiliğini açığa vurmaz. Birazdan göreceğimiz gibi, bu kadın kendi masalına genel prolog kadar uzun bir giriş yaparak konuşmaya başlayınca, evliliklerini kendi açısından yorumlayınca, gerçek kişiliğini açığa vurur.</p>
      <p>Asıl önemli olanın bir öykünün konusu değil de, nasıl anlatıldığı olduğunu bildiği için, tıpkı Shakespeare gibi Chaucer da yeni konular uydurmak zahmetine girmez, eskiden bildiği öykülere yepyeni bir hava vermekle yetinir. Üstelik hiç kimsenin bilmediği özgün öyküler değil, herhangi bir öykü anlatmaları bekleniyordur hacılardan. Chaucer’ın asıl önemsediği şey, öykülerin bunları anlatanların kişiliğine, toplumsal konumuna, eğitim düzeyine uymasıdır. Bunu başardığı da yadsınamaz; çünkü kişiler birbirlerinden ne denli değişikse, öyküler de o denli değişiktir. İşte bu yüzden <em>The Canterbury Tales</em>’in gelişigüzel derlenmiş bir dizi öyküyle hiçbir ilgisi yoktur.</p>
      <p><em>The Canterbury Tales</em>’de XIV. yüzyılda İngiltere’de yaşamış her tür insan bulunduğu gibi, Ortaçağ’da yazılmış öykülerin her çeşidi de bulunur: Şövalye’nin anlattığı türden romance’lar; Marangoz, Tüccar, Kaptan ve Mübaşir’in anlattıkları, Fransızların “fabliau” dedikleri türden, kimi zaman açık saçık, taşlama ve gülmece öğelerinin ağır bastığı gerçekçi öyküler; Başrahibe’ninki gibi ermiş masalları ya da din ve ahlak dersi veren öyküler; Başrahibe’yle hacca giden Papaz’ınki gibi, başlıca kişileri hayvanlar olan öyküler, v.b.</p>
      <p>Daha önce de söylediğimiz gibi, Chaucer’ın kitabındaki öykülerin bir bölümü ilginç olmakla birlikte; bunları anlatanların kişilikleri, dinleyenlerin tepkileri, öyküler anlatıldıktan önce ve sonra yapılan yorumlar ve ileri sürülen görüşler, öykülerden çok daha ilginçtir bize kalırsa. Örneğin Şövalye’nin anlattığı masalı herkes beğenir, çok soylu bulur. Sarhoş olan Değirmenci, Şövalye’ninki kadar “soylu” (noble) bir öykü anlatabileceğini iddia eder. Bu adamın ne denli kaba olduğunu herkes hemen anladı<span epub:type="pagebreak" id="page89" title="89"/>ğı için, onun konuşmasını engellemeye çalışırlar. Ama boynuzlanan bir kocayla ilgili bir müstehcen öyküsünü anlatmakta direnen sarhoşu susturmanın yolu yoktur. Bu arada Chaucer, okuyuculardan özür diler; öyküleri hacılar nasıl anlatıyorlarsa, kendisinin de onları öylece kaleme aldığını, açık saçık şeyler okumak istemeyenlerin bu öyküyü atlayıp başka birine geçmelerini söyler. Hacıların arasındaki Marangoz, aldatılan kocanın da bir marangoz olmasına alınıp, fena halde içerler. Değirmenci’den hıncını almak amacıyla, bir değirmencinin Cambridge’li bir öğrenci tarafından nasıl boynuzlandığını başka bir öyküde anlatır daha sonraları. Aynı çatışmayı, birbirleriyle ağız kavgası etmeye can atan gezgin Papaz ile Mübaşir arasında da görürüz. Her ikisi de, bir ötekini rezil eden bir öykü anlatır. Anlatılanları değerlendirmek açısından çok etkin bir rol oynayan, bir çeşit hakem gibi davranan Hancı, Hekim’in öyküsündeki genç kızın başına gelenlere öyle üzülür ki, toparlanabilmek için Pardoner’in, yani bağışlama satan din adamının neşeli bir öykü anlatmasını ister. Ama öteki hacılar bu öneriye karşı çıkarak, ahlaksal yanı ağır basan ağırbaşlı bir öykü dinlemeyi yeğ tutarlar, Pardoner esinlenmek için yolda karşısına çıkan bir meyhanede içtikten sonra, anlatacağı öyküye başlamadan önce uzun uzun konuşur. Bu arada yaptığı kepazelikleri sayıp döker; kilisede herkesi suçlamak amacıyla vaazlar verirken, kendisinin ne denli iğrenç bir adam olduğunu açıklar. Gerçi söyledikleri bir günah çıkarmadır ama Pardoner ahlaksızlıklarına hiç mi hiç pişman değildir. Onun vaazlarının başlıca konusu, “radix malorum est cupiditas” (tüm kötülüklerin kökünde para hırsı vardır) diyen Latince tümcedir. Oysa dünyanın paraya en düşkün adamıdır bu papaz. Bol bol yiyip içebilmek, erkekliği olmadığı halde canının istediği kızla gezip tozabilmek için çocukları açlıktan ölen dul kadınlardan bile para sızdırır, hayvan kemiklerini ermiş kemiği diye yutturup satar hiç utanmadan. Pardoner tüm bunları açıkladıktan sonra, tepeden tırnağa rezil bir adam olmakla birlikte, para kazanmak için vaaz verirken, ahlak ilkelerini savunuyormuş gibi konuşmakta ayrıca becerikli olduğunu bildirir. Anlattığı öykü de bunu gerçekten kanıtlar. Çünkü Pardoner’in kendi işlediği günahların tümünü suçlayan, kötülerin nasıl cezalarını bulduklarını <span epub:type="pagebreak" id="page90" title="90"/>bildiren ahlaksal amaçlı bir öyküdür bu. Pardoner öyküsünü bitirdikten sonra, sanki bir vaaz vermiş gibi, yol arkadaşlarından da para sızdırmaya kalkar. Adamın yüzsüzlüğüne isyan eden Hancı, Pardoner’in iğdişliğine değinince, bu rezil papaz öfkeden köpürür. Ama Şövalye her zamanki kibarlığıyla araya girer, onları öpüştürüp barıştırır.</p>
      <p>Demin dediğimiz gibi, öyküleri değerlendirmek konusunda bir çeşit bilirkişi rolü oynayan Hancı’nın en ilginç tepkisi, Chaucer’ın anlattığı masala gösterdiği tepkidir. Herkesle alay ettiği gibi kendisiyle de alay etmesini bilen Chaucer, metrical romance’ları örnek alan, öyle cansıkıcı, koşuğu ve uyakları öyle takır tukur bir masal anlatır ki, bu kadar sıkıntıya dayanamayan Hancı, sözünü kesip onu zorla susturur. Şiirle bir şey söylemeyi beceremediğine göre, düzyazıyla başka bir öykü anlatmasını ister.</p>
      <p><em>The Canterbury Tales</em>’deki öykülere eklenen prologların en ilginci, Bath’lı Hatun’un anlattığı masala eklenen ve o masaldan neredeyse daha uzun olan prologdur. Chaucer’ın en ustaca çizdiği kişilerden biri olan Bath’lı Hatun, kimi eleştirmenlere göre, çağımızın feministlerini andırır biraz. Kimi eleştirmenlere, örneğin Saintsbury’ye göre de, bu prolog bir kadın tarafından söylendiği halde, kadınların ipini pazara çıkaran acımasız bir taşlamadır. Bu ikinci görüş, kadın düşmanlarına özgü yanlış bir savdır bize kalırsa. Çünkü çoğu kadın bugün bile kendi cinselliklerinden korkup onu baskı altında tutarken; sırasında tüm ahlak kurallarını ezerek, cinselliğini dolu dizgin yaşayan Bath’lı Hatun, akıllara sığmaz bir yaşama sevinciyle kendi tutumunu savunur ve bunu öyle çekinmeden yapar ki, bizleri büyülediği kadar Chaucer’ı da büyülemiştir herhalde.</p>
      <p>Daha önce de dediğimiz gibi, bu hatun gençliğinde kurduğu ilişkiler bir yana, resmen beş kez nikâhlanmıştır ve beşinci kocası ölürse, altıncısını almaya hazırdır. Öyküsünün prologunda tüm söyledikleri, evliliğin, daha doğrusu evliliğin en önemli yanı saydığı cinselliğin bir savunmasından başka bir şey değildir. Bath’lı Hatuna göre, insanları sevişip çocuk peydahlamaları için yaratmıştır Tanrı. İşte bundan ötürü, beş kez evlenmekle Tanrı’nın buyruğunu yerine getirmiştir. (Ne var ki, kendi çocukları olup olmadığından hiç söz etmez bu arada.) Beş kocasından ilk üçü “iyi” <span epub:type="pagebreak" id="page91" title="91"/>kocalar, yani yaşlı kocalarmış; son ikisi ise “kötü”, yani genç kocalarmış. Erkek kullanma konusunda uzman olan bu hatun, iyi kocalarının canını çıkarırmış geceleri. Gündüzleri de, akıllı bir kadın “kocasının haksız olduğunu her zaman kanıtlayabileceği” (“can always prove her husband is at fault”) için, onları boyuna tersler, hiç durmadan azarlarmış. Bath’lı Hatun yalnız yalancılığı, kurnazlığı ve şirretliği değil, cinselliği de bir silah gibi kullanarak, evlilikte egemenliğini sarsılmaz bir duruma getirmiş. Gelgelelim dördüncü koca gençmiş, üstelik başka bir kadınla ilişkisi varmış. Bath’lı Hatun onu sultası altına alabilmek için, akıl almaz çabalar göstermiş; kıskansın diye, onu aldatıyormuş izlenimini vermiş; ona sürekli eziyet etmiş. Sonunda adamı eline geçirmeyi başarmış da. Gelgelelim daha dördüncüsü ölmeden devreye giren beşinci kocayla kırıştırmaya başlamış, dul kalırsa onunla evleneceğine söz vermiş. Kadın kırkına basmışken, ancak yirmi yaşındaymış bu delikanlı. Ne var ki, cinselliğinin çekiciliğine tam bir güven duyduğu için, Bath’lı Hatun’un kendinden yirmi yaş küçük bir erkek karşısında hiçbir aşağılık duygusuna kapılmadığı besbellidir. Bu delikanlı dördüncüsünden daha belalıymış bir bakıma. Ama Bath’lı Hatun’un en çok sevdiği, keyfini en çok sürdüğü erkekmiş o. Bath’lı Hatun bunları anlatırken öylesine doğal, canlı ve cana yakındır ki, dört numaranın tabutunun arkasından yürürken, beş numarayı ne denli yakışıklı bulduğunu, biçimli bacaklarının ne denli güzel olduğunu söylediği zaman bile, onu içtenlikle ayıplamak bize biraz zor gelir. Cenazeden bir ay sonra evlenmişler. Son koca, Oxford’da okumuş, aydın bir delikanlıymış. Kadınları yeren, erkeklere nasıl hainlik ettiklerini örnekler vererek açıklayan kitaplar okuyup, onu yola getirmek amacıyla, öğrendiklerini karısına aktarırmış. Eğer kadınlar kitap yazsalardı, onların da erkekleri yerin dibine batıracaklarını söyleyerek öfkelenen Bath’lı Hatun, bu kitaplardan birini yırtmaya kalkmış, beşinci kocayı da yumruklayıp ocağın içine itmiş. Bunun üzerine öyle bir dayak yemiş ki, sağır olmuş. Gelgelelim bu kadın, kendi de dediği gibi, gerçekten bir dişi aslandır (“a lioness”); yılmasının da yolu yoktur. Onun için, övünerek anlattığı gibi, sonunda bu delikanlıyla da başa çıkmış, dizginleri kendi eline almış, kadınları kötüleyen kitapları yakmaya zorlamış onu.</p>
      <p><span epub:type="pagebreak" id="page92" title="92"/>Bu uzun girişten sonra Bath’lı Hatun, <em>The Canterbury Tales</em>’deki öteki hacılar gibi, kendi kişiliğine uygun bir öykü, yani ancak kadın egemen olursa bir evliliğin mutlu olabileceğini kanıtlayan bir öykü anlatır. Buna karşılık Oxford’lu Aydın, aklın alamayacağı kadar sabırlı ve yumuşak huylu bir kadın olan Griselda’nın, onu sınamak amacıyla yapmadığını bırakmayan kocasına nasıl kul köle olduğunu, bu sayede evliliğini nasıl kurtardığını gösteren bir öykü anlatır. Durumu dengeleyen Toprak Sahibi’nin öyküsü de en akla yakın tutumu, yani karı kocanın birbirlerine karşı sabırlı ve anlayışlı davranmaları gerektiğini kanıtlar.</p>
      <p>Chaucer hacılar Canterbury’ye yaklaşırken biten, daha doğrusu yarım kalan bu kitabın sonuna garip bir not ekler: Eğer <em>The Canterbury Tales</em>’de okuyucuların hoşuna gitmeyen bir şey varsa, bunu istemeye istemeye beceriksizliğinden yaptığını, elinde olsaydı daha iyisini yazacağını bildirir. Hazreti İsa’nın ona acıması için dua etmelerini de ister okuyucularından. Sonra her birinin adını vererek, <em>Troylus and Cryseyde, The House of Fame, The Parliament of Fowls, The Legend of Good Women,</em> elimize hiç geçmeyen <em>The Book of the Lion</em> (Aslanın Kitabı) ve <em>The Canterbury Tales</em> gibi kitaplar yazdığına pişman olduğunu söyler; bunların tümünü reddeder, böyle kitaplar yazmakla işlediği günahın bağışlanacağını umar. Ancak Boethius’un <em>De Consolatione Philosophiae</em>’sını (Felsefenin Avutması) çevirdiğine, bazı ermiş öykülerini ve dinle ahlakı savunan bir avuç şiiri yazdığına pişman değildir. Bunun dışında tüm yazdıklarına pişmandır. Chaucer’ın bu notu başyapıtının sonuna eklerken ciddi olup olmadığını bilmenin yolu yoktur elbette. Ama yazdıklarında sürekli kendisiyle alay eden, kendisini hep akılsız olmakla suçlayan, <em>The Canterbury Tales</em>’in en can sıkıcı öyküsünü anlatmaya özen gösteren Chaucer’ın ince bir şakası olabilir bu, bize kalırsa.</p>
    </section>
  </body>
</html>