<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page44" title="44"/>
      <header>
        <h1 class="bolum">İkinci Bölüm</h1>
        <h2>Orta İngilizce Dönemi</h2>
      </header>
      <p>İngiliz edebiyatının ikinci dönemi olan Orta İngilizce (Middle English) çağı, Büyük Britanya tarihinin en önemli olayı bilinen Norman İstilası’yla 1066’da başlar ve Rönesans’a kadar sürer. Normanlar, tıpkı Angle’lar, Saxon’lar ve Jute’lar gibi, Germen soyundandılar. Zaten “Norman” sözcüğü “North-Man” yani “Kuzey Adamı” sözcüğünden türemiştir. Normanlar X. yüzyılın başlangıcında, çoğunlukla İskandinav ülkelerinden gelerek Fransa’nın kuzeyine sürekli saldırmışlardı. Onların Paris’in ta kapılarına değin vardıklarını gören Fransızlar, ülkelerinin kuzeybatısını bu Germen kabilelerine bağışlayarak barışı sağlamışlardı. Kendi adlarını verip Normandie dedikleri bu bölgeye yerleşen Normanlar, Fransız dilini ve kültürünü iyice benimsemişler, aradan bir tek yüzyıl bile geçmeden uygarlık açısından Fransızlar’a eşit ve Anglo-Saxsonlar’dan kat kat üstün bir duruma gelmişlerdi.</p>
      <p>1066 yılında Sussex’de Senlac adlı bir tepeye yakın olan Hastings Meydan Savaşı’nda ölen Kral Harold’un ordusunu yenip İngiltere’ye yerleşen Norman kralı William the Conqueror (Fatih William) yalnız asker olarak değil, devlet yönetiminde de ayrıca becerikliydi. Ordusu ancak altı bin kadar erden oluştuğuna ve bu erlerin bir bölümü İngiltere’nin fethinden sonra Fransa’ya geri döndüklerine göre, büyük bir istila ordusunun çıkarabileceği sorunlar yoktu ortada. William gereksiz yere kan dökmeden ülkeye hızla egemen oldu. Kendisine yardım edenlere çeşitli unvanlar ve bol bol toprak verip, feodal bir düzen kurdu. Bir evi <span epub:type="pagebreak" id="page45" title="45"/>eşyalarıyla birlikte satın alan titiz bir ev sahibi gibi, İngiltere’de her şeyi gözden geçirip, yeni mülkünün bir envanterini yaptı. Yaygın bir söylentiye göre, ormanlardaki geyikleri bile sayarak, hangi toprağın kimin malı olduğunu, bu toprağın büyüklüğünü, üstünde kaç insan ve kaç hayvan bulunduğunu, kaç para ettiğini saptayan bir katalog hazırlattı. İçinde her şeyin yazılı olduğu bu katalog halk arasında herhalde bir çeşit dehşet uyandırmıştı ki, bir hayli korkunç bir ad verildi buna: “Doomsday Book” (Kıyamet Günü Kitabı).</p>
      <p>XI. yüzyılın ikinci yarısında Normanlar’ın Büyük Britanya’yı işgal etmeleri, VI. yüzyılda Germenlerin aynı ülkeyi işgal etmelerine hiç mi hiç benzemiyordu. Çünkü VI. yüzyılda Büyük Britanya’nın asıl yerlileri, başka bir soydan gelen, kendileri kadar uygar olmayan, barbar Germen kabilelerinin saldırısına uğramışlardı. İstila edenlerle istilaya uğrayanlar arasında yalnız soy ayrımı değil, kültürel açıdan da ayrımlar vardı. Oysa Normanlar hem ilk işgalcilerin soyundandı, hem de onlardan çok daha uygardı. Böylece yenilenler, onları yenenleri düşman saymayıp, çok geçmeden Normanlar’la barış içinde yaşamaya başladılar. Normanlar da işgal ettikleri ülkeyi hemen benimsediler, yerli kadınlarla evlendiler. 1204’de, yani Hastings Meydan Savaşı’ndan kırk yıl kadar sonra Fransa topraklarındaki Normandie’yi yitirmeleri, Fransa ile bağlarının iyice kopmasına, İngiltere’yi kendi yurtları saymalarına neden oldu. İstila edenlerle istilaya uğrayanların tam anlamıyla kaynaşmaları sayesinde artık ortada Kelt, Germen ve Norman ayrımı kalmadı; yeni bir ulus, İngiliz ulusu meydana çıktı.</p>
      <p>İngiltere’ye Fransız uygarlığını getiren Norman İstilası, bu ülke için bir felaket değil, bir nimet olmuştu aslında. İngilizler bu sayede dış dünyaya kapalı bir ada olmaktan kurtulup, bir parçası oldukları Avrupa’nın kültürünü benimsediler. Yaygın bir söylentiye göre, Normanlar Hastings’e doğru ilerlerken, William’ın ordularının başında Taillefer adlı bir Fransız ozanı, kılıcını havaya atıp tutarak <em>Chanson de Roland</em>’ı söylemekteydi. George Sampson’un dediği gibi, Taillefer’in şiir okuyarak İngiliz topraklarında ilerlemesi, William ile şövalyelerinin bu ülkeyi kılıçlarıyla fethetmeleri kadar önemliydi. Fransız eleştirmeni Legouis’ye göre de, onlarla birlikte <span epub:type="pagebreak" id="page46" title="46"/>aydınlık girdi İngiliz edebiyatına. Bundan önceki bölümde belirttiğimiz gibi, anlaşılması güç, karanlık ve karamsar olan bu kuzey ülkesi, güneyin ışığına ve yaşama sevincine kavuştu. Şiirde işlenecek başlıca konuların savaş ve insanların çektikleri acılar olmadığını; barışın sağladığı hazların, sevda gibi duyguların da şiir konusu olabileceğini; doğanın bir korku kaynağından çok, bir mutluluk kaynağı sayılabileceğini anladılar. Eğer Norman İstilası olmasaydı, İngiltere’de belki ne Chaucer yetişebilirdi, ne de Elizabeth Çağı’nın büyük şairleri ve tiyatro yazarları.</p>
      <p>Güneyin ışığı ve <em>Chanson de Roland </em>ile birlikte, ülkeyi fethedenlerin dili olan Fransızca da girdi İngiltere’ye. Yalnız girmekle kalmadı, neredeyse üç yüz yıl boyunca devletin resmi dili oldu. Kralın sarayında, Parlamento’da, mahkemelerde, soylular arasında sadece Fransızca konuşuluyor; okullarda ve üniversitelerde sadece Fransızca ve Latince okutuluyor; kitaplar ancak bu iki dilde yazılıyordu. Fransızca’nın saray çevrelerinde egemenliğinin izlerini hâlâ görürüz: Büyük Britanya’nın krallık armasında “Dieu et mon droit” (Tanrı ve hakkım) yazılıdır. Ünlü Dizbağı Nişanı’nın şiarı da, “honni soit qui mal y pense”dır (aklına kötü şeyler gelene lanet olsun).</p>
      <p>Kültürel açıdan İngiltere, Fransa’nın bir taşrası durumuna düştüğünden, Anglo-Norman denilen dil de Paris’de konuşulan Fransızcadan biraz farklıydı. Normanlar zamanla Fransa ile bağlarını koparmışlardı, bu yüzden dilleri bir hayli değişmiş, yozlaşmıştı. XIV. yüzyılın başlangıcında <em>Manuel des Pèchès</em>’yi (Günahların Elkitabı) yazan William of Waddington, okuyucularının Fransızcası’nın bozukluğunu hoş görmelerini ister:</p>
      <blockquote>
        <p>De le françoiz ni del rimer</p>
        <p>Ne me doit nul homme blamer;</p>
        <p>Car en Anglererre fus nè.</p>
        <p>Et nourri, ordinè et élevè.</p>
      </blockquote>
      <blockquote>
        <p>Fransızcam için de, uyaklarım için de,</p>
        <p>Hiç kimse beni ayıplamamalı;</p>
        <p>Çünkü ben İngiltere’de doğdum,</p>
        <p>Orada beslendim, büyüdüm, yetiştim.</p>
      </blockquote>
      <p><span epub:type="pagebreak" id="page47" title="47"/>Bir kahin çıkıp da XII. ve XIII. yüzyıllarda yaşayan Norman soylularına ve ülkede o sıralarda egemen olan kişilere, bir iki yüzyıl içinde İngiltere’nin resmi dilinin Fransızca değil de İngilizce olacağını söyleseydi, böyle bir kehanette bulunanı düpedüz deli sanırlardı. Oysa bu kehanet gerçekleşti. (Gerçekleşmeseydi de, Shakespeare’ler, Milton’lar, Dickens’ler, T.S. Eliot’lar, W.B. Yeats’ler Fransızca yazsaydı, İngiliz edebiyatı nasıl olurdu o zaman diye hayaller kurmamak de elimizde değil.) Bu mucizenin gerçekleşmesinin başlıca nedeni, İngiliz halkının kendi diline tutkuyla bağlı kalmasıydı. Saraylarda, soylular ve varlıklılar arasında Fransızca yazılıp Fransızca konuşulurken, yoksul halk arasında gene de İngilizce konuşuluyordu. Bu direniş karşısında zamanla Normanlar da yerleştikleri ülkenin dilini benimsemeye başladılar. XIV. yüzyılda Üçüncü Edward’ın Fransa tahtında hak iddia etmesi, İngiltere ile Fransa arasında neredeyse bütün bir yüzyıl süreceği için “Yüz Yıl Savaşı” denilen bir çatışma çıkması, Normanlar’ın artık düşman bildikleri Fransızların karşısında kendilerini has İngiliz saymalarına yol açtı. 1356’da, yani İngiltere’nin Normanlar tarafından fethinden neredeyse iki yüzyıl sonra, Londra Belediyesi İngilizce’yi resmi dil olarak kabul etti. 1362’de mahkemelerin resmi dili İngilizce oldu. Bir yıl sonra Parlamento İngilizce bir söylevle açıldı. Aynı sıralarda okullarda İngilizce eğitime geçildi. Halkın dili İngilizce, yüksek sınıfların dili Fransızcadan büyük çapta etkilenmekle birlikte, şanlı bir zafer kazandı böylece.</p>
      <p>XIV. yüzyılda oluşan, Orta İngilizce dediğimiz bu dil, Eski İngilizce’den bambaşkadır. Daha önce de belirttiğimiz gibi, Eski İngilizce’yi özel bir eğitimden geçmeden anlamamız olası değildir. Oysa iyi İngilizce bilen bir kişi -hele Fransızca’yı da iyi biliyorsa- birkaç sözcüğe belki takılır ama biraz çaba göstererek Orta İngilizce bir metnin anlamını söker.</p>
      <p>Norman İstilası’nın en olumlu yanlarından biri, Fransızca’nın etkisiyle İngilizce’nin hem sözcük dağarcığı, hem de anlatım açısından iyice zenginleşmesi, güzelleşmesidir. Eski İngilizce’nin son derece çapraşık dilbilgisi kuralları bir yandan sadeleşirken; O. Jesperson’un <em>Growth and Structure of the English Language</em>’de (İngiliz Dilinin Gelişmesi ve Yapısı) açıkladığı gibi, bir yandan <span epub:type="pagebreak" id="page48" title="48"/>da günümüzün İngilizcesi’ndeki Latin kaynaklı Fransızca sözcüklerin yarısından fazlası, İngilizceye yerleşiyordu. Bu yeni dille birlikte, Eski İngiliz edebiyatıyla hiçbir ilgisi kalmayan, ulusal özelliklerini korumakla birlikte Fransa’dan esinlenen yeni bir edebiyat dönemi başlayacaktı.</p>
      <p>Ne var ki, Fransız edebiyatı ancak XII. ve özellikle XIII. yüzyıllarda ilginç ürünler vermeye başladığı için, Normanlar İngiltere’ye büyük bir edebiyat birikimiyle gelmemişlerdi. Bildikleri, “chanson de geste”ler, yani kahramanlık öyküleri niteliğinde bir iki destan ve birkaç “metrical romance” yani ölçülü uyaklı romantik öykülerdi sadece. İşte bu yüzdendir ki, İngiltere’nin gerçekten parlak sayılabilecek edebiyat dönemi çok daha sonraları, ancak XIV. yüzyılda tam anlamıyla gelişebildi; başta William Langland ve Geoffrey Chaucer gibi büyük şairler ancak o sırada yetişebildi.</p>
      <p>Biraz önce söylediğimiz gibi, İngilizce sadece halk arasında konuşulan bir dil durumuna düştüğü için, Norman İstilası’ndan sonra neredeyse iki yüzyıl süreyle, İngilizce yazılmış bir yapıt elimize geçmemiştir. Fransızca yazılanlar, yani Anglo-Norman edebiyatı ise, İngiliz edebiyatından çok, Fransız edebiyatını ilgilendirir. Yeniden İngilizce yazmaya başlayanların amacı halkı eğitmek, yurttaşlarına ahlak ve özellikle din dersi vermek olduğu için, yazılanların çoğu <em>Kutsal Kitap</em>’tan yapılan yorumlar, vaazlar, ermişlerin yaşamları ve genellikle dinsel konuları işleyen öykülerdi. Bunların büyük bir bölümü de Latinceden ya da Fransızcadan çevrilmişti. Bugün uzmanlar dışında kimsenin okumadığı bu yazılardan birkaç örnek vermekle yetinelim: XIII. yüzyılın ilk yarısında adının Orm olduğunu söyleyen bir din adamının yazdığı <em>Ormulum, İncil</em>’den özgürce çevrilen parçalardan ve bunların yorumlarından oluşur. Gene aynı sıralarda Thomas de Hales’in yazdığı <em>Love Rune </em>(Aşk Şiiri), Hazreti İsâ’ya duyulan sevgiyi ve onunla birleşme sevincini dile getirir. Gizemci bir havası olan bu şiir, <em>Ormulum</em>’dan daha ilginç sayılır. Şair gerçek aşkın ancak Tanrı aşkı olabileceği, yeryüzünde duyulan hazların ve sevdaların gelip geçici olduğu inancını savunur. Yazarı bilinmeyen <em>Poema Morale</em> (Ahlaksal Şiir) pişmanlık, kıyamet günü, günahkârların cehennemde çekecekleri acılar, günahsızların <span epub:type="pagebreak" id="page49" title="49"/>cennetteki sevinçleri gibi konuları işleyen, şiir biçiminde bir vaazdır. William of Waddington’un Fransızca yazdığı, Robert Mannyng’in XIV. yüzyılın başlangıcında İngilizceye çevirdiği <em>Handling Sin</em>’de (Günahın Ele Alınışı), cahillerin öykülere bayıldıkları ileri sürülerek, bu bilgisiz okuyucuları hem eğlendirmek, hem de eğitmek amacıyla öyküler anlatılır. Robert Mannyng bir yandan Hıristiyanlığın “on buyruğu” (the ten commandements) ve “yedi ölümcül günahı” (the seven deadly sins) konusunda bilgi verirken, bir yandan da bunları öykülerle yorumlayıp açıklar. O çağın töreleri, yaşayış biçimi, büyük toprak sahiplerinin ve soyluların nasıl zorbalık ettikleri, yoksul halkı nasıl sömürdükleri ele alındığı için, bu öyküler ilginç bulunabilir. Gene XIV. yüzyılın ortalarında, Richard Rolle’un yazdığı sanılan, aslında Michael of Northgate tarafından yazılan <em>Prick of Conscience</em> (Vicdanın İğneleyişi ) didaktik bir şiirdir. Çağımızda edebiyat meraklılarının bu şiiri anımsamalarının tek nedeni, James Joyce’un <em>Ulysses</em>’inde, Stephen Dedalus’un, annesine karşı duyduğu vicdan azabını simgeleyen bu şiirin adını anımsamak için gösterdiği çaba olsa gerek. Aynı dönemin bir ürünü olan ve kimin yazdığı bilinmeyen <em>Cursor Mundi</em> (Dünyanın Seyri) öteki şiirlerden çok daha uzundur; neredeyse otuz bin dize tutar. Çok sayıda yazması bulunduğu için, o sıralarda pek beğenildiğini anlarız. Bu kitapta anlatılan dinsel öyküler, ta dünyanın yaradılışından başlanarak, çoğunlukla <em>Kutsal Kitap</em>’tan alınmıştır. Bu dönemin dinsel yazıları arasında belki en ilginci, şiir olarak değil de düzyazı olarak kaleme alınan <em>The Ancren Rewle</em>’dur (Dünyayı Terkeden Kadınların Düzeni). Adını bilmediğimiz yazar, rahibe olmadıkları halde toplumdan el etek çekip bir manastıra kapanmışçasına yaşayan üç kadına öğütler verir; kendini Tanrıya adayanların nasıl bir yaşam düzeni kurmaları gerektiğini açıklar. Bu metnin başlıca değeri, basmakalıp bir dinsel tutumu örnek göstereceği yerde, gerçekten yüceliği olan bir ahlak kavramını dile getirmesi ve o çağın günlük yaşamını, eğlencelerini, aile durumlarını anlatmasıdır.</p>
      <p>Orta İngilizce döneminde Latince düzyazı yazanlar, doğal olarak İngilizce yazanlardan daha fazlaydı. Bunlardan biri olan Walter Map, XII. yüzyılda <em>De Nugis Curialium</em> (Saray Adamları<span epub:type="pagebreak" id="page50" title="50"/>nın Ivır Zıvırları) adıyla, içinde eğlenceli öyküler, kısa taşlamalar, özdeyişler, şiirler bulunan bir derleme yayınladı. “Goliard” denilen gezgin öğrencilerin, belki Walter Map tarafından yazılmayan bazı şarkıları da bulunuyordu bu derlemede. Birçok tarihçi de Büyük Britanya tarihiyle ilgili vakainameler yazdılar. Bunların arasında bizi tek ilgilendiren, XII. yüzyılın ilk yarısında yaşayan ve <em>Historia Regum Britanniae</em>’yi (Britanya Krallarının Tarihi) yazan Geoffrey of Monmouth’dur. Yazdıklarının bizi ilgilendirmesinin başlıca nedeni de, Ortaçağ’dan başlayarak XIX. yüzyılın sonuna değin İngiliz edebiyatında önemli bir yer tutacak olan Kral Arthur ile şövalyelerinden –ve bu arada ileride Shakespeare’e kaynak olacak Lear’ın ve Cymbeline’in öykülerinden– ilk kez onun kitabında ayrıntılı olarak söz edilmesidir.</p>
      <p>XII. yüzyılın çoğu yazarları gibi bir din adamı olan Monmouth’lu Geoffrey, ağırbaşlı haller takınarak vakainamesini yazarken, Britanya diliyle kaleme alınmış çok eski bir kitaptan yararlandığını söyler. Oysa böyle bir kitap bulunamamıştır ve Geoffrey’nin böyle bir kitaptan değil, eski efsanelerden yararlanarak, hayal ürünü bir Britanya tarihi uydurduğu besbellidir. Çağdaşı olan tarihçiler bile bunu daha o sıralarda anlamışlar, Geoffrey’i bu bakımdan suçlamışlardı. Edebiyat tarihçilerinin Arthur efsanelerinin başlıca yaratıcı bildikleri Geoffrey of Monmouth’a bakılacak olursa, VII. yüzyılda yaşayan bu kral, istilacıları da, Roma İmparatorunu da yenmiş, ülkesini tüm düşmanlardan kurtarmıştı.</p>
      <p>Geoffrey daha ölmeden kitabı öyle ünlenmişti ki, Wace adlı Jersey’li bir İngiliz, bunu kaynak olarak kullanarak Fransızca bir şiir yazmıştı. Gerçek adı Lawemon ya da Laghamon olan, ama genellikle Layamon diye anılan bir din adamı da, Wace’in şiirini genişletip eklemeler yaparak ve böylece Kral Arthur efsanelerini dallandırıp budaklandırarak, 1155’de çok daha uzun İngilizce bir şiir yazmıştı. Layamon bu şiirinin başlangıcında, amacının Büyük Britanya topraklarına ilk yerleşenlerin kim olduklarını, nereden geldiklerini ve yiğitçe davranışları sayesinde ne yüce başarılar elde ettiklerini anlatmak olduğunu açıklar. Bu amacı gerçekleştirmek için, ülkeyi bir boydan bir boya gezmiş, birçok kitap okumuştur. Layamon üç kitaptan da yararlandığını söyler: <span epub:type="pagebreak" id="page51" title="51"/>Bunlar Bede ile Geoffrey of Monmouth’un Latince tarihleri ve Wace’in Fransızca şiiridir. Kendinden “o” diye, yani üçüncü şahıs gibi söz ederek şöyle der: “Layamon bu üç kitabı önüne serdi, sayfaları sevgiyle çevirdi. Eline kalemini aldı ve o üç kitabı bir tek kitap haline koydu.”</p>
      <p>Layamon bu kitaba <em>Brut </em>adını verir; çünkü efsanelere göre, Britanyalıların atası Brutus’tür. Tarquinus’lara başkaldıran Roma’nın ilk konsülü Brutus ve Julius Caesar’ın ölümüyle sonuçla<span epub:type="pagebreak" id="page52" title="52"/>nan suikasta karışan öteki Brutus ile hiçbir ilgisi olmayan bu Brutus, Troya düştükten sonra oradan kaçan Aeneas’ın torununun oğludur. Bir felakete uğrayıp kendi öz babasını öldürdükten sonra, bazı Troyalılar’ı da yanına almış, başından birçok serüven geçerek, Büyük Britanya’ya gelip oraya yerleşmiştir. Brutus’ün soyundan gelen ünlü krallardan biri de Arthur’dur. Layamon’un Arthur efsanelerine yaptığı eklemeler arasında, Yuvarlak Masa’nın kuruluşu, Arthur doğduğu sırada beşiğinin çevresinde toplanan ve herkesin ölü sandığı kralı bir çeşit cennet olan Avalon Adası’na götürüp yaralarını iyileştiren periler de vardır.</p>
			<figure class="middle">
				<img src="image/p51.jpg"/>
				<figcaption>Kral Arthur ve yuvarlak masa toplantısı</figcaption>
			</figure>
      <p>Germen istilasından önce Büyük Britanya’da Arthur adlı bir kralın olup olmadığı, ülkesini savunmak için istilacılara karşı savaşıp savaşmadığı bilinmez. Ne var ki, Arthur ister tarihsel bir kişi, ister hayal ürünü olsun, onunla ilgili mitoslar, özellikle Avalon Adası’ndaki büyülü uykusundan günün birinde uyanıp İngiltere’ye geri döneceği söylencesi, halk arasında canlılığını ve güncelliğini öyle korumuştur ki, John Burgess Wilson’un dediği gibi, İkinci Dünya Savaşı’nın 1940 ve 1941 yıllarında, İngiltere Hitler’in ordusu tarafından istila edilme tehlikesi geçirdiği sırada, Kral Arthur’ün geri gelip Nazilerin ülkeye girmesini önleyeceği konusunda çok garip bir söylenti çıkmıştır ortaya.</p>
      <p>Arthur’un ve zamanla kralları kadar, hatta ondan bile daha ünlü olmaya başlayan şövalyelerinin serüvenleri, Ortaçağ edebiyatının belli başlı türlerinden biri olan “metrical romance”lara konu sağlayan en önemli kaynaklardan biridir. “Metrical” bilindiği gibi, ölçülü uyaklı anlamına gelir. Fransızca, İtalyanca, İspanyolca gibi Latinceden türeyen dillere İngilizce’de “romance languages”, Fransızcada da “langues romanes” denildiği için, bu dillerde şiirle ya da düzyazıyla yazılan öykülere “romance” ya da “roman” adı verilirdi. Gerçeklere daha bağlı kalan uzun öykülere “roman”, gerçeklere uymayan, heyecan verici ve romantik öykülere de “romance” denildi zamanla.</p>
      <p>XIII. yüzyılda Jean Bodel “matière” yani “malzeme” sözcüğünü “konu” anlamında kullanarak <em>Chanson des Saisnes</em>’de (Saksonların Türküsü), “matières de France et de Bretaigne et de Rome la Grant”dan söz etmişti. “Matter of Britain” yani “Britanya ile ilgili malzeme” deyimi buradan gelir. “Matières de France” Char<span epub:type="pagebreak" id="page53" title="53"/>lemagne ve on iki şövalyesiyle ilgilidir. “Yüce Roma” malzemesi de, eski Yunanistan, Troya Savaşı, İskender’in fetihleri ve klasik Latin edebiyatıyla ilgili konuları işler.</p>
      <p>Bu üç “malzeme” arasında en sık ele alınan, “matter of Britain” yani Arthur ile şövalyeleriydi. İşin en ilginç yanı da, Ortaçağ’da Fransızların, Britanyalı bu kralı ve çevresini anlatan öykülere İngilizlerden bile daha düşkün olmalarıydı. XII. yüzyılın en ünlü Fransız ozanı Chrestien de Troyes’nın şiirleri de bunun bir kanıtıdır. Zaten bilindiği gibi, Fransa’da, Fransızların Bretagne, İngilizlerin Brittany dedikleri bir bölge vardır ve o yöre halkının Germenlerin saldırısı üzerine Büyük Britanya’dan kaçıp oraya sığındığı rivayet edilir.</p>
      <p>Çoğu metrical romance’lar, Fransızcadan özgürce yapılmış çevirilerdir. En ünlüleri arasında <em>King Horn, Havelok the Dane, Sir Orfeo, Sir Launfal, Sir Degare, Guy of Warick, King Alisander, Sir Tristem, Morte Arthure, </em>v.b. bulunan bu şiirleri kimlerin yazdığı bilinmez. “Minstrel” denilen gezgin ozanların söyledikleri bu şiirler genellikle kaydedilmedikleri için, çoğu kaybolmuştur herhalde. Bunlar gerçeklerden kopup bir düş dünyasını ele almak bakımından, demin anlamını açıkladığımız romance kavramına tamamıyla uygundur. Metrical romance’larda işlenen başlıca konular serüven ve aşktı. Bunlarda genel olarak gördüğümüz duygu “courtly love” yani “kibar aşk” denilen, ayrıca yapay bir sevgi kavramıydı. Bu kavrama göre, bir köle efendisine nasıl hizmet ederse ya da feodal düzende küçük derebeyi büyük derebeyine, büyük derebeyi de krala tam bir bağlılıkla nasıl boyun eğerse, bir erkek de sevdiği kadına öyle hizmet ederdi. Aşk, ne denli acı çekilirse çekilsin sonsuza dek süren, tümüyle platonik bir duyguydu. Değil cinsel birleşmeyi ummak, duyulan aşkın karşılığını bile beklemek söz konusu değildi elbette. Âşık çoğunlukla başka bir erkeğin eşini severdi. Bu tür aşklarda kadın, Âdem Babamızı mahveden Havva Anamız olmaktan çıkmış, Meryem Ana gibi uzaktan uzağa tapınılan yüce bir varlık olmuştu. Gerçek dünya ve gerçek yaşamla hiçbir ilişkisi olmayan bu düş âleminde, akılların alamayacağı kadar gözüpek şövalyeler, gene akılların alamayacağı kadar güzel kadınlara hizmet etmek amacıyla, akıllara sığmaz serüvenler yaşarlardı. Doğaüstü olayların ve gi<span epub:type="pagebreak" id="page54" title="54"/>zemli kişilerin büyük bir rol oynadığı bu gerçekdışı serüvenlerin hangi ülkelerde geçtiği bile anlaşılamazdı. Ortaçağın bu gizemli havasını usta ozanlar işleseydi, sonuç daha olumlu olabilirdi belki de. Ne var ki, metrical romance’ları yazanlar böyle bir ustalıktan yoksundu. Ortaçağın en büyük şairi Geoffrey Chaucer, bunu daha XIV. yüzyılda anlamış ve ileride göreceğimiz gibi, başyapıtı <em>Canterbury Tales</em>’in (Canterbury Masalları) “Sir Thapos” adlı öyküsünde metrical romance’ların güldürücü bir parodisini yapmıştı. Daha sonraları da Cervantes, <em>Don Quixote</em>’unun baş kişisinin çıldırmasına neden olan bu şövalyelik masallarının gülünçlüğünü gözler önüne serdi.</p>
      <p>Metrical romance’lar üzerine bir fikir verebilmek için, bunların en güzellerinden birinden -belki de en güzelinden- bugün bile hazla okunabilecek <em>Sir Gawain and the Green Knight</em>’dan (Sir Gawain ve Yeşilli Şövalye) kısaca söz edelim.<a class="dipnot" epub:type="noteref" href="#f1">*</a> </p>
      <p>Yazarı bilinmeyen bu şiir, XIV. yüzyılda yazılmıştır ve 2500 dize tuttuğuna göre, bir hayli uzundur: Yılbaşı günü Kral Arthur ile şövalyeleri Camelot’da toplanmış eğlenirlerken, yeşiller giymiş dev bir şövalye, dev bir atın üstünde çıkagelir; orada gördüklerine meydan okur. Ona vurana kendisinin de vurmaya hak kazanması koşuluyla, Arthur’un şövalyelerinden birinin bir baltayla boynunu vurmasını ister. Kralın kız kardeşinin oğlu genç Gawain, bu koşulu kabul edecek kadar gözüpek davranır; hiç duraksamadan Yeşilli Şövalye’nin başını keser. Yere yuvarlanan baş konuşur; tam bir yıl sonra, gene yılbaşı günü, Gawain’i Kuzey Wales bölgesinde, Yeşil Kilise’de bekleyeceğini söyler. Sonra Yeşilli Şövalye bunu söyleyen başını yerden alır, atına binip uzaklaşır. Bir yıl sonra yola çıkan Gawain, korkunç ve karanlık bir ormanda Yeşil Kilise’yi ararken görkemli bir şato görür. Bu şatoda oturan lord ile lady, Gawain’i konuk ederler. Lord, doğaüstü bir yaratık olduğu için kolayca biçim değiştirebilen Yeşilli Şövalye’dir aslında; ama Gawain bunu bilmemektedir. Yeşilli Şövalye, Gawain’le birlikte avlanmalarını önerir. Üç gün sonra düşmanıyla karşılaşacağını, güçten düşmek istemediğini söyleyen Gawain, bu öneriyi kabul etmez. Bunun üzerine delikanlıyı sına<span epub:type="pagebreak" id="page55" title="55"/>mak isteyen Yeşilli Şövalye, onunla bir anlaşma yapar: Kendisi üç gün süreyle ava çıkacaktır. Bu arada Gawain, elde ettiği her şeyi lord’a verecektir. Birinci gün, Gawain’i baştan çıkarmaya çalışan lady, ona karşı koyan delikanlıyı öper. Şatonun sahibi avdan dönünce, aldığını geri vermek için, Gawain de onu öper. İkinci gün de aynı durum olur. Gelgelelim üçüncü gün, şatonun lady’si bir türlü baştan çıkaramadığı delikanlıyı sadece öpmekle yetinmez. Yeşilli Şövalye ile karşılaşınca, bunun sayesinde ölümcül bir yara almaktan kurtulacağını söyleyerek, ona yeşil bir kuşak da armağan eder. Gawain aldığı öpücüğü kocaya verir, ama aldığı kuşaktan söz etmez. Yılbaşı günü Yeşil Kilise’ye varan Gawain, Yeşilli Şövalye ile karşılaşıp baltayı boynuna yiyince, sadece hafifçe yaralanmakla kalır. O zaman gerçek kişiliğini açıklayan Yeşilli Şövalye, sırf erdemli davrandığı, güzel lady’nin kışkırtmalarına karşın şeytana uymadığı için başının kesilmediğini, ama yeşil kuşaktan söz etmediği için de hafifçe yaralandığını açıklar. Gawain, Camelot’a dönüp başından geçenleri anlatınca, Kral Arthur ile şövalyelerinin hepsi, bu serüveni anmak için yeşil kuşaklar takarlar. XIV. yüzyılın ortalarına doğru Üçüncü Edward’ın saltanatı sırasında ülkenin büyüklerine verilmeye başlanan Order of the Garter, yani Dizbağı Nişanı, kimi eleştirmenlere göre, aynı yüzyılda ortaya çıkan bu öyküden kaynaklanmıştır. Ama çok daha yaygın başka bir söylentiye bakılacak olursa, bir hayli şirin başka bir durum vardır Dizbağı Nişanının temelinde: Salisbury Kontesi’yle kral dans ederken, güzel kontesin jartiyeri düşmüş. Bunu yerden alan kral, daha önce de aktardığımız ünlü Fransızca tümceyi, yani “honni soit qui mal y pense” (aklına kötü şeyler gelene lanet olsun) sözünü söyleyerek, kontesin jartiyerini kendi sol dizinin altına takmış, daha sonraları da bu nişanın benzerini başkalarına vermiş.</p>
      <p>Herhalde <em>Sir Gawain and the Green Knight</em> yazıldığı çağda pek beğenilmiyordu ki, bir tek metni bulundu. O tek metin de elimize geçmeseydi, bu güzel şiirden haberimiz bile olmayacaktı. Aynı yazmada üç başka şiir vardır ve bunların hepsi bir arada bulunduğuna göre, kimi uzmanlar, örneğin Israel Gollancz, dördünü de aynı şairin yazdığına inanırlar. Bunlardan ikisi, yani <em>Patience </em>(Sabır) ile <em>Purity</em> (Ahlak Temizliği) sıradan sayılabilecek <span epub:type="pagebreak" id="page56" title="56"/>dinsel yazılardır. <em>Patience’</em>da, balinanın yuttuğu Yunus Peygamberin öyküsü, <em>Purity</em>’de de <em>Kutsal Kitap</em>’tan alınmış üç öykü anlatılır. Yazmadaki üçüncü metin olan <em>The Pearl </em>(İnci) ise, Orta İngilizce çağının en güzel şiirlerinden biridir. Yitirilen sevgili kişi için yazılmış bir ağıt niteliği taşıyan <em>The Pearl</em>’de, şair için her şeyden değerli olan bir inci, bir bahçede yok oluvermiştir; yani toprağın altına göçmüş, ölmüştür. Şair bu incinin kimi simgelediğini açıkça söylemediği halde, ölen kişinin onun iki yaşındaki kızı olduğu anlaşılır. Derin bir acı içinde olan baba, incisini yitirdiği yerde uykuya dalınca bir düş görür: Işıldayan elmas çakıl taşlarının ve altın kumların üstünden müzik gibi tatlı seslerle akan, suları saydam, güzel bir ırmağın kıyısındadır. Çevresinde billurdan kayalar, gümüş yapraklı ağaçlar, sevinçle ötüşen, mücevherler gibi rengarenk kuşlar vardır. Derken ırmağın karşı kıyısında, incilerle süslü görkemli giysiler giymiş, boynunda çok büyük bir inci taşıyan, güzeller güzeli bir genç kız görür. Burasının cennet olduğunu, genç kızın da küçükken yitirdiği çocuğu olduğunu anlar. Kızı, ölçüsüz bir acıya kapıldığı için şairi azarlar; toprağın altına göçtüğünü sandığı incisinin yok olmadığını, gökyüzünde mutlu yaşadığını anlatır. Şair, ölülerle dirileri ayıran ırmağı aşmanın çaresi varmış gibi, kızına kavuşmak için kendini suya atınca hemen uyanır, her şey de yok olur. Ama acı çeken baba, artık Tanrı’nın buyruğuna boyun eğmiş, yeryüzünde yitirdiği incisinin gökyüzünde olduğunu bildiği için huzura kavuşmuştur.</p>
      <p>Orta İngilizce çağının ilginç sayılabilecek başka bir şiiri de XIII. yüzyılın ortalarına doğru yazıldığını sandığımız <em>The Owl and the Nightingale</em>’dir (Baykuş ile Bülbül). Aşağı yukarı iki bin dize tutan bu şiir, metrical romance’lar gibi Fransızcadan alınan bir edebiyat türünün İngilizceye uygulanmasıdır. Fransızlar Ortaçağ’da sık sık yazdıkları bu şiirlere “dèbat” ya da “tenson” yani münazara ya da tartışma derlerdi. <em>The Owl and the Nightingale</em>’deki tartışma, bülbülün ötüşünün mü, yoksa baykuşun ötüşünün mü daha güzel olduğu konusundadır. Gerçi bizler bu tartışmayla ilgili kesin kararımızı çoktan vermişizdir ama adını bilmediğimiz şair, aslında bizler gibi bülbülden yana olduğunu hafifçe çıtlattığı halde, hiç yan tutmuyormuş gibi, her iki kuşu da büyük <span epub:type="pagebreak" id="page57" title="57"/>bir ustalıkla konuşturur. Baykuşla bülbül arasındaki çatışma, sadece düşünce düzeyinde, görüş ve inanç açısından soyut kavramların çarpıştığı bir tartışma değil, ikisi de çok iyi çizilmiş iki ayrı kişiliğin çatışmasıdır aynı zamanda. Sarmaşıkla örtülü, kurumuş bir ağaç kütüğüne tüneyen baykuş, yaşlılığın buruk ve dertli bilgeliğini simgeleyebileceği gibi, dinsel konuları işleyen şairlerin ağırbaşlılığını da simgeleyebilir. Çiçekli bir dala konmuş olan bülbül ise, hem gençliğin yaşama sevincinin, hem de aşk şairlerinin coşkusunun bir simgesi gibidir. Dinsel şiire karşı aşk şiirinin savunulması, yepyeni ve biraz isyan kokan bir tutumdu o sıralarda. <em>The Owl and the Nightingale</em>’de, Eski İngiliz edebiyatında olduğu gibi doğanın haşin ve korkunç yanlarının değil de, ilkbaharın ve sonbaharın tatlı ve huzur verici güzelliğinin dile getirilmesi de bir yenilik sayılabilir. Oldukça kasvetli bir ağırbaşlılığı benimseyen bir dönemde, baykuşun bülbülü bir İrlandalı papaz kadar geveze olmakla suçlaması ya da onun şarkılarının duygusallığı yüzünden kadınların kocalarını aldattıklarını söylemesi gibi bazı küçük gülmece izlerine rastlanması, <em>The Owl and the Nightingale</em>’in başka bir yeniliği sayılabilir. Baykuşun mu, yoksa bülbülün mü haklı olduğu konusunda bir sonuca varılmadığı için, Nicholas of Guildford adında birine başvurulmasına karar verilir. Şiirde çok övülen bu adam, <em>The Owl and the Nightingale</em>’in yazarıdır kimine göre. Başka uzmanlara göre de, şiirin yazarı, aynı bölgeden adını alan John of Guildford’dur.</p>
      <p>Orta İngilizce döneminin iki büyük şairi olan Langland ile Chaucer’a geçmeden önce, edebiyatla doğrudan doğruya ilgili olmadığı halde, çağın toplumsal koşullarının, özellikle Langland’ın şiirinin daha kolay anlaşılması için, Wycliffe üzerine biraz bilgi vermemiz gerekiyor. 1320 yılına doğru doğan ve 1384’te ölen John Wycliffe ya da Wyclif, Oxford’da doğmuştu ve bu üniversitede ders veriyordu. Gerçi Wycliffe çağının en bilgili dinbilimcilerinden biriydi ama dinbilim konusunda görüşleri, İngiltere’nin o sıradaki resmi kilisesinin, yani Katolik Kilisesi’nin görüşlerine tamamıyla ters düştüğü için, bir “heretic” yani Katolikler açısından bir kâfir sayılıyordu. Böylelerinin akıbeti kimi zaman diri diri yakılmak, kimi zaman da önce işkence edilmek, sonra asılmak, sonra da cayır cayır yakılmaktı o sıralarda. Nice değerli din ada<span epub:type="pagebreak" id="page58" title="58"/>mı, nice bilgin bu yöntemlerle yok edilirken Wycliffe’in neden yakılmadığı, İngiliz tarihçilerin yanıtlayamadıkları bir sorudur. Üstelik ölümünden iki yıl önce, Wycliffe’in öğretisi Kilise’nin kurduğu özel bir mahkemede yargılanmış, resmen yasak edilmiş ve Wycliffe, Oxford’daki kürsüsünden çekilmek zorunda kalmıştı. Katolik Kilisesi’nin temsilcileri bu toplantıyı yaparken, İngiltere’de çok ender görülen bir doğa olayı, yani bir deprem olduğu için, bu toplantıya “Earthquake Council” (Deprem Meclisi) adı takılmıştı. Gerçi Wycliffe ölmeden önce yakılmadı ama ölümünden otuz bir yıl sonra, bir piskoposun kararıyla kemikleri mezarından çıkarılıp yakıldı ve külleri Avon Nehrine atıldı. İşte bu yüzdendir ki, Wycliffe’e büyük saygı duyan yoksul halk arasında şöyle bir şiir ortaya çıktı daha sonraları:</p>
      <blockquote>
        <p>The Avon to the Severn runs.</p>
        <p class="pull-right">The Severn to the sea,</p>
        <p>And Wycliffe’s dust shall spread abroad,</p>
        <p class="pull-right">Wide as the waters be.</p>
      </blockquote>
      <blockquote>
        <p>Avon Severn’e akar,</p>
        <p class="pull-right">Severn de okyanusa;</p>
        <p>Ve Wycliffe’in külleri sular gibi engin,</p>
        <p class="pull-right">Yayılacaktır her yana.</p>
      </blockquote>
      <p>Wycliffe’in XIV. yüzyılda çok tehlikeli sayılan görüşleri şöyle özetlenebilir: İngiltere’nin en zengin kurumlarından biri olan Katolik Kilisesi, yolsuzluktan ve her türlü ahlak düşüklüğünden arınmalıdır; fakir fukarayı sömürüp servet yığmaktan, mal mülk biriktirmekten vazgeçmeli, soylu bir yoksulluğa katlanmalıdır. Siyasal iktidar başpiskoposun, piskoposların elinden alınmalıdır. Bu tür rütbeler tümüyle kaldırılmalı, din adamları arasında tam bir eşitlik kurulmalıdır. Herkesin okuyabilmesi, okumasını bilmeyenlerin dinleyebilmesi ve anlayabilmesi için, kiliselerde yalnızca Latince okunan <em>Kutsal Kitap,</em> İngilizceye çevrilmelidir. Sözün kısası Katolik Kilisesi’nde genel bir reform yapılmalıdır. Bu istekler, özellikle <em>Kutsal Kitap</em>’ın halkın anlayabileceği bir dile çevrilmesi, o sırada öylesine tehlikeli sayıldı ki, Papa, Wyclif<span epub:type="pagebreak" id="page59" title="59"/>fe’i aforoz etti. Wycliffe de, gerçek Hıristiyan Kilisesi’nin öğretilerini tersyüz ettiği için Papa XI. Gregorius’u “Anti-Christ” yani Hazreti İsa’nın baş düşmanı olmakla suçladı. Görülüyor ki, Wycliffe XIV. yüzyılda Hıristiyan Kilisesi’nin Katolik ve Protestan diye ikiye bölünmesiyle sonuçlanan Luther’ci akımla Reformasyon’un bir öncüsü, birçok tarihçinin belirttiği gibi Avrupa’nın ilk protestanıydı.</p>
			<figure class="right">
				<img src="image/p59.jpg"/>
				<figcaption>John Wycliffe</figcaption>
			</figure>
      <p>Kimi tarihçiler, Wycliffe’in toplumcu diye nitelendirebilecek bir yanı olmadığını, siyasal bir eylem adamı değil, sadece bir düşünür sayılması gerektiğini ileri sürerler. Hakları da olabilir. Ne var ki, İngiltere’yi karış karış gezip vaazlar vererek Wycliffe’in düşüncelerini ülkenin dört bir yanına yayan yoksul din adamları, yalnız Kilise’nin değil, toplumsal yapının da düzensizliklerine, haksızlıklarına ve eşitsizliklerine başkaldırıyorlardı. Felemenkçe “ağzında bir şeyler gevelemek” anlamına gelen sözcükten kaynaklanan “Lollard” adı verilmişti bunlara. Bir çeşit Hıristiyan sosyalizmi propagandası yapan Lollard’ların önderlerinden John Ball’un ünlü iki dizeyle sorduğu soruya bir yanıt aramaktaydı bu din adamları:</p>
      <blockquote>
        <p>When Adam delved and Eve span,</p>
        <p>Who was then the gentleman?</p>
      </blockquote>
      <blockquote>
        <p>Adem toprağı kazıp, Havva yün eğirirken,</p>
        <p>Beyefendi kimdi o sırada?</p>
      </blockquote>
      <p>XIV. yüzyıl İngiltere’sinin gerçekten perişan durumu da Lollard’ların siyasal propagandasını kolaylaştırmaktaydı. 1337’de başlayan ve ta 1453’e değin sürdüğü için “Hundred Years War” (Yüz Yıl Savaşı) denilen Fransa ile çarpışmaya para desteği sağlayabilmek amacıyla, yoksulların varlıklılar kadar vergi ödeme<span epub:type="pagebreak" id="page60" title="60"/>lerini isteyen haksız bir yasa çıkmıştı. Ülkeyi 1348 ile 1375 yılları arasında dört kez kasıp kavuran salgın hastalıkların en kötüsü olan ve “Black Death” (Kara Ölüm) denilen veba salgını, 1351’de nüfusun üçte birinin, kimi tarihçileri göre yarısının, ölümüne neden olmuştu. Hâlâ yarı köle sayılan köylüler de, kentlerdeki emekçiler de aç ve huzursuzdu. Bu felaketlerin yankılarını, daha kolayca anlaşılabilmesi için günümüzün imlasıyla verdiğimiz bir siyasal şarkıda görürüz:</p>
      <blockquote>
        <p class="pull-right">For might is right,</p>
        <p class="pull-right">Light is night,</p>
        <p class="pull-right">And fight is flight.</p>
        <p>For might is right, the land is lawless;</p>
        <p>For might is light, the land is loveless</p>
        <p>For fight is flight, the land is nameless.</p>
        <p>Becance one is two, the land is without strength;</p>
        <p>Because well is woe, the land is without pity;</p>
        <p>Because friend is foe, the land is without love.</p>
      </blockquote>
      <blockquote>
        <p class="pull-right">Çünkü güç haktır,</p>
        <p class="pull-right">Aydınlık karanlıktır,</p>
        <p class="pull-right">Ve savaş savuşmaktır.</p>
        <p>Güç hak olduğu için, ülkede yasa yok;</p>
        <p>Aydınlık karanlık olduğu için, ülkede sevgi yok;</p>
        <p>Savaş savuşmak olduğu için, ülkede ün yok.</p>
        <p>Bir olması gereken iki olduğu için, ülke güçsüz;</p>
        <p>İyilik kötülük olduğu için, ülke acımasız;</p>
        <p>Dost düşman olduğu için, ülke sevgisiz</p>
      </blockquote>
      <p>Halkın çektiği acılar, 1381 yılının haziran ayında, İngiltere tarihinde tek halk ayaklanması sayılabilecek “Peasants’ Revolt” (Köylülerin Ayaklanması) ile sonuçlandı: Köylülerle kentlerdeki emekçiler, Wat Tyler’in önderliğinde birleşerek, Londra’nın üstüne yürüdüler. Canterbury Başpiskoposu’nun sarayını, hükümetin ileri gelenlerinin evlerini yaktılar; manastırları bastılar; Londra Kulesi’ni yağma ettiler; iki başpiskoposun kellesini uçurdular; bazı soyluları, hukukçuları, vergi tahsildarlarını öldürdü<span epub:type="pagebreak" id="page61" title="61"/>ler; hapishaneleri yıkıp tutukluları özgür bıraktılar. Bu arada aforoz edilip hapse düşen John Ball’u da kurtardılar. Başkaldıranlar kısa bir süre için Londra’yı ele geçirince, o sıralarda henüz on beş yaşında olan İkinci Richard, sarayından çıkıp onlarla görüştü. Haklı isteklerini yerine getireceğine, dertlerine çare arayacağına, başkaldıranlardan hiçbirini cezalandırmayacağına söz verdi. Ama sözünü tutmak niyetinde değildi. Nitekim genç kralın ayaklananlarla ikinci görüşmesi sırasında, Londra Belediye Başkanı, Wat Tyler’i kendi eliyle öldürdü. Daha sonraları öteki elebaşları da işkence edilip asıldı ve köylü ayaklanması bir devlet terörüyle bastırıldı.</p>
      <p>Biraz önce belirttiğimiz gibi, Wycliffe’in ve onun izinde yürüyen yoksul din adamlarının başlıca amaçlarından biri, <em>Kutsal Kitap</em>’ın İngilizce olarak halka aktarılmasıydı. Bu konu üzerinde biraz durmamız gerekiyor; çünkü birbirine oldukça aykırı düşen iki şeyi, yani Yunan mitolojisiyle <em>Kutsal Kitap</em>’ı bilmeden, İngiliz edebiyatını anlamamızın yolu yoktur. İngiliz yazarları Yunan mitolojisine sürekli değindikleri gibi, <em>Kutsal Kitap</em>’a da sürekli değinirler. Hatta kimileri, örneğin XVII. yüzyılın en büyük şairi John Milton, <em>Paradise Lost</em>’u (Yitirilen Cennet) doğrudan doğruya <em>Kutsal Kitap</em>’ın ilk bölümünü, yani <em>Genesis</em>’i yorumlayarak yazmıştır. İngiliz edebiyatının en ünlü epik şiirinin kaynağını bilmeden bu başyapıtı anlamak olası değildir. Üstelik <em>Kutsal Kitap</em>’ın XVII. yüzyılın başlangıcında yayınlanan ve “Authorized Version” (Yetkili Metin) adı verilen çevirisinin, dil ve anlatım açısından, Hıristiyanlar için de, Müslümanlar için de, dinsizler için de, İngiliz dilinin en güzel örneklerinden biri, belki de en güzel örneği olduğu yadsınamayacak bir gerçektir. <em>Kutsal Kitap</em>’ın öteki dillere çevirileri konusunda böyle bir savda bulunamayacağız ama İngilizceye çevirisi öyle başarılıdır ki, ileride göreceğimiz gibi, John Bunyan adlı cahil tenekeci, sırf gece gündüz <em>Kutsal Kitap</em>’ı okuduğu ve bu kitabın eşsiz dilini ve anlatımını benimsediği için, İngiliz edebiyatının başyapıtlarından birini, yani <em>The Pilgrim’s Progress’i</em> (Hacının Yolu) yazabilmiştir. XIX. yüzyılın ünlü şair ve eleştirmenlerinden Matthew Arnold, “On Translating Homer” (Homeros’un Çevirisi Üzerine) adlı denemesinde, tam bir yalınlıkla tam bir yüceliği birleştiren tek başya<span epub:type="pagebreak" id="page62" title="62"/>pıtın <em>Kutsal Kitap</em> olduğunu söyler. Thomas Babington Macaulay, <em>Edinburgh Review</em> Dergisi’nin Ocak 1828 sayısında, İngilizce yazılmış bütün kitaplar yeryüzünden yok edilse de yalnız <em>Kutsal Kitap</em> kalsa, İngiliz dilinin güzelliğinin gene de kanıtlanacağını ileri sürer. Çağımızda George Santayana, Spinoza üzerine yazdığı bir kitabın önsözünde, <em>“Kutsal Kitap</em> dinsel öğreti değil, edebiyattır” demekle, özellikle Hıristiyan olmayanlar açısından çok doğru bir noktayı vurgular.</p>
			<figure class="right">
				<img src="image/p62.jpg"/>
				<figcaption>William Tyndale</figcaption>
			</figure>
      <p><em>Kutsal Kitap</em> iki bölümden oluşur: İbranice yazılı “Old Testament” (Eski Ahit) ve Yunanca yazılı “New Testament” (Yeni Ahit). İngiliz Edebiyatını inceleyenlerin, tümünü okumasalar bile, “Eski Ahit” de “Genesis”i (Tekvin, yani Yaradılış), “Job”u (Eyyub), “Psalms”ı (Dinsel Şarkılar ya da İlahiler), “Ecclesiastes”i (Vaaz Veren) ve dünyanın en güzel aşk şiirlerinden biri olan, hem de pek platonik sayılmayacak bir aşkı anlatan “The Song of Solomon”u (Hazreti Süleyman’ın Şarkısı) okumaları gerekir. Hıristiyanlığın ortaya çıkmasından sonra yazılan “Yeni Ahit”, tümüyle Hazreti İsa’nın öğretisini içerir. Onun havarilerinden dördü, yani Matthew, Mark, Luke ve John, İsa’nın yaşamını ve inançlarını anlatırlar. “İyi haber” ya da “müjde” anlamına gelen bu dört “gospel”in en azından biri okunmalıdır. Bizde kimileri “Yeni Ahit”in tümüne “İncil” adını verirler. <em>Kutsal Kitap</em>’ın en sonundaki metin olan “Apocalpyse” ya da “Revelation” (Vahiy, İfşaat) aklın alamayacağı kadar güçlü ve etkileyici bir hayal ürünü olmak açısından ayrıca ilginçtir.</p>
      <p><em>Kutsal Kitap</em> Hıristiyan dininin temeli olduğuna göre, daha önce de söylediğimiz gibi ilk Protestan sayılan Wycliffe’in başlıca amacı, bu kitabın İngilizceye çevrilmesi, böylece gerçek Hıristiyanlığın halkça anlaşılabilmesiydi. Katolik Kilisesi ise buna ke<span epub:type="pagebreak" id="page63" title="63"/>sinlikle karşı çıkıyordu; çünkü halkın Hıristiyanlığı <em>Kutsal Kitap</em>’tan değil de, ülkede önemli mevkileri tutan din adamlarından öğrenmesi, Katolik Kilisesi’nin daha çok işine geliyordu. İngilizlerin St. Jerome dedikleri Hieronymus, İsa’dan sonra 405 yılında <em>Kutsal Kitap</em>’ı Latince’ye çevirmişti. “Vulgarus” yani “herkesçe bilinen” deyiminden kaynaklanarak “Vulgate” adı verilen bu çeviri, aslında herkesçe bilinmiyordu, halka hiç de açık değildi. Çünkü ancak Latince bilen az sayıda okumuş, Katolik Kilisesi’nin resmen kabul ettiği bu çeviriden yararlanabiliyordu. Oysa <em>Kutsal Kitap</em> İngilizceye çevrilebilse, okuma bilen herkes o çeviriyi okuyabilecek, okuma bilmeyenler de dinleyebileceklerdi. O zaman rahiplerin öğrettiklerine değil, Tanrı’nın sözü bildikleri <em>Kutsal Kitap</em>’a inanacaklar, okuduklarını kendi bildiklerine göre yorumlayacaklar, dolayısıyla Kilise’nin egemenliği sarsılacaktı. Nitekim öyle de oldu. XVI. yüzyılda Protestan akımı, <em>Kutsal Kitap</em>’ın çeşitli Hıristiyan uluslarının anlayabilecekleri dillere çevrilmesiyle başladı.</p>
			<figure class="right">
				<img src="image/p64.jpg"/>
				<figcaption>Miles Coverdale</figcaption>
			</figure>
      <p>Bu tehlikeyi sezen Katolik din adamlarının bir piskopostan izin almadan <em>Kutsal Kitap</em>’ı İngilizceye çevirmeye kalkanların aforoz edileceklerini 1408’de ilan etmelerine karşın, bu tarihten önce de sonra da çeviri çabaları sürüp gitti. Kitabımızın ilk bölümünde bildirdiğimiz gibi, daha Eski İngilizce çağında Caedmon, Bede ve başkaları, <em>Kutsal Kitap</em>’ın bazı parçalarının Eski İngilizceye serbest çevirilerini yapmışlardı. XIV. yüzyılda kısmen Wycliffe, kısmen onun denetimi altında yardımcıları, <em>Kutsal Kitap</em>’ın tümünü ilk kez Latinceden İngilizceye çevirdiler. XVI. yüzyılın ilk yarısında, “New Testament”i Yunanca aslından İngilizceye çeviren William Tyndale’in başına gelmeyen kalmadı: Bir söylentiye göre, Tyndale, Katolik Kilisesi’nde çok yüksek yeri olan düşmanlarından birine meydan okumuş; “eğer Tanrı bana ömür verirse, birkaç yıl içinde, saban süren bir çocuk <em>Kutsal Kitap</em>’ı senden daha iyi bilecek” demişti. Tyndale yaşamını adadığı bu işi başarabilmek için, Almanya’ya kaçtı. Orada basılıp gizlice İngiltere’ye sokulan <em>Kutsal Kitap</em> nüshaları, piskoposların buyruğu üzerine ateşe verildi. Sonunda Tyndale’in kendisi de “heresy” yani kâfirlikle suçlanıp, 1536’da boğazı sıkılarak öldürüldükten sonra, ölüsü bir direğe bağlanarak yakıldı. Tüm bu zorbalığa <span epub:type="pagebreak" id="page64" title="64"/>karşın, aynı yıllarda Miles Coverdale’in adını taşıyan, ama gerçekten onun tarafından yapılıp yapılmadığı bilinmeyen bir çeviri ve daha sonraları başka çeviriler de yayınlandı. Reformasyon ile birlikte Anglican Church, yani İngiltere Kilisesi Roma’daki Katolik Kilisesi’nden resmen kopunca, <em>Kutsal Kitap</em> “yasaklanmış kitap” olmak durumundan kurtuldu. Eskiden bunca baskıya göğüs gererek yapılan çeviriler, artık devletin desteğiyle, hatta devletin emri üzerine yapılmaya başlandı. 1604’de Birinci James, ülkenin en yetkili kırk yedi bilginini ve dinbilimcisini bu amaçla bir araya topladı. Bu çevirme kurulu yedi yıl süren bir çalışmadan sonra 1611’de, “Authorized Version” (Yetkili Metin) adı verilen ve bugün hâlâ okunan o eşsiz çeviriyi meydana getirdi.</p>
    </section>
		<aside epub:type="footnote" id="f1">* Devletin dünya klasiklerinin dilimize çevrilmesine önem verdiği yıllarda Ayşe Cebesoy’un çevirisi Milli Eğitim Bakanlığı Yayınları’ndan çıkmıştı.</aside>
  </body>
</html>