<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page358" title="358"/>
      <header>
        <h1 class="bolum">İkinci Bölüm</h1>
        <h2>Restorasyon Çağı Tiyatrosu</h2>
      </header>
      <p>Restorasyon çağının en verimli yanı tiyatrodur kuşkusuz. Ne var ki, Elizabeth Çağı’nın, yani XVII. yüzyılın ilk yarısının tragedya ve komedyalarını, aynı yüzyılın ikinci yarısındakilerle karşılaştırınca, Restorasyon tiyatrosunun ne denli sınırlı, hatta ne denli kısır kaldığı hemen göze çarpar. Bunun başlıca nedeni, tiyatroyla şiir arasındaki bağların kopmasıdır. Elizabeth Çağı’nda , Shakespeare’in, Marlowe’nun, Webster’ın ve öteki yazarların oyunlarında, tiyatroyla şiir iç içeydi. Değil sadece tragedyalarda, komedyalarda bile tiyatroyla şiiri birbirinden ayırmanın yolu yoktu. Oysa Restorasyon tiyatrosu düzyazıyla yazıldı. Üstelik Restorasyon tiyatrosu sadece biçim açısından değil, içerik açısından da şiirden yoksun kaldı. Hatta Dryden’in heroic play’lerinden anlaşıldığı gibi, blank verse yerine uyak kullanıldığı halde, gerçek şiir yok oldu ortadan. Şiirden kopmanın doğal sonucu olarak, Thomas Otway’in <em>Venice Preserved’</em>i (Venedik Korundu) gibi bir iki örnek dışında, Restorasyon’da tragedyalar yozlaştı, ancak iyi komedyalar yazıldı.</p>
      <p>Profesör Cevat Çapan <em>Değişen Tiyatro</em> adlı çok değerli incelemesinde, Restorasyon komedyalarını, “Püritenlere karşı tarihsel koşulların yarattığı özel bir durumdan yararlanan saray çevresinin saldırgan bir tepkisi” tümcesiyle tanımlar. Gerçekten de Restorasyon komedya yazarları, ülkeye tümüyle egemen olan saray çevrelerinin ve yüksek sınıfın hoşuna gitmek amacıyla, Cromwell rejiminin dinsel ve ahlaksal değerlerini kıyasıya alaya aldılar. Böylece çağın –daha doğrusu çağın egemen sınıflarının– tu<span epub:type="pagebreak" id="page359" title="359"/>tumunu tam anlamıyla yansıtan komedyalar yazıldı. Elizabeth Çağı tiyatrosu, en yüksek katından en alçağına değin, tüm İngiliz ulusunun tiyatrosuydu. Restorasyon tiyatrosu ise, ancak yüksek sınıfın tiyatrosu, hatta Cevat Çapan’ın gene aynı incelemesinde dediği gibi, “kelimenin dedikodu sütunu anlamıyla tam bir sosyete tiyatrosu” oldu. Bu komedyalarda, sahnede görülen kişiler de, onları seyredenler de hep yüksek sınıftandı. Orta sınıftan olanlar, kendi davranışlarının ve inançlarının genellikle alay konusuna dönüştüğü bu komedyalara rağbet etmezlerdi. Halkın ise, bu tür oyunları seyretmeleri bilet parası açısından bile pek olası değildi. Çünkü oyunlar, Elizabeth Çağı’nda olduğu gibi, güneş ışığının aydınlattığı, üstü açık tiyatrolarda değil, zengin dekorlu, yapay olarak aydınlatılmış, kapalı ve pahalı salonlarda oynanıyordu artık. Ayakta duran seyircilerin arasına uzandığı için üç yandan birden görünen platform sahnenin yerini, bugün alışılagelmiş biçimde, yani ancak bir tek duvarı seyircilere açık dikdörtgen bir oda biçiminde bir sahne düzeninin alması bile, halktan uzaklaşmayı simgelemektedir. Tiyatrolar sadece oyun görmeye gidilen bir yer değil, yüksek sosyetenin bay ve bayanlarının birbirlerini görmeye gittikleri bir yer olmuştu. Çağın ikinci sınıf tiyatro yazarlarından John Crowne’ın dediği gibi, sanki bu baylarla bayanlar “they came, not to see plays, but to act their own” (oyunları seyretmeye değil, kendi oyunlarını oynamaya geliyorlardı oraya).</p>
      <p>Ciddiye alınması gereken oyunlarla sırf hoş vakit geçirmek amacıyla yazılan oyunlar arasındaki ayrımı –aslında hiç var olmaması gereken bir ayrımı– belirtmek için, İngiltere’nin en ağırbaşlı gazetesi Times’da tiyatro ilanları “Arts and Entertainments” (Sanatlar ve Eğlenceler) adı altında verilir. Restorasyon döneminde ise, “sanat” sanki ortadan kalkmış, anca “eğlence” kalmıştı. O kadar ki, sanat değeri en yadsınmayacak yazar olan Shakespeare’in oyunlarını bile sözde eğlenceli bir hale sokmanın çaresini bulurlardı. Örneğin, <em>Macbeth’</em>e münasebetsiz şarkılar ve danslar eklerler, <em>The Tempest’</em>i baleye dönüştürürler, <em>Romeo and Juliet’</em>e ya da <em>King Lear’</em>e mutlu bir son uydururlardı. Bu başyapıtları kuşa çevirerek, Shakespeare’e hayranlıklarını kanıtlarlardı böylece.</p>
      <p><span epub:type="pagebreak" id="page360" title="360"/>XVIII. yüzyılın ortalarında Dr. Johnson çok doğru yargılar Restorasyon tiyatrosunu:</p>
      <blockquote>
        <p>Themselves they studied, as they felt they writ;</p>
        <p>Intrigue was plot, obscenity was wit;</p>
        <p>Vice always found a sympathetic friend;</p>
        <p>They pleased their age and did not aim to mend.</p>
      </blockquote>
			<blockquote>
        <p>Kendilerini incelerlerdi; içlerinden geldiği gibi yazarlardı;</p>
        <p>Konu, karışık entrikalar; müstehcenlik nükteydi;</p>
        <p>Ahlaksızlık her zaman anlayışlı bir dost bulurdu;</p>
        <p>Çağlarının hoşuna giderler; hiçbir şeyi düzeltmeye kalkmazlardı.</p>
      </blockquote>
      <p>Bu dört satır, Restorasyon tiyatrosunun tüm özelliklerini gözler önüne serer: Dr. Johnson, “themselves they studied” demekle, bu dönem yazarlarının yaşadıkları çağı yansıttıklarını belirtir. “Intrigue was plot” tümcesinde, o çağda yazılan oyunlarda bir tek konu değil, aklın alamayacağı kadar çapraşık öyküler işlenmesine değinilir. Harley Granville-Barker’in <em>On Dramatic Method’</em>da (Dramatik Yöntem Üzerine) açıkladığı gibi, bu komedyalarda kimi zaman üç ayrı konu birden işlenir ve olaylar dizisi öyle karmakarışıktır ki, bir eleştirmen, Wycherley gibi iyi bir yazarın <em>Love in a Wood’</em>undan (Koruda Aşk) söz ederken bile, “How could an audience be clever enough to understand the story and stupid enough to be interested by it when they did?” (Seyircilerin bu öyküyü anlayacak kadar zeki olmalarının; anladıktan sonra da buna ilgi duyabilecek kadar ahmak olmalarının yolu var mı?) diye sormaktan kendini alamaz.</p>
      <p>Dr. Johnson, “obscenity was wit” demekle, bu dönemin komedyalarının belki de en çarpıcı özelliğine işaret eder. Daha önce de belirttiğimiz gibi, Püritenliğe bir tepki olarak, Restorasyon’un yüksek sınıfları ahlak sorununu hiç mi hiç önemsemezlerdi. İngiltere’nin –daha doğrusu ülkede egemen olan saray çevrelerinin ve soylu sınıfın– “manevi” diye nitelenen değerler açısından en düştüğü dönemdi bu. O kadar ki, XIX. yüzyılın sonlarına doğru Virginia Woolf’un babası Sir Leslie Stephen, o sırada yazılan oyunları “Written by blackguards for blackguards” <span epub:type="pagebreak" id="page361" title="361"/>(alçaklar tarafından alçaklar için yazılmış) diye tanımlar. Çağımızın Restorasyon ve XVIII. yüzyıl uzmanlarından Arthur Humphries de, böylesine ağır bir suçlamada bulunmamakla birlikte, “the general heartlessness of all the plays”den (tüm oyunlarda görülen katı yürekten) yakınır.</p>
      <p>O dönemin seyircilerinin tiyatrodan bekledikleri, duygu, düşünce, hayal gücü, insanların ve insan davranışlarının derinliğine incelenmesi değil, kaba saba fars öğelerine başvurmadan gülmek ve eğlenmekti sadece. Oyun yazarları, parlak kadınlarla erkekleri nükteli bir biçimde konuşturarak, seyircilerin bu isteğini yerine getirdiler. Restorasyon komedyaları Avrupa’da aristokrat çevrelerinin her zaman önemsedikleri güzel konuşma sanatının en nükteli örnekleriyle doludur. Ne var ki, Dr. Johnson’un dediği gibi, bu nükteli sözlerin altında ustaca gizlenen, düpedüz müstehcenlik sayılmasa bile, ona çok yakın bir açık saçıklık bulunurdu çoğu zaman. Bunun nedeni, çağın komedya yazarlarının, yansıttıkları toplumu genellikle hiç ayıplamamalarıdır. Oysa edebiyat tarihçisi Daiches’in de belirttiği gibi, edebiyat alanında gerçekten değerli ürünlerin, bilinçli ya da bilinçsiz olarak, ahlaksal değerleri yücelten bir yanı vardır her zaman.</p>
      <p>Restorasyon’da tragedyayla komedya birbirinden kesinlikle ayrıldığı, üç birlik kuralına uymaya çalışıldığı ve kimi tragedyalarda uyak kullanıldığı için, bu tiyatronun üzerinde Fransız etkisinden söz edilir. Ne var ki, Fransızlar aynı dönemde büyük bir tiyatro yaratmışlardı. İngiliz tiyatro yazarlarında ise, Corneille’in yüceliğinin de, Racine’in tutkulu şairliğinin de, aslında çok önemli ahlak ve düşünce sorunlarını irdeleyen Molière’in komedya dehasının da en küçük bir izi görülmez. Restorasyon komedyaları, yaşama da, insanlara da, duyarlılıktan yoksun gözlerle yüzeysel bir açıdan bakar. İşte bu yüzdendir ki, o çağın birçok oyununda aşk konusu işlendiği halde, bu aşkın ciddiye alınacak bir yanı pek yoktur. Sevgilisinden ayrılmak zorunda kalanların, aldatılıp hayal kırıklığına uğrayanların ya da gerçek bir tutkuya kapılanların çektikleri acılar pek gülünç gelir Restorasyon tiyatro yazarlarına. Onlar sevdayı, belirli kuralları olan bir oyuna, cinsel bir eğlenceye dönüştürürler genellikle. Cinsiyetler arasındaki ilişkiler, kadının mı yoksa erkeğin mi daha kurnazca <span epub:type="pagebreak" id="page362" title="362"/>davranacağını, hangisinin karşısındakini tuzağa düşürüp mat ederek, hiç de kutsal bir bağ sayılmayan evliliğe razı edeceğini gözler önüne seren bir zekâ yarışması, şenlikli bir savaş biçimini alır. Nükteli laflarla yürütülen, duygusal yanı pek kısır olan bu savaş, Shakespeare’in <em>Much Ado About Nothing’</em>inde, aslında birbirlerine ölesiye tutkun olan Beatrice ile Benedick arasındaki nükte düellosuna hiç mi hiç benzemez.</p>
      <p>Restorasyon komedyaları töre komedyalarıdır; yani belirli bir toplumsal çevrenin davranışlarını gözler önüne sererler. Ne var ki, birçok töre komedyasında –örneğin Ben Jonson’unkilerde– görülen ahlaksal amacın en küçük bir izi bulunmaz bu oyunlarda. Dr. Johnson daha önce sözünü ettiğimiz dörtlüğün son dizesinde, “they pleased their age and did not aim to mend” (Çağlarından hoşlanırlar, hiçbir şeyi düzeltmeye kalkmazlardı) derken, çağın bu özelliğine de dikkatimizi çeker. Restorasyon tiyatro yazarları, taşlamak ya da eleştirmek amacı gütmezlerdi genellikle. Hatta sahnede sergiledikleri ahlak dışı ve duyarsız davranışlarından ayrıca hoşlanıyormuş gibi bir hava yaratırlardı kimi zaman. Bu nedenden ötürü L. C. Knights gibi eleştirmenler, ağırbaşlı hiçbir yanı olmayan Restorasyon komedyalarını yüzeysel ve yapay sayarlar; “artificial comedy” deyimini kullanırlar bunlardan söz ederken. Bonamy Dobrée gibi, Restorasyon tiyatrosunu savunanlar ise, bu oyunların kendi panzehirlerini taşıdıklarını; sahnede belirli töreleri nesnel olarak gösterirken, bunları aynı zamanda taşladıklarını ileri sürerler.</p>
      <p>Restorasyon’da ilk töre komedyalarını üreten ve böylece kendinden sonra gelenlere öykünebilecekleri bir örnek sunan Sir George Etheredge’in yaşamı üzerine fazla bilgimiz yok. Doğum ve ölüm tarihlerini bile kesinlikle bilmeyiz. 1634’e doğru doğduğu, 1691’e doğru öldüğü sanılır. Soylu bir aileden gelen bir kral yandaşı olduğundan, Cromwell iktidardayken bir süre Fransa’ya sığınmıştı. Yaşamının son beş yılını diplomat olarak yabancı ülkelerde geçirdi. Hatta bu arada Türkiye’ye uğradığını söyleyenler bile vardır.</p>
      <p>Etheredge’in yazdığı üç komedyadan ilki <em>The Comical Revenge, or Love in a Tub</em> (Güldürücü Öç Alma ya da Fıçıda Aşk) 1664’te sahneye konuldu. Etheredge’in bu oyuna “Comical Re<span epub:type="pagebreak" id="page363" title="363"/>venge” adını vermesi bile Elizabeth Çağı yazarlarından ne denli farkı olduğunu, kırk yıl önce tam anlamıyla trajik bir öğe olan öç almanın artık bir güldürü konusuna dönüştüğünü, aşkın ise fıçıların içine sığacak boyutlara indiğini açığa vurur. Bu oyunda biri sözümona ağırbaşlı, biri de güldürücü nitelikte iki ayrı konu işlenir. Oyunun ciddi bölümünde, aynı kadına tutkun iki erkeğin rakipliği ve bu rakipliğin sonucu düello etmeleri ele alınır. Düelloda kazanan, kızı alır. Yenilen genç ise, ilkin kendini öldürmeye kalkar, yarası iyileşince de, âşık olduğu kızın kız kardeşiyle avunur. Bu öyküyle uzaktan yakından hiçbir bağlantısı bulunmayan ve oyuna adını veren güldürü bölümünde Sir Frederick Frolick (“frolic” sözcüğü gülüp eğlenmek anlamına gelir) adında, keyfine düşkün, yüksek sınıftan tipik bir Restorasyon çapkını, dul bir kadını ilkin dolandırır, sonra da onunla evlenir. Taşralı aptal bir toprak sahibini dolandıran iki kişi de, sadece hoşlanmadıkları kadınlarla evlendirilerek cezalandırılırlar. Evlilik kurumunun övünülecek bir yanı olmadığı da anlaşılmış olur böylece, Etheredge oyunun ağırbaşlı sayılan bölümünü koşukla, güldürücü bölümünü ise düzyazıyla yazar.</p>
      <p>1668’de sahneye konulan <em>She Would if She Could</em> (Eğer Yapabilseydi Yapardı) öyle rağbet görmüştü ki, Samuel Pepys’in günlüğünde anlattığına göre, kendisiyle karısı anca saatlerce kuyrukta bekledikten sonra tiyatroya girebilmişler, bine yakın kişi de kapının önünde kalmıştı. Taşralı soylu kişilerin Londra’ya eğlenmek amacıyla gelince, başkentin çılgın havasına kapılıp nasıl azdıklarını anlatan bu komedyada, Sir Oliver Cockwood ile Sir Joslin Jolley kadın kız peşine düşerler. Sir Oliver’in oyuna adını veren eşi Lady Cockwood, ne denli erdemli bir kadın olduğunu açıklamak için hiçbir fırsatı kaçırmadığı halde, ona hiç yüz vermeyen, yüksek sosyeteden parlak ve nükteli bir delikanlı olan Mr. Courtal’u (“court all” herkese kur yapan anlamına gelir) gözüne kestirip, onu ele geçirmek amacıyla çeşitli entrikalar çevirir. Ne var ki, Mr. Courtal’un ve onun gibi parlak ve nükteli olan arkadaşı Mr. Freeman’ın, Sir Joslin’in akrabalarından olan ve bu aileyle birlikte Londra’ya geleli beri flört etmekten ayrıca hoşlanan iki genç kızda gözü vardır. Herkesin içtiği ve Sir Oliver’in fena halde sarhoş olup, kendi eşiyle dansederken onu başka bir <span epub:type="pagebreak" id="page364" title="364"/>kadın sandığı bir eğlenceden sonra Mr. Freeman, Lady Cookwood’u sözde avutmak için onun odasına gider. Mr. Courtal da oraya gelince, çoğu farce’larda alışılagelmiş bir durum olur; Mr. Freeman’ın bir dolapta saklanması gerekir. Derken kadının kocası Sir Oliver de aynı odaya gelir. Bu kez Mr. Courtal masanın altına saklanır. Sonunda çapkın gençler dolabın içinden ve masanın altından çıkmak zorunda kalırlar. Bir hayli karışık durumlardan sonra, her ikisi de sanki çok soylu bir biçimde davranmışlar gibi, Sir Joslin’in akrabası genç kızlarla evlendirilerek ödüllendirilirler.</p>
      <p>Sir George Etheredge’in en iyi komedyası sayılan <em>The Man of Mode, or Sir Fopling Flutter’</em>in (Moda Adamı ya da Sir Fopling Flutter) belirli bir konusu yoktur. Yüksek sosyetenin sadece eğlenceyi amaç edinerek yaşayan, duygusal yanları gibi düşünce yanları da pek gelişmemiş çeşitli tiplerini ele alan ve onları ayrıca nükteli bir biçimde konuşturan bu komedyaya adını veren, oyunun baş kişisi değildir. Paris modalarına çılgınca düşkün olan Sir Fopling Flutter, oyunun ikinci plandaki kişileri arasındadır. “Fopling” küçük züppe, “to flutter” de şurada burada uçuşmak anlamına geldiği için, bu adamın ne tür bir kişiliği olduğu hemen anlaşılır. Oyunun gerçek başkişisi, Lord Rochester’i örnek alarak çizilen Dorimant’dır. Çok çarpıcı bir adam olan, çapkınlığıyla da, deniz savaşlarındaki yiğitliğiyle de ün kazanan ve otuz üç yaşındayken işlediği günahlara pişman olarak ölen bu lordu Voltaire biraz abartarak, “homme de génie et grand poète” (dahi bir adam ve büyük bir şair) diye tanımlamıştı. Oysa Rochester çok acımasız ve saldırgan, ama aslında pek değerli olmayan <em>Satire Against Mankind</em> (İnsanlara Karşı Taşlama) adlı uzun şiiri ve bazı kısa şiirleriyle, yaşadığı sırada çok beğenildiği halde, günümüzde ancak uzmanlarca okunur.</p>
      <p>The Man of Mode’un baş kişisi Dorimant, canı istediği kadını ele geçirmekte her zaman başarılıdır. Ele geçirdiği kadınlara da çok zalimce davranır. İçtenlikten ve gerçek heyecandan tümüyle yoksun “aşk” manevralarından sonra bir metresi başından atarken, ikincisini baştan çıkarmaya ve üçüncüsünü ayarlamaya çalışır. Sanki Dorimant’ın bu pespaye serüvenleri dışında bir işlevi yoktur yaşamda. Böyle bir adamın “a fine gentleman” yani <span epub:type="pagebreak" id="page365" title="365"/>“kibar bir adam” sayılması bizi şaşırtır. Ne var ki, çağın yazarlarından John Dennis kibar bir centilmeni, “one who is qualified in conversation to please the best company of either sex” (yüksek çevrelerden kadınlarla erkeklere hoş vakit geçirtebilecek biçimde konuşan biri) diye tanımlamıştı o sırada. Nükteli ve eğlenceli bir diyalog kurma yeteneği yadsınmaz olan ahlak düşkünü Dorimant’ı ancak bu tanımlamaya göre kibar bir adam sayabiliriz. Gelgelelim sonunda Dorimant, kendisi kadar zeki olan Harriet’le başa çıkamaz. Böyle bir çapkın için yenilgilerin en korkuncu evlenmektir. Dorimant sadece evlenmek zorunda kalmaz, yeryüzünde oturulabilecek tek yer saydığı Londra’dan uzaklaşıp, kırsal bir bölgede Harriet’le birlikte yaşamak zorunda kalır. Harriet’in o ıssız evi anlatışı, gülmece öğeleriyle karışık, neredeyse şiirsel diyebileceğimiz bir soluk getirir, zekâ oyunlarının fazlasıyla katı bir parıltıyla ışıldadığı bu komedyaya:</p>
      <blockquote>
        <p>A great rambling lone house that looks as it were not inhabited, the family so small. There you’ll find my mother, an old lame aunt and myself, Sir, perched up on chairs at a distance in a large parlour; sitting moping like three or four melancholy birds in a spacious vollary. Does not this stagger your resolution?</p>
      </blockquote>
      <blockquote>
        <p>
          <em>Ailede o kadar az kişi var ki, o koskocaman, derme çatma, ıssız evde kimse oturmuyormuş gibi. Orada efendim, annemi, yaşlı topal teyzemi ve beni, büyük bir oturma odasında, geniş bir kafese kapatılmış dertli üç dört kuş gibi, birbirinden uzak iskemlelere tünemiş olarak bulacaksınız. Verdiğiniz karardan caydırmıyor mu sizi bu?</em>
        </p>
      </blockquote>
      <p>1640 ile 1716 yılları arasında yaşayan William Wycherley, Etheredge’den çok daha değerlidir. Hatta çoğu eleştirmenlere göre, Congreve’den önce o dönemin en yetenekli tiyatro yazarıdır. Wycherley ilkin ailesiyle birlikte sığındığı Fransa’da, sonra da Oxford’da eğitim gördü. Yazdığı ilk oyun sayesinde II. Charles’ın resmi metreslerinden Duchess of Cleveland tarafından korundu ve kralın nikâh dışı oğluna özel öğretmenlik yaptı bir ara. Ama bir lordun kızıyla gizlice evlendiği için kralın gözünden <span epub:type="pagebreak" id="page366" title="366"/>düşüp saray çevrelerinden uzaklaştı. Bu uzaklaşmanın sonuçları, son ve en önemli komedyası olan <em>The Plain Dealer’</em>e (Açık Sözlü Adam) yansımıştır bize kalırsa.</p>
      <p>Wycherley’nin 1671’de sahneye konulan ilk oyunu <em>Love in a Wood, or St. James Park</em> (Koruda Aşk ya da St. James Parkı) adı geçen parkta bir araya gelen yüksek sosyeteden çeşitli kişilerin aşk entrikalarını ele alan, pek önemli sayılmayacak bir komedyadır. Romantik çağın başlıca eleştirmeni Hazlitt, iki yıl sonra sahneye konulan <em>The Gentleman Dancing-Master’</em>den (Kibar Dans Öğretmeni) söz ederken, “a long, foolish farce” (upuzun aptalca bir fars) diye kesip atar. Ne var ki, bu güldürü birincisinden çok daha eğlencelidir, hatta bunu Wycherley’nin en eğlenceli oyunu sayanlar bile vardır: Ailesi, Hippolita adlı genç kızı bir kuzeniyle evlendirmeye kararlıdır. Paris’ten yeni dönen bu adam Fransız modalarına tıpatıp uymaya özenen, anadili yerine Fransızca konuşan ve kendine Monsieur de Paris diye ad takan sevimsiz bir züppedir. Hippolita bu kuzeniyle evlenmeye karşı çıkar. Ama teyzesi Mrs. Caution (Bayan Dikkat) tarafından çok kapalı bir biçimde yetiştirildiği için işin içinden nasıl çıkacağını kestiremez ilkin. Ama ne de olsa Restorasyon döneminde yaşayan bir kız olduğundan, çok geçmeden başka bir delikanlıyla tanışmanın ve ona gönül vermenin yolunu bulur. Hippolita’nın İspanya’dan yeni dönen babası, İspanyol davranışlarına öykünmekte ve kendisine Don Diego denilmesini istemektedir. O sıralarda çok yaygın olan bir özentiyi, yani yabancı ülkelere özenmenin ikinci bir örneğini görürüz böylece. Baba, kızıyla âşık olduğu delikanlıyı baş başa yakalayınca, Hippolita bu delikanlının onun dans öğretmeni olduğu konusunda bir yalan uydurur. Karışık birçok olaydan sonra, Hippolita’yla kuzeninin nikâhını kıymaya gelen rahip aldatılıp, Hippolita’yla sevdiği gencin nikâhını kıyar.</p>
      <p>1675’te sahneye konulan <em>The Country Wife</em> (Köyden Zevce), Wycherley’nin ilk iki oyunundan çok daha ilginç ve çok daha güldürücüdür. Ne var ki, bu komedyanın nükteli diyaloglarında, çoğunlukla sözcüklerin değişik anlamları üzerine kurulan ve neredeyse müstehcenliğe kaçarak insanı tedirgin eden bir açık saçıklık vardır. İşte bu yüzdendir ki, Victoria Çağı’nda Maca<span epub:type="pagebreak" id="page367" title="367"/>ulay, Wycherley’yi ayıplamaktan kendini alamaz ve F. E. Schelling gibi kimi eleştirmenler, İngilizce yazılmış en kaba oyun sayarlar <em>The Country Wife’</em>ı. Üstelik sahnede gördüğümüz kişilerin hepsi ya ahlak düşkünü ya da aptaldırlar. Ama Wycherley onların kepazeliklerini gözlerimizin önüne sererken, Etheredge gibi kayıtsız bir hoşgörüyle bakmaz bu kadınlarla erkeklere. Sanki onlarla alay ediyormuş, onları hor görüyormuş gibi bir izlenim uyandırır. Nitekim birkaç yıl önce Londra’nın en iyi sahnelerinden birinde bu oyunu seyrederken, Wycherley’nin Restorasyon sosyetesini sadece gerçekçi bir biçimde yansıtmakla yetinmeyip, bu tür bir toplumu dolaylı olarak eleştirdiğini, hatta böyle bir toplumdan tiksindiğini duyumsadık bizler de.</p>
      <p>Konusu ustaca kurulan bu komedyada, kırsal bölgedeki topraklarında oturan Mr. Pinchwife (Bay Eşini Çimdikleyen), kız kardeşinin düğünü için Londra’ya gelirken, son derece saf bir genç kadın olan eşini de beraberinde getirir. Mr. Pinchwife gülünç bir biçimde kıskanç olmasa, karısını eve kapamaya, erkek yüzü görmesini engellemeye kalkmasa, Mrs. Pincwife namusunu koruyabilecektir belki. Ama kocasının aşırı kıskançlığı yüzünden kadının gözü açılır, çevresindeki aşk entrikalarını sezmeye başlar. Mr. Horner ise (Wycherley bu soyadının “boynuz-takan” anlamına geldiğini düşünmüştür elbette) bu durumdan yararlanıp Mrs. Pinchwife’ı baştan çıkarır. Restorasyon komedyalarında sık sık görülen acımasız bir Don Juan tipi olan Horner, çapkınlıklarını daha kolay yürütebilmek amacıyla, bir ameliyat geçirdiğini ve hadım edildiğini çevresine yaymış, kocaların ondan kuşkulanmalarını önlemiştir böylece. <em>The Country Wife’</em>ı okuyanların ya da seyredenlerin tedirgin olmalarının başka bir nedeni de, bu oyunda kadınların –özellikle ilkin gerçekten dürüstçe davranan Mrs. Pinchwife’ın– ahlaksal açıdan gösterdikleri ikiyüzlülük, bir yandan erdemliymiş gibi sahte pozlar takınırken, bir yandan da Horner gibi rezillere kendilerini kolayca teslim etmeleridir. Üstelik cinsellik ön planda olduğu halde, hiç kimse hiç kimseye gerçek bir tutku duymaz. Mr. Pinchwife’ın karısını suç işlemeye dürtükleyen aşırı kıskançlığı da aşktan kaynaklanmamaktadır.</p>
      <p>William Wycherley’nin en ilginç oyunu, 1667’de sahneye ko<span epub:type="pagebreak" id="page368" title="368"/>nulan ve Molière’in <em>Misanthrope’</em>unun etkisini gösteren <em>The Plain Dealer’</em>dir. Restorasyon’un yüksek sınıflarının ahlak dışı tutumuna karşı <em>The Country Wife’</em>da sezilen tepki, açıkça ortaya çıkar burada. Oyunun dobra dobra konuşan başkişisi Manly, adından da anlaşılacağı gibi, “erkek adam” denilen türden dürüst bir insandır. Kaptan olan Manly, arkadaşı Vernish ve âşık olduğu Olivia dışında yeryüzünde hiç kimseye güvenmez, hiç kimseyi sevmez. Ne var ki, arkadaşı da, sevgilisi de ona karşı haince davranırlar. Manly, Hollanda savaşından dönünce, Olivia’nın Vernish’le birleştiğini ve ona emanet ettiği paraya el koyduğunu görür. Tüm insanlara karşı düşmanca duyguları büsbütün yoğunlaşır bu durum üzerine. Oysa Manly çok talihli bir erkektir bir bakıma; çünkü Fidelia, Manly tarafından sürekli terslendiği halde onu gizlice sevmekte ve “sadakat” anlamına gelen adından da anlaşılacağı gibi, ona her zaman bağlı kalmaktadır. Shakespeare’in oyunlarında olduğu gibi, Fidelia kimlik değiştirir, erkek kılığına girer, Manly’nin peşinden denizlere açılıp ona hep hizmet eder. Gene Shakespeare’in <em>Twelfth Night’</em>ında olduğu gibi Manly hâlâ Olivia’ya tutkun olduğundan, arabulucu olarak Fidelia’yı ona gönderir. Olivia da erkek kılığındaki bu genç kızı gerçek bir erkek sanıp ona âşık olur. Bu durum Wycherley’nin, genel havası açısından kendi oyununa hiç benzemeyen Twelfth Night’dan nasıl yararlandığını, hatta Olivia adını bile değiştirmeye gerek duymadığını gösterir. Çünkü Shakespeare’in komedyasında da erkek kılığına giren Viola, Orsino’yu sever. Orsino da Olivia’ya âşık olduğundan Viola’yı arabulucu olarak ona gönderince, Olivia genç kızı erkek sanıp ona âşık olur. <em>The Plain Dealer’</em>de Fidelia, Manly’nin isteği üzerine Olivia’dan bir randevu alır. Olivia ile artık evlenmiş olan Vernish randevu yerine gelip, eski arkadaşını öldürmek için üstüne saldırır. Çıkan kavgada Fidelia sevdiği erkeği korurken yaralanır, erkek olmadığı da anlaşılır o sırada. Sonunda Manly, Olivia’dan vazgeçer, Fidelia’ya bağlanır.</p>
      <p>Görüldüğü gibi, <em>The Plain Dealer’</em>in konusunun ne yeni, ne de ilginç bir yanı vardır. Gelgelelim Manly nükteli ama duyarsız çapkınlıklarla ve boynuzlanan ahmak kocalarla dolu olan Restorasyon tiyatrosunda yepyeni ve çok çarpıcı bir kişidir. Wycher<span epub:type="pagebreak" id="page369" title="369"/>ley’nin sözcüsü olduğu kuşku götürmez bize kalırsa. Hatta Wycherley oyununun başkişisiyle öylesine özdeşleşmişti ki, kendisine “Manly Wycherley” diye bir ad takılmasından ayrıca hoşlanmıştı. Manly, Molière’in Alceste’i gibi her şeyi kıyasıya yerer. Sırf toplumdan kaçmak için denizlerde yaşamayı seçen bu kaptan, insan ilişkilerinin ikiyüzlülüğünü, herkesin çıkarcılığını, bencilliğini, şehvet düşkünlüğünü, züppeliğini yerin dibine batırır. Ne var ki, kendini bir dürüstlük simgesi sayan, açık sözlülüğüyle övünen bu adamın aşırı saldırganlığı bizleri bir hayli tedirgin eder. Manly sağlıksız bir kötümserlik içinde, her insanın ve her olayın ancak olumsuz yanını görür. Çok akıllı olduğuna inanır ama, hain arkadaşı ve hain sevgilisi tarafından kolayca aldatılır; bunu bildiği halde de, uzun süre kopamaz onu aldatan kadından. Yanında Fidelia gibi gerçekten erdemli bir kişi bulunduğunu ancak oyunun en sonunda farkeder.</p>
      <p>Wycherley’nin çağdaşı Dryden, <em>The Plain Delaer’</em>i, “the most bold, most general and most useful satire ever shown on the stage” (sahnede gösterilen en gözüpek, en kapsamlı ve en yararlı taşlama) diye değerlendirmişti. Manly’nin uğradığı korkunç hayal kırıklığının, bu hayal kırıklığı yüzünden duyduğu acıların ve Fidelia’nın sevdiği erkeğe bağlılığının oyundaki buruk eleştirilerle birleşmesi, <em>The Plain Dealer’</em>a, tragedya havasına neredeyse yaklaşan ve Restorasyon tiyatrosunda pek ender görülen bir ağırbaşlılık verir. Ne var ki, tiyatro üzerinde eğemenliğini sürdüren yüksek sınıflar böyle bir ağırbaşlılığı benimseyecek ve ahlaksal kaygılara kapılacak durumda olmadıklarından, İngiltere’nin kültürel yaşamında orta sınıfın etkinliği başlayıncaya değin, Etheredge’inkiler türünde komedyaların yazılması sürüp gitti.</p>
      <p>1664 ile 1726 yılları arasında yaşayan Sir John Vanbrugh, Etheredge ya da Wycherley kadar önemli sayılmaz. Tiyatro yazarlığı başlıca uğraşı değil, bir eğlencesiydi ancak. Çünkü Vanbrugh mimardı, hem de çok yetenekli bir mimardı. Kendi oyunlarının da oynandığı Haymarket Tiyatrosu, Duke of Marlborough’nun 1704’te kazandığı Blenheim zaferini kutlamak için yapılan ve günümüzde İngiltere’ye gelen çoğu turistlere gezdirilen Blenheim Palace gibi ünlü binaların tasarımını çizmişti. Fazla özen göstermeden çalakalem yazdığı oyunların, diktiği yapılar <span epub:type="pagebreak" id="page370" title="370"/>kadar zamanın yıpratıcı etkisine karşı koyabildiği söylenemez belki de.</p>
      <p>Vanbrugh’nun 1696’da sahneye konulan ilk oyunu <em>The Relapse, or Virtue in Danger</em> (Hastalığın Nüksetmesi ya da Erdemin Tehlikeye Düşmesi) büyük rağbet görmüştü. Bu komedyada, aralarında pek bağlantı bulunmayan iki ayrı konu işlenir. Birincisinde, o çağın oyunlarında sık sık görülen bir tip olan Loveless (“sevgisiz” anlamına gelir bu soyadı) çapkınlıktan vazgeçer, evlenir ve çok iyi anlaştığı karısıyla birlikte kırsal bölgeye yerleşir. Ne var ki, bir iş için Londra’ya geri dönmek zorunda kalınca çapkınlık hastalığı nükseder; içtenlikle bağlı olduğu karısı Amanda’yı, ahlak düşkünü bir dulla aldatır. Amanda’ya göz koyan başka bir erkek de, bu durumdan yararlanarak Amanda’yı baştan çıkarmaya kalkar. Ama Amanda kocasına fena halde gücendiği halde, bu adama yüz vermez. <em>The Relapse</em>’ın asıl güldürücü yanını içeren ikinci konusu birincisiden daha ilginçtir. Çağın yüksek sosyetesinin çeşitli aptallarını ve züppelerini görürüz burada. Morality play’lerde olduğu gibi, bu gülünç tipler, kişiliklerini belirten adlar taşırlar. Lord Foppington (“fop” züppe demektir), unvanını parayla satın alan Sir Novelty Fashion (Yenilik Moda), Sir Tunbelly Clumsey (Fıçıgöbek Beceriksiz), Young Fashion (Genç Moda), Miss Hoyden (Bayan Şamatacı) vb. XVIII. yüzyılın ortalarında Sheridan’ın <em>a Trip to Scarborough’</em>sunda (Scarborough’ya bir Yolculuk) bir uyarlaması yapılan bu ikinci öyküde, Lord Foppington’la küçük kardeşi Young Fashion’ın, taşralı zengin Sir Tunbelly’nin kızı Hoyden’le evlenmeye kalkışmaları ve küçük kardeşin, ağabeyini atlatarak bu işi nasıl başardığı anlatılır.</p>
      <p>Bir yıl sonra sahneye konulan <em>The Provoked Wife </em>(Kışkırtılan Zevce) özellikle paralı yüksek sosyetenin kimi üyelerini eleştirmek açısından <em>The Relapse’</em>dan daha ilginçtir bize kalırsa: karısını hırpalaya hırpalaya zina işlemeye dürtercesine davranan Sir John Brute, sözde kibar sınıftan gelir; ama “hayvan” anlamında olan Brute soyadından da anlaşılacağı gibi, kaba saba bir ayyaştan başka bir şey değildir. Kafayı fazla çekince, “Liberty and property and old England! Hurra!” (“Özgürlük, mal mülk ve koca İngiltere! Yaşasın!”) türünden sloganlar atar. Onun gözünde öz<span epub:type="pagebreak" id="page371" title="371"/>gürlük, çevresindekileri canı istediği gibi kasıp kavurmak özgürlüğüdür sadece. Koca İngiltere’ye de, kutsal bildiği tek şeyin, yani malının mülkünün koruyucusu olarak değer verir. Oyun, Sir John Brute’un rahip kılığına girip sokaklarda kavga çıkarması, tutuklanıp sözde yargılanması, Brute’un eşine ve eşinin yeğenine göz koyan iki delikanlının, ev sahibinin ansızın geri dönmesi üzerine dolaplarda saklanmaları gibi güldürücü sahnelerle doludur.</p>
      <p>1705’te sahneye konulan <em>The Confederacy</em> (Gizli Anlaşma) kimine göre Vanbrugh’nun en başarılı komedyasıdır. Burada yüksek sınıftan değil de orta sınıftan kişilerin ele alınması bir yenilik sayılabilir. Konu, Gripe (Sıkı Tutan) ve Moneytrap (Para Tuzağı) adlı iki zengin tefeciyle eşleri üzerine kuruludur. Bu arada albay geçinen açıkgöz bir delikanlı, Gripe’ın kızıyla evlenmeyi aklına koyup, evdeki hizmetçilerle gizli bir anlaşma yapar; Gripe, Moneytrap’ın karısına, Moneytrap da Gripe’ınkine göz koyar; aralarında anlaşan iki kadın, varlıklı ama cimri kocalarından para sızdırırlar; parayla ilgili başka dalavereler de döner. Sonunda tefeciler dışında herkesin kârlı çıkmasıyla mutlu bir sona varılır.</p>
      <p>Vanbrugh’nun 1728’de sahneye konulan son oyunu <em>The Provoked Husband,</em> or a Journey to London (Kışkırtılan Koca ya da Londra’ya bir Yolculuk), Vanbrugh 1726’da öldüğü için, çağın önemsiz yazarlarından Colley Cibber tarafından tamamlandı. Vanbrugh bu komedyada, gene o dönemin tiyatrosuna özgü yüksek sosyete çevrelerini ele alır: Aklı başında bir adam olan, kışkırtılan koca Lord Townly, karısının çılgınca davranışlarından öyle bezer ki, onu bırakmasının nedenlerini de açıklayarak, Lady Townly’den ayrılmaya karar verir. Ne var ki, bir arkadaşının çabaları sayesinde, aklı başına gelen kadınla kocası barışırlar. Bu arkadaşın adı da Manly’dir. Anlaşılan Wycherley’nin <em>The Plain Dealer’</em>inin başkişisi öyle ünlüydü ki, Vanbrugh kendi oyunundaki adama aynı adı vermekte bir sakınca görmedi. Bu komedyada, saf bir toprak sahibinin, ailesiyle birlikte Londra’ya gelişi konusu da işlenir. Bu adamın eşi Lady Wronghead (Lady Çarpık Kafa) kibar sosyete tarafından benimsenmek için abuk sabuk işler yapmaya özenir. Bu arada kumarbaz bir kont, <span epub:type="pagebreak" id="page372" title="372"/>Wronghead’e kur yapıyormuş görünür. Ama bu zengin ailenin kızıyla evlenmek, ayrıldığı metresini de varlıklı Lady’nin oğluyla evlendirmektir asıl amacı. Ne var ki, Towly’lerin evliliğini kurtaran Manly, bu ailenin de imdadına yetişir ve kumarbaz kont planlarını gerçekleştiremez.</p>
      <p>1678 ile 1707 yılları arasında yaşayıp yirmi dokuz yaşında ölen George Farquhar’ın, Restorasyon’un öteki yazarlarından farklı bir yanı, hiç duygusallığa kaçmadan, çevresine ve çevresinde yaşayanlara insanca bir anlayışla yaklaşmasıdır. Onun amacı, yüksek sosyeteyi sadece nesnel bir biçimde yansıtmak ya da kibar geçinenlere soğuk gözlerle bakarak onlarla alay etmek değildir. Nükteli ve parlak diyaloglar yazmaya özen göstermediğinden, kişilerinin konuşmaları öteki yazarlarınkinden daha doğaldır. Farquhar kurallara uymaya da önem vermez. Gerçek tiyatro kurallarının Aristo’nun ve başkalarının kitaplarından değil, tiyatroları dolduran seyircilerin tepkilerinden kaynaklanması gerektiğini ileri sürer. Sadece yüksek sınıflara değil, kendi gözleriyle gördüğü her tür insana yer verir oyunlarında. Onları sahnede canlandırırken, bu dönemin öteki oyun yazarlarından farklı olarak, seyircileri tedirgin etmeden, içtenlikle güldürmesini bilir. İşte bu yüzden Farquhar’ın komedyalarını, Restorasyon’a özgü “artificial” yani yapay komedyalar sayamayız.</p>
      <p>Farquhar’ın bu gerçekçi ve insanca yaklaşımı, onun kısa bir süre içinde doludizgin yaşamasından ve ötekiler gibi İngiliz değil de İrlandalı olmasından kaynaklanabilir. Yoksul bir din adamının oğlu olan Farquhar, Dublin’de Trinity College’de okuduktan sonra orduya girip subay oldu. Bir süre sonra askerlikten vazgeçti, tiyatro oyunculuğuna başladı. Hatta Othello gibi önemli bir rolde oynadı. Ama bir oyunda düello yaparken, kaza sonucu karşısındaki aktörü yaralaması üzerine sahneyi bırakıp oyun yazmaya başladı. Oyunları başarılı olduğu halde ömrü boyunca para sıkıntısı çeken Farquhar, yoksulluk içinde öldü.</p>
      <p>George Farquhar’ın sekiz oyunu vardır. Bunların arasında <em>The Recruiting Officer</em> (Er Toplayan Subay) bir hayli eğlencelidir; <em>The Beaux’ Stratagem</em> (Parlak Delikanlıların Hilesi) ise bir başyapıttır. 1706’da sahneye konulan <em>The Recruiting Officer</em>, o dönemin çoğu oyunları gibi, yüksek sosyetenin salonlarını ve eğlen<span epub:type="pagebreak" id="page373" title="373"/>ce yerlerini değil, küçük bir kasabada orta ve yoksul sınıftan halkın yaşantısını, köy hanlarında ve köy yollarında neler olup bittiğini anlatır. Farquhar’ın o insanları tanıdığı, o yerleri gördüğü de besbellidir. Yüzbaşı Plume başçavuşu Kite’ın yardımıyla orduya asker toplamaya çıkar. O sıralarda zorunlu vatan hizmeti olmadığından, orduda er sayısı azalınca böyle yapılırdı. Hatta XVIII. yüzyılın bazı romanlarından da anlaşıldığı gibi, yeterli sayıda gönüllü bulunmayınca “press” yani baskı yöntemine başvurulur, “pressgang” denilen zorba grupları, sağlıklı görünen delikanlıların üstüne saldırıp onları zorla orduya ya da donanmaya alırlardı. Gerçi Yüzbaşı Plume (soyadından da anlaşılacağı gibi, kendisi tüy gibi hafiftir) zor kullanmaz. Ama görevini yerine getirmek için yapmayacağı şey de yoktur. Örneğin, belirli kadınlara âşıkmış gibi davranarak, o kadınlarla sevgililerinin arasını açar, sonra da onları kandırıp orduya alır. “Atmaca” anlamına gelen soyadından anlaşılacağı gibi, çok atılgan olan başçavuşu Kite da, yıldız falcısı kılığına girip delikanlılara telkinlerde bulunur, onları orduda parlak bir geleceğin beklediğini söyler. Bu arada çok eğlenceli durumlar da olur: Bir yargıcın kızı olan Sylvia, yüzbaşıya vurulunca, erkek kılığına girip evinden kaçar. Kavga çıkarmakla suçlanarak tutuklanıp, babası tarafından yargılanır. Bu serseri delikanlının kendi kızı olduğunu bilmeyen baba, onu cezalandırmak için askere göndermeye karar verir, yüzbaşıya teslim eder vb.</p>
      <p>Farquhar’ın son ve en iyi oyununu yazabilmesi için, ünlü oyuncu Robert Wilks, ona geçinebilecek kadar bir para, yani yirmi İngiliz Lirası armağan etmişti. Farquhar bu sayede <em>The Beaux’ Stratagem’</em>i tamamlayabildi. Büyük başarıyla sahneye konulan oyunun üçüncü temsilinden sonra da öldü. Genç adamın, yaşama sevinciyle dolup taşan bu oyunu can çekişirken, neredeyse ölümle yarışarak yazmış olmasına hayranlık duyar insan.</p>
      <p>Komedyanın adındaki “beaux” sözcüğü Fransızcada “yakışıklı”nın çoğuludur. Daha sonraları “boy-friend” anlamında kullanılan “beau” Restorasyon’da ve XVIII. yüzyılda yüksek sosyetenin parlak delikanlılarına verilen bir addı. İleride Pope’un <em>The Rape of the Lock’</em>unda göreceğimiz gibi, aynı türden genç kızlara “belle” denilirdi. Buradaki iki beaux, Aimwell (İyi Nişan <span epub:type="pagebreak" id="page374" title="374"/>Alan) ve Archer (Okçu), Londra’da tüm paralarını har vurup harman savurduktan sonra yeniden zengin olmak amacıyla bir kasabadan ötekine giderek talihlerini denerler. Şimdi geldikleri Lichfield’de talihleri yaver gitmezse, Hollanda’da savaşa katılıp, yaşadıkları gibi “in a blaze” (bir parıltı içinde) ölmekten başka çareleri kalmamıştır. Bu iki arkadaş Londra’nın eğlenceli yaşamının özlemi içinde yanıp tutuşmakla ve beaux’lara özgü nitelikler taşımakla birlikte, birbirlerinden farklı kişilerdir. Archer tipik bir Restorasyon adamıdır. Her şeyden fazla paraya, daha doğrusu paranın sağladığı hazlara önem verir. “There is no scandal like rags, nor any crime so shameful as poverty” (Paçavralar içinde olmaktan büyük rezalet, yoksulluktan büyük de cinayet olamaz) ona bakılacak olursa. Oysa, Aimwell arkadaşından daha dürüst ve daha duyarlı bir insandır. Lichfield kasabasında oturan en varlıklı kişi olan Lady Bountiful’un (Eli Çok Açık), Dorinda adlı sevimli bir kızı, Sullen (Somurtkan) adlı metelik etmeyen kaba ve ayyaş bir oğlu ve bu oğlanla evli bir gelini vardır. Çok geçmeden Aimwell, Dorinda’ya, Archer de geline göz koyarlar. Gelin Londralı olduğu, başkentte yaşamak istediği ve Londra’da erkekler karılarının kölesiyken taşrada kadınların kocalarının köleleri oldukları konusunda ileri geri konuştuğu halde, Restorasyon komedyalarının kocasını aldatmayı bir oyun sayan hafifmeşrep kadınlarından olmadığı için, sevdalandığı Archer’e teslim olmaz. Aimwell’in uşağı geçinen Archer (kimi kasabalarda da Aimwell Archer’in uşağı rolünü oynar) arkadaşının Dorinda’yla yakınlaşmasını kolaylaştırmak amacıyla bir yalan uydurur, Aimwell’in varlıklı bir lord olduğunu söyler. Oysa varlıklı ve lord olan Aimwell değil, onun ağabeyidir. Dorinda kasabanın kilisesinde görür görmez vurulduğu Aimwell’le evlenmeye razıdır. Ama tam nikâh kıyılacağı sırada, Aimwell böyle canayakın bir kıza hile yapmayı dürüstlüğüne yediremez, gerçeği açıklar. Ama oyunun sonunda her şey yoluna girer: Lord ve zengin olan ağabey tam zamanında ölüp, unvanını da servetini de Aimwell’e bırakır. Mrs. Sullen’in, yani mutsuz gelinin ağabeyi de tam zamanında kız kardeşinin imdadına yetişir, evliliği feshettirir, genç kadını kötü kocasından kurtarır. Böylece iki beaux da muratlarına ererler.</p>
      <p><span epub:type="pagebreak" id="page375" title="375"/><em>The Beaux’ Stratagem’</em>de önemli olan konu değildir elbette. Çağın öteki komedyaları hep Londra’da geçer. Bu kapalı çevrenin züppeliklerinden kurtulup, XVIII. yüzyılın başlangıcında bir İngiliz kasabasının gerçek yaşantısını görebilmek, Farquhar’ın anlattığı öyküden çok daha fazla ilgilendirir bizi. Restorasyon’un öteki oyunlarında halk adamları hor görülür, ancak ne denli aptal oldukları iyice anlaşılsın diye komedyalarda yer verilirdi onlara. Oysa <em>The Beaux’ Stratagem’</em>de, ana öyküde önemli bir rol oynamayan, ama büyük bir canlılıkla çizilen halk adamları vardır. Bunların arasında, içki şişelerinin sayısını çocuklarının yaşından daha iyi bilen, bir yandan sahibi olduğu hanı namusuyla işletirken, bir yandan da haydutlarla işbirliği yapan, kocaman göbekli ve sevimli meyhaneci Boniface; kendine subay süsü veren haydut Gibbet; Fransız geçinen ama aslında İrlandalı olan komik papaz Foigard ve açıkgöz uşak Scrub ayrıca ilgimizi çeker.</p>
      <p>O dönemin en yetenekli komedya yazarı William Congreve’in 1670 ile 1729 yılları arasında yaşadığına göre, bir Restorasyon yazarı değil de, bir XVIII. yüzyıl yazarı sayılması gerektiği söylenebilir. Ne var ki, Congreve 1700’de, yani otuz yaşındayken yazdığı son ve en iyi oyunu <em>The Way of the World’</em>ün (Dünyanın Hali) tutulması üzerine tiyatroyu bıraktığı için, üstelik yadsınmaz yeteneklerine karşın, Farquhar’dan farklı olarak, toplumun ancak yüksek sınıflarıyla ilgilendiğinden, bu yüzden de artificial comedy’nin sınırlarını aşamadığından, gene de Restorasyon tiyatrosu yazarları arasına girer bize kalırsa.</p>
      <p>William Congreve İrlandalı olmadığı halde, babası subay olarak orada görev aldığından Dublin’de okudu. Bir süre hukuk eğitimi gördükten sonra peşpeşe dört komedya ve bir tragedya yazdı. Tiyatrodan vazgeçince önemli devlet memuriyetlerinde bulundu. Hep edebiyat çevrelerinde kaldığı, çağın en önemli yazarlarının, örneğin sınıf arkadaşı Swift’le Pope’un yakın dostu olduğu halde, gençliğinde yazdığı oyunlardan söz etmekten hiç hoşlanmazdı. Hatta onu görmeye giden Voltaire, bu yüzden fena halde içerlemiş; bir yazarla değil de, sadece bir İngiliz centilmeniyle karşılaşacağını bilseydi, Congreve’le konuşma zahmetine girmeyeceğini söylemişti.</p>
      <p><span epub:type="pagebreak" id="page376" title="376"/>Congreve’in ilk komedyası <em>The Old Bachelor</em> (Yaşlı Bekâr) 1693’te sahneye konulur konulmaz çok beğenildi. Congreve kendi anlattığına göre, bir hastalıktan sonra sırf eğlenmek için yazmıştı bu oyunu. Ama sadece kendini değil, Londra’nın üst tabakasını da öylesine eğlendirdi ki, yirmi üç yaşındaki bu delikanlı ünlü oluverdi dakikasında. <em>The Old Bachelor</em> hiçbir acemilik izi taşımamakla birlikte, o çağın öteki komedyalarından pek üstün değildir: Soyadı “Özenti Aşk” anlamına gelen Vainlove, metresinden ayrılır. Kadınlardan nefret ediyormuş gibi tavırlar takınan yaşlı bekâr Heartwell, bu yosmaya çabucak âşık olup onunla evlenir. Evlendikten sonra da durumu anlayıp pişman olur. Ne var ki, bu evlilik geçerli değildir aslında; çünkü nikâhı kıyan kişi, rahip kılığına giren Belmour adlı bir şakacıdır. Sonunda açıkta kalan metres, başka bir aptalla evlendirilir. Bu komedyaya da, Restorasyon komedyalarının çoğuna da egemen olan dünya görüşü, Belmour tarafından özetlenir:</p>
      <blockquote>
        <p>Leave business to idlers and wisdom to fools: They have need of them. Wit be my faculty and pleasure my occupation, and let Old Father Time shake his glass.</p>
      </blockquote>
      <blockquote>
        <p>İşi gücü tembellere bırakın; bilgeliği de budalalara. Onlar için gereklidir bunlar. Benim yeteneğim nüktedanlık olsun, uğraşım da eğlence. Ve İhtiyar Zaman Dede, varsın sallasın kum saatini.</p>
      </blockquote>
      <p>Bir yıl sonra sahneye konulan <em>The Double Dealer</em> (İkiyüzlü), içinde sadece ahlak düşkünü değil, gerçekten hain bir erkek ve gerçekten yoğun tutkular duyabilen kötü bir kadın bulunması açısından, çağın öteki komedyalarından farklıdır: Lord Touchwood’un yeğeni ve varisi Mellefont, sevdiği Cynthia’yla evlenmek üzeredir. Ne var ki, Mellefont’un yengesi Lady Touchwood delikanlıya fena halde tutkundur. Kendisine yüz vermeyen Mellefont’un hem evliliğini engellemek, hem de onu amcasının gözünden düşürmek amacıyla, eski âşıklarından Maskwell’i kullanır. “İyi Maskeli” anlamına gelen soyadından da anlaşıldığı gibi, Maskwell, bir komedyadan çok, bir tragedyaya yakışacak türden bir kötü kişidir. Üstelik Mellefont’un nişanlısında gözü vardır. <span epub:type="pagebreak" id="page377" title="377"/>Ama oyun bir komedya olduğundan, ustaca çevirdikleri karanlık entrikalara karşın, bu iki hain yenilgiye uğrarlar sonunda.</p>
      <p>Congreve 1695’te sahneye konulan <em>Love for Love’</em>ın (Aşka Karşı Aşk) prologunda, “to lash” yani “kamçılamak” deyimini kullanarak, çağını taşlayacağını söyler. Ne var ki, oyunda asıl konuyla ilgili olmayan bazı güldürücü kişiler bulunduğu halde, taşlama öğelerinin pek belirgin olduğunu söyleyemeyiz: Gırtlağına kadar borca girdiği için Valentine’le babasının arası açıktır. Baba ancak Valentine tüm miras haklarını küçük kardeşine bırakırsa onun borçlarını ödeyeceği konusunda bir senet hazırlar. Çok güç durumda olan delikanlı, bu senedi imzalar imzalamaz pişman olur. Hatta babasını kararından vazgeçirmek için deli rolü bile oynar. Ama o ana değin Valentine’e pek yüz vermeyen, âşık olduğu Angelica, Valentine’in babasıyla evlenmeye razıymış gibi bir hileye başvurarak, babanın elinden senedi geri alıp delikanlıyı kurtarır ve onunla evlenir.</p>
      <p>Congreve’in tek tragedyası, blank verse’le yazılan <em>The Mourning Bride</em> (Yas Tutan Gelin) 1697’de sahneye konuldu ve büyük bir coşkuyla alkışlandı. Hatta Dr. Johnson gibi, klasisizmin kurallarına sıkı sıkı bağlı, sağduyulu bir adam bile, şimdiye değin duyduğu en şiirsel parçaların bu oyunda bulunduğunu söyleyecek kadar ileri gitti. Oysa bu tragedya, Jacobean dönemin Ford ve Webster gibi tiyatro yazarlarının oldukça beceriksiz bir taklididir bize kalırsa: Geçmiş günlerde İspanya’da Prenses Almeria, babası Kral Manuel’in düşmanı Prens Alphonso’yla gizlice evlenir. Öfkeye kapılan baba, damadının başının kesilmesini emreder. Ama bir rastlantı sonucu, her nasıl olursa olur, kendi başı kesilir. Bu arada Alphonso’ya âşık olan bir Arap kraliçesi, zehir içerek kendini öldürür. Ne var ki, kesilen başlara ve içilen zehirlere karşın mutlu bir sona varan <em>The Mourning Bride</em> gerçek bir tragedya sayılamaz.</p>
      <p>Congreve’in son ve en iyi oyunu <em>The Way of the World’</em>ün asıl konusu, Mirabell adlı delikanlıyla Millamant adlı genç kızın sevdaya kapılmaları ve birbirlerine bir süre direndikten sonra birleşmeleridir. Gelgelelim Congreve her nedense, bu ana tema’yı, izlenemeyecek kadar çapraşık bir öykünün içinde işler. Bu arada Mirabell, Millamant’a yanaşabilmek için teyzesi Lady Wish<span epub:type="pagebreak" id="page378" title="378"/>fort’a kur yapıyormuş gibi davranır; Mrs. Marwood adlı bir kadın, Mirabell’e göz koyup reddedildiği için bu durumu Lady Wishfort’a açıklar; fena halde öfkelenen bu bayan, yeğeniyle Mirabell’in evlenmelerini önlemek için elinden geleni yapar; imzasız mektuplar gönderilir; çeşitli kişiler dolaplar içine saklanır; işin içine Lady Wishfort’un kızıyla damadı karışır; miras ve parayla ilgili birçok entrika döner vb. Bu karmakarışık durumları hayal meyal anımsar gibi oluruz. Ne var ki, oyunda anlatılan olaylar dizisini sanki yoğun bir sis tabakası kaplarken, Mirabell ile Millamant’ın kişilikleri olanca canlılıklarıyla açık seçik gözümüzün önünde kalır.</p>
      <p>Millamant da, Mirabell de pırıl pırıl insanlardır. Ama Shakespeare’in romantik komedyalarında kadınlar erkeklere üstün; <em>Much Ado About Nothing’</em>de Beatrice, Benedick’e; As You Like It’de Rosalind, Orlando’ya üstün olduğu gibi, burada da Millamant sevgilisinden de daha pırıl pırıldır. Millamant’ın adı Fransızcada “bin âşık” anlamına gelen “mille amants” sözcüklerinden türemiştir herhalde. Çünkü bu genç kız, bin âşığı varmış da, onları aklına estiği gibi harcıyormuşçasına laflar eder:</p>
      <blockquote>
        <p>One makes lovers as fast as one pleases, and they live as long as one pleases, and they die as soon as one pleases, and then one makes more.</p>
      </blockquote>
      <blockquote>
        <p>İnsan canı istediği gibi, hızla âşık edinir; bunlar, insanın canı istediği kadar yaşar; canı istemediği zaman da hemen ölür; o zaman da yenileri elde edilir.</p>
      </blockquote>
      <p>Millamant âşıklarından gelen mektuplarla saçlarına bigudi yapacak kadar erkekleri önemsemediğini de anlatır. Bu tür sözler ve davranışlar Restorasyon komedyalarının “coquette”lerine, yani şuh kadınlarına özgüdür. Ama Millamant’ın bir tek erkeğe duyduğu ve özenle gizlediği tutku, onun bu kadınlardan bambaşka olduğunu gösterir. Millamant, “I am a lost thing, for I love him violently” (Ben mahvoldum, çünkü onu şiddetle seviyorum) diyerek, ancak en yakın arkadaşına açıklar gerçek duygularını. Mirabell’e bir yandan sürekli terslenir; eğer evlenirlerse <span epub:type="pagebreak" id="page379" title="379"/>bile, kibar insanları örnek alarak, birbirlerine yabancı gibi davranmalarını söyler; bir yandan da eğer evlendikten sonra Mirabell ona iyi davranmazsa, derdinden öleceğini açıklar aynı yakın arkadaşına.</p>
      <p><em>The Way of the World,</em> bir “chocolate-house”da, yani sıvı çikolata içilen bir kahvehanenin kumar masasında başlar. Orada sözü edilen Millamant, ancak ikinci perdenin ikinci sahnesinde ortaya çıkar. Sahneye tam gireceği sırada, Mirabell onun, flamaları rüzgârda uçuşarak yaklaşan bir yelkenliyi andırdığını söyler. Gerçi bu benzetmeyi <em>Samson Agonistes’</em>de Dalila için Milton kullanmıştır ilkin:</p>
      <blockquote>
        <p>Like a stately ship,</p>
        <p>With all bravery on and tackle trim,</p>
        <p>Sails filled and a streamers waving.</p>
      </blockquote>
      <blockquote>
        <p>Görkemli bir gemi gibi,</p>
        <p>Bütün süslerini takınmış, donanımı düzenli,</p>
        <p>Yelkenleri rüzgârda şişmiş, bayrakları dalgalanıyor.</p>
      </blockquote>
      <p>Ama bu benzetme Millamant’ın güçlü kişiliğine ayrıca uygundur. Onunla sürekli bir çatışma içinde olan Mirabell, sevgilisini “a whirlwind” (bir kasırga)ya benzetir. Ona karşı koymak, ondan kopmak istediği halde, bu kasırgaya kapılmaması olası değildir.</p>
      <p>Saintsbury, Congreve’in “verbal fireworks”üne, yani sözcüklerle oluşturduğu havai fişeklere değinir. Başlıca özelliklerinden biri, kişileri nükteli bir biçimde konuşturmak olan Restorasyon dönemi tiyatrosunda hiçbir yazar Congreve’inki kadar pırıltılı bir diyalog yaratamamıştır. Çok zeki insanları, tüm zekâlarını gözler önüne sererek konuşturma sanatı Congreve’de doruk noktasına varır. Congreve’in öteki komedyalarında da görülen bu yetenek, birçok eleştirmene göre o çağ tiyatrosunun en güzel örneği sayılan <em>The Way of the World’</em>de en çarpıcı biçimini alır. O çağın töre komedyalarından farklı olarak, bu konuşmalarda seyircileri tedirgin edecek hiçbir açık saçıklık yoktur. Congreve’in neredeyse ağırbaşlı diye niteleyebileceğimiz bu edepli dili doğal <span epub:type="pagebreak" id="page380" title="380"/>sayılmalıdır bu oyunda. Çünkü burada gelip geçici hevesler ya da salt cinsellikten kaynaklanan istekler değil, gerçek bir sevda ele alınmaktadır.</p>
      <p>Restorasyon tiyatrosunda Congreve’in kişilerinin ahlaksal yanı hiç de olumsuz sayılamayacağı halde, ne gariptir ki, Jeremy Collier adında bir din adamı 1698’de yayımladığı <em>A Short View of the Immorality and Profaneness of the English Stage’</em>de (İngiliz Sahnesinin Ahlak Düşkünlüğüne ve Dine Saygısızlığına Kısa Bir Bakış) en çok Congreve’e saldırdı. Bir vaaz niteliği taşıyan bu kitapçığın, Congreve’e karşı mahkeme açılmasına, Betterton ve Mrs. Bracegirdle gibi ünlü oyuncuların para cezasına çarptırılmalarına, yazarların kendilerini savunmaları üzerine büyük bir polemiğin başlamasına ve yerilenlerden biri olan John Dennis’in <em>The Usefulness of the Stage to the Happiness of Mankind, to Government and Religion</em> (Sahnenin İnsanlığın Mutluluğuna, Hükümete ve Dine Yararı) adlı bir yanıt yazmasına neden olması, bizi bugün bir hayli şaşırtır.</p>
      <p>Edebiyattan hiç mi hiç haberi olmayan Jeremy Collier, yalnız kendi döneminin tiyatro yazarlarına değil, aralarında Shakespeare ve Dryden olmak üzere tüm oyun yazarlarına düşmandı. Asıl amacı, tiyatroyu ahlaksal açıdan düzeltmek değil, toptan yok etmekti herhalde. Oyunlarda hak yerini bulmadığından, kötülerin cezalandırılacakları yerde ödüllendirildiklerinden yakınıyordu. Vanbrugh’nun züppe ve aptal Lord Foppington’unun “sunday is vile day” (pazar günü rezil bir gündür) demesini dine küfür sayıyor; bütün küçük burjuvalar gibi, varlıklı aristokrasiye hayranlık duyduğundan, lord unvanını taşıyan kişilerin sahnede gülünç gösterilmelerine öfkeleniyordu. Congreve, “it is the business of the comic poet to paint the vices and follies of mankind” (insanların ahlaksızlıklarını ve çılgınlıklarını göstermek, komedya yazarlarının işidir) demişti. Oysa Collier’e göre bunu yapmak, ahlaksızlığı ve çılgınlığı övmekle eşitti. Piskoposluğa kadar yükselen bu din adamına, II. Charles ve II. James dönemlerinde hiç kimse aldırmazdı elbette. Ne var ki, XVIII. yüzyılın başlamasıyla birlikte İngiltere’nin toplumsal yapısı, dolayısıyla İngiliz edebiyatı bir değişime uğradığı için, Jeremy Collier’in yobazca saldırısına hiç hak etmediği bir önem verilmişti.</p>
    </section>
  </body>
</html>