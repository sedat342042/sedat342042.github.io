<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page750" title="750"/>
      <header>
        <h1 class="bolum">İkinci Bölüm</h1>
        <h2>Daniel Defoe</h2>
      </header>
      <p>Doğum tarihi kesin olmamakla birlikte, Daniel Defoe’nun 1660’ta dünyaya geldiği sanılır. Ölüm tarihi ise 1731’dir. James Foe adlı bir kasabın oğludur. Ama Daniel, bu Foe adına bir “de” ekleyip, soyadını Defoe yapmış; elli yaşındayken de, sanki Fransız asıllı soylu bir kişiymiş gibi “de”yi “Foe”dan ayırarak, yazdıklarını ara sıra “de Foe” diye imzalamıştır her nedense. Çocukluğu ve ilk gençliği üzerine ayrıntılı bilgimiz yoktur. Damadı Henry Baker’in deyimiyle Defoe “to hide himself in mists” (kendini sisler içinde gizlemekten) ayrıca hoşlandığı için, daha sonraki yaşamının birçok yanı da karanlık kalmıştır. Defoe bir süre okula gitmekle birlikte, düzenli bir eğitim görmemiştir. Ama ayrıca yetenekli bir “autodidact” olduğu için, kendi kendini yetiştirmiş, beş altı yabancı dili okumasını öğrenmiş, en değişik konularda ayrıntılı bilgi edinmişti.</p>
      <p>Genç yaşında evlenen Defoe’nun yedi çocuğu oldu (nikâhdışı bir ilişkiden bir sekizincisini de peydahlamıştı). Kendisini ve ailesini geçindirmek çabası içinde, yapmadığı iş kalmadı. Düşüncelerini ve öykülerini satmaya karar vermeden önce, çoraptan tutun şaraba kadar, istiridyeden tutun tuğlaya kadar, en değişik malları sattı. Bir ara iç çamaşırı ve kumaş ticaretiyle uğraştı; bir ara bir çini fabrikası işletti. Çoğunlukla başarısız kalan başka işlere de girişti. İlkin yasal kral III. William’a başkaldıran II. Charles’in oğlu Duke of Monmouth’un ordusunda, sonra da III. William’ın ordusunda askerlik etti. Ticaret yapma fırsatları arayarak Fransa, İtalya, İspanya ve Almanya’da yolculuklara çık<span epub:type="pagebreak" id="page751" title="751"/>tı. Bir işadamı olarak kimi zaman çok para kazandı, kimi zaman iflas etti. Yazdığı bütün şiirler gibi şiirsellikten tümüyle yoksun olan iki dizede dediği gibi,</p>
      <blockquote>
        <p>No man has tasted differing fortunes more,</p>
        <p>And thirteen times I have been rich and poor,</p>
      </blockquote>
      <blockquote>
        <p>Değişken alınyazısını benim kadar bilmez hiç kimse,</p>
        <p>On üç kez zengin oldum, on üç kez yoksul.</p>
      </blockquote>
      <p>Yaşamının varlıklı dönemlerinde neler duyumsadığını pek bilmeyiz. Ama Defoe’nun yoksulluğun ne olduğunu çok yakından bildiği hiç kuşku götürmez. Makalelerinden birinde, onda çok ender görülen neredeyse şiirsel diyebileceğimiz tümcelerle dile getirir yoksulların çektiklerini:</p>
      <blockquote>
        <p>And the of labour spend their strength in daily struggling for bread to maintain the vital strength they labour with. So living in a daily circulation of sorrow, living but to work, and working but to live, as if daily bread were the only end of a wearisome life and a wearisome life only occasion of daily bread.</p>
      </blockquote>
      <blockquote>
        <p>Ve emekçiler ekmek uğruna her gün didinerek, güçlerini tüketirler. Tükettikleri yaşama gücünü onlara yeniden verecek ekmeği yiyebilmek için de yaşarlar. Böylece onların yaşamı, emekle ekmek arasında dertli bir gidiş geliştir her gün. Ancak çalışmak için yaşarlar; yaşamak için de çalışırlar. İnsanı canından bezdiren bu yaşamın tek amacı, o günlük ekmek parasıdır; günlük ekmek parası da o yaşamın tek sonucudur sanki.</p>
      </blockquote>
      <p>Defoe ticaret yaparak yeterince para kazansaydı, yazı yazmayı aklından hiç geçirmeyecekti belki de. <em>Robinson Crusoe </em>gibi dünyaca ünlü bir başyapıttan da yoksun kalacaktık o zaman. Ne var ki, işadamı olarak girişimleri çoğu zaman başarısızlıkla sonuçlandığı için, Defoe kırkına doğru yazarlığa soyundu. 1702’de yayımladığı <em>The Shortest Way with the Dissenters </em>(Resmî Kilise Dışında Kalan Mezhep Üyelerine En Kestirme Çare), Swift’in daha <span epub:type="pagebreak" id="page752" title="752"/>sonraları 1729’da yazdığı <em>A Modest Proposal’</em>ı (Alçakgönüllü bir Öneri) andıran bir taşlamaydı. Devletin resmi kilisesinin yani Anglikan Kilisesi’nin öğretilerine karşı çıkan çeşitli bağımsız Protestan mezheplerinin üyelerine “Dissenter” adı verilirdi. Daniel Defoe da bir Dissenter ailesinden geliyordu. Birazdan göreceğimiz gibi, siyasal yaşamında kılıktan kılığa girdiği halde, dinsel inançları söz konusu olunca, değil döneklik etmek, en küçük bir ödün bile vermeye yanaşmadı ömrünün sonuna değin. Defoe’dan çok daha parlak bir taşlamacı olan Swift, “alçakgönüllü” önerisinde, İrlanda sorununu çözümlemek için, bir yaşına basar basmaz İrlandalı bebeklerin pişirilip yenilmesini önerdiği gibi, Defoe da Anglikan Kilisesi’ne karşı çıkan tüm mezhep üyelerinin hemen öldürülüp ortadan kaldırılmalarını önerdi. Kilise yanlısı en hoşgörüsüz, en darkafalı tutucuların üslubuna öykünerek, şakalaştığını elinden geldiğince belli etmeden, bu önerisini öyle ağırbaşlı bir biçimde ileri sürdü ki, Dissenter’ler Defoe’ya fena halde içerlediler ilkin. Ancak daha sonraları anladılar onun ne demek istediğini. Kiliseden yana olanlar da Defoe’nun onları alaya aldığını hemen kavrayamadılar, kavrayınca da, kıyametleri kopardılar. Birkaç gün saklandıktan sonra yakalanan Defoe, yalnız para cezasına çarptırılmakla ve hapse atılmakla kalmadı. Öteki Dissenter’lere ibret olsun diye, üç gün süreyle “pillory” cezasına da uğradı. Ancak en rezil suçlulara verilen bir cezaydı bu: Suçlu, başının ve ellerinin dışarı çıkması için üstüne delikler açılmış tomruktan bir tahtaya bağlanır, bir meydanda halka sergilenirdi. Gerçi Dissenter’ler Defoe’yu bir kahraman saydılar. Onu onurlandırmak için, bağlı olduğu tahta parçasını çiçeklerle süslediler. Dokuz ay hapis yatan Defoe, bu rezil cezayı sözde öven ve peynir ekmek gibi satılan “Hymn to the Pillory” (Tomruğa İlahi) adlı alaycı bir şiir yazdı. Ne var ki, bu olay, haksızlığa uğradığı, küçük düşürüldüğü duygusuna kapılan Defoe’nun çok ağrı<span epub:type="pagebreak" id="page753" title="753"/>na gitmiş, yaşamında bir dönüm noktası olmuştu. Bir Dissenter olarak dinsel inançlarına her zaman bağlı kalmakla birlikte, kendi çıkarlarına en uygun siyasal tutumu benimsemekten hiç çekinmemesinin, yani siyasal açıdan döneklik etmesinin başlıca nedeni de budur belki.</p>
			<figure class="left">
				<img src="image/p752.jpg"/>
				<figcaption>Daniel Defoe</figcaption>
			</figure>
      <p>Kırk üç yaşında hapisten çıktıktan sonra meteliksiz kalan, kendisine ve ailesine yeni geçim kaynakları sağlamak zorunda olan Defoe, hem başarısız ticari girişimlerde bulunuyor, hem de sürekli yazı yazıyordu. Bir yandan da, kimi zaman Whig’lerden yani liberallerden, kimi zaman da Tory’lerden yani tutuculardan para alarak, hükümet hesabına hafiyelik ediyordu. Makalelerinden birinde, İngiltere’ye egemen olan siyasal partilerin ikisini de çok yakından tanıdığını; Whig’lerin de, Tory’lerin de kendi çıkarlarından başka hiçbir şey düşünmediklerini, hiçbir ilkeye inanmadıklarını yazmıştı. Defoe da onları örnek alarak, tam bir fırsatçı gibi davranmaya karar verdi anlaşılan. Hatta birbirine düşman politikacıların özel hafiyesi olarak ikili oynadı; sırasında Whig kabine üyelerine hizmet etti, sırasında Tory kabine üyelerine. Çirkin olduğu kadar da garip bir çelişkiye düştü böylece. Halk adamlarından oluşan Dissenter’lerin safında, Anglikan Kilisesi’ni tutan egemen sınıfa meydan okurken; hafiye olarak aynı sınıfa uşaklık etmekte bir sakınca görmedi. Defoe hafiye sıfatıyla kendi kişisel çıkarlarını kollamak amacıyla bu karanlık işleri çevirirken, görevi gereği İngiltere’yi karış karış gezdi; çeşitli Avrupa ülkelerine gitti. 1712’de Tory’lerin hesabına gizli faaliyetlerde bulunduğu sırada, Whig’lerin hışmına uğrayıp gene hapse düştü. Tomruğa vurulup meydanlarda bir kez daha sergilenmek en büyük korkusuydu. Ama bundan böyle Tory’lere karşı hafiyelik edeceğini bildirince, kısa bir süre sonra hapisten kurtuldu.</p>
      <p>Birazdan göreceğimiz gibi, Defoe, gazetecilik alanına değil de edebiyat alanına giren önemli yapıtlarının tümünü yaşamının son döneminde, altmışına geldikten sonra yazdı. Ömrü boyunca para kazanmak için didinip durduğu halde, gene de yoksulluk içinde öldü. Bir alacaklısı ona karşı dava açtığı, Defoe ise mahkeme önüne çıkmamak için, kendi evinden kaçtığı, başka bir evde saklandığı için, öldüğü sırada sadece meteliksiz değil, kanun kaçağıydı aynı zamanda.</p>
      <p><span epub:type="pagebreak" id="page754" title="754"/>Defoe’nun birçok yanı karanlık kalan yaşamıyla kişiliği, bir hayli değişik yorumlara neden oldu. Yaşadığı sırada, ahlak açısından oldukça düşük, kurnaz bir gazeteci sayıldı. Bir çağdaşı, Defoe’nun ele avuca sığmamasına ve açıkgözlülüğüne değinerek, onun “mothered by quicksilver and fathered by the devil” (anasının cıva, babasının şeytan) olduğunu ileri sürdü. Ölümünden sonra ise, liberal görüşleri uğruna özverilerde bulunmuş, dürüst bir yazar olarak bilindi. Birbirine aykırı bu iki yorumda da bir gerçek payı vardı aslında. Gelgelelim hafiyelik sorununu gündeme getiren bazı belgelerin ortaya çıkması, kişiliği açısından öyle zararlı oldu ki, Saintsbury gibi bazı eleştirmenler, Defoe ile ilgili yeni belgelerin bulunmaması için neredeyse dualar ettiklerini söylemekten kendilerini alamadılar. Daha önce de bildirdiğimiz gibi, dinsel inançları konusunda hiç ödün vermemekle birlikte, Defoe’nun siyasal açıdan dönekliği, ne yazık ki, hiç kuşku götürmez. Ama şu da var ki, çok karmaşık bir insan olan Defoe’nun, siyasal oyunlarında kendi çıkarlarını gözettiği halde, sadece büyük bir yazar değil, özgürlüğü içtenlikle savunan, insanların mutluluğunu isteyen ilerici bir yazar olduğu da yadsınamaz.</p>
      <p>Defoe, XVIII. yüzyılın başlangıcında egemen olmaya başlayan orta sınıfı tam anlamıyla temsil eder. Bilindiği gibi, İngiltere’de orta sınıf, “higher middle class” (yüksek orta sınıf) ve “lower middle class” (aşağı orta sınıf) diye ikiye bölünür. Üstelik aristokrasiyle orta sınıflar arasında ne denli büyük bir ayrım varsa, orta sınıfların bu iki katmanı arasında da o denli büyük bir ayrım vardır. Bir kasabın oğlu olan Defoe, yüksek orta sınıftan değil, aşağı orta sınıftandı. Çoğu yüksek orta sınıftan gelen Addison, Steele, Pope, Swift gibi çağdaşı yazarlar, belki de bu yüzden onu horgörürlerdi. Örneğin Swift, Defoe’nun adını sanki anımsayamıyormuş gibi “the fellow that was pilloried, I have forgotten his name” (hani şu meydanlarda tomruğa vurulan adam, adını unuttum) demişti. Alexander Pope da <em>Dunciad’</em>ın, yani aptallara karşı yazdığı destan parodisinin kötü yazarları arasında küçük bir yer ayırmıştı ona. Ne var ki, Defoe, orta sınıfın alt tabakalarından gelmekten utanmaz, kendi sınıfını övmek fırsatını kollardı her zaman. Örneğin Robinson Crusoe’nun babası ve <span epub:type="pagebreak" id="page755" title="755"/>akıl hocası, İngiltere’nin en erdemli ve en mutlu insanlarının bu sınıftan geldikleri görüşünü savunur. Çünkü onlar, yüksek sınıflar gibi her çeşit ahlaksızlığa kolayca kapılabilen, fazlasıyla varlıklı bir çevrede tembellik içinde yaşamazlar. Halk adamları gibi yoksul olmadıkları için de, günlük ekmek paralarını kazanmak uğruna köleler gibi çalışmak ya da suç işlemek zorunda kalmazlar. Defoe’ya bakılacak olursa, aşağı orta sınıf insanları, huzurlu bir ortamda, erdem ve keyif içinde çalışıp yaşarlar. Defoe <em>The Complete English Tradesman </em>(Tam ve Eksiksiz İngiliz Esnafı) ve <em>The Complete English Gentleman </em>(Tam ve Eksiksiz İngiliz Centilmeni) adlı yayımlarında, ülkesinin aristokrasisine hiç saygısızlık etmemekle birlikte, sözcüsü olduğu aşağı orta sınıfı överken, o güne değin birbirleriyle hiç bağdaşmayan tüccar ve centilmen kavramlarını birleştirerek, orta sınıftan gelenlerin yüksek sınıftan gelenler kadar erdemli, bilgili ve kültürlü birer centilmen sayılmaları gerektiğini savunur. İngiltere’nin parlak geleceğinin de bu sınıfın egemenliğinden kaynaklanacağına inanır. Kendi sınıfının ancak para sayesinde saygıdeğer bir konuma erişebileceğini bildiği için de, bu sınıfın tüm üyelerinin ellerinden geldiğince para kazanmalarını önerir. Defoe’nun romanlarının başkişilerinde, Robinson Crusoe’da, Moll Flanders’de, Roxana’da, Jack’da, Singleton’da, ekonomik açıdan kendi çıkarlarını gözetlemek kaygısının her şeyden ağır bastığını birazdan göreceğiz. Defoe bizlere ters düşen bu tutumu hiç mi hiç ayıplamaz; tam tersine çok doğal, hatta çok doğru bulur. Bir insan tüm yaşamını servet edinmeye adarken, erdeminden de, dindarlığından da hiçbir şey yitirmez Defoe’ya bakılacak olursa.</p>
			<figure class="middle3">
				<img src="image/p755.jpg"/>
			</figure>
			<span epub:type="pagebreak" id="page756" title="756"/>
      <p>Defoe, sadece ticaret yoluyla para kazananları değil, ticareti de yüceltir her zaman. Ticareti doğa kadar kutsal sayar. Defoe’ya göre, doğayı düzenleyen yasalar nasıl hiçbir zaman aksamazsa, bireylere servet sağlayan ticaret yasaları da hiç aksamadan yürür. Bu görüşlerini savunmak için çıkardığı <em>The Review </em>dergisinde ticaretin doğanın akımlarına tam anlamıyla uyduğunu söyler. Doğada geceden sonra gündüz geldiği gibi, ticarette de belirli nedenlerden belirli sonuçlar doğar. Devletin ise, bu sürece hiç karışmaması gerekir. 1714’te yayımladığı <em>A General History of Trade’</em>de (Ticaretin Genel Bir Tarihi) savunduğu düşünceleri göz önünde tutarsak, Defoe’ya “ticarette özgür girişimin babası” diyenlerin hiç yanılmadıklarını anlarız.</p>
      <p>Daha önce de söylediğimiz gibi, eğer Defoe ticaret alanında başarı elde etseydi, hiç yazar olmazdı belki de. Yazı yazmak, iç çamaşırı ya da tuğla satmak gibi bir ticaret işiydi onun gözünde. 1725’te <em>Applebee’s Journal’</em>da (Applebee’nin Gazetesi) çıkan bir makalesinde, kitap satışının İngiliz ticaretinin önemli bir kolu haline geldiğini ileri sürer. Kitap basıp satanlar, fabrikatör ya da işveren durumundadır; yazarlar ise bunlara para kazandıran emekçilerdir. Ne var ki, Defoe, ticaretin kutsallığına inandığı için, çoğu yazarlardan farklı olarak, yayıncıları hiç ayıplamaz; onlar tarafından sömürüldüğü duygusuna da kapılmaz. Bir ticarettir bu ve Defoe bu alışverişte kâr etmek için canla başla çalışır.</p>
      <p>XVIII. yüzyıl edebiyatında, belki tüm İngiliz edebiyatında, Defoe kadar çok yazı yazan pek bulunmaz. Kimine göre, iki yüz elli, kimine göre de üç yüz elli yayını vardır. Ama bir kısmı imzalı, bir kısmı imzasız olarak çeşitli dergi ve gazetelerde çıkan bu yazıların ancak küçük bir bölümü edebiyat alanına girer. Yazdıklarının çoğu, çağına ışık tutmak açısından ilginç görülmekle birlikte, değeri gelip geçici sayılması gereken, o günlerin güncel konularını işleyen çok yetenekli bir gazetecinin ürünleridir. George Sampson’un “the most prolific writing machine known to us” (bizim bildiğimiz en bol üreten yazı makinesi) diye tanımladığı bu çok yetenekli gazetecinin, sigortacılıktan tutun da din ve ahlaka kadar, değinmediği konu yok gibidir: Defoe, hastanelerin durumu ve akıl hastalarının sağlıklarına kavuşması ya da ülke<span epub:type="pagebreak" id="page757" title="757"/>nin yollarının düzeltilmesi konusunda öneriler ileri sürer. İflas yasalarını ve bankaların düzenlemelerini ele alır. Eğitimle ilgili konulara eleştiriler yöneltir. Büyücüler üstüne bilgi verip, <em>The Political History of the Devil’</em>i (Şeytanın Siyasal Tarihi) yayımlar. Bir yandan Rus Çarı Büyük Petro’nun yaşam öyküsünü kaleme alırken, bir yandan da darağacında can veren Jack Sheppard adlı haydutun başından geçenleri anlatır. Daha önce de söylediğimiz gibi, ayrıca ilgilendiği ticaret üzerine <em>A Plan of the English Commerce’</em>i (İngiliz Ticaretinin Bir Planlanması) yazar. Ülkesinin ticari çıkarlarını gözetmek amacıyla, 1704 ile 1713 arasında dokuz yıl boyunca haftada üç kez çıkardığı ve çoğu yazılarını kendi kaleme aldığı <em>The Review’</em>da hem Avrupa’nın siyasal ve ekonomik koşullarını ele alır, hem de başmakale dediğimiz yazı türünün ilk örneklerini verir. Kısa bir süre hapse girdiği için <em>The Review’</em>un yayını sekteye uğrayınca, gene ticaretle ilgili <em>Mercator </em>(Tüccar) adlı yeni bir dergi çıkarır. Ailelerde din ve ahlak sorunlarını irdelediği <em>The Family Instructor’</em>u (Aile Eğitmeni) yazar. 1718’de <em>Letters by a Turkish Spy’</em>da (Bir Türk Casusunun Mektupları) İngiltere’ye gelen bir Türk uydurup, bu sözümona Türk’ün ağzından İngiltere’yi eleştirir. <em>A New Voyage Round the World </em>(Dünya Çevresinde Yeni Bir Yolculuk), <em>The Four Voyages of Captain George Roberts </em>(Kaptan George Roberts’in Dört Yolculuğu), <em>Tour Through the Whole Island of Great Britiain </em>(Büyük Britanya’nın Bir Ucundan Öteki Ucuna bir Gezi) gibi seyahatnameler yazar. Çağımızın en ünlü toplum tarihçilerinden G. M. Trevelyan, İngiltere’nin toplumsal ve ekonomik yaşamını ayrıca canlı bir biçimde yansıtan bu kitabı “a treasure indeed” (gerçek bir hazine) diye över. O çağın güncel konularını işleyen yığınla makale ve kitapçıktan başka, <em>A History of the Wars of Charles II </em>(II. Charles’ın Savaşlarının bir Tarihi) gibi tarih incelemeleri yazar. Çok ilerici bir tutumla toplum sorunlarını ele alıp, <em>Essays on Projects’</em>de (Projeler Üzerine Denemeler) kadınların eğitimin yararlarından yoksun bırakılmalarını “one of the most barbarous customs in the world” (dünyanın en barbarca geleneklerinden biri) bulur, sadece kadınlardan oluşan bir akademinin kurulmasını önerir. Aynı olumlu tutumla, Londra’da bir üniversitenin, kimsesiz çocukları eğitecek yurtların ve İngilizcenin doğru dü<span epub:type="pagebreak" id="page758" title="758"/>rüst konuşulmasını ve yazılmasını sağlayacak bir dil kurumunun açılmasını ister. Daha da ileri giderek, ülkeler arasında savaşları önleyebilecek bir Uluslar Birliği’nin ve hükümdarlarla uyrukları arasında çıkan sorunlarda hakemlik edebilecek bir Dünya Mahkemesi’nin kurulmasını bile önerir. Şehirciliğe el atıp, Londra’nın dünyanın en güzel kenti haline gelmesi için bir plan ileri sürer. Bunlardan bambaşka konulara atlayıp, doğaüstü öykülerle ilgilenir; bir <em>History of Apparitions </em>(Hayaletler Tarihi), bir <em>System of Magic </em>(Büyü Yöntemi) yazar. Mrs. Veal adında ölen bir kadının hayaletinin yeryüzüne geri dönüp kimlere göründüğünü çok etkileyici bir biçimde anlatan bir röportaj kaleme alarak, bu hortlak masalına şaşılacak kadar inandırıcı bir hava vermenin yolunu bulur. Defoe şiir bile yazar; ama onun şiirleri, ölçülü uyaklı gazete makalelerinden başka bir şey değildir. Örneğin bunların en ünlüsü sayılan <em>The True Born Englishman </em>(Özbeöz İngiliz), Hollanda asıllı olduğu için İngilizlerin ilkin pek tutmadıkları III. William’ın, şiirle en küçük bir ilgisi olmayan bir savunmasından başka bir şey değildir.</p>
      <p>Defoe’nun <em>Robinson Crusoe, Moll Flanders, Roxana </em>gibi resmen roman sınıfına giren kitapları dışında, bunlar kadar önemli olmamakla birlikte roman sayılması gereken başka yapıtları da vardır: Sağır ve dilsiz bir sihirbazın yaşamını ele alan <em>The Life and Adventures of Mr. Ducan Campbell </em>(Mr. Duncan Campbell’in Yaşamı ve Serüvenleri); XVII. yüzyılda İngilizlerin yaşadığı iç savaşta kraldan yana çarpışan bir subayın başından geçenleri sözde kendi anlattığı <em>Memoirs of a Cavalier </em>(Kral Yanlısı Bir Soylunun Anıları); çok renkli ve hareketli bir yaşam süren başka bir subayın çeşitli serüvenlerini ve İspanya’da tutsaklığını gene sözde kendi ağzından aktaran <em>Memoirs of Captain George Carleton </em>(Kaptan Carleton’un Anıları).</p>
      <p>Defoe’nun, gerçek anılarmış izlenimini vererek aslında kendi uydurduğu bu kitaplar arasında en ilginci, 1722’de yayımlanan <em>A Journal of the Plague Year’</em>dir. (Veba Yılının Bir Güncesi). 1664-1665 yılları arasında, yani Daniel Defoe dört beş yaşlarındayken ve hiçbir şeyi ayrıntılı anımsamasının yolu yokken, korkunç bir veba salgını Londra’yı kasıp kavurmuştu. Defoe, vebaya gerçekten tanık olanların yazdıklarından ya da anlattıklarından yarar<span epub:type="pagebreak" id="page759" title="759"/>lanarak, Londralı bir saracın sözümona yazdığı bir günce uydurdu; bütün olup bitenleri, vebanın sinsice yavaş yavaş kente yayılmasını, halkın gittikçe artan dehşetini, yetkililerin kapılara pencerelere tahta parçaları çakarak hastaları evlerine hapsetmelerini, ölüleri taşıyan yük arabalarını, koskocaman derin çukurlara atılan yüzlerce cesedi, kentten kaçmaya kalkanların perişan halini, sanki her şeyi kendi yaşamış, kendi gözleriyle görmüş gibi, tam anlamıyla gerçek izlenimini veren bir canlılıkla aktardı. Tarihsel bir olayı en inandırıcı biçimde gözlerimizin önüne getiren ve aslında ustaca kotarılmış bir kurmaca olan <em>A Journal of the Plague Year, </em>okuyucuyu öyle derinden etkiler ki, Walter Scott’a göre, Defoe <em>Robinson Crusoe’</em>yu yazmasaydı bile, sırf bu kitap yüzünden İngiliz edebiyatının en büyük romancıları arasında yer alırdı gene de. Oysa yazdığı gerçek bir romandan fazla bir süper-gazetecilik ürünüydü aslında.</p>
      <p>Daniel Defoe, 1719’da <em>Robinson Crusoe </em>ile başlayarak, beş yıl içinde <em>Moll Flanders’</em>i, <em>The Adventures of Captain Singleton’</em>u (Kaptan Singleton’un Serüvenleri), <em>Colonel Jack’i</em> (Albay Jack) ve <em>Roxana’</em>yı kaleme aldı. Adını verdiğimiz son üç kitap, ayrıntılı olarak inceleyeceğimiz <em>Robinson Crusoe </em>ve <em>Moll Flanders </em>kadar önemli olmamakla birlikte bir hayli ilginçtirler.</p>
      <p>1720’de yayımlanan <em>The Adventures of Captain Singleton, </em>bu kaptanın sözde kendi yazdığı bir özyaşamöyküsüdür. Singleton, picaresque dediğimiz türdeki romanların başkişilerine özgü tüm nitelikleri taşır: Çok küçükken kaçırılıp denizlerde zorla çalıştırıldığı için, alınyazısı onu daha başlangıçta aile ve toplum düzeninin dışına sürükler. Bu yüzden de kendi açıkladığı gibi “no sense of virtue or religion” (erdemin ya da dinin ne olduğunu bilmez). Ömrü boyunca aklına eseni yapar; kendini bir ülkeden başka bir ülkeye, bir serüvenden başka bir serüvene atar. Çalıştığı bir gemide isyan çıkardığı için, Madagaskar adasında karaya bırakılır. Oradan Afrika’ya geçer; doğudan batıya tüm kıtayı aşar. Başına çok garip şeyler gelir, çok sıkıntıya katlanır; ama bol bol altın ele geçirir bu arada. İngiltere’ye geri dönüp bu altınları çarçur ettikten sonra, gene denizlere açılır. Batı Hint Adaları’na, Hindistan’a, Çin’e gider; korsanlık ederek büyük bir servet biriktirir. Picaresque romanların tüm başkişileri gibi, sonunda <span epub:type="pagebreak" id="page760" title="760"/>sözde pişman olur; İngiltere’ye yerleşir, bir arkadaşının kız kardeşiyle evlenir, refah içinde yaşar.</p>
      <p>1722’de yayımlanan <em>Colonel Jack, Captain Singleton’</em>u örnek alarak biçimlendirilmiş izlenimini veren picaresque bir romandır. Bu da bir özyaşamöyküsüdür; yani başkişi, sözde başından geçenleri anlatır. Ailesi onu çok küçükken terk ettiği için, tıpkı Singleton gibi Jack da toplumun ve yasaların dışına itilir. Yaşayabilmek için her çareye başvurmak zorunda kalır. Bu arada yankesicilik gibi kötü işler de yapar. Bu tür bir yaşamdan hoşlanmadığı için asker olur; ama orduda da barınamaz. Derken birileri onu kaçırırlar. Amerika’da Virginia eyaletinde bir çiftçiye köle olarak satarlar. Jack çalışkanlığı sayesinde çiftliğin kâhyası durumuna yükselince, sahibi onu özgürlüğüne kavuşturur. Bundan sonra, Jack’ın alınyazısı değişir. Yığınla kölenin emeğini sömüren bir çiftlik işletir. Varlıklı bir adam olarak İngiltere’ye geri döner. Kadınlarla çeşitli serüvenler yaşadıktan sonra, tıpkı Kaptan Singleton gibi, sözde pişman olur. Erdem yolunu seçip, refah ve mutluluk içinde yaşar.</p>
      <p>1724’te yayımlanın <em>Roxana, or the Fortunate Mistress </em>(Roxana ya da Talihli Metres) <em>Captain Singleton’</em>dan da, <em>Colonel Jack’</em>den de daha ilginçtir. <em>Roxana </em>picaresque roman türünün kalıplarına uymakla birlikte, çok daha ustaca kurulmuştur. O kadar ki, Virginia Woolf <em>The Common Reader’</em>de (Sıradan Okuyucu), <em>Roxana’</em>yı <em>Moll Flanders </em>ile birlikte İngiliz edebiyatının en değerli romanlarından biri sayar. Kitabın değerini böyle abartmasını, Virginia Woolf’un feminizmiyle açıklayabiliriz belki de. Çünkü romanın başkişisi, gönlünce yaşayabilmek için yiğitçe direnen, erkeklerin egemen oldukları bir dünyada zorlu bir savaşım veren, tek başına kalmış bir kadındır. Ancak başka bir kadından, hizmetçisi Amy’den yardım görür. Defoe’nun öteki kitaplarında olduğu gibi, başından geçenleri bir özyaşamöyküsü biçiminde kendi anlatan Roxana, İngiltere’ye sığınan bir Fransız Protestanı’nın kızıdır. Asıl adı Mademoiselle Belleau olan Roxana, Londra’da büyür. Bu kentin varlıklı bir bira üreticisiyle evlendirilir. Kocası, servetini yitirdikten sonra, eşini ve beş çocuğunu terk ederek ortadan yok olur. Roxana başının çaresine bakmak zorundadır artık. İngiltere’de, Fransa’da, Hollanda’da çok renkli <span epub:type="pagebreak" id="page761" title="761"/>bir yaşam sürmeye başlar. Kılıktan kılığa girer bu arada. Kimi zaman Quaker mezhebinden yoksul bir kadın, kimi zaman yüksek sosyeteden varlıklı bir lady olur. Bir ara Türk olduğuna bile inandırır çevresini. Oryantal bir dans yaparken ayrıca parladıktan sonra, Büyük İskender’in Acem eşi Roxana adını yakıştırır kendine. Görülmedik güzelliğinden yararlanıp, ilişki kurduğu çeşitli erkeklerden elinden geldiğince para koparır. Bir “she-merchant” (dişi tüccar) olarak nitelenen Roxana’nın ticaret alanı sömürdüğü erkeklerdir. Sermayesi de kendi güzel bedeni ve keskin zekâsıdır. Ne var ki, Virginia Woolf gibi, Daniel Defoe’nun da bir feminist yanı olduğundan, erkekler gibi kadınları da ekonomik açıdan kendi çıkarlarını kollayan özgür bireyler saydığından, yazar bu durumu sanki hiç ayıplamaz. Roxana evlenince hiç para kazanamayacağını bilir. Kazansa bile, o sıralarda geçerli olan yasalardan yararlanarak, kocası onun servetine el koyabilecektir. Bu yüzden çok yüksek mevki sahibi varlıklı bir kişinin bile evlilik önerisini reddeder. Çünkü evlenen bir kadın, yalnız özgürlüğünü değil, malını mülkünü de kocasına teslim etmek zorunda kalan bir köleye dönüşür Roxana’ya bakılacak olursa. Gelgelelim çoğu kadınlar gibi, o da evlilik tuzağına düşer er geç. Vardığı çok zengin Hollandalı tüccar, Roxana’nın geçmişi üzerine bilgi edinince, aldatıldığını anlar; ölmeden önce eşini mirasından yoksun bırakır. Roxana, borçlarını ödeyemediği için hapse düşer. İş işten geçtikten sonra ahlaksızlıklarına pişman olduğunu söyler ama, bu pişmanlığın içtenliği biraz kuşku uyandırır okuyucularda. Sonunda Roxana, çoğu picaresque romanların başkişilerinden farklı olarak, yoksulluk ve mutsuzluk içinde ölür.</p>
      <p>Defoe’nun en ünlü kitabı <em>The Life and Strange Surprising Adventures of Robinson Crusoe of York, Mariner, Written by Himself </em>(Yorklu Gemici Robinson Crusoe’nun Kendisi Tarafından Yazılan Yaşamı ve Garip Şaşırtıcı Serüvenleri), 1719’da Daniel Defoe elli dokuz yaşındayken yayımlandı. Kısaca <em>Robinson Crusoe </em>diye bilinen bu kitap, gerçek bir olaydan kaynaklanır: 1704’te Alexander Selkirk adlı bir adam, çalıştığı geminin kaptanıyla geçinemediği için, kendi isteği üzerine, Şili’nin batısında Pasifik Okyanusu’nda ıssız Juan Fernandez adasına bırakılmıştı. Orada beş <span epub:type="pagebreak" id="page762" title="762"/>yıl tek başına kaldıktan sonra, 1709’da, yani <em>Robinson Crusoe </em>yazılmadan on yıl önce, Kaptan Woods Rogers’in gemisi tarafından kurtarılmıştı. Gerçi Alexander Selkirk başından geçenleri yazmadı; ama bu ıssız ada serüvenini, Kaptan Rogers’e de, Edward Cook adlı başka bir kaptana da uzun uzun anlattı. Bu ikisi, Selkirk’ten duyduklarını kaleme alıp ayrı ayrı yayımladılar. Defoe da, hem bu kitaplardan, hem de başka yolculuk anılarından yararlanarak; her şeyden fazla da kendi düş gücünü kullanarak, başyapıtı <em>Robinson Crusoe’</em>yu yazdı.</p>
      <p>Yetişkinlerin de, çocukların da aynı merakla okudukları <em>Robinson Crusoe </em>öyle bir tutuldu ki, o sıralarda pek ender görülen bir durum oldu; günümüzün “best-seller”leri gibi, sadece dört ayda <em>Robinson Crusoe’</em>nun dört yeni baskısı çıktı. Edebiyat çevrelerinin kibar geçinen üst tabakasından kimi kişiler, Defoe’nun bu görülmedik başarısını küçümseyerek, en yoksul adamların bile, bu kitapla John Bunyan’ın <em>Pilgrim’s Progress’</em>ini satın alıp çocuklarına miras bıraktıklarını söylediler. <em>Robinson Crusoe, </em>çağımızın çok satan kitaplarından farklı olarak, sadece ilk yayımlandığı sırada değil, her zaman, her yaşta, her ulustan insanlar tarafından okunageldi. Ünü hiç azalmadı; her dile çevrildi; çeşitli uygulamaları, hatta Offenbach’ın bestelediği bir operası bile yapıldı. Virginia Woolf’a göre, Yunanlılar için Homeros’un destanları neyse, İngilizler için <em>Robinson Crusoe </em>da o oldu. Robinson’un kendisi ise, bir roman kişisi olmaktan çıkıp bir mitosa dönüşerek Avrupa’nın ve bütün uygar dünyanın günlük yaşamına girdi. Örneğin Fransa’da büyük şemsiyelere “Robinson” denildi. 1848’de Paris dolaylarında kocaman bir kestane ağacının dalları arasına kurulan acayip lokantaya “Robinson” adı verildi. Robinson mitosundan esinlenerek, merhum Profesör Akşit Göktürk’ün <em>Ada </em>adlı kitabında görüldüğü gibi, “robinsonade” denilen bir yığın ıssız ada serüveni yazıldı. Bunların en ünlülerinden birkaçı, Johann David Wyss’ın <em>Le Robinson Suisse’</em>i (İsveçreli Robinson), R. L. Stevenson’un <em>The Coral Island’</em>ı (Mercan Adası), William Golding’in <em>The Lord of the Flies’</em>idir (Sineklerin Tanrısı). Ne var ki, Daniel Defoe’nun kitabının en ilginç yanlarından biri, yani Friday gelinceye değin Robinson’un o ıssız adada yıllarca tek başına yaşaması durumu yoktur bunlardan hiçbirinde.</p>
      <p><span epub:type="pagebreak" id="page763" title="763"/>Kitabının başarısından yüreklenen, daha çok para kazanmaya da her zaman heveslenen Defoe, <em>Robinson Crusoe’</em>nun devamını yazdı hemen. 1719’da ilk kitabının çıktığı yıl yayımlanan <em>The Further Adventures of Robinson Crusoe </em>(Robinson Crusoe’nun Daha Sonraki Serüvenleri) ve bir yıl sonra yayımlanan <em>Serious Reflections during the Life and Suprising Adventures of Robinson Crouse</em> (Robinson Crouse’un Yaşamı ve Şaşırtıcı Serüvenleriyle İlgili Ağırbaşlı Düşünceler) ile bir Robinson üçlüsü oluşturdu. Ama Robinson artık ıssız adasında yaşamadığından, bunlar ilk kitap kadar ilgi uyandırmadı. Üçlünün ikinci kitabında, Robinson Crusoe’nun Çin Seddi’ni nasıl aştığını; Asya’nın bir ucundan öteki ucuna nasıl geçtiğini; daha sonraları şeker üretmek için Brezilya’da kara köleleri çalıştırarak nasıl çiftlik işlettiğini; adamın geri döneceği sırada Friday’in nasıl öldüğünü anlatır. Üçüncü kitapta ise, adından anlaşılacağı gibi, Robinson’un öyküsüyle ilgili bazı ahlak ve din sorunlarını ele alan deneme niteliğinde yazılar yazar. </p>
      <p>Defoe, bu başyapıtında da, daha sonraları yazdığı romanlarda da, iki sav ileri sürer her zaman. Bunların birincisi, anlattığı her şeyin kurmaca değil, gerçek olduğudur. <em>Robinson Crusoe </em>ya da <em>Moll Flanders, </em>Defoe’nun kurmacaları değil, gerçekten yaşayan bir erkekle gerçekten yaşayan bir kadının yaşam öyküleridir. Defoe, onların kaleme aldıkları yazıları yayımlamakla yetinmiştir sadece. İkinci sav ise, Defoe’nun gerçeklere dayanan bu öyküleri yayımlamakla ahlaksal ve dinsel bir amaç güttüğüdür. Daniel Defoe’nun kitaplarını okuduktan sonra ikisinin de geçersiz olduğunu anladığımız bu iki sav, birbirine bağlıdır aslında. Çünkü Defoe, benimsediği Püriten ahlak kurallarının her şeyden önemli sayılmasını ister. Bu ahlak kurallarına göre de, düşgücünden yararlanarak öyküler uydurmak, yalan söylemekten farksız “a most scandalous crime” (son derece rezil bir suçtur). Bu suçu işlemekte olduğunun anlaşılmaması için, Defoe, her şeyi en somut biçimde, en küçük ayrıntılara kadar ele alarak, söylediklerinin gerçek olduğu izlenimini vermeye çalışır. Örneğin Robinson’un bu ıssız adada yirmi sekiz yıl yaşadığını bildirmekle yetinmez; orada yirmi sekiz yıl, dokuz ay, on dokuz gün kaldığını; adaya tam hangi tarihte ayak bastığını, tam hangi tarihte <span epub:type="pagebreak" id="page764" title="764"/>oradan ayrıldığını da bildirir. Robinson uzun süre uğraşıp ateşe dayanıklı bir çanak yapmayı sonunda başarınca, o çanağı kendi gözümüzle görmüş kendi elimizle tutmuş gibi oluruz. Defoe, yazdığı her şeyin gerçek olduğu izlenimini uyandırmakta öyle inandırıcıdır ki, birçokları yanılıp, sahiden yaşamış olan Alexander Selkirk ile Defoe’nun uydurduğu Robinson Crusoe’yi birbirine karıştırırlar; ıssız bir adada yıllarca tek başına yaşayan adamın Alexander Selkirk değil de, Robinson Crusoe adında biri olduğunu sanırlar.</p>
      <p>Gerçekleri yansıtıyormuş havasını yaratmak açısından böylesine inandırıcı olan bu kitap yayımlandıktan bir yıl sonra, <em>Robinson Crusoe’</em>nun güldürücü bir taklidini kaleme alan bir çağdaşı, bu kitabı yazanı yalan uydurmakla suçlayınca, Defoe, <em>Robinson Crusoe’</em>nun kendi yaşamının bir simgesi olduğunu, Robinson’un başından geçen her şeyin simgesel açıdan kendi başından da geçtiğini söyleyerek, kendini savunmuştu. Tıpkı Robinson gibi Defoe’nun da dişini tırnağına takarak yaşam koşullarını düzeltmek uğruna ömrü boyunca verdiği savaşı göz önünde tutarsak, bu savındaki gerçek payını yadsıyamayız kolayca.</p>
      <p>Daniel Defoe’un kendini Robinson Crusoe ile özdeşleştirmesinin başka bir nedeni, ikisinin de yaşam savaşı verirken ahlakı ve dini ön planda tutarak, Tanrı’nın inayetine her zaman sığınmalarıdır. Defoe, Robinson Crusoe üçlüsünün ikinci kitabına yazdığı önsözde, en kötü koşullarda bile Tanrı’nın insanlardan desteğini esirgemediğini; sabırlı ve kararlı davrananların, felâketler karşısında yılmayanların, durup dinlenmeden çalışanların, er geç kurtulduklarını göstererek, okuyucularını erdem ve din yolunda eğitmek amacını güttüğünü söyler. Gerçekten de bu ahlaksal kaygılar <em>Robinson Crusoe’</em>nun hemen başlangıcında belirir: Robinson, “secret burning lust for great things” (yüce şeylere karşı gizli ve yakıcı tutkusu) yüzünden, babasının sözünü dinlemez, ailesini bırakıp denizlere açılır. Daha İngiliz sularındayken ilk bindiği geminin batması, Tanrı’nın bir uyarısıdır ona. Ama Robinson, bu uyarıya kulak asmaz. Sonunda işlediği günahın cezasını çeker, ıssız bir adada yapayalnız kalmaya mahkûm olur. Ama ne gariptir ki, Robinson’un babasının sözünü dinlememesini böylesine önemseyen Defoe, onun Brezilya’daki çiftli<span epub:type="pagebreak" id="page765" title="765"/>ğinde çalışacak köleleri bulmak amacıyla yola çıkması, bu yüzden de ıssız bir adaya sığınması üzerinde hiç durmaz. Çünkü Daniel Defoe açısından babasının sözünü dinlememek bir ahlaksızlıktır ama, köle satın alıp çiftlik işletmek bir ahlaksızlık değil, ticarettir sadece.</p>
      <p>Tıpkı yaratıcısı Defoe gibi, ticarette özel girişimlerde bulunarak elinden geldiğince para kazanmaya inanan Robinson, adaya sığınınca, dünya işlerinden uzaklaşmış, açgözlülükten, kâr etmek hırsından arınmış sanır kendini. Bir insanın kullanabileceğinden fazla malın hiçbir işe yaramadığını, rahat etmek için gerekli saydığı her şeye sahip olduğunu düşünür. Gelgelelim batan gemisinin bir kamarasında altın bulunca, bu altının artık hiçbir değer taşımadığı, bunu eğilip almanın bile anlamsız olduğunu, demirden herhangi bir gerecin bundan daha çok işe yarayacağı konusunda küçük bir söylev verdikten sonra; ne olur ne olmaz diye düşünerek, altını gene de alıp bir kenara koyar.</p>
      <p>Buna şaşmamalı; çünkü paranın önemi, Robinson’un iliğine işlemiştir. Onda zaman zaman görülen katı ve acımasız davranışlar, ticaret yapmak, kâr etmek fırsatına karşı koyamamasından kaynaklanır. Bunun birçok örneğini görürüz: Adaya gelmeden önce Xury adında bir Arap çocuğu, Robinson’un tutsaklıktan kurtulmasına yardım eder. Robinson da, onu ömrünün sonuna değin seveceğini söyler. Ama bir Portekizli, bu çocuğa karşılık altmış gümüş önerince, Robinson dayanamayıp, çocuğu Portekizli’ye köle olarak satıverir. Adadayken, vurduğu bir yaban keçisinin yavrusuna acır, onu mağarasına götürür, evcilleştirmek ister. Ama keçi yavrusu hiçbir şeyi yemeye yanaşmayınca, “bu yüzden ben onu yemek zorunda kaldım” diyerek, yavruyu pişirip afiyetle midesine indirir. Defoe, <em>Robinson Crusoe </em>üçlüsünün ikinci kitabında, başkişinin ticaret alanında girişimlerini, para kazanma çabalarını uzun uzun anlatırken; onun evlendiğini, iki oğluyla bir kızı olduğunu, eşinin öldüğünü ancak bir tek paragrafta geçiştirir. Bu da, insan ilişkilerini servet edinme çabasından çok daha önemsiz saydığını gösterir bize.</p>
      <p>Robinson’un kişisel ilişkilerdeki duyarsızlığı, düşmanlarının elinden kurtardığı Friday’e karşı tutumunda da görülür ve ayrıca tedirgin eder kimi okuyucuları. Yıllar yılı bir ıssız adada gö<span epub:type="pagebreak" id="page766" title="766"/>rüp göreceği tek insandır Friday. Ama Robinson, bir can dostu gibi değil, iyi yürekli bir köle sahibi gibi davranır ona. Gerçek adını bile öğrenmek zahmetine katlanmadan, bir cuma günü karşılaştıkları için ona Friday adını takar. Robinson, Friday ile çok mutlu bir arkadaşlık kurduklarını, birbirlerini çok sevdiklerini söyler. Ne var ki, Friday’ye doğru dürüst İngilizce öğretmek, böylece onunla tam bir iletişim kurmak çabasına girişmez. Üstelik kitabın ikinci cildinde adaya geri dönerlerken Friday ölünce, Robinson ayrıca üzülmüş görünmez. Bu durum, Cherles Dickens’i bir hayli öfkelendirmiştir. <em>Robinson Crusoe’</em>yu “herkesçe okunduğu halde, hiçbir kimseyi ne güldürebilen, ne de ağlatabilen tek kitap örneği” diye tanımlayan Dickens –bilindiği gibi, kendi kitapları hem herkesi güldürebilir, hem herkesi ağlatabilir– Robinson’u insan olarak da pek beğenmez; onun “a precious dry and disagreable article” (bir hayli kuru ve tatsız bir mal) olduğunu söyler. Çağımızın Fransız yazarlarından Michel Tournier de Robinson ile Friday ilişkisi üzerinde durur. 1967’de yayımlanan <em>Vendredi ou les Limbes du Pacifique’</em>de (Cuma ya da Pasifik Okyanusundaki Belirsiz Diyarlar) ıssız adanın haşin doğası, Robinson’u zamanla ilkelleştirmeye başlar. Friday ise, bu doğa koşullarına öteden beri alışıktır. Böylece Robinson gittikçe daha yabanıl olurken, Friday gittikçe daha uygar olur. Kitabın sonunda her ikisini de kurtarabilecek olan gemi adaya gelince, Robinson bir ağaca tüneyip orada kalmayı yeğler; Friday de gemiye binip, uygar ülkelere doğru yol alır.</p>
      <p>Aslında ıssız bir adada bir Avrupalı’nın durumuna Michel Tournier’nin yaklaşımı, Defoe’nunkinden çok daha doğrudur psikolojik açıdan: Çeşitli yolculuk anılarından bilindiği gibi, Robinson’un koşullarında yaşamak zorunda kalanlar, korkunç bunalımlara kapılırlar, ruhsal dengelerini yitirirler, giderek delirirler, yabanıl hayvanlara dönüşürler. Aristo’ya göre kendi kendine yettiği için toplumun dışında yapayalnız yaşamayı göze alabilen bir insan, ya bir Tanrı’dır ya da bir hayvan. Oysa Defoe, Robinson Crusoe’yu ne Tanrılaştırır ne de hayvanlaştırır. Onun her zaman insan, hatta sıradan diyebileceğimiz bir insan kalmasını ve bu sıradan insanın tek başına uygarlığı yeniden kurmasını ister. Bu da Daniel Defoe’nun bir başarısıdır kuşkusuz.</p>
      <p><span epub:type="pagebreak" id="page767" title="767"/>Robinson’un yoğun mutsuzluk anları vardır elbette: Uzaklarda bir gemi görür gibi olup yanıldığını anlayınca, çocuklar gibi ağlar. Kıyıda boğulmuş bir gemici bulunca, bu adamın yaşamadığına, kendisine arkadaşlık edemediğine çok üzülür. Köpeği, kedisi ve papağanı olduğu halde, Friday’yi buluncaya değin yalnızlığın acısını çektiği olur. Ama Defoe’nun bireyciliğini tam anlamıyla yansıtan Robinson, yalnızlığını da sever; hatta insanlardan fazla yalnızlığı sever bir bakıma. Yalnızlığı benimsemenin, değil sadece bu ıssız adada, kentlerin en kalabalık yerlerinde bile yalnızlığının keyfini sürmenin yararlarına inanır. Ne var ki, Defoe, Robinson’un bizi pek ilgilendirmeyen bazı ahlaksal ve dinsel kaygıları bir yana, bu yalnız adamın aklından gelip geçenleri bize anlatmaz, onun iç dünyası üzerinde hiç durmaz.</p>
      <p>Robinson’un sıradan bir insan olduğunu göz önünde tutarsak, Defoe’nun onun iç dünyası üstünde durmamasını doğal buluruz. Çünkü akıllara sığmaz bir deneyim yaşadığı halde, Robinson’un herkese benzer bir insan olması gerekir. Robinson, belirli bir kişi değil, tüm insanlığı simgeleyen evrensel bir tiptir. Coleridge’in dediği gibi, Defoe’nun her okuyucusu, kendini kolayca onun yerine koyabilir, onunla özdeşleşebilir, onun yaptıklarını yapabileceğini sanır. Kitabı Türkçeleştiren Akşit Göktürk de çevirisinin önsözünde, <em>Robinson Crusoe </em>“dünyayı usun gücüyle değiştirmeye çalışan sıradan kişinin, herkesin destanıdır” der. Robinson Crusoe’nun çalışkanlığıyla direnci, boş hayallere kapılmadan az çok rahat yaşayabileceği koşulları düzenlemekte gösterdiği pragmatik ve gerçekçi tutum, XVIII. yüzyılın başlangıcında güçlenmeye başlayan İngiliz burjuvazisinin özelliklerini tam anlamıyla yansıtır. İşte bu yüzdendir ki, Karl Marx “the trueborn Briton” (Safkan Britanyalı) diye tanımlar Robinson Crusoe’yu. Daniel Defoe’nun başkişisinin, Büyük Britanya İmparatorluğu’nu kuranların soyundan geldiği hiç kuşku götürmez.</p>
      <p><em>The Rise of the English Novel’</em>de (İngiliz Romanının Ortaya Çıkışı) <em>Robinson Crusoe’</em>yu bir “epic of individual enterprise” (özel girişim destanı) sayan Ian Watt’a göre, bu kitap sadece Büyük Britanya İmparatorluğu’nun değil, yeni doğmakta olan kapitalizmin de bir savunmasıdır. Robinson, kendini besleyecek kadar yiyecek yetiştirmekle, rahat yaşayacak kadar eşya üretmekle yetinmez; sürek<span epub:type="pagebreak" id="page768" title="768"/>li didinip uğraşarak, yiyecek ve eşya biriktirmeyi kutsal bir görev bilir. Çevresine bakınca, bu adanın “kendi malı” (“my own property”) olduğunu düşünerek gururlanır. Gerçekten de mal ve malın sağladığı para Robinson için her şeyden önemlidir. Başkalarının aşk sayesinde duydukları yoğun heyecanları, Robinson para sayesinde duyar. Üçlünün ikinci kitabında Lizbon’dayken büyük miktarda para kazandığını ansızın öğrenince, yüzü sapsarı kesilir, başı döner, durduğu yerde düşüp sevinçten ölecek gibi olur. Ian Watt’ın görüşlerini paylaşan Bonamy Dobrée de <em>English Literature in the Early Eighteenth Century’</em>de (On Sekizinci Yüzyılın Başlangıcında İngiliz Edebiyatı), <em>Robinson Crusoe’</em>yu başarılı bir İngiliz burjuvasının, Püriten olduğu kadar da materyalist bir işadamının tutumunu dile getiren bir mitos olarak yorumlar.</p>
      <p>Bu yorumlamada bir gerçek payı vardır elbette. Ama Robinson Crusoe’yu, sadece becerikli bir kapitalist olarak görmek yanlıştır bize kalırsa. Profesör Akşit Göktürk’ün <em>Ada </em>adlı incelemesinde belirttiği gibi, Robinson Crusoe, “acımak bilmez evrende sağ kalmaya çalışan, çıkmaz durumlarla pençeleşen, kendi gücünün olanaklarını araştıran insanın mitosudur” aynı zamanda. Robinson’un hayranlık uyandıran yanlarının, kınanacak yanlarından çok ağır bastığı bir gerçektir. Rosinson, batan gemiden aldığı birkaç araç gereçle doğal çevresinin yabanıllığı karşısında yenilgiye uğramayan; çiftçilik, marangozculuk, fırıncılık, çömlekçilik gibi işleri didine didine öğrenerek, uygarlığı tek başına yeniden kuran, tüm insanlara örnek olabilecek yiğit bir insandır. İşte bu yüzdendir ki, Robinson Crusoe’nun kişiliğinde hiçbir şiirsel yan bulunmadığı, doğanın yabanıl güzelliği karşısında hiç coşkuya kapılmadığı halde, doğaya dönüş akımının başlıca öncülerinden Jean-Jacques Rousseau, eğitim sorunlarıyla da ilgilendiği için, Defoe’nun kitabını ayrıca över, öteki kitapların öğretebilecekleri her şeyi bu tek kitabın öğrettiğine inanır, Emile’in okuyacağı ilk kitabın <em>Robinson Crusoe </em>olacağını söyler.</p>
      <p>1722’de yayımlanan <em>Moll Flanders, Robinson Crusoe’</em>dan sonra Daniel Defoe’nun en önemli kitabıdır. <em>Roxana, Captain Singleton, The Memoirs of Captain George Carleton </em>gibi <em>Moll Flanders </em>de özyaşamöyküsü biçiminde yazılmış picaresque bir romandır. <em>Moll Flanders’ın </em>öteki picaresque romanlardan başlıca farkı, burada <span epub:type="pagebreak" id="page769" title="769"/>serüvenleri anlatılan “picaro”nun bir “picara” yani Roxana gibi bir kadın serüvenci oluşudur. Ne var ki, Moll, öteki kadınların özgürce davranmalarını engelleyen çeşitli ahlaksal ve toplumsal baskılara hiç mi hiç aldırmadığı için, kadınlığının tüm olanaklarını kullanmakla birlikte, onun tamamıyla bir erkek gibi davrandığını da söyleyebiliriz.</p>
      <p>Kısaca <em>Moll Flanders </em>dediğimiz romanın tam adını verirsek, Daniel Defoe’nun burada neler anlattığını da özetlemiş oluruz: “The fortunes and misfortunes of the famous Moll Flanders who was born in Newgate and during a life of three score years, besides her childhood was twelve years a whore, five times a wife (whereof once to her own brother) twelve years a thief, eight years a transported felon in Virginia, at last grew rich, lived honest and died a penitent. Written from her own memorandums.” (Ünlü Moll Flanders’ın talihleri ve talihsizlikleri. Newgate hapishanesinde doğmuş; çocukluğu bir yana, altmış yıl süren ömrü boyunca on iki yıl fahişelik etmiş, beş kez evlenmiş –bir kezinde kendi öz kardeşiyle– on iki yıl hırsızlık yapmış, sekiz yıl bir mahkûm olarak Virginia’ya sürülmüş; sonunda zengin olmuş, namuslu bir yaşam sürmüş ve pişmanlık içinde ölmüştür. Kendi anılarını yazdığı notlardan kaleme alınmıştır.)</p>
      <p>Daniel Defoe, <em>Robinson Crusoe’</em>da ve öteki kitaplarında benimsediği tutumu <em>Moll Flanders’da </em>d olduğu gibi sürdürür: Kendi uydurduğu bir roman değildir bu. XVII. yüzyılda sahiden yaşayan Moll Flanders adlı kadının kendi yazdığı anılardan aktarılan gerçek bir özyaşamöyküsüdür. Defoe bu gerçeklik havasını daha da pekiştirmek için, kitabının başında, bu anıları kaleme alan kadının hapishane ve mahkeme kayıtlarında çok iyi bilinen asıl adını değiştirdiğini, ona Moll Flanders takma adını vermeyi uygun bulduğunu bildirir. Bu kadının, sanki hâlâ hapishanelerde kaba saba katiller ve hırsızlar arasında yaşıyormuş gibi, fazlasıyla edepsiz ve açık saçık bir dil kullandığından, aktardığı notları daha edepli bir hale sokmak amacıyla, bazı düzeltmeler yapmak zorunda kaldığını, bazı yerleri de kısalttığını ya da olduğu gibi çıkardığını açıklar.</p>
      <p>Picaresque romanların çoğu başkişileri gibi Moll Flanders de, kendi suçu olmadan mutsuz koşullar altında dünyaya gelir. Ba<span epub:type="pagebreak" id="page770" title="770"/>bası ortalarda yoktur. Annesi ise, küçük bir hırsızlık yaptığı için onu Newgate hapishanesinde dünyaya getirdikten hemen sonra Amerika’da Virginia sömürgesine sürülmüştür. Terk edilmiş çocuğa ilkin yoksul bir kadın bakar. Sonra da Colchester kasabasının iyi yürekli belediye başkanı, onu evine alıp kendi kızlarıyla birlikte büyütür. Moll Flanders’ın daha küçükken yükselme hırsları vardır. Komşularından bir bayanı örnek alarak, onun gibi bir “gentlewoman” yani yüksek sınıftan bir kadın olmak istediğini söyler dadısına. Dadı, o kibar görünen kadının ahlaksız bir yaşam sürdüğünü, nikahdışı çocukları olduğunu anlatmaya çalışır. Ama küçük Moll direnir. O kadın başkasının evinde bir sığıntı değildir; kendi evinde de çalışmıyor, ev işlerini hizmetçilerine yaptırıyordur. Moll büyüyünce onun gibi olacaktır.</p>
      <p>Moll Flanders ne pahasına olursa olsun, toplumda kendine saygın bir yer sağlamak kararındadır. Bu saygın yer uğruna hiç saygın sayılmayacak çarelere başvurmaktan da hiç çekinmez. Kibar olmanın başlıca koşulunun para olduğunu; bir genç kızın güzelliği, aklı, görgüsü, her türlü erdemi de olsa “eğer parası yoksa, o kızın bir hiç olduğunu” (“if she have no money, she’s nobody”) hemen anlamıştır. Onun için parayı yaşamının başlıca amacı yapar. Doğuştan varlıklı olmayan bir kişinin ancak ticaret yaparak, yani belirli bir malı satarak para kazanabileceğini bilir. Moll Flanders’ın ise, kendinden başka satabilecek hiçbir şeyi yoktur. “I was a great fortune” (ben büyük bir servetim) diye düşünüp değerli bir mal olduğunun bilincine varınca, gençliğinden ve güzelliğinden yararlanır, cinselliğini elinden geldiğince pahalıya satar. Cinselliği para getirmez hale gelince de, Moll Flanders’ın on iki yıl süren fahişelik dönemi sona erer; bir on iki yıl daha süren hırsızlık dönemi başlar. Her iki dönemde de, Moll, ancak geçinebilecek kadar para kazanmakla yetinmez. Picaresque romanların öteki kişilerinden farklı olarak, Moll’un burjuva özlemleri vardır. (Robert Alter, bu tür romanlar üzerine yazdığı bir incelemede, Moll Flanders’ı haklı olarak “a bourgeois picaroon” diye tanımlar.) Her burjuva gibi ekonomik güven istediği için, para biriktirmeyi amaçlar.</p>
      <p>Moll Flanders’ın duygusal bağları sanki hiç yoktur. Yurduna bağlılığın ne olduğunu bilmez; “with money in his pocket one is <span epub:type="pagebreak" id="page771" title="771"/>at home everywhere” (insanın cebinde parası olunca, her yer onun yurdudur) diye düşünür. En ilkel ve kötü yürekli kadınlarda bile görülen analık duygusundan tümüyle yoksundur. Kayınvalidesi ilk iki çocuğunu elinden alınca, onlardan kurtulduğuna sevinir (“my two children were happily taken off my hands”). Bu ilk iki çocuğunu unuttuğu gibi, daha sonraları değişik erkeklerden doğurduğu birçok çocuğu da şuraya buraya bırakıp, gönül rahatlığıyla unutuverir. Aşk bağları da Moll Flanders’ı tutsak alamaz. Evlat edinildiği ailenin oğlu onu baştan çıkarınca, Moll bu delikanlıya bir ara âşık olur. Ne var ki, delikanlı ondan bıkınca “I had been tricked once by that cheat called love, but the game was over” (aşk denilen dolandırıcı beni aldatmıştı bir kez; ama o oyun bitti artık) diyen Moll, aşk tuzağına bir daha düşmemeye karar verir, kendisini ayartan delikanlının kardeşiyle evlenir. Daha sonraları da, bir kocadan ayrılmadan ya da dul kalmadan, bir başkasıyla nikâh kıyar, ömrünün sonuna değin ona bağlı kalacağına yeminler eder. Kocalarına ve ilişki kurduğu sayısız erkeklere, değil sevgi, cinsel tutku bile duymuyor gibidir. Her evliliğinin ya da ilişkisinin sonunda, duygularını değil, malî durumunu gözden geçirir; şu kadar param şu kadar kıymetli eşyam kaldı diye hesaplar yapar. İşte bu yüzdendir ki, Mark Schorer <em>Moll Flanders’</em>e yazdığı önsözde bu kitabı “our classic revelation of the mercantile mind” (ticaret zihniyetini açığa vuran klasik yapıtımız) diye niteler; <em>Forms of Modern Fiction’</em>da da (Modern Romanın Biçimleri) Daniel Defoe’yu “an impoverished soul” (yoksullaşmış bir ruh) olmakla suçlar.</p>
      <p>Yaşamında parayı her şeyden fazla önemsediği halde, Moll Flanders’ı bir canavar, hatta kötü kalpli bir kadın saymak yanlış olur. Moll, ahlaksız (yani “immoral”) değil, bir küçük çocuk gibi ahlak kavramlarından habersizdir (yani “amoral”dır) sadece. Aşırı bireyciliği, ahlak sınırlarının dışında bir bencilliğe sürüklemiştir onu. Vicdandan söz ederken, “I was a stranger to such things” (böyle şeylere yabancıydım) der. Kendini korumak için başkalarını harcamayı doğal sayar. Örneğin kendi yaptığı bir hırsızlık yüzünden bir arkadaşı yakalanınca, ilkin üzülür, ama üzüldüğünü söyledikten hemen sonra, kendi canının tehlikeye girmediğine sevindiğini açıklar. O sıralarda bir şilinlik mal çal<span epub:type="pagebreak" id="page772" title="772"/>mak bile ölümle cezalandırıldığı için, hırsızlık döneminde her an darağacının gölgesinde yaşayan Moll, arkadaşı ölüm cezasına çarptırılmayıp da bir sömürgeye sürülünce iyice rahatlar; çünkü o kadın, öcünü almak için Moll’a bir kötülük yapamayacak kadar uzaklardadır artık.</p>
      <p>Moll Flanders, ikiyüzlülük yaparak, kendi ahlak düşkünlüğünü gizlemeye kalkmaz. “I am giving an account of what I was, not of what I ought or ought not to be” (ben, ne olmam ya da ne olmamam gerektiğini değil, ne olduğumu anlatıyorum) der açıkça. Gelgelelim, ara sıra, acayip mantık oyunlarıyla kendi kendini aldattığı da olur. Örneğin sokakta karşılaştığı bir çocuğu soyduktan sonra, bu durumun o çocuğun annesine babasına bir ders olacağını, bundan böyle yavrularının sokağa tek başına çıkmasına izin vermeyeceklerini söyler. Aynı çarpık mantıkla, yatağına aldığı bir adamı sarhoş edip parasını çaldıktan sonra, adamın bundan böyle aklının başına geleceğini, tanımadığı kadınlarla düşüp kalkmayacağını, dolayısıyla daha mazbut bir aile babası olacağını ileri sürer.</p>
      <p>Moll Flanders’ın bu türden mantık oyunları ne denli inandırıcı değilse, onun pişmanlıkları da o denli inandırıcı değildir. Moll, sözde pişman olur ikide birde. Ne var ki, bu pişmanlıklar hep lafta kalır. Kitabın en sonundaki pişmanlığı kimi eleştirmenlere örneğin <em>Defoe and Spiritual Autobiography’</em>yi (Defoe ve Ruhsal Özyaşamöyküsü) yazan G. A. Starr’a göre, içten bir pişmanlıktır. Gelgelelim Moll Flanders’ın ömrü boyunca peşinden koştuğu serveti ve toplumda saygın yeri elde ettikten sonra dile getirilen bu pişmanlığın ahlaksal açıdan bir değeri olamaz bize kalırsa. Moll’un servetinden vazgeçmesi gerekirdi eğer gerçekten pişman olsaydı.</p>
      <p>Picarsque roman geleneğine uygun olarak <em>Moll Flanders’ın </em>sonu mutludur. Moll, sadece servete değil, bir ara kardeşi sandığı için ayrıldığı ve kocaları arasında belki en çok hoşlandığı erkek olan James’e kavuşur. Bu mutlu son, kitabının önsözünde her kötü davranışın eninde sonunda mutsuzlukla sonuçlandığını ileri süren Defoe’nun kendi kendisiyle çelişkiye düştüğünü gösterir. Çünkü Moll Flanders, kötülükleri yüzünden hiç cezalandırılmamıştır. Tam tersine, fahişelik ve hırsızlık yoluyla elde ettiği <span epub:type="pagebreak" id="page773" title="773"/>servet sayesinde mutlu olmuştur. Varlıklı bir kadın olarak toplumda kendine saygın bir yer sağladığı için, pişman olmak lüksünden bile yararlanabilecek bir duruma gelmiştir artık.</p>
      <p>Moll Flanders’ın öyküsünün erdemli davranmak konusunda bir ahlak dersi sayılamayacağı besbellidir. Oysa Defoe, kitabının önsözünde “virtuous and religious” (ahlaksal ve dinsel) amaçlar güttüğünü, bu öyküyü namuslu insanları uyarmak için aktardığını; hatta okuyucularının “more pleased with the moral than with the fable” (anlatılan öyküden fazla, verdiği ahlak dersinden hoşlanacaklarını) savunur. Ama yazarın bu savıyla romanda anlattıkları arasında öyle çarpıcı bir karşıtlık vardır ki, Elizabeth Drew ve Dorothy Van Ghent gibi kimi eleştirmenlere göre, Defoe, <em>Moll Flanders’ın </em>önsözünde okuyucularına ahlak dersi verdiğini söylerken ciddi değildir; “irony” yapmakta, alay etmektedir. Hatta bu romanda, yükselen orta sınıfın para hırsını taşladığını ileri süren eleştirmenler bile vardır. Ama bu türden görüşlerin tutulacak yanı yoktur bize kalırsa. Gerçek şudur ki, Defoe, orta sınıftan bir yazar olarak, aynı sınıftan gelen ve aynı Püriten görüşleri paylaşan okuyucularını tedirgin etmemek için, <em>Moll Flanders’da </em>de, öteki kitaplarında da ahlaksal bir amaç güttüğünü hep ilan etmek zorundaydı. Bunu göz önünde tutarak <em>Moll Flanders’ın </em>önsözünde açıklanan amaçla kitapta olup bitenler arasındaki çelişki üzerinde fazla durmamak gerekir.</p>
      <p><em>Moll Flanders’ın </em>bir edebiyat ürünü olarak asıl eleştirilecek yanı bu değil, yazarın, kişilerinin, bu kişiler arasındaki ilişkilerin ve belirli olayların bu kişileri nasıl etkilediğinin üzerinde yeterince durmamasıdır bizce. E.M. Forster <em>Moll Flanders’</em>ı “a novel of character” yani kişilik üzerine kurulu bir roman sayar. Bu doğrudur, ama ancak romanın başkişisi açısından doğrudur. Çünkü bu kitapta iki yüze yakın insan gözümüzün önünden gelip geçtiği halde, bunların arasında ancak Moll Flanders’ın kişiliği açık seçik belirir. E.M. Forster’ın dediği gibi, ağaçsız dümdüz bir ovada tek başına duran büyük bir ağaç gibi, Moll, tüm dikkatimizin odak noktası olur. Ne var ki, kişilerden fazla olaylar dizisiyle ilgilenen Defoe, Moll üzerinde bile yeterince durmaz. Başından geçenler anlatılır da, bu arada onun neler duyduğuna, neler düşündüğüne hiç değinilmez. Örneğin Moll Flanders’ın ilk evliliğinin yaşamında <span epub:type="pagebreak" id="page774" title="774"/>çok önemli bir yeri olması gerekir. Oysa Defoe, beş yıl birlikte yaşayıp iki çocukları olduktan sonra, çok iyi geçindiği bu adamın öldüğünü iki kısa tümceyle bildirmekle yetinir. Daha sonraları Moll, gerçek bir tragedyayla karşılaşır. Kocaları arasında ayrıca hoşlandığı James’i, korkunç bir yanılgıya düşerek kendi öz kardeşi sanır bir ara, ayrılmaları gerektiğini söyler. Bunu duyan adamın yüzü sapsarı kesilince, Moll hemen hizmetçisini çağırır, James’e bir küçük kadeh rom içirir. Şimdiye değin başına gelenler arasında hiçbir şeyin onu bu denli sarsmadığı konusunda dört beş sözcük söyledikten sonra da ceplerini karıştırır; orada on altın, bir saat ve iki küçük yüzük bulduğunu açıklar. Böylece Sophokles’e layık bir tragedya, küçük bir rom kadehi ve ceplerdeki kıymetli eşyaları saymakla sona erer.</p>
      <p>Virginia Woolf, <em>The Common Reader’</em>daki bir yazısında Daniel Defoe’yu kadın haklarının savunucusu bir öncü olarak över. Özgür ve güçlü kadınlar saydığı Roxana’dan ve Moll Flanders’den yana çıkar. Onurlu bir yaşam sürdürebilmek için para gerekli olduğundan, onların para hırsını bile hoşgörür. Virginia Woolf’a bakılacak olursa, <em>Moll Flanders’ı</em>n “tartışmasız büyük sayılması gereken birkaç İngiliz romanı arasında yeri vardır” (among the few English novels which we can call indisputably great). Belki de biraz abartılmış sayılabilecek bu övgü, Virginia Woolf’un feminist eğilimlerinden kaynaklanmaktadır herhalde. Ne var ki, Virginia Woolf gibi feminist olmayan XVIII. yüzyıl İngiliz edebiyatı uzmanlarından Bonamy Dobrée’ye göre de <em>Moll Flanders </em>“şaşırtıcı, eşsiz bir başyapıttır” (an astonishing, imcomparable masterpiece). Biraz önce değindiğimiz eksik, hatta irkiltici yanlarına karşın, aralarında E.M. Forster de olmak üzere birçok eleştirmenin <em>Moll Flanders’</em>e bunca hayranlık duymasının, bu romanın ölü bir klasiğe dönüşmeyip hâlâ hazla okunmasının nedeni, başkişinin ahlak kurallarına hiç aldırmadan serüvenden serüvene koşarken, inanılmayacak kadar canlı ve gerçek oluşudur bize kalırsa. </p>
      <p>Bu bölümü bitirmeden önce Defoe’nun İngiliz romanının gerçekten babası olup olmadığı sorununa da kısaca değinmemiz gerekir. Gerçi onu öyle sayanlar vardır. Örneğin James Joyce, <em>Robinson Crusoe’</em>ya yazdığı bir önsözde, yabancı yapıtlara öykünmediği, kişilerini gerçek İngilizler olarak canlandırdığı, daha ön<span epub:type="pagebreak" id="page775" title="775"/>ce var olmayan bir edebiyat türünü biçimlendirdiği için, Daniel Defoe’yu İngiliz romanının babası sayar. Ne var ki, üç nedenden ötürü bu sıfat, Daniel Defoe’dan fazla Samuel Richardson’a ya da Henry Fielding’e yaraşır bize kalırsa. Birinci neden, Defoe’nun olayları anlatmakla yetinerek, kişilerin ruhbilimsel yapıları ve birbirleriyle ilişkileri üzerinde yeterince durmaması; insan davranışlarını anlamaya, derinden incelemeye önem vermeyişidir. Defoe’nun kişileri canlı olmalarına canlıdırlar ama, yaşadıkları olayları sanki hiç özümlemezler; duyduklarından ya da düşündüklerinden değil, sadece yaptıklarından söz ederler. Olumlu ya da olumsuz hiçbir değişiklik, hiçbir gelişme görülmez onlarda. Robinson Crusoe, ıssız bir adada yıllarca tek başına yaşadıktan sonra, o adaya ilk ayak bastığı gün neyse, oradan ayrılırken de odur. Moll Flanders’ın başına gelmedik kalmadığı halde, romanın başında nasıl bir kadınsa, sonunda da aynen öyledir.</p>
      <p>Defoe’yu İngiliz romanının babası saymamamızın ikinci nedeni, romanlarını gelişigüzel ve özensiz yazmasıdır. Fielding belirli bir plan izleyerek, <em>Tom Jones’</em>u özenle kurar. Oysa Defoe, çoğu picaresque romancılar gibi, başkişinin yaşadığı serüvenleri derme çatma bir biçimde peş peşe sıralamakla yetinir. Bu yüzden de romanlarının belirli bir yapısı, bir bütünlüğü yoktur. Birbirlerini kimi zaman bağlantısız olarak izleyen, kopuk kopuk “episode”ları, yani ayrı ayrı serüvenleri anlatan bölümleri vardır sadece; o kadar ki, Ian Watt, <em>Moll Flanders’ı </em>büyük bir romandan fazla ilginç bir antoloji sayar.</p>
      <p>Daniel Defoe’yu İngiliz romanının babası saymamamızın üçüncü nedeni, onun, para kazanmak amacıyla acele acele yazması; tümcelerini kurarken hiçbir özen göstermemesi; hiçbir çarpıcı yanı olmayan, belirli bir kişiliğin damgasını taşımayan, herkesin yazabileceği biçimde, şiirsellikten, imgelerden tümüyle yoksun, düpedüz, basit sayılabilecek, renksiz bir anlatım benimsemesidir.</p>
    </section>
  </body>
</html>