<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page982" title="982"/>
      <header>
        <h1 class="bolum">Onuncu Bölüm</h1>
        <h2>Dickens’ın İlk Romanları</h2>
      </header>
      <p>1812 ile 1870 yılları arasında yaşayan Charles Dickens, XIX. yüzyıl romancılarının en büyüğüdür bize kalırsa. Eğer en değerli kitaplarını yazmaya başladığı dönemde, elli sekiz yaşındayken ölmeseydi, daha nice başyapıtlar vereceğine de inanıyoruz. Charles Dickens, sekiz çocuklu küçük bir devlet memurunun oğluydu. Babasının para işlerinde akılsızlığı yüzünden, çocukluğunda çekmediği sıkıntı kalmadı. Dickens on yaşlarındayken, o sıralarda borçlarını ödeyemeyenlerin başına gelen felaket, babasının da başına geldi; adamcağız Marshalsea hapishanesine düştü. Evlerinin kirasını ödeyemeyen aile, sokağa atıldı; ev eşyaları haczedildi. Küçük Dickens de, haftada altı şilin ücret karşılığında, ayakkabı boyası satan bir depoda işe verildi. XIX. yüzyılın ilk yarısında, on yaşından bile daha küçük çocukların, ne denli korkunç koşullar altında fabrikalarda, madenlerde sömürüldüklerini bildiğimiz için, aslında Dickens’ın fazla eziyet çekmediği belliydi. Onun görevi, Bob Fagin adlı başka bir çocukla birlikte (ne gariptir ki, Dickens, <em>Oliver Twist’</em>deki kötü kişilerden birine vermiştir bu Fagin soyadını), zemin katta bir pencerenin önünde, sokaktan gelip geçenlerin görecekleri bir yerde, bir mağazanın vitrinindeymiş gibi oturup, ayakkabı boyalarını kutulara koyup etiketlemekti. Ağır bir iş değildi bu. Ama çocukluğunun o günleri, yıllar sonra bile unutamadığı, en yakınlarından bile gizlediği bir acı kaynağı oldu Dickens için. Annesiyle babasının onu terk ettiğini, utanç verici bir duruma düştüğünü sandı. “I wor<span epub:type="pagebreak" id="page983" title="983"/>ked from morning to night with common men and boys” (Sabahtan akşama değin, bayağı adamlar ve erkek çocuklarla çalıştım) diye yakındı. Bu yakınmanın bilinçaltında sınıfsal bir kaygının bulunduğu kuşku götürmez: Dickens, bir memurun oğlu olarak orta sınıftan küçük bir efendiyken, şimdi alçaldığı, emekçiler arasına düştüğü kuruntusuna kapılmıştı. Oysa Dickens, “bayağı” diye hor gördüğü bu adamlara ve çocuklara, yani yoksul emekçilere, sevgilerin en büyüğünü gösterecekti romanlarında.</p>
      <p>Küçük bir miras kalan babası, borçlarını ödeyip hapisten çıkınca, Dickens, ayakkabı boyası deposundan kurtulup okula gitmek istedi. Orada kalıp, çalışmaya devam etmesini isteyen annesini bağışlamadı hiçbir zaman. “Bunu asla unutmuyorum, asla unutmayacağım, asla unutamam” (I never forget, I never shall forget, I can never forget) diyerek annesini hep suçladı. İyi ki, babasıyla deponun müdürü arasında bir anlaşmazlık çıktı da, çocuk okula gönderildi. Ne var ki, o depoda geçirdiği ayların izleri, hiçbir zaman silinmedi Dickens’ın belleğinden. İngiltere’nin en ünlü, en çok şımartılan, en çok pohpohlanan yazarıyken bile, o günleri büyük bir üzüntüyle anımsadı. Dickens, hiçbir yetişkinin mutsuz bir çocuk kadar acı çekemeyeceğine inandığı için, birçok romanına, Oliver Twist gibi, David Copperfield gibi, <em>The Old Curiosity Shop’</em>daki küçük Nell gibi, <em>Great Expectations’</em>daki Pip gibi, <em>Dombey and Son’</em>daki Paul gibi, <em>Bleak House’</em>daki Jo gibi, toplumun, ailelerinin ya da karayazgılarının kurbanları olan mutsuz çocuklar koydu.</p>
      <p>Dickens, ayakkabı boyası deposundan kurtulduktan sonra, ancak iki buçuk yıl kadar okula gitti. Çocuk yaşantısının başka bir acı yanını da, yani çocukların okullarda neler çekebileceklerini de öğrendi böylece. Çünkü hem karacahil, hem de öğrencilerini sürekli döven bir öğretmenin eline düşmüştü. Zaten ailesinin para durumu bir türlü düzelmediği için, on beş yaşında okulu bırakmak zorunda kaldı. Ne öğrendiyse kendi çabasıyla öğrendi bundan sonra.</p>
      <p>Dickens ekmek parasını kazanabilmek için, çeşitli işyerlerinde ayak işlerinde çalıştı ilkin. Derken elyazısı güzel ve okunaklı olduğundan, bir noterde kâtiplik etti. Sonra stenografi öğrenip, <span epub:type="pagebreak" id="page984" title="984"/>mahkemelerde ve gazetelerde stenograf olarak çalışmaya başladı. <em>Morning Chronicle </em>gazetesinin Avam Kamarası muhabiri oldu. Sonra, bu gazeteye ve başka yayın organlarına yazılar yazmaya başladı. 1836’da <em>The Pickwick Papers’</em>in (Pickwick Yazıları) tefrika edilmesiyle birlikte, yirmi altı yaşındayken ansızın üne kavuştu. Gittikçe artarak, ölümüne değin sürecek bir ündü bu.</p>
      <p>Dickens aynı yıl, Giorgina, Mary ve Catherine adlı üç kız kardeşle tanıştı. Bunlardan ilk ikisiyle çok daha mutlu olabileceği daha sonraları anlaşıldığı halde, Dickens, kendine en az uygun olanıyla, yani Catherine ile hemen evlendi. Hiçbir zaman yürümeyen bu evlilik, aradan yirmi iki yıl geçtikten ve dünyaya on çocuk geldikten sonra, o sıralarda boşanma yasal açıdan neredeyse olanaksız olduğundan, ayrılmayla sonuçlandı. </p>
      <p>Bu mutsuz evlilik, Dickens’ı her zaman derinden yaraladı. Yaradılıştan gelen iyimserliği ve yaşama sevincine karşın, bunalımlara bile düştüğü oldu bu yüzden. Bir daha hiçbir zaman geri gelemeyecek bir şeyi yitirdiği duygusuna kapıldı. Çocuklarından yedisi yaşadığı ve onlara çok düşkün olduğu halde, “I am very miserable. I loathe domestic hearths. I yearn to be a vagabond” (Çok mutsuzum. Nefret ediyorum aile yuvalarından. Bir serseri olma özlemi içindeyim) diye çıkışlar yaptı.</p>
      <p>Bu evlilikten çok önce, on sekiz on dokuz yaşlarındayken, Maria adlı bir kıza âşık olması, kızın yoksul bir stenografla evlenmeye yanaşmaması da Dickens’ı çok yaralamıştı. Aradan yirmi küsur yıl geçtikten sonra, Dickens ünlü ve varlıklı bir kişiyken, Maria ona mektuplar yazdı ve buluştular. Ama <em>Little Dorrit’</em>de Arthur Clennam’ın vaktiyle sevdiği Flora’yı yıllar sonra, kırmızı yüzlü, şişman ve geveze bir kadın olarak görünce uğradığı düş kırıklığını yaşadı Dickens da. Dickens, ilk gençlik döneminin bu mutsuz aşkı yüzünden, huyuna aykırı bir davranış benimsediğini, duygularını hep bastırdığını, çocuklarına sevgisini bile açığa vuramadığını söyler. Romanlarında, bir erkekle bir kadın arasındaki gerçek aşk ilişkisini hiçbir zaman doğru dürüst ele alamamasının nedeni budur belki de. Çünkü büyük bir olasılıkla kendi de yaşamamıştı böyle bir ilişkiyi. Dickens’ın sevdaları hep güdük kalmış, hiçbir zaman çiçek ve meyve verememişti. Hatta onun bu türden duygularına –örneğin baldızı Mary’ye <span epub:type="pagebreak" id="page985" title="985"/>bağlılığına– sevda bile denilemezdi aslında. Bu genç kız, Dickens’ların evinde oturuyordu. Kendisiyle eniştesi arasında hiçbir kuşkulu durum da yoktu. Ama on yedi yaşındaki Mary, durup dururken hastalanıp, birkaç saat içinde ölüverince, Dickens, yaşamının en büyük aşkını yitirmiş gibi oldu. Onun ölümünden yıllarca sonra bile, Mary’yi anılarında yücelttikçe yüceltti: “I know –for I don’t think there was ever love like the one I bear her– that it will never diminish” (Ona duyduğum sevginin eşi hiç bulunmadığından, bu duygunun hiçbir zaman azalmayacağını da biliyorum) gibi sözler söyledi. Bir ölüyü sonsuza değin sevmek, her gün gördüğünüz bir canlıyı sonsuza değin sevmekten çok daha kolaydır elbette. Dickens de ölen baldızını sonsuza dek sevdi. Onu örnek alarak, ölümüyle tüm İngiltere’yi ve Amerika’yı gözyaşlarına boğan Küçük Nell’in kişiliğini çizdi. En yakınlarından biri olan ve ilk yaşamöyküsünü yazan John Forster’e bir mektubunda, <em>The Old Curiosity Shop’</em>da Nell’in ölümünü anlatan bölümü yazarken, Mary sanki yeni ölmüş gibi eski yaralarının yeniden kanamaya başladığını, korkunç bir acıya kapıldığını söyler.</p>
			<figure class="right">
				<img src="image/p985.jpg"/>
				<figcaption>Dickens romanlarında Londra’daki çocukların yaşamını o kadar iyi anlatır ki, kimi zaman orada doğmadığını okura unutturur.</figcaption>
			</figure>
      <p>Dickens’ın evliliğinin mutsuzluğu biraz da Mary’ye bağlıydı belki. Çünkü Dickens, elinde olmadan, ölmüş genç kızla yaşayan ablasını karşılaştırıyordu herhalde. Zavallı Catherine de pek kârlı çıkmıyordu bu karşılaştırılmalardan. Dickens, gene Forster’e bir mektubunda anlattığı gibi, bu evlilik yüzünden yaşamları bir karabasana dönen kendi de, eşi de, 1858’de ayrılmaya <span epub:type="pagebreak" id="page986" title="986"/>karar verdiler. Oğullarından en büyüğü, annesi yalnız oturmasın diye, onun yanına gitti. Öteki çocuklar, babaları ve Georgina teyzeleriyle kalmak istediler. Catherine’den on iki yaş küçük olan Georgina, öteden beri Dickens’larla birlikte oturuyor; beceriksiz ablasının idare edemediği bu büyük eve ve kalabalık Dickens ailesine bakıyordu. Şimdi bu evde ablasının yerini alması, bazı dedikodulara neden oldu elbette. Bunun üzerine fena halde öfkelenen Dickens, kendi yönettiği <em>Household Words </em>(Evde Her Zaman Kullanılan Sözcükler) dergisinde, anne olarak görevlerini yerine getirmeyen eşinden ayrılmak zorunda kaldığını açıkladı. Gazetelere de gönderdiği açıklamada, Georgina ile de, genç bir tiyatro sanatçısıyla da duygusal ilişkileri bulunmadığını ileri sürdü. Georgina ile aralarında gerçekten bir şey yoktu. Ama ellisine yaklaşan Dickens’ın, adını vermediği on sekiz yaşlarındaki tiyatro sanatçısı Ellen Dernan’a tutkuyla bağlı olduğu hiç kuşku götürmezdi. Tutkusunu gizlemeye çok özen gösterdiği halde, bunu bilenler de vardır.</p>
      <p>Dokuz çocuk babası, orta yaşlı, saygıdeğer bir yazarın, yirmi iki yıllık eşinden ayrılması; genç baldızıyla aynı evde oturması; kızı yaşında tiyatro oyuncularına vurulması; üstelik de bu durumları gizleyeceği yerde, gazetelere bu konularda açıklamalar yapması, akıllara sığmaz bir skandaldı Victoria Çağı İngiltere’sinde. Dickens’ın başının yenmesi, bundan böyle hiçbir basımevinin onun kitaplarını yayımlamayı göze alamaması işten bile değildi. Gerçi basında Dickens’a karşı birkaç yazı çıktı; Fransızca olarak “qui s’excuse s’accuse” (özür dileyen, kendini suçlamaktadır) denildi bu yazılardan birinde. Ama geniş bir okuyucu kitlesi Dickens’a öyle bir hayranlık duymaktaydı ki, aile bağlarının her şeyden kutsal bilindiği, ahlak açısından son derece darkafalı bir toplumda bile, okuyucular Dickens’a tapmaya devam ettiler. Dickens’ın bir yazar olmaktan çıkıp olağanüstü bir varlığa dönüşmesi, yarattığı kişilerin İngiltere’nin mitolojisine girmeleriydi bunun nedeni. O kadar ki, Dickens’ın öldüğü haberi yayılınca, küçük bir çocuk “Bay Dickens öldü; acaba Noel Baba da ölecek mi?” diye telaşa kapılmıştı.</p>
      <p>Dickens, 1842’de Amerika Birleşik Devletleri’ne gidince, otuz yaşına yeni bastığı ve en büyük romanlarını henüz yayımladığı <span epub:type="pagebreak" id="page987" title="987"/>halde, vatanında olduğundan bile daha çok tutuldu orada. İngiltere’ye gönderdiği mektuplarda, ancak bir kralın böyle karşılanabileceğini anlattı. Onuruna görkemli şölenler, balolar verildi; cumhurbaşkanı, Beyaz Saray’da onu ağırladı; hayranları, iki bin mil uzak yerlerden onu görmeye geldiler; kaldığı evlerin ya da otellerin önünde kalabalıklar birikti vb. Dickens’ın ilkin hoşuna giden bu durum, kısa bir süre sonra sinirine dokunmaya başladı. Sokaklarda peşine takıldıkları için, gitmek istediği yerlere gidememekten, görmek istediği yerleri görememekten; çevresini hemen yüz kişi sardığı için, susayınca trenden inip bir istasyonda bir bardak su içememekten yakındı. Dickens, kendisine karşı duyulan merakı, görgüsüzlük olarak yorumluyordu artık. Aynı şeyi düşünen bazı Amerikalılar da vardı herhalde. Bunlardan biri, bir gazetede çıkan mektubunda, bu durumu alaya almış; oldu olacak, özel girişimden yana bir Amerikalı’nın, Dickens’ı bir kafese koyup, neden kentten kente sergilemediğini sormuştu. Dickens ülkeyi geziyor, fabrikaları, hastaneleri, okulları, hapishaneleri görüyordu. Amerikalılar, orada herkesin nasıl refah içinde yaşadığını sanki kanıtlamak istiyorlardı ona. Ama Dickens, kolay kolay beğenmiyordu her gördüğünü. Tek başına, onu kimseciklerin tanımadığı yoksul mahallelerde de gezinmiş; refahın ancak belirli bir sınıfa özgü olduğunun farkına varmıştı.</p>
      <p>Charles Dickens, Amerika Birleşik Devletleri’ne büyük umutlarla, merak ve heyecanla gitmişti. Çünkü orada krallık olmamıştı hiçbir zaman. Uçsuz bucaksız topraklara sahip aristokrat bir sınıf da yoktu. Amerika bir cumhuriyetti; Dickens’ın inandığı siyasal düzenin; demokrasinin, eşitliğin, özgürlüğün ülkesiydi. Ne var ki, Dickens çok geçmeden düş kırıklığına uğradı. <em>Martin Chuzzlewit’</em>i ele aldığımızda göreceğimiz gibi, “American way of life” diye hâlâ övülen yaşama biçiminin bozuk yanlarını yüz elli yıl önce anladı. Virginia’da tarlalarda çalışan kara köleleri görünce, yüreğine indi Dickens’ın. İnsanlığa böylesine aykırı bir durumu seyretmeye katlanamayacağını söyledi. Amerikalılar, kara kölelere kötü davranılmadığını; onların, efendilerini çok sevdiklerini anlatıp duruyorlardı. Ama Dickens, gazetelerin, kaçan kölelerle ilgili ilanlarla dolu olduğunu biliyordu.</p>
      <p>Dickens, Amerikalıların para düşkünlüğüne de fena halde <span epub:type="pagebreak" id="page988" title="988"/>bozuluyordu. Ona bakılacak olursa, şöyle konuşuyordu vasat Amerikalı: “Our people don’t think of poetry, Sir. Dollars, banks and cotton are our books, Sir.” (Bizim halkımız şiiri düşünmez, efendim. Dolarlar, bankalar ve pamuk, bizim kitaplarımızdır, efendim.) İlk gidişinde ancak beş ay kadar kaldığı bu ülkede yığınla kusur görmeye başlamıştı artık: Hepsi sarhoş olan gazeteciler rüşvet yiyorlardı; herkes birbiriyle hem senlibenliydi, hem de sürekli dolandırıyordu birbirini; Amerikalılar, saldırgan ve kabaydı; kendilerini fazlasıyla beğeniyorlardı vb. Üstelik Forster’e bir mektubunda yazdığı gibi, düşünce özgürlüğünün dünyada en az olduğu yerdi Amerika. “I fear that the heaviest blow to be dealt at liberty will be by this country” (Özgürlüğe vurulan en ağır darbeyi bu ülkenin vuracağından korkuyorum) demesi ise ayrıca ilginçti. Ünlü tiyatro sanatçısı Macready’ye bir mektubunda, orasının düşlediği cumhuriyete hiç mi hiç benzemediğini uzun uzun anlattı. Tüm olumsuz yanlarına karşın, İngiltere’yi Amerika’dan daha üstün bulduğunu da söyledi. Oysa ileride göreceğimiz gibi, Dickens, Amerika’yı eleştirdiğinden çok daha haşin bir biçimde eleştirdi kendi vatanını.</p>
      <p>Dickens, İngiltere’ye döner dönmez yayımladığı <em>American Notes’</em>da (Amerika Üzerine Notlar) ve bir yıl sonra tefrika etmeye başladığı <em>Martin Chuzzlewit’</em>de, Amerika Birleşik Devletleri’ni birçok açıdan kınadı. <em>American Notes’</em>u iyi niyetle yapılan eleştirilere kızmayacak kadar yurtsever olan Amerikalı dostlarına sundu. Ama kitap Londra’da dizilirken, açıkgöz bir Amerikalı gazeteci, daha tashih bile edilmemiş sayfaları, basımevinden rüşvet vererek satın alıp, bir New York gazetesinde yayımlayınca, aydın Amerikalıların anlayışla karşıladıkları bu eleştiriler, sıradan Amerikalıları bir hayli öfkelendirdi.</p>
      <p>Amerika’dan döndükten bir iki yıl sonra, Dickens, ailesiyle birlikte Fransa, İsviçre ve İtalya’da bir yolculuğa çıktı. Daha sonraları da, birkaç ay kalmak üzere sık sık Avrupa’ya gitti. İtalya’nın güzelliğini, Floransa’yı, Venedik’i görünce, kendinden geçti. Afyon düşlerinde bile, Venedik kadar görkemli bir kent hayal edilemeyeceğini söyledi mektuplarında. Ne var ki, Shelley, Byron, Robert Browning ve daha birçok İngiliz yazarından farklı olarak, Avrupa’ya yerleşmeyi ya da orada birkaç yıl oturmayı <span epub:type="pagebreak" id="page989" title="989"/>aklından bile geçirmedi. Avrupa’nın güzellikleri bir hayaldi; Londra ise, tek gerçekti Dickens’ın gözünde. Onun Londra’dan kopması, hiç olası değildi. Londra’da dünyaya gelmiş, ömrü boyunca Londra’da ya da dolaylarında yaşamış, çoğu romanlarının dekoru olan bu kente tutkuyla bağlanmıştı. Yakınlarının anlattığına göre, hava ne denli kötü olursa olsun, karda, siste, yağmurda Londra’nın en yoksul, en berbat sokaklarında saatlerce dolanarak, çevresini incelermiş. Ancak bu gece yürüyüşlerinden sonra, sabahleyin çalışma masasına oturup romanını yazmaya devam edebilirmiş.</p>
      <p>Aynı dönemde, Charles Baudelaire “je t’aime ô capitale infâme” (seviyorum seni, ey rezil başkent) diyerek, Fransız şiirinde Paris’i ele aldığı gibi; Charles Dickens de, öteki İngiliz romancılarından değişik bir açıdan Londra’yı ele aldı. Dickens, Baudelaire’in çok iyi bildiği karmaşık bir duyguyu dile getirerek, Türkçeye çevrilmesi güç bir deyişle “an attraction of repusion” (iticiliğin çekiciliğini) buluyordu Londra’da. George Gissing’in, Dickens üzerine 1898’de yazdığı incelemede dediği gibi, Londra, hem korku uyandıran, hem de büyüleyen bir yerdi onun gözünde. Sanki koskocaman zehirli bir örümcek, ağlarıyla örtmüştü bu kenti. <em>Dombey and Son’</em>da, Londra’yı, “the monster roaring in the distance” (uzaklarda gürleyen canavar) olarak görür. Kırsal bölgelerde artık geçinemedikleri için başkente akın eden yoksulları yutup yok eden bir canavardır Londra.</p>
      <p>Dickens, 1867’de, yani oraya ilk gidişinden yirmi beş yıl sonra, çeşitli kentlerde romanlarından parçalar okumak üzere, Amerika’ya bir kez daha gitti. <em>American Notes </em>ve<em> Martin Chuzzlewit </em>yüzünden duyulan burukluk çoktan unutulduğu için, Amerikalılar gene bağırlarına bastılar Dickens’ı. Onu seyredebilmek için, tiyatro gişelerinin önünde, karda kışta, gece yarılarına kadar kuyruklara girdiler. Doğal bir meraktı bu; çünkü çağdaşlarının anlattıklarına göre, kendi yazdıklarını okurken Dickens’ı dinlemek, gerçekten kaçırılmaması gereken bir sanat gösterisiymiş. “One man show” denilen tiyatro türünü belki de ilk uygulayan kişi olan Dickens, sahnenin ortasında, hiç kıpırdamadan dururmuş. Sadece ses tonunu ve mimiklerini değiştirerek, bir düzine kişiyi canlandırırmış. Sayısız seslerle konuşur, sayısız <span epub:type="pagebreak" id="page990" title="990"/>yüzleri gözler önüne serermiş bunu yaparken. Leigh Hunt’a bakılacak olursa, onun yüzünde “elli kişinin canı ve ruhu varmış” (it has the life and soul in it of fifty human beings). Carlyle’a göre, bütün bir tiyatro topluluğundan daha etkiliymiş tek başına; ünlü Macready’den bile daha başarılı bir oyuncuymuş. Wilkie Collins’e göre de, “seyircileri resmen elektriklendirirmiş” (he literally electrified the audience). Romanlarında yarattığı kişiler kadar renkli ve çok yanlı bir insan olan Dickens’ın, bir ara hipnotizmaya da merak sardığı, hatta tanıdığı bir genç kadının sinir hastalığını bu yöntemle iyileştirmeye kalktığı bilindiği için; sahneye çıkınca seyircileri biraz da hipnotizma mı ediyordu acaba diye düşündüğümüz de olur.</p>
      <p>Dickens’ın yazarlığı yirmi beş yaşından sonra ortaya çıkmıştı; ama o doğuştan aktördü kendi savına göre. Daha küçükken, masaların üstüne çıkar, şarkılar, monologlar söyler, taklitler yaparmış. Daha sonraları, okuduğu romanların başkişilerini kendi kendine oynamaya başlamış. Örneğin bir hafta boyunca Fielding’in Tom Jones’u, bir hafta boyunca Smollett’in Roderick Random’u, sonra da başkaları olurmuş. Saatlerce odasına kapanıp provalar yapar ya da kırlarda yürüyerek rol ezberlermiş. Aktör olmak hevesiyle, bir oyuncudan özel ders bile almış bir ara.</p>
      <p>Dickens’ın tiyatro tutkusu ömrü boyunca sürdü. Londra’da gösterilen tüm oyunları seyretmekle kalmıyor, kendi de oynamak istiyordu ille. Sahneye çıkmak için hiçbir fırsatı kaçırmazdı. Yoksulluğa düşen bir yazara, bir sanatçıya ya da bir hayır kurumuna para yardımı gerektiğini bahane ederek, Kraliçe Victoria ile eşi Prince Albert’in bile birçok kez seyretmeye geldikleri amatör temsiller düzenledi. Bu temsillerden birinde, kendini tutamamış, hızla kılık değiştirerek, altı rol birden oynamıştı bir söylentiye göre. Dickens’ın hem yönettiği hem oynadığı oyunlardan, Ben Jonson’un <em>Everyman in his Humour’</em>u ve Shakespeare’in <em>The Merry Wives of Windsor’</em>u öyle başarılı olmuştu ki, bu oyunlarla turneye bile çıkmıştı. Dickens, ölümünden kısa bir süre önce, yeryüzünde en çok istediği şeyin, usta oyunculardan oluşan bir tiyatro topluluğunu yönetmek, bu topluluğa canı istediği oyunları oynatmak olduğunu söylemişti.</p>
      <p>Ne gariptir ki, tiyatroya tutkun bu büyük romancı, gençliğin<span epub:type="pagebreak" id="page991" title="991"/>de tiyatro oyunu yazmaya kalkınca, tam bir başarısızlığa uğramıştı. Dickens’ın ne denli canlı bir diyalog yazabildiği, tiyatroya ayrıca uygun kişilerin ve dramatik havanın romanlarına ne denli egemen olduğunu düşündükçe, bu başarısızlık büsbütün garip gelir bizlere. Tiyatroya düşkünlüğünü bir türlü doyuramayan Dickens, çareyi sahneye çıkıp romanlarından parçalar okumakta buldu. Forster de, başka dostları da buna karşı koydular: Bir centilmen, üstelik onu dinlemeye gelenlere parayla bilet satarak, kendini böyle sergileyemezdi. Gerçi Dickens, çok sayıda insana, kendi çocuklarına ve kardeşlerine bakıyordu; çok masraf edip, Gad’s Hill’de görkemli bir ev de satın almıştı. Ama tiyatrolarda gösteriler yapacak kadar para sıkıntısı çekmiyordu gene de. Bu karşı çıkmalar, Dickens’ın sahnede boy gösterme hırsını önleyebilmesinin yolu olmadığı için, hiç aldırmadı bu tür uyarılara. Üstelik bu işi ilk kez, eşinden ayrılma skandalının ayyuka çıktığı 1858 yılında yaptı. Dostları yuhalanacak diye korkarken, Dickens’ın oyuncu olarak yadsınmaz karizmasına kapılan hayranları, onu coşkuyla alkışladılar. Altı haftalık başarılı Londra sezonundan sonra, Dickens, İngiltere’nin başka kentlerinde, İskoçya’da, İrlanda’da, Amerika’da turneler düzenleyerek, temsillerini ömrünün sonuna değin sürdürdü. Bu amaçla Paris’e bile gitti. Oradan yazdığı bir mektuptan anlaşıldığı gibi, İngiltere’nin elçilik konutunda yapılan üç ayrı toplantıda okuduğu –daha doğrusu oynadığı– parçaları, İngilizce bilmeyenler bile heyecanla izleyince, Dickens ayrıca gururlandı. Titiz bir tiyatro sanatçısı gibi, seyircilerin karşısına çıkmadan önce, metni iyice ezberliyor, provalar yaparak rolüne özenle çalışıyordu. Gençlik düşü gerçekleşmiş, bir aktör olmuştu artık.</p>
      <p>Dickens’ın yaşamını inceleyenlerin çoğuna göre, onun elli sekiz yaşında ölmesinin nedeni, yüzlerce yabancının önünde yapılan bu gösterilerin heyecanı, gerginliği ve yorgunluğuydu. Hekimler, bu işten vazgeçmesi için onu kaç kez uyarmışlardı. Sol tarafında hafif felç belirtileri görüldüğü, topalladığı halde, sahneden ayrılamıyordu. Kuliste nöbet tutan özel hekimi, Dickens’ın seyircilerin önünde yere yığılıp kalacağından korkuyordu. Ölümünden çok kısa bir süre önce, gözyaşları dökerek, seyircilerine veda etmişti. Ama ondan sonra bile, ölümünden bir<span epub:type="pagebreak" id="page992" title="992"/>kaç gün önce bile, bir amatör temsili yönetmiş; sabahtan akşama değin süren provalarda, tüm rolleri kendi oynayarak, oyunculara ne yapmaları gerektiğini göstermişti.</p>
      <p>Charles Dickens’in bir tutkusu tiyatroysa, öteki tutkusu da İngiltere’de yoksulluğu ve toplumsal haksızlıkları önleyecek reformları savunmaktı. Anatole France, “çağının vicdanı” demişti Emile Zola için. Dickens de Victoria Çağı’nın vicdanıydı. Savaşan, belalı bir vicdandı üstelik. William Blake’in yıllarca önce söylediğini, Dickens de söyleyebilirdi:</p>
      <blockquote>
        <p>“I will not cease from mental fight,</p>
        <p>Nor shall my sword sleep in my hand,</p>
        <p>Till we have built Jerusalem,</p>
        <p>In England’s green and pleasant land.</p>
      </blockquote>
			<blockquote>
				<p>Kafamla savaşmaktan vazgeçmeyeceğim,</p>
				<p>Kılıcım elimde uyuklamayacak,</p>
				<p>Ülkelerin en güzelini kuruncaya dek</p>
				<p>İngiltere’nin yeşil güzel topraklarında</p>
			</blockquote>
      <p>Dickens, halktan yana değildi sadece, çoğu aydınlardan farklı olarak, halkın ta kendisiydi. Yağmurlu kış gecelerinde Londra’nın kenar mahallelerinde yürürken, kendi yoksul çocukluğunu, ayakkabı boyası deposunda çalışmasını; kirayı ödeyemeyip ev eşyaları da haczedilince, ailenin dağılması üzerine tek başına sefil bir odada uyumasını, pazar günleri hapishaneye gidip babasını görmesini, her zaman yeniden yaşıyordu. Gerçi kendi sorunları artık çözümlenmişti; orta sınıfın varlıklı bir kişisi, ülkenin en ünlü yazarıydı şimdi. Ama onun eskiden çektiklerini çeken yüz binlerce çocuğun, ülkesinin çoğunluğunu oluşturan emekçilerin acılarına göz yumacak değildi.</p>
      <p>Dickens’ın önemli çağdaşlarından Thomas Babington Macauley, onu, <em>Hard Times’</em>de asık suratlı bir sosyalizmi önermekle suçlamıştı. Ama Dickens sosyalist değildi. Hiçbir ideolojiye de bağlı değildi aslında. Zaman zaman kendinden “radikal” diye söz ettiği, Macready’ye bir mektubunda, yüreğinde bir “fire-eyed <span epub:type="pagebreak" id="page993" title="993"/>radicalism” (ateş gözlü bir radikalizm) yandığını söylediği halde, toplumsal düzende kökten bir değişiklik istemediği için, gerçek bir radikal de sayılamazdı. Demokrasiye inanmış, ilerici bir insandı olsa olsa. O sıralarda “solcu” terimi bilinmiyordu; ama Dickens bugün yaşasaydı, sol eğilimli bir insan derdik ona.</p>
			<figure class="middle3">
				<img src="image/p993.jpg"/>
			</figure>
      <p>Dickens, Fransız Devrimi’nin üç ilkesi arasında en çok kardeşliğe inanırdı. Kardeşçe bir düzenin en küçük bir izini bile göremiyordu kendi ülkesinde. Gerçi Victoria Çağı’nda refah vardı. Büyük Britanya İmparatorluğu, hem sömürgelerden akan servet, hem de yeni gelişen sanayi sayesinde hızla zenginleşiyordu. Ama bu zenginliğin eşitçe bölüşülmediğini bilen Dickens, <em>Nicholas Nickleby’</em>deki politikacı Gregsbury gibi, herkesi kendisi gibi varlıklı sananları alaya aldı. Gregsbury, İngiltere’nin kalabalık kentlerine, gece gündüz işleyen fabrikalarına, mal dolu dükkânlarına, gemilerine, demiryollarına bakıp bakıp kendinden geçer; gözlerini gökyüzüne çevirir, ellerini kavuşturur, “thank Heaven, I am a Briton” (Tanrı’ya şükür, ben bir Büyük Britanyalıyım) der. Ama Dickens hiç de böyle diyemiyordu. Çünkü o kentlerdeki emekçilerin perişan olduklarını, çocuklarla kadınların o fabrikalarda sömürüldüklerini, o demiryollarının insanları ezip geçtiğini, ancak varlıklıların o dükkânlardan mal alabildiklerini, toplumsal huzursuzluğun korkunç boyutlara vardığını, “Condition of England” (İngiltere’nin Durumu) adı verilen sorunun çözümlenmesinin gittikçe zorlaştığını görüyordu. 1855’te Forster’e bir mektubunda, yaradılıştan iyimser olmasına karşın, karanlık bir tablosunu çizer ülkesinin:</p>
      <blockquote>
				<span epub:type="pagebreak" id="page994" title="994"/>
        <p>“An enormous black cloud of poverty in every town which is spreading and deepening every hour, and not one man in two thousand knowing anything about it, or even believing in its existence; with a non-working aristocracy, and a silent Parliament, and everybody for himself and nobody for the rest; this is the prospect.”</p>
      </blockquote>
      <blockquote>
        <p>Her kentte koskocaman kapkara bir yoksulluk bulutu, saatten saate yayılmakta ve yoğunlaşmakta. İki bin kişi arasında, bu konuda bilgisi olan, hatta böyle bir şeyin var olduğuna inanan bir tek kişi bile yok. Aristokrasi çalışmıyor, Parlamento suskun. Herkes kendini düşünüyor, hiç kimse başkalarını düşünmüyor. İşte manzara bu.</p>
      </blockquote>
      <p>Dickens’ın, on dokuz yaşındayken muhabirlik yaptığı Avam Kamarası’ndan hiç umudu yoktu. Bir kelime oyunu yaparak, “the house of parler et mentir” (konuşmak ve yalan söylemek evi) diye alaycı bir ad takmıştı Parlamento’ya. Orada halkın gerçekten temsil edilmediğini; büyük sanayicilerin, varlıklı tüccarların ve soyluların, Parlamento’ya ve hükümete tamamıyla egemen olduklarını biliyordu. Örneğin <em>Bleak House’</em>da kabine üyelerine, Coodle, Doodle, Poodle, Foodle, Goodle, Joodle gibi gülünç adlar vererek, bir hükümet bunalımını alaya alır:</p>
      <blockquote>
        <p>“England has been in a dreadful state for some weeks. Lord Coodle would go out, Sir Thomas Doodle wouldn’t come in, and there nobody in Great Britain to speak of except Coodle and Doodle, there has been no government.”</p>
      </blockquote>
      <blockquote>
        <p>İngiltere feci bir durumdaydı haftalarca. Lord Coodle kabineden çıkmak istedi; Sir Thomas Doodle kabineye girmem dedi. Ve Büyük Britanya’da Coodle ve Doodle dışında adı anılmaya değer insan bulunmadığı için, hükümet de yok.</p>
      </blockquote>
      <p>Dickens’ın bu kokuşmuş siyasal çevreye girmeye hiç niyeti olmadığından, üne kavuştuktan sonra birçok seçim bölgesinden aldığı adaylık önerilerini hiç duraksamadan geri çevirdi.</p>
      <p>Ne var ki, Dickens, romanlarıyla, dergilerde ve gazetelerde <span epub:type="pagebreak" id="page995" title="995"/>yazılarıyla, çeşitli toplantılarda konuşmalarıyla, eylemleri ve girişimleriyle siyasal savaşımın ortasındaydı. Fahişelerin yurtlarda toplanıp yeniden topluma kazandırılmalarından tutun da, yoksullara sağlıklı konutlar verilmesine değin, el atmadığı toplumsal sorun yoktu: Çocukluğunda yakından gördüğü cezaevlerindeki yaşama koşullarının düzeltilmesini istiyordu. Bir dükkândan beş şilinlik yiyecek çaldı diye insanların asıldıkları bir çağda, ölüm cezasının kaldırılmasını istiyordu. Fabrikalarda ve madenlerde işçilerin sömürülmemesini istiyordu vb. Her çeşit haksızlığa daha etkili bir biçimde karşı koyabilmek amacıyla, yargıçlığın belirli bir hukuk eğitimi gerektirmediği o çağda, Londra’da yargıçlık edebilmek için, bir kabine üyesine başvurmuştu. Ama bu isteği reddedilmişti.</p>
      <p>Emekçi kitlelerin korkunç yaşam koşulları, Dickens’ın başlıca kaygılarından biriydi. 1832 Reform Tasarısı parlamenter sistem açısından küçük bir ilerleme sayılsa bile, yoksulların derdine bir çare bulamamıştı. Tam tersine, bu Reform Tasarısı kabul edildikten sonra, Avam Kamarası’na seçilenler, <em>Oliver Twist’</em>de anlatılan zalim Poor Law’yu (Yoksullar Yasası) çıkarmışlardı. Yoksullar, “workhouse” (çalışma yurdu) denilen, ama aslında birer toplama kampı sayılması gereken yerlerde hapsediliyor; ancak açlıktan ölmeyecek kadar besleniyordu. Dünyaya yeni yoksul bebekler getirmelerini önlemek için, aileler parçalanıyor, eşler çocuklarından uzaklaştırılıp, ayrı ayrı çalışma yurtlarına kapatılıyordu. Yoksulları, sanki salt yoksul oldukları için cezalandırmayı amaçlayan bu acımasız düzende, çocukların durumu ayrıca acıklıydı. Yüzlerce kimsesiz çocuk “baby farm” (bebek çiftliği) denilen yerlerde toplatılıp, ölüme terk ediliyordu. Dickens’ın bu konuda <em>The Examiner </em>dergisine yazdığı üç makale sayesinde, bu bebek çiftliklerinden birinin yöneticisi mahkemeye verilmişti. Çalıştırılan çocuklar konusunda bir devlet raporunu okuyup, madenlerin karanlık dehlizlerinde yedi sekiz yaşlarında kızlarla oğlanların, çektikleri arabalara zincirlendiklerini; bir karış suda ağır yükler taşıyarak, günde on dört saat aç bilaç çalıştıklarını, üstelik tembellik etmekle suçlanıp dayak yediklerini öğrenince, Dickens galeyana gelmiş, bu durumu önlemek için elinden geleni yapmıştı.</p>
      <p><span epub:type="pagebreak" id="page996" title="996"/>Dickens, yoksulların eğitilmesine ayrıca önem veriyordu. Gene <em>The Examiner’</em>de yayımlanan “Ignorance and Crime” (Cahillik ve Suç) adlı makalesinde, çoğunlukla eğitilmemiş kişilerin yasaları çiğnediklerini belirtiyordu. Kendi çıkardığı <em>Household Words </em>dergisinde ele aldığı reformlar arasında, devletin eğitim kurumlarına para desteği sağlaması, Londra Üniversitesi’nin gündüz çalışanlara geceleri ders vermesi gibi öneriler vardı. Oysa İngiltere’ye egemen olan yüksek sınıfların, bu tür düşünceleri ne denli tehlikeli buldukları <em>Bleak House’</em>da Sir Leicester Dedlock’un tutumundan anlaşılır. Bu aristokrata göre, yoksullar, kendi “station”larında, yani kendi sınıflarında kalmalıdırlar. Çünkü Sir Leicester Dedlock’a bakılacak olursa, yoksullar okuyup bilinçlenir ve daha çok para kazanırlarsa, alt sınıftan çıkıp orta sınıfa geçebilirler. Buysa, ülkenin er geç yıkılmasına neden olur.</p>
      <p>Dickens, <em>Nicholas Nickleby’</em>de, <em>Hard Times’</em>da ve daha birçok başka romanında, eğitim sisteminin bozukluğu, öğretmenlerin yetersizliği ya da zalimliği üstünde durdu. Sadece yoksul çocuklar değil, varlıklı çocuklar da kötü bir eğitimin kurbanıydı. Örneğin çok varlıklı Mr. Dombey’nin biricik oğlunu gönderdiği Dr. Blimper’in çok lüks özel okulunda, öğrenciler, sanki Ixion’un tekerleğine bağlıymış gibi, sürekli ezber görüyorlardı:</p>
      <blockquote>
        <p>“The studies went round like a mighty wheel and the young gentlemen were always stretched upon it.”</p>
      </blockquote>
      <blockquote>
        <p>Dersler güçlü bir tekerlek gibi sürekli dönüp duruyordu ve genç baylar, bu tekerleğin üstüne bağlıydı her zaman.</p>
      </blockquote>
      <p>Görüldüğü gibi, Dickens’ın önerilerinin hiçbir ütopik yanı yoktu. Toplumsal sorunlara pragmatik bir açıdan bakıp, eğitim sisteminin düzeltilmesi, küçük çocukların madenlerde sömürüleceğine doğru dürüst okullarda öğrenim görmeleri, yoksulların sağlıklı konutlarda oturmaları gibi, biraz iyi niyet ve biraz çabayla gerçekleşebilecek istekler ileri sürüyordu. <span epub:type="pagebreak" id="page997" title="997"/>Aşırı hiçbir yanı yoktu bu isteklerin. Hatta Hippolyte Taine’in yazdığı İngiliz edebiyatı tarihine bakılacak olursa, Dickens’ın toplumsal sorunlar karşısında tutumu “iyi niyetli olun ve birbirinizi sevin” sözcükleriyle özetlenebilirdi. Carlyle’ın alay ederek dediği gibi, Noel’de herkesin hindi yiyebilmesini istiyordu o. Patronlarla işçiler, birbirlerine karşı olumlu ve anlayışlı davranırlarsa, bir uzlaşmaya varabileceklerini de sanıyordu. Ne var ki, bu çok ılımlı tutumuna karşın, bazı darkafalılar onu sınıf çatışmalarını kışkırtmakla suçlayınca, Dickens bayrakları açtı:</p>
      <blockquote>
        <p>“The upper class has taken the initiative years ago. It is they who have put their class in opposition to the country, not the country which puts itself in opposition to them.”</p>
      </blockquote>
      <blockquote>
        <p>(Yüksek sınıf, yıllarca önce, inisiyatifi kendi eline aldı. Ülke onlara karşı çıkmadı; onlar kendi sınıflarını ülkeye karşı çıkardılar.)</p>
      </blockquote>
      <p>Charles Dickens, on beş romanı ve uzunca beş öyküsü dışında, kendi çıkardığı <em>Household Words </em>ve <em>All the Year Round </em>(Bütün Yıl Boyunca) dergilerine ve başka dergilerle gazetelere, toplumsal reformlar konusunda ve başka konularda sayısız makaleler ve öyküler yazmıştı. 1861’de bunların bir kısmını yayımlarken, kitabına <em>The Uncommercial Traveller </em>(Ticari Amaç Gütmeyen Gezgin Satıcı) adını vermesinin nedeni, kendi açıkladığı gibi, “the Great House of Human Interests” (İnsanlar Yararına Büyük Şirket) hesabına satış yapabilmek için, hep yollara düşmesiydi.</p>
      <p>Dickens, bunun dışında, Amerika yolculuğu izlenimlerini anlatan, daha önce değindiğimiz <em>American Notes’</em>u ve İtalya yolculuğu üzerine <em>Pictures from Italy </em>(İtalya’dan Tablolar) adlı bir kitap yazdı. 1854’de kaleme aldığı <em>Child’s History of England’</em>de (Çocuklar İçin İngiltere Tarihi), Anglikan Kilisesi’nin egemenliğine karşı çıktığı ve İngilizlerin en büyük zaferlerinin –örneğin şanlı Agincourt Meydan Muharebesi’nin bile– savaşı hoş gösteremeyeceğini savunarak, barıştan yana çıktığı için, bütün tutucu İngilizler tarafından ayıplanmıştı.</p>
      <p><span epub:type="pagebreak" id="page998" title="998"/>Dickens, dergilerde çıkan ilk yazılarını, kardeşlerinin en küçüğüne taktığı Boz adıyla imzaladı. 1836’da, bu yazıları derleyip, <em>Sketches By Boz’</em>u (Boz’dan Çizgiler) yayımladı. Aynı yıl ve aynı imzayla, kısaca <em>The Pickwick Papers </em>denilen <em>The Posthumous Papers of the Pickwick Club’</em>u, (Pickwick Kulübünün Ölümden Sonra Yayımlanan Yazıları) tefrika etmeye başlar başlamaz, dakikasında ünlü oldu. Her ay bir tefrika çıktığı için, kitabın yayını yirmi ayda tamamlandı. Sadece <em>The Pickwick Papers </em>değil, Dickens’ın bütün öteki romanları da aylık tefrikalar olarak okuyucuların eline geçti. Bu yöntemin, yani romanlarını bitirmeden yayımlamasının, yazarlığını nasıl etkilediğini ileride göreceğiz.</p>
      <p>Çoğu eleştirmenlere göre, İngiliz edebiyatında güldürü türünün en güzel örneğidir <em>The Pickwick Papers. </em>Dickens’ın daha sonraları yazdığı romanlardan farklı olarak, burada bir “plot” yoktur; yani bir olaylar örgüsü ya da başı sonu olan bir öykü anlatılmaz. <em>The Pickwick Papers’</em>de, ilkin bir av kulübü olarak kurulan, ama hayvanlardan hemen vazgeçip insanların peşine düşen ve onları incelemekten haz duyan Pickwick Kulübü’nün kurucusu ve başkanı Mr. Pickwick ile Tracy Tupman, Augustus Snodgrass, Nathaniel Winkle gibi üyelerin, İngiltere’nin çeşitli kentlerinde geçen eğlenceli serüvenleri ve toplumun değişik katlarından gelen üç yüze yakın –ve hepsi birbirinden daha renkli– kişiyle karşılaşmaları, araya küçük öyküler de serpiştirilerek, ele alınır. Bu arada, Pickwick ile arkadaşlarından biri, neredeyse düello edecek hale gelirler; kaçırılan kadınlar kurtarılır; bir Parlamento seçimi izlenir; dolandırıcılar tarafından aldatılır; Noel şenliklerine katılır; alkole karşı kurulan bir derneğin başlıca yöneticilerinden birinin, alkolün zararlarını gözler önüne sermek için düzenlenen bir toplantıda nasıl körkütük sarhoş olduğuna tanık olunur vb. Yaşlı bir bekâr olan Pickwick, kadınlarla ilgili serüvenler de yaşar. Örneğin farkına varmadan gece yarısı, orta yaşlı bir bayanın odasına daldığı için, başı belaya girer. Ev sahibesi Mrs. Bardell ona iftira eder; kendisiyle evlenmeye söz verdiği halde, sözünü tutmadığını ileri sürerek dava açar, Pickwick’in Fleet hapishanesine atılmasına neden olur.</p>
      <p>Mr. Pickwick, İngiliz edebiyatında sık sık görülen, çok se<span epub:type="pagebreak" id="page999" title="999"/>vimli, sevimli olduğu kadar da eksantrik bir tiptir. Ama kitabın en başarılı kişisi, hatta kimine göre, Dickens’ın yarattığı yüzlerce komik kişi arasında bizi en çok güldüreni, Mr. Pickwick’in uşağı ve canciğer dostu Sam Weller’dir. Nitekim, beşinci tefrikadan sonra Sam Weller ortaya çıkınca, <em>The Pickwick Papers’</em>in satışı, ayda dört yüzden kırk bine fırladı hemen. Bu arada, Pickwick Kulübü’nün öteki üyeleri geri plana düştü ve Don Quixote ile Sancho Panza İspanyol edebiyatında ne denli ünlü bir çift ise: havalarda uçan, iyi yürekli, saf ve idealist Mr. Pickwick ile yere sağlam basan, gerçekçi ve şakacı Sam Weller, o denli ünlü bir çift oldular İngiliz edebiyatında.</p>
      <p>İşin ilginç yanı şu ki, o sırada yirmi altı yaşına yeni basan Charles Dickens, bu beklenmedik başarı karşısında ne oldum delisi olmadı. İşin kolayına girip, Mr. Pickwick’e duyulan sevgiden ve Sam Weller’in güldürücü kişiliğinden yararlanarak, aynı türde bir güldürü daha yazacağına, Boz takma adı yerine kendi gerçek adını kullanarak, 1837’de <em>Oliver Twist’</em>i tefrika etmeye başladı. Ağırbaşlı, hatta oldukça hazin ve dramatik bir öykü anlattı bu romanda. Daha sonraları da ele alacağı bir temayı, yani toplumun kurbanı mutsuz bir çocuğun öyküsünü bizlere aktarırken, toplumsal bir yarayı da deşti.</p>
      <p>Oliver Twist’in, yoksullar için toplama kamplarını andıran, daha önce de sözünü ettiğimiz Workhouse’lardan birinde dünyaya gelen kimsesiz bir çocuk olması, yoksulları aç bırakan, aileleri birbirinden ayıran bu kurumları buruk bir alaycılıkla eleştirme fırsatını verir Dickens’a:</p>
      <blockquote>
        <p>“The board establishes the rule that all the poor people should have the alternative of being starved by a gradual process in the House or by a quick one out of it… They also undertake to divorce poor married people in consequence of the great expense of a suit… And instead of compelling a man to support his family, they take his family away from him and make him a bachelor.”</p>
      </blockquote>
      <blockquote>
        <p>Yönetim Kurulu’nun koyduğu kurala göre, tüm yoksulların iki seçeneği vardır; Ya yurtta yavaş yavaş açlıktan ölecekler ya da <span epub:type="pagebreak" id="page1000" title="1000"/>yurttan çıkıp dışarıda hızlı açlıktan ölecekler… Boşanma davaları çok masraflı olduğundan, Yönetim Kurulu, yoksul çiftleri boşama işini de üstlenir… Bir adamı ailesine bakmaya zorlayacağına, ailesini elinden alıp, onu yeniden bekâr yapar.</p>
      </blockquote>
      <p>Çalışma yurdundaki korkunç yaşam koşullarını ele alan bölümler, <em>Oliver Twist’</em>in en güzel kısımlarıdır belki de. Oliver bu yurtta, özellikle yöneticilerden Bumble yüzünden dayanılmaz acılar çektikten sonra, Londra’ya kaçar. Orada bir hırsız şebekesinin eline düşer. Bu şebekenin başlıca üyeleri, yaşlı Yahudi Fagin, Bill Sikes, Bill’in dostu Nancy ve en güç durumlardan kurtulmasını becerebildiği için “Artful Dodger” (Marifetli Atlatıcı) adı verilen küçük hırsızdır. Fagin ile Bill Sikes, kötüdürler. Bill, o sıralarda dokuz on yaşlarında olan Oliver’i korumak isteyen Nancy’yi öldürür. Fagin ise, öylesine korkunçtur ki, onun Yahudi olmasını anti-Semitizm olarak yorumlayanlar çıkmış; Dickens de açık bir mektup yayımlayıp, Yahudilere karşı ancak dostça duygular beslediğini açıklama gereğini duymuştu.</p>
      <p>Oliver Twist toplumun bir kurbanı olduğu gibi, bu hırsız şebekesinde, merhametli ve sevecen Nancy ya da marifetli küçük hırsız gibi, toplumun kurbanı sayılabilecek başka kişiler de vardır. Kapitalizmin yeni yeni palazlandığı bu dönemde, beceriklilerin kendiliğinden zengin olabilecekleri sanılır; yoksulluk bir suç sayılırdı. Oysa Dickens, yoksulluğun bir suç olmadığını; ama yoksulluk yüzünden suçlar işlendiğini biliyordu. Kişi olarak, Oliver’den çok daha ilginç bulduğumuz marifetli küçük hırsız, bunun bilincindedir. Oliver’den farklı olarak, toplumun ezilmiş, ürkek ve edilgin bir kurbanı değil; eylemden yana, belalı, dikkafalı bir kurbanıdır. Bu cin gibi küçük hırsız, geçinebilmek için elinden geleni yapar; mahkemeye düşünce de, sırasında yargıçlarla alay ederek, kendini canla başla savunur.</p>
      <p>Zavallı Oliver, çalışma yurdunda çok çektiği gibi, onu kendileri gibi hırsız yapmak isteyen çetenin elinde de çok çeker. Fagin bir yana, ona kötülük etmek isteyen başkaları da vardır. Amcası Ralph bunların başında gelir. Ama Dickens’de her zaman olduğu gibi, sonunda bu kötülerin hepsi cezalarını görür. Varlıklı <span epub:type="pagebreak" id="page1001" title="1001"/>ve iyi yürekli bir adam tarafından evlat edinilen Oliver de huzura kavuşur. Yer yer, özellikle çalışma yurdundaki yaşamı anlatan bölümlerde, bizi derinden duygulandıran kısımlar olduğu halde, <em>Oliver Twist </em>Dickens’ın en iyi romanları arasında yer almaz. Gelgelelim, yazarın en çok okunan kitaplarından biridir öteden beri. Filmleri, televizyon dizileri, hatta bir müzikali bile yapılmıştır son zamanlarda.</p>
      <p>1838 ile 1839 yılları arasında yayımlanan <em>Nicholas Nickleby’</em>ye gelince, ilk tefrikası hemen elli bin sattığı halde, bu romanın <em>Oliver Twist </em>kadar çok okuyucusu yoktur günümüzde. On dokuz yaşındaki Nicholas, babası ölünce, annesi ve kız kardeşi Kate ile birlikte meteliksiz kalır. Tefecilikle geçinen kötü amcası Ralph Nickleby, onlara yardım etmeye hiç yanaşmadığı için, Nicholas, Yorkshire’e gidip bir okulda yardımcı öğretmen olarak çalışır. Böylece Dickens, aklını en çok kurcalayan toplumsal sorunlardan birini, yani eğitim sorununu gündeme getirme fırsatını bulur.</p>
      <p>Dickens, <em>Nicholas Nickleby’</em>nin önsözünde açıkladığı gibi, kötü okulların en kötülerinin Yorkshire bölgesinde bulunduğunu; orada, okula bitişik bir köy mezarlığında bakımsızlıktan ölen yedi ile on sekiz yaşları arasında otuz dört çocuğun gömülü olduğunu duymuştu. Durumu kendi gözleriyle görmek için, takma bir adla Yorkshire’a gitmişti. Bir arkadaşının oğluna okul aramak bahanesiyle gezdiği okullar, onu dehşet içinde bırakmıştı. Dickens’ın dediğine göre, eğitim sorunlarına karşı tam bir sorumsuzluk içinde olan devletten kaynaklanıyordu bu felaket. Devlet, yurttaşları ileride mutlu ya da mutsuz, başarılı ya da başarısız yapan kurumların başında okulların geldiğinin hiç farkında değildi sanki. Öğrenim alanında hiçbir yetkisi olmayan herhangi bir adam, salt para kazanmak amacıyla, bakkal dükkânı açar gibi okul açabilmekte; o okulda doğru dürüst eğitim bile görmemiş öğretmenler çalıştırabilmekteydi.</p>
      <p>Nicholas Nickleby’nin gittiği okulun yöneticisi Wackford Squeers de, kendisine emanet edilen kırk çocuğu, en kötü koşullar altında, açlıktan yavaş yavaş öldürür. Onları eğitmek şöyle dursun, ailesi ve kendisi için, hizmetçi olarak kullanır. Onla<span epub:type="pagebreak" id="page1002" title="1002"/>ra odun kırdırtır, kuyudan su çektirir, bahçe çapalatır vb. Fırsat buldukça da, elinden hiç düşürmediği kocaman sopasıyla, onları döver. Hiç utanmadan açıkladığı gibi, sömürgelerde kara kölelere karşı nasıl davranılıyorsa, o da öyle davranmaktadır ailesinden para aldığı bu öğrencilere. <em>Nicholas Nickleby </em>yayımlandıktan sonra, birçok öğretmenin, Squeers’in kendi portresi olduğunu ileri sürerek, yazara dava açmaya kalkması, Dickens’ın ayrıca hoşuna gitmiş; kendi hayal ürünü olan bu Squeers’in gerçeklere böylesine uymasına sevinmişti.</p>
      <p>İyi yürekli Nicholas, çocuklara bunca kötülük edilmesine dayanamayıp, Squeers’e bir güzel sopa çektikten sonra, bu adamın ayrıca eziyet ettiği biraz geri zekâlı öğrenci Smike’ı da yanına alıp yollara düşer. Kendi çıkarlarından başka hiçbir şey düşünmeyen; seçmenleri tarafından sıkıştırılınca uydurma bir yurtseverliğe sığınıp hamasî söylevler atan palavracı Parlamento üyesi Gregsbury’nin özel sekreteri olarak çalışır. Ama okul yöneticisinin ahlaksızlığına dayanamadığı gibi, başlıca siyasal amacının kendinden aşağı bir sınıftan gelen kişilerin kendisi kadar rahat bir yaşam sürmelerini engellemek olduğunu açıklayan bu politikacının ahlaksızlığına da dayanamaz. Dickens’ın en güzel çizilmiş kişilerinden biri olan Vincent Crummles’in gezginci tiyatro kumpanyasında çalışır bir süre. Sonra da iyi yürekli, iyiliksever Cheeryble kardeşlerin hizmetine girer. Bu arada kız kardeşi Kate de Madame Mantalini’nin terzihanesinde büyük sıkıntılar çekmektedir. Ama sonunda, Dickens’de her zaman olduğu gibi, her şey mutlu bir biçimde çözümlenir. Kötüler, ya başka kötüler tarafından öldürülerek ya da Nicholas’ın ahlaksız amcası gibi, kendilerini öldürerek, ortadan kaldırılır. Nicholas ile kız kardeşi de sevdikleriyle evlenip mutlu olurlar.</p>
      <p>Walter Scott’un büyük başarısından ötürü tarihsel roman çok moda olduğu halde, Dickens bu türü sadece iki kez denedi: 1841’de yayımlanan <em>Barnaby Rudge’</em>de ve yıllarca sonra 1859’da yayımlanan <em>A Tale of Two Cities’</em>de (İki Kentin Öyküsü). Gerçek Dickens meraklılarının ayrıca sevmedikleri her iki roman da, tarih açısından çok önemli olaylar olduğu bir dönemde geçer. Ama bu önemli tarihsel olaylarla romanda anlatılan öykü arasın<span epub:type="pagebreak" id="page1003" title="1003"/>da bir kopukluk vardır sanki; yani tarihsel olayların kişisel durumları etkilemesi beklenirken –özellikle <em>Barnaby Rudge’</em>de– tarihsel olaylarla kişisel durumlar arasında bir bağ kurulamaz.</p>
      <p><em>Barnaby Rudge, </em>1780’deki Gordon ayaklanmaları sırasında geçer. Bilindiği gibi, Protestanların egemen oldukları İngiltere’de, Katoliklere karşı bir yığın yasal sınırlamalar konmuş; Katolik İngilizler, Protestan İngilizlerin yararlandıkları haklardan yoksun bırakılmışlardı. 1778’de Katoliklere karşı bu adaletsizliği önleyen bir yasa çıkmıştı. İki yıl sonra da, manyak bir Katolik düşmanı olan Lord George Gordon, bu yasayı yürürlükten kaldırmak için, Protestan ayaktakımını Parlamento’ya karşı kışkırtmış, Katoliklerin kiliseleri ve evleri yakılmış, mala ve ırza saldırılmış, Londra korkulu günler yaşamıştı.</p>
      <p>Charles Dickens kendi Protestan olduğu halde, düşünce özgürlüğünü ve hoşgörüyü her zaman savunduğu için, dinsel inançlarından ötürü Katoliklere eziyet edilmesine karşı çıktı elbette. İşte bu yüzden <em>Barnaby Rudge’</em>de bütün akıllı ve iyi yürekli insanlar Gordon ayaklanmalarına karşıdır; bütün aptallarla kötüler de bu ayaklanmaları desteklerler. Çünkü Dickens için, Gordon yandaşlarının başkaldırışı, en ahlaksız adamların en ahlaksız hırslarının ortaya dökülmesinden başka bir şey değildi. Katil bir babayla çok çekmiş bir ananın doğuştan geri zekâlı oğlu olan Barnaby’nin asıl konuyla bir ilgisi bulunmadığından, bu romana <em>Barnaby Rudge </em>adı verilmesi bizi biraz şaşırtır. Barnaby’yi bizlerde merhamet duyguları uyandıran zavallı bir çocuk olarak anımsarız. Garip adını verdiği kuzgununu yanından hiç ayırmaması da bize dokunur. <em>Barnaby Rudge’</em>in ana konusu, bir Protestan ailesiyle bir Katolik ailesi arasındaki düşmanlık ve bu ailelerden bir kızla bir oğlanın birbirlerine âşık olmalarıdır. Ne var ki, Dickens’ın birçok romanında olduğu gibi, olaylar örgüsünün gelişmesinde önemli rol oynayanlardan fazla; ikinci planda kalan güldürücü kişiler bizi asıl ilgilendirir bu romanda.</p>
      <p>Dickens’ın öteki tarihsel romanı <em>A Tale of Two Cities, Barnaby Rudge’</em>den çok daha değerli olmakla birlikte, iki nedenden ötürü birçoğumuzu düş kırıklığına uğratır. Birinci neden, Dickens’ın bu kitabının, bütün öteki kitaplarından farklı olarak, <span epub:type="pagebreak" id="page1004" title="1004"/>güldürücü kişilerden ve gülmece öğelerinden tümüyle yoksun oluşudur. Bu kitabı okurken, değil gülmek, hafifçe gülümsemek olanağını bile bulmayışımızı bir hayli yadırgarız. Çünkü Dickens’ın en olumlu yanlarından biri, en trajik olayları ele alırken bile bizi zaman zaman güldürebilmesi; hatta kimi zaman gözyaşlarıyla kahkahaları birbirine karıştırabilmesidir. Düş kırıklığına uğramamızın ikinci nedeni, birincisinden daha önemlidir bizim açımızdan: Daha önce de belirttiğimiz gibi, Dickens, demokrasiye gerçekten inanmış, ilerici bir insandı. Bugün yaşasaydı solcu derdik ona. Belirli bir ideolojiye bağlı olmadığından, onun siyasal ve toplumsal inançlarının temelinde Fransız Devrimi’nin “Özgürlük, Eşitlik, Kardeşlik” ilkelerinden başka bir şey yoktu aslında. Oysa <em>A Tale of Two Cities, </em>Devrim sırasında ve kısmen Paris’te geçtiği halde, Dickens, tüm dünyada cumhuriyet ve demokrasi kavramlarının başlangıcı bilinen bu büyük olayın –üstelik uzak geçmişte değil de, ancak yetmiş yıl önce geçen bu büyük olayın– gerçek anlamının hiç farkında değildir sanki. Kendi de söylediği gibi, kaynak olarak Thomas Carlyle’ın 1837’de yayımlanan <em>The French Revolution’</em>unu kullandığı için, Fransız Devrimi’ni Carlyle açısından görmüş, dolayısıyla yanlış görmüştü. Dickens için 1879 Temmuz’unda Paris’te olup bitenler, dünyayı temelinden değiştirecek olan yeni kavramların dile getirildiği büyük bir devrim değil, yoksulların varlıklılardan öç almak için ayaklanmalarıydı sadece. Paris ve Londra’da geçtiği için <em>A Tale of Two Cities </em>adını alan bu romanın, Fransız Devrimi’yle ilgili olmadığını bile söyleyebiliriz. Çünkü herhangi bir baskı ve kargaşa döneminde olabilecek türdendir burada anlatılanlar. Üstelik bu baskı ve kargaşanın sadece olumsuz yanları üstünde durulur. Paris, kana susamış adamlarla dolu bir cehennemdir; Londra ise, huzur dolu bir sığınma yeri.</p>
      <p><em>A Tale of Two Cities’</em>de çok dramatik bir öykü anlatılır: Marquis de St. Evremonde ile kardeşi, işledikleri cinayet meydana çıkmaması için, Dr. Manette’i Bastille’ye kapatırlar. Bu hapishanenin zindanlarında on sekiz yıl kalan Dr. Manette delirir. Ancak Bastille’den kurtulup kızı Lucie ile Londra’ya yerleştikten sonra aklı başına gelir. Londra’ya sığınan başka bir Fransız da, <span epub:type="pagebreak" id="page1005" title="1005"/>aslında Marquis de St. Evremonde’un yeğeni olan, ama bunu gizleyerek Charles Darnay adını kullanan delikanlıdır. Manette’leri koruyan Darnay, Lucie’yi sever ve bir süre sonra genç kızla evlenir. Derken Fransız Devrimi’nin terör dönemi başlar. Darnay’nin bir yakını, İngiltere’ye kaçan Fransız soylularına yardımcı olmakla suçlanarak hapsedilir. Bu adamı kurtarmak için Paris’e geri dönen Darnay tutuklanır. Giyotinde kafasının kesilmesine ramak kalmışken; fiziksel görünüşü açısından tıpkı ona benzeyen ve gizlice Lucie’ye âşık olan, avukat Sydney Carton, Darnay’i hapisten kaçırıp, onun yerine idam edilir. Güzel ve sürükleyici bir öyküdür bu ve kişilerin, özellikle Dr. Manette ve Sydney Carton’un kişilikleri öyle iyi çizilmiştir ki, geniş okuyucu kitleleri açısından <em>A Tale of Two Cities </em>Dickens’ın en gözde romanlarından biridir. Ne var ki, gerçek Dickens meraklıları, bu kitaba fazla iltifat etmediler hiçbir zaman.</p>
      <p><em>Barnaby Rudge </em>ile birlikte 1841’de yayımlanan <em>The Old Curiosity Shop’</em>ta (Eski Antikacı Dükkânı) dedesiyle birlikte yaşayan Küçük Nell’in hazin öyküsünü anlatır. Dede, hem damadının, hem de Küçük Nell’in ağabeyi hayırsız Fred’in savurganlığı yüzünden parasız kalır. Quilp adlı bir tefeciden borç aldığı parayı arttırıp, torunu Küçük Nell’e daha rahat bir yaşam sağlayacağı umuduyla, gizlice kumar oynayarak, bu parayı yitirir. Son derece ahlaksız, iğrenç bir cüce olan Quilp, antikacı dükkânına el koyar; dedeyi de hapsettirmek ister. Yaşlı adamla torunu Londra’dan kaçarlar; Quilp de canavarca bir kin içinde, onların peşine düşer.</p>
      <p>Küçük Nell ile dedesi bu kaçış sırasında, İngiltere’nin yeni gelişen sanayi merkezi Midlands bölgesinin akıllara sığmaz sefaletinin ve çirkinliğinin içine düşerler; Fabrika bacalarından püsküren alevlerin aydınlattığı, perişan ve aç insanlarla dolu bir cehennemdir buraları. Açlığın öldüremediklerini, bulaşıcı hastalıklar öldürür. Yollar, birbirlerine acemice çivilenmiş tahta parçalarından yapılmış tabutları taşıyan yük arabalarının gümbürtüsüyle doludur. Ağlayan yetimler ve deliye dönmüş kadınlar yürümektedir bu arabaların ardından. İşsiz kalanlar ya Chartist’lerle birleşip protesto gösterileri yapmakta ya da sarhoş olup <span epub:type="pagebreak" id="page1006" title="1006"/>sokaklarda sendeleye sendeleye dolanmaktadırlar. Küçük Nell, yıkık dökük bir kulübenin kapısına gidip, dedesi ve kendisi için bir parça ekmek dilenince, kapıyı açan avurdu avurduna geçmiş kadın, yerde duran kirli bir bezle örtülü şeyi gösterir. Birkaç ay önce, yüzlerce kişiyle birlikte fabrikadan atıldığını; yerdeki şeyin üçüncü ve son çocuğunun ölüsü olduğunu söyler. Boğucu dumanların, her bir yana saçılan kızgın küllerin bir tek yeşil yaprak bile bırakmadığını, havayı zehirlediği, güneşi kararttığı bu çevrede, yalnız insanlar değil, makinalar da acı çekmektedir sanki. Dickens, insanı ürperten bir şiirsellikle anlatır bunu: Makineler, kül yığınlarının üstünde, işkence edilen yaratıklar gibi, dönüp dönüp kıvranırlar; çektikleri acılara artık dayanamazcasına, öfkeli canavarlar gibi korkunç çığlıklar atarlar; kara kusmuklar püskürterek can çekişirken, toprağı titretirler. Oysa <em>The Old Curiosity Shop’</em>taki öğretmen hayrandır para getiren bu canavar makinelere. Yoksul çocukların okula gideceklerine, sabahtan akşama değin fabrikalarda çalışmalarını ister. Ancak o zaman iyi yurttaşlar olabileceklerine, buhar makinelerinin nasıl işlediğine baka baka zekâlarını geliştireceklerine inanır. Küçük Nell’in, fabrikalarda iş arayacağına, balmumundan heykelcikler satarak, dedesinin ve kendisinin geçineceği kadar para kazanmaya kalkmasını ayıplar. Bu heykelciklerin arasında Lord Byron gibi tehlikeli düşünceleri savunan birisinin bulunmasına da ayrıca bozulur. Küçük Nell ile dedesi, sonunda bu sanayi cehenneminden kurtulup, bir köy kilisesine bitişik küçük bir eve sığınırlar. Dedenin erkek kardeşi de dış ülkelerde zengin olup dönmüş, onlara yardım etmeye hazırdır.</p>
      <p>Ne var ki, Dickens’ın öteki romanlarından farklı olarak, mutlu bir son yoktur <em>The Old Curiosity Shop’</em>da. Bunca yoksulluk ve sıkıntıdan sonra bitik düşen Küçük Nell, tam rahata kavuşacağı sırada ölür. Bütün İngiltere’yi ve Amerika Birleşik Devletleri’ni bir gözyaşı seline boğan bu ölüm, on yedi yaşındayken yitirdiği sevgili baldızı Mary ile Küçük Nell’i özdeşleştiren yazarın kendisini de ağlatmıştı. Yalnız sıradan duygusal okuyucular değil, Carlyle gibileri de ağladı. Hatta Romantik şairlerin acımasız celladı, haşin eleştirmen Lord Jeffrey bile ağladı. New York limanında romanın son tefrika<span epub:type="pagebreak" id="page1007" title="1007"/>sını bekleyenler, İngiltere’den gelen gemilerdeki yolculara, “Küçük Nell öldü mü?” diye seslendiler. Gelgelelim daha sonraları, bunca gözyaşına şiddetli bir tepki oldu elbette. Birçok eleştirmen, Küçük Nell’in ölümünü, Dickens’ın o münasebetsiz duygusallığının en bayağı örneklerinden biri saydılar. Bir celep, bir kuzuyu süsleyip püsleyip satmak üzere nasıl pazara götürürse, Dickens’ın de Küçük Nell’i, kitabı daha çok satsın diye ölüme götürdüğünü söylediler. Bunları söyleyenler haksızdı; çünkü okuyucular mutlu sonları sevdikleri halde, gencecik kızlar gerçek yaşamda da ölüverir; ve Dickens’ın kendisi, baldızını yitirince, bu acı gerçekle karşılaşmıştı. Küçük Nell’in ölümünün okuyucularda uyandırdığı yoğun acıma duygusuna tepki, sonunda öyle boyutlara vardı ki, çağımızın kimi eleştirmenleri, bu kız <em>The Old Curiosity Shop’</em>dan tamamıyla çıkarılırsa, romanın çok daha iyi olacağını; ikinci plandaki kişilerin romanı yaşatmaya yeteceğini ileri sürdüler. İkinci plandaki bu kişiler, örneğin iğrenç cüce Quilp’in dostu noter Sampson Brass, Brass’ın asık suratlı kız kardeşi Sally, Küçük Nell’e candan bağlı genç Kit Nubbles, iyi yürekli yaşlı çift Mr. ve Mrs. Garland, düşgücü aşırı gelişmiş ve şakacı Dick Swipeller, Marchioness yani Markiz denilen hizmetçi kız, balmumundan heykelcikler yapan Mrs. Jarley, kukla oynatan Codlin ile Short ve daha birçokları, gerçekten çok iyi çizilmiştir bu romanda.</p>
      <p>Dickens’ın yazar olarak, özellikle gülmece yazarı olarak, gerçek yeteneklerinin tümünü gözler önüne serdiği ilk romanı sayılan <em>Martin Chuzzlewit’</em>i, Dickens Amerika’dan döndükten sonra, 1843’de yayımlamaya başladı. Kitabın ilk tefrikaları fazla satmadığı, yani yirmi bini aşmadığı için, bir söylentiye göre Dickens, okuyucularına yeni bir dünya tanıtarak satışı arttırmak amacıyla, beşinci tefrikadan sonra, başkişisini Amerika’ya gönderdi.</p>
      <p>Yaşlı Martin Chuzzlewit, hem servetine göz diken ailesinden, hem de kendi servetinden tiksinmiştir. Parası, çevresindekilerin ahlakını bozmuş, bir mutsuzluk kaynağı olmuştur bu ihtiyara. Ailesinden hiç kimseye güvenmediği gibi, kendi adını taşıyan torununa da güvenmeyen Martin Chuzzlewit, ancak evlat edindiği, kızı saydığı yetim Mary’ye yakınlık duymaktadır Pecksniff <span epub:type="pagebreak" id="page1008" title="1008"/>adında birinin yanında mimarlık eğitimi gören torunu, Mary’ye âşık olunca, genç Martin’i bencil olmakla suçlayan dede, iki gencin birleşmelerini engellemek için, torununu evinden uzaklaştırır. Meteliksiz kalan genç Martin, talihini denemek üzere Amerika’ya gider. Oraya gider gitmez de kişiliği değişiverir sanki. İngiltere’de kendi halinde, sıradan bir delikanlı olan Martin Chuzzlewit, yeni dünyaya ayak basınca, Dickens’ın ayrıca belalı bir sözcüsü olur; “American way of life” denilen, bu ülkeye özgü yaşama biçiminin acımasız bir eleştirmeni durumuna gelir. Buruk bir alaycılıkla ikide birde “the land of liberty” (özgürlük ülkesi) dediği Amerika’da sataşmadığı şey kalmaz: Amerika’da seçimler özgür değildir aslında. Beğenmedikleri biri seçilince, başkasını yeğleyen seçmenler, seçilenin yandaşlarına saldırırlar, onları döverler. Amerika’da politikacılar rezil adamlardır. Örneğin özgürlüğe taptığını ikide birde söyleyip duran ve bütün Amerikalılar gibi köleliği savunan Mr. Hannibal Chollop, üstünde her zaman iki tabanca, bir büyük bıçak, bir de baston içinde saklı kılıç taşır; çevresine özgürlüğünü daha etkileyici bir biçimde yaymak amacıyla, bunları özgürce kullanır. Amerikalılar, paradan başka bir şey düşünmezler, paradan başka bir şey konuşmazlar:</p>
      <blockquote>
        <p>“All their cares, hopes, joys, affections, virtues and associations seemed to be melted down into dollars… Men were weighed by their dollars.”</p>
      </blockquote>
      <blockquote>
        <p>Onların bütün kaygıları, umutları, sevinçleri, sevgileri, erdemleri ve ilişkileri, eriyip dolara dönüşürdü sanki… İnsanlar dolarlarıyla tartılırdı.</p>
      </blockquote>
      <p>Amerikalılar, dolar kazanmak uğruna, ticaret adı altında hırsızlık etmeyi, bayraklarındaki yıldızları bile birer birer satmayı göze alabilirlerdi. Amerikalıların hayran oldukları büyük işadamları, birer dolandırıcıdan başka bir şey değildi. Dickens, Amerikan basınının herkesin özel yaşamına burnunu sokmasını, skandal merakını ve çıkarcılığını rezil etmek için, sözde New <span epub:type="pagebreak" id="page1009" title="1009"/>York’da çıkan bazı gazete adları da uydurur: “The New York Sewer” (New York Lağımı), “The New York Stabber” (New York Bıçaklayıcısı), “The New York Family Spy” (New York Aile Casusu), “The New York Peeper” (New York Dikizcisi), “The New York Plunderer” (New York Yağmacısı) vb. Amerikalılar, unvanların değil de, ancak doğanın soylular yarattığını ileri sürerek, tüm insanların eşitliğine inandıklarına yeminler ettikleri halde, İngiliz aristokratlarına salt unvanlarından ötürü hayranlık duyacak kadar snob; Amerika’ya yoksul bir göçmen gibi geminin güvertesinde gelen Martin Chuzzlewit’i hor görecek kadar önyargılıdırlar. Amerikalılar, sanat ve edebiyata düşmandırlar. Çok ciddi işlerle uğraştıklarını bahane ederek, bir resim sergisini seyretmeye ya da bir kitabı okumaya yanaşmazlar. Hele Amerikalıların bir yandan özgürlük söylevleri atarken, bir yandan da köleliği savunmaları, kara ırktan kişilere eziyet etmeleri, kölelere okuma yazmayı öğretmeyi bile bir suç saymaları, Dickens’ı iyice çileden çıkarır.</p>
      <p>Bütün bu ağır eleştiriler arasında, Amerikalıların en ağrına giden şey, <em>Martin Chuzzlewit’</em>te Dickens’ın “Eden Emlak Şirketi” dolandırıcılığını anlatması oldu: “Eden” yani cennet bahçesi diye yutturulmak istenen topraklar, sağlıksız bir bataklıktan başka bir şey değildir. Mimar olarak çalışmak üzere oraya umutla giden Martin, hem dolandırılır, hem de sıtmadan neredeyse ölecek hale gelir. Bu dalavereci şirketin başlıca yöneticilerinden birinin, çok erdemli geçinen, insanların yararından ve Amerika Birleşik Devletleri’nin yücelmesinden başka hiçbir şey düşünmediğine and içip duran bir general olması, dolandırıcılığı büsbütün vahimleştirir. Amerikalıların, onları böylesine rezil eden Dickens’ı, <em>Martin Chuzzlewit </em>yayımlandıktan on üç yıl sonra, kitaplarından parçalar okumak üzere ülkelerine yeniden izzet ikram çağırmaları, onu bir kez daha bağırlarına basmaları, onların ya akıl almaz hoşgörüsünü kanıtlar ya da Dickens’ın romanlarının ve kişiliğinin karşı konmaz çekiciliğini.</p>
      <p>Bu acı Amerika deneyiminden sonra İngiltere’ye geri dönen Martin, dedesiyle barışır, sevdiği Mary ile evlenir. Ne var ki, Dic<span epub:type="pagebreak" id="page1010" title="1010"/>kens’ın birçok başka romanında olduğu gibi, <em>Martin Chuzzlewit’</em>de de, ikinci plandaki kişiler, kitaba adını veren Martin’den çok daha ilginçtir bize kalırsa, Bu romanın gülmece açısından bir başyapıt sayılmasının nedeni de, ikinci plandaki bu kişilerdir zaten. Bunların başında, neredeyse Moliere’in Tartuffe’ü kadar etkileyici bir ikiyüzlülük örneği olan Pecksniff gelir. Ama Pecksniff, Tartuffe’den farklı olarak, insanı korkutmaktan fazla güldürür. Kolayca unutulamayacak kişiler arasında, neşeli ve iyimser Mark Taplay, melek huylu Tom Pinch ve kız kardeşi Ruth, dolandırıcı Tigg Montague, arsa spekülatörü Zephania Scadder, çok acaip ve renkli sözler söyleyen içki düşkünü Mrs. Gamp, Pecksniff’in berbat kızları Charity (Hayırseverlik) ve Mercy (Merhamet) vardır. Ancak ikinci derece kişiler arasında, yaşlı Chuzzlewit’in yeğeni Jonas Chuzzlewit’e yer verilmesi, tamamıyla gereksizdir kimine göre. Saintsbury onu, bu romanın bir kişisi değil de, kitabın sayfaları arasına bir rastlantı sonucu sıkışıp kalmış çirkin bir böceğe benzetir.</p>
      <p>Dickens, <em>Martin Chuzzlewit’</em>i tefrika etmeye başladığı 1843 yılının sonunda, <em>A Christmas Carol </em>(Bir Noel Şarkısı) adında, uzunca bir öykü yayımladı. Bu öykünün çok tutulması üzerine, beş yıl süreyle Noel yortularında uzunca bir öykü yayımlamaya karar verdi. Sırayla <em>The Chimes’</em>ı (Müzikli Çanlar), <em>The Cricket on the Hearth’</em>ı (Ocaktaki Çekirge), hiç önemli olmayan <em>The Battle of Life’</em>ı (Yaşam Savaşı) ve <em>The Haunted Man and the Ghost’s Bargain’</em>i (Saplantılı Adamla Hayaletin Pazarlığı) yazdı. Daha sonraları da bunları <em>The Christmas Books </em>(Noel Kitapları) adı altında toplu olarak yayımladı.</p>
      <p><em>A Christmas Carol’</em>da Dickens’ın “secret and self-contained and solitary as an oyster” (bir midye gibi gizli, kendi benliğinin içine kapalı ve yalnız) diye tanımladığı, kötü yürekli, cimri ve acımasız Scrooge’un, Noel gecesi eski ortağı Marley’nin hayaletiyle karşılaşması ve geçmişiyle ilgili bir dizi düş görmesi üzerine, kendi kendisiyle hesaplaşarak, geçmiş bütün suçlarının bilincine varıp bir tek gecede nasıl iyi yürekli ve merhametli bir insana dönüştüğü anlatılır. Dickens, hiç de inandırıcı görünmeyen böyle bir öyküyü inandırıcı kılmanın yolunu bulur ve gerçekten <span epub:type="pagebreak" id="page1011" title="1011"/>öyle inandırıcı olur ki, <em>Edinburgh Review’</em>nun hiçbir şeyleri beğenmeyen asık yüzlü eleştirmeni Lord Jeffrey bile, bu öykünün Hıristiyan ülkelerin bütün kiliselerinde verilen vaazlardan çok daha olumlu bir ahlak dersi olduğunu söyler. Romancı R. L. Stevenson da Dickens’ın çok önemli bir işlevi yerine getirdiğini, okuyucularının yüreklerini merhametle doldurmayı başarabildiğini ileri sürer.</p>
      <p>Dickens, 1845’te İtalya yolculuğu sırasında yazdığı ikinci Noel öyküsü <em>The Chimes’</em>i bir sevgi mesajı olarak ülkesine gönderdi. Bu öyküde bir düş, daha doğrusu bir karabasan ele alınır: Yoksul bir adamcağız olan Toby Veck, kilise çanlarını dinledikten sonra uykuya dalınca, kızı Trotty’nin başına gelebilecek felaketleri düşünde görür. Dickens’ın varlıklı, ama kötü yürekli kişilere çatması için bir bahanedir bu düş. Ve Dickens, yoksullara eziyet eden zenginlere öyle bir veryansın eder ki, G. K. Chesterton bu yazar üstüne yazdığı kitapta <em>The Chimes’</em>ı “a Christmas war-song” (bir Noel savaş şarkısı) diye tanımlar. Bu öyküsünde Dickens, sadece zalim zenginleri degil, Trotty Veck gibi yoksulları da ayıplar. Çünkü bu tip yoksullar, varlıklıların onlara aşılamak istediği tutumu körü körüne benimsemekte; yani varlıklıları kendilerinden üstün görmektedirler. Kendi kabahatlerinden ötürü; ahlaksız, tembel ya da aptal oldukları için yoksul kaldıklarını sanmaktadırlar. Will Fern ise, Trotty’nin tam karşıtı olan bir yoksul tipidir. Ve bu öyküde Dickens’ın bir sözcüsü olarak konuşur: Yoksullar tembel değildirler; her zaman canla başla çalışmaya hazırdırlar. Varlıklılar, yoksullara karşı acımasız yasaları uygulamaktan, onları ikide birde hapsetmekten vazgeçmelidirler. Yoksullara hakları verilmeli; daha sağlıklı ve rahat evlerde oturmaları, daha iyi beslenmeleri sağlanmalıdır.</p>
      <p>1846’da yayımlanan üçüncü Noel öyküsü <em>The Cricket on the Hearth’</em>da, yoksul John Peerybingle ile kendisinden çok daha genç olan eşi Dot’un öyküsü anlatılır. Bir hoşgörü ve bağışlama öyküsüdür bu. Çünkü Peerybingle, karısının onu bir ara aldattığını sanır. Ama ocaklarında öten çekirgenin gizemli etkisiyle, genç kadına kin beslememeye, onu bağışlamaya karar verir. Bir süre sonra da, eşinin nasıl olsa hiç suç işlemediğini anlar.</p>
      <p><span epub:type="pagebreak" id="page1012" title="1012"/>Bu Noel öykülerinde görülen düşsel ve neredeyse doğaüstü öğeler, 1848’de yayımlanan <em>The Haunted Man and the Ghost’s Bargain’</em>de iyice ön plana çıkar: Redlaw adında bir adam, geçmişte çektiği acıların yaşamını zehirlediğinden yakınmaktadır hep. Karşısına çıkan doğaüstü bir varlıkla, yani bir hayaletle, bir pazarlık yapar. Bu pazarlığa göre, hem kendisi hem de çevresindekilerin hepsi onun geçmişini tamamıyla unutacaklardır. Ama geçmişin tümüyle silinmesinin etkisi öyle olumsuz olur ki, Redlaw, anıların –ister acı, ister tatlı anılar olsun– bir insanın yaşamında gerekli olduğunu anlar. Bir insanın geçmişiyle uzlaşmasının zorunluluğunu da kavrayıp, hayaletle yaptığı pazarlığı bozar.</p>
      <p>Eskiden eleştirmenlerin çoğu, 1847’de tefrika edilmeye başlanan <em>Dombey and Son’</em>u önemsemez, hatta Dickens’ın ikinci sınıf romanlarından biri sayardı. Oysa bu roman, Dickens’ın o tarihe değin yazdıklarının en değerlilerinden biri sayılır bugün. Kitaba adını veren Dombey, XIX. yüzyılın ortalarında paradan gücünü alan o acımasız yeni sınıfın, en acımasız, en kaskatı, en kibirlilerinden biridir. Dombey, sanki bir insan değil, yönettiği şirketle tümüyle özdeşleşen, o şirket dışında bir benliği olmayan, soyut bir kavramdır. “the insolence if wealth” (Servetin küstahlığı) içinde, şirketini, dolayısıyla kendisini, dünyanın merkezi sandığını, romanın hemen başlangıcında anlarız:</p>
      <blockquote>
        <p>“The earth was made for Dombey and son to trade in, and the sun and moon were made to give them light. Rivers and seas were formed to float their ships; rainbows gave them promise of fair weather; winds blew for or against their enterprises; stars and planets circled in their orbits to preserve inviolate a system of which they were the center… A. D. had no concern with Anno Domini, but stood for Anno Dombey and son.”</p>
      </blockquote>
      <blockquote>
        <p>Dombey ile oğlu ticaret yapabilsin diye yaratılmıştı dünya. Güneşle ay, Dombey ile oğlunu aydınlatmak içindi. Nehirlerle denizler, onların gemilerini yüzdürmek için oluşmuştu. Gökku<span epub:type="pagebreak" id="page1013" title="1013"/>şakları, havanın güzel olacağını müjdeliyordu onlara. Rüzgârlar ya onların girişimlerinden yana ya da onların girişimlerine karşı esiyordu. Yıldızlarla gezegenler, onların merkezi olduğu bir düzeni korumak için yörüngelerinde dönüyordu. A. D. harfleri, Anno Domini yani Hazreti İsa’nın doğduğu yıl anlamına değil, Anno Dombey ve oğlu anlamına geliyordu.</p>
      </blockquote>
      <p>Fransız Hippolyte Taine yazdığı İngiliz edebiyatı tarihinde, Dombey’nin, Duc de Saint-Simon’un anılarında görülen XIV. Louis çağındaki aristokratlardan bile daha kibirli olduğunu; kendini bir prens kadar güçlü saydığını söyler. Bu Fransız edebiyat tarihçisine bakılacak olursa, Dombey tipinde bir tüccar ancak Büyük Britanya gibi uçsuz bucaksız bir imparatorluk kuran, ticaretini bütün dünyaya yayan bir ülkede ortaya çıkabilirdi. Dombey, mutluluğun ya da keyfince yaşamanın ne olduğundan hiç haberi bulunmadığı için, getirdiği refahtan ötürü değil, salt bir güç simgesi olarak sever parayı. Küçük oğlu Paul, para nedir diye ona sorunca, paranın, kendisini dünyaya getirirken ölen annesini neden kurtaramadığını sorarak, Dombey’nin para üzerine kurulu dünyasını temelinden sarsar.</p>
      <p>Dombey’nin en bağışlanmaz kusuru sevgisizliktir. Yazara göre, Dombey öyle sevgisizdir ki, bahçesindeki ağaçlara bakarsa, yapraklar dallarından kopar, solup yere düşer hemen. Dombey, ölen eşini sevmemiştir. Kızı Florence’ı da sevmez. Sevme yeteneği olsa, belki oğlu Paul’u sevecektir. Ama onu da sevmez aslında. Ne var ki, bir kız çocuğu peydahlamanın düş kırıklığından sonra, kırk sekizine basmışken dünyaya gelen Paul, gücünün ve gururunun simgesi olan şirketi kendi ölümünden sonra sürdürebilecek tek kişidir; yani Dombey ve şürekâsıdır. Ama Paul’u ne kendi sever, ne de başkalarının onu sevmesine izin verir. Gerçi ablası Florence ile çocuk arasındaki büyük sevgiyi engelleyemez; ama Paul memeden kesilir kesilmez, sütannesi Polly’yi evden uzaklaştırır. Çünkü Dombey açısından her şey işlevseldir; Polly ise işlevini tamamlamıştır artık.</p>
      <p><span epub:type="pagebreak" id="page1014" title="1014"/>Anasının ölümü pahasına dünyaya gelen küçük Paul’un da öleceği, romanın ta başlangıcında anlaşılır. Yedi yaşında bir şairdir bu öksüz çocuk: Ay ışığının aydınlattığı denizde uzaklarda gördüğü küçük teknenin, ona “gel” diye işaret ettiğini söyler. Denizin kendisine hep bir şeyler anlatmak istediğini sanır. Ayçiçeklerinin, ansızın gümbürdeyen koskocaman Gonglara dönüştüğünü görür düşlerinde. Paul’a gönderilen ölüm mesajlarıdır bunlar. Ne var ki, onun ölüme adanmış olduğunu bildiğimiz halde, kitabın daha yarısına gelmeden küçük Paul ölünce, okuyucular gene de perişan olur. Romantik şairlerin acımasız eleştirmeni Lord Jeffrey, Dickens’a bir mektubunda, bu ölümü anlatan sayfaları okuduktan sonra, sabaha kadar hıçkıra hıçkıra ağladığını söyledi. O sırada başyapıtı <em>Vanity Fair’</em>i yayımlamakta olan Thackeray, <em>Dombey and Son’</em>un Paul’un ölümünü anlatan beşinci tefrikasını masasının üstüne öfkeyle fırlatarak, “böylesine eşsiz, böylesine müthiş” (it is unsurpassed… It is stupendous!) bir ölüm sahnesi yazabilen Dickens ile hiçbir zaman boy ölçüşemeyeceğini itiraf etti.</p>
      <p>Şirketi sürdürecek olan oğlunu yitirdikten sonra, Dombey’nin, o dünyalar güzeli ve çok akıllı kızı Florence’a kayıtsızlığı neredeyse kine dönüşür. Dombey’nin tam karşıtı olarak, tükenmez bir sevgi kaynağı olan Florence’ın babasına düşkünlüğü ise hiç azalmaz. O kadar ki, sırf onun soluğunu duyabilmek için, geceleri Dombey’nin kapısına yaslanıp bekler. Bir süre sonra Dombey, bunu kızına açıklamadığı halde (zaten hiç kimseye hiçbir şey vermek istemezcesine elinden geldiği kadar az konuşan bir adamdır o) belki bir oğlu daha olur umuduyla, bir kez daha evlenir. Aldığı genç ve güzel dul, romanın belki de en ilginç kişisidir bize kalırsa. Soylu ama yoksul bir aileden gelen Edith, akılsız ve para düşkünü annesi tarafından sürekli pazarlanmış; İngiltere’nin en varlıklı çevrelerinde sergilenmek üzere, kıymetli bir mal gibi, oradan oraya götürülmüştür. Ölen ilk kocasına nasıl satıldıysa şimdi de Dombey’ye satılacağını bilen Edith, annesinden de, Dombey’den de, kendisinden de tiksinir. Tanır tanımaz çok sevdi<span epub:type="pagebreak" id="page1015" title="1015"/>ği üvey kızı Florence’ın kendisi gibi bir kadın haline getirilmesi, yani evlilik pazarına sürülen bir mala dönmesi, korkularının en büyüğüdür.</p>
      <p>Zamanla Edith’in kocasına duyduğu kin öyle bir kerteye varır ki, Dombey şirketinde çalışan ve ayrıca iğrenç bir adam olan John Carter ile kaçar. Ama durumun sandığımız gibi olmadığını, Edith ile bu adam arasında hiçbir şey geçmediğini, Carter’in onun eline bile elini sürmediğini anlarız sonraları. Edith, kendisini de mahvetmek pahasına, sırf kocasını aşağılamak, satın aldığı malın çürük çıktığını kanıtlamak için yapmıştır bu çılgınlığı. Deliye dönün Dombey, hıncını kızından alıp, onu evinden kovar. Derken, karısının kaçması yüzünden adının lekelenmesi, o küstah kibrinin yıkılması yetmiyormuş gibi, bir de iflas eder. Çocukluğundan beri tanıdığı Walter ile mutlu bir evlilik yapan Flonrence, aileyi kurtaran kişi olur sonunda. Böylece romandaki kişilerden Miss Tox’un dediği gibi “Dombey ile oğlunun, aslında Dombey ile kızı olduğu” (and so Dombey and son is a daughter after all) eninde sonunda meydana çıkar.</p>
      <p>Florence, ağır hasta düşen babasını evine alıp sağlığına kavuşturur. Ona geçinebilecek kadar para sağlar. Her şeyini, şirketini, servetini, aile onurunu, eşini, oğlunu yitiren Dombey, kızının kıymetini ancak o zaman anlar. Kız evlatlara değer vermesini de öğrenmiştir bu arada. Çünkü torunu küçük Paul’a düşkündür ama, annesinin adını taşıyan küçük Florence’a daha da düşkündür. Dombey değişmişe benzer romanın sonunda. Oysa kendi kendisiyle çelişkiye düşüyor görünen Dickens’ın romanın önsözünde dediğine bakılacak olursa, Dombey gibileri, “ne bu kitapta kesinlikle değişirler ne de gerçek yaşamda” (no violent change either in this book or in real life).</p>
      <p>Dickens’ın tüm romanlarında olduğu gibi <em>Dombey and Son’</em>da da ikinci planda gelen kişiler -örneğin Walter’in dayısı tekne araçları yapımcısı Solomon Gills, Solomon’un yakın dostu melek huylu kaptan Cuttle, Florence’a umutsuz bir sevda duyan Toots, Florence’ın hizmetçisi Susan Nipper, Dickens’ın öteki aristokratları gibi gülünç olmayan Feenix– çok canlı ve çok canayakın kişilerdir.</p>
      <p><span epub:type="pagebreak" id="page1016" title="1016"/>1849’da yayımlanan <em>David Copperfield’</em>in eskiden sanıldığı gibi Dickens’ın en büyük romanı olup olmadığı bir tartışma konusudur artık. F. R. Leavis’in kendisi gibi önemli bir eleştirmen olan eşi Q. D. Leavis ile birlikte yazdıkları <em>Dickens the Novelist’</em>de, bu romanın, sadece kitaba adını veren kişinin çocukluğunu anlatan kısımlarını değil, bütününü çok değerli bulurlar. Oysa çağımızın tanınmış romancılarından Angus Wilson, Dickens’ın ölümünün yüzüncü yıldönümü dolayısıyla 1970’de yayımlanan sayısız Dickens incelemeleri arasında çıkan kitabında <em>David Copperfield’</em>i, Victoria Çağı’na fazlasıyla ödün veren, bu yüzden de derinlikten yoksun bir roman sayar. Ama <em>David Copperfield </em>nasıl değerlendirilirse değerlendirilsin, Dickens deyince, çoğunun aklına ilkin bu kitap geldiği, Dickens’ın en çok okunan kitabı olduğu hiç kuşku götürmez. R. C. Churchill’in dediği gibi <em>David Copperfiled’</em>i eleştirmek kolaydır; ama okuyucuların bu kitaptan haz almalarını engellemenin yolu yoktur.</p>
      <p>Dickens, çok çocuklu babaların, çocuklarından birine ayrıca düşkün olduklarını söyledikten sonra, onun en gözde çocuğunun <em>David Copperfield </em>olduğunu bildirir. Dickens’ın yazdıkları arasında en çok bu kitabı sevmesinin nedeni, <em>David Copperfield’</em>in onun en otobiyografik kitabı olmasıdır herhalde. Çoğu yazarların ilk romanı, onların özyaşamını yansıtır genellikle. Oysa Dickens, daha önce yazdığı ona yakın romanda, kendi özel öyküsüne yer vermez. Ama yakın arkadaşı John Forster’e “a very complicated interweaving of truth and fiction” (gerçekle uydurmanın çok karmaşık bir biçimde birbirine örülmesi) diye tanımladığı <em>David Copperfield’</em>in bazı yerlerinde kendi yaşamından esinlenir.</p>
      <p>Babasının ölümünden sonra dünyaya gelen David’in çocukluğu çok mutsuz geçer. Güçsüz ve çocuksu bir kişiliği olan annesi, Murdstone adlı bir adamla evlenir. Adında “murder” ve “stone” yani adam öldürme ve taş çağrışımları taşıyan bu adam, gerçekten de taş kadar katı ve bir katil kadar kötüdür. Kız kardeşi de kendisine benzer. Bu ikisiyle başa çıkamayan annesinin ölümünden sonra, okula gönderilen David, <span epub:type="pagebreak" id="page1017" title="1017"/>Creakle adlı zalim bir başöğretmenin eline düşer. Üvey babası, bir süre sonra onu okuldan alıp, bir şarap tüccarının yanında işe koyar. Bu durum, Dickens’ın çocukluğunda ayakkabı boyası deposunda çalışmasını anımsatır bizlere. David’in görevi ağır değildir. Şişelerin kırık ya da çatlak olup olmadıklarını anlamak için onları inceleyecek, sonra yıkayıp dolduracak ve etiketleyecektir. Ama fabrikamsı bir işyerinde el emeğiyle ekmek parasını kazanmak zorunluluğu küçük Charles Dickens’ıne denli sarsıyorsa, bu iş de küçük David’i o denli sarsar; kendi dediği gibi, çocukluğunu “slow agony” (uzun süren bir can çekişme) haline getirir.</p>
      <p>Sonunda David, bu işyerinden ve Londra’dan kaçar. Büyük halası Miss Betsey Trotwood’a sığınmak amacıyla, meteliksiz ve aç biilaç bir durumda Dover’e kadar yürür. Bundan sonra, çocuğun yaşamı düzene girer. Dickens’den farklı olarak, iyi bir eğitim görür. Bir ara tıpkı Dickens gibi, gazete muhabiri olup, Avam Kamarası’nda stenografiyle not tutar. Daha sonraları da, gene tıpkı Dickens gibi, ünlü bir yazar olur. David’in evliliği de Dickens’’in mutsuz evliliğini andırır. David, kendisini öteden beri seven melek huylu ve aklı başında Agnes’e bir kardeş gözüyle bakar; onunla evleneceğine, bir çocuk kadar sorumsuz olan, hiçbir zaman büyüyemeyen, güzel ama akılsız Dora’ya vurulur. Catherine ile evlenmek , Dickens’ın yaşamının büyük yanılgısı olduğu gibi, Dora ile evlenmek de David’in yaşamının büyük yanılgısıdır. Ama Dora ölünce, David gene de çok acı çeker. Aradan ancak yıllar geçtikten sonra, gerçek eşinin Agnes olması gerektiğini anlar.</p>
      <p>Bu romanda başkişinin öyküsünden başka, David’in okul arkadaşı; yakışıklı, parlak, ama ahlak açısından güvenilmez Steerforth’un öyküsü de ele alınır. Bu delikanlının, David’in dadısı sevimli Pegotty’nin akrabası saf bir genç kızı, nasıl baştan çıkarıp terk ettiği anlatılır. Dickens’de bizi her zaman ilgilendiren ikinci plandaki kişiler ise, <em>David Copperfield’</em>de ayrıca ilginç gelir bizlere. Dickens’ın babasının bir portresi olan Mr. Micawber vardır bunların başında. Mr. Micawber, dünyanın en iyi yürekli, en canayakın insanlarından biridir. Sürekli <span epub:type="pagebreak" id="page1018" title="1018"/>iflas ettiği, gırtlağına kadar borca girdiği, bu yüzden de ailesiyle birlikte çok sıkıntı çektiği halde, yaşama sevincini de, umudunu da hiç mi hiç yitirmez. Patronu, sinsi ve iğrenç Uriah Heep’in foyasını meydana çıkaran da o olur. Çıkarları uğruna çevresindekilerin hepsini sömüren, herkese kötülük eden Uriah Heep, ikiyüzlülüğün en tiksindirici örneklerinden biridir İngiliz edebiyatında. Oysa iyi niyetli, alçakgönüllü, haddini bilen bir adam izlenimini vermek ister. O kadar ki, ona Latince öğretmeyi öneren David Copperfield’e, aşağı sınıftan geldiği için, Latince öğrenmeye hakkı olmadığını söylemekten bile çekinmez. Birbirinin tam karşıtı olan Mr. Micawber ile Uriah Heep ne denli iyi çizilmişse, romanın öteki kişileri de –örneğin David’in dadısı Pegotty, dadısının kocası Barki, Agnes’in babası Mr. Spenlow ve öteki kişilerin tümü– aynı ustalıkla canlandırılmıştır.</p>
    </section>
  </body>
</html>