<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page853" title="853"/>
      <header>
        <h1 class="bolum">Altıncı Bölüm</h1>
        <h2>Gotik Roman ve XVIII. Yüzyılın İkinci Derece Romancıları</h2>
      </header>
      <p>“Gothic novel” (Gotik roman) çağıyla bağlantısı açısından ilginç olmakla birlikte, aslında hiç de önemli sayılmayacak bir roman türüdür. Ortaçağ mimarisine, dolayısıyla Ortaçağ ile ilgili birçok şeye “gothic” sıfatı yakıştırıldığı için; bu romanların çoğu da, eski şatolarda, manastırlarda, yıkıntılarla dolu bir Ortaçağ dekorunda geçtiği için; XVIII. yüzyılda ve XIX. yüzyılın başlangıcında rağbet gören bu roman türüne “Gothic” adı verildi. Zamanla bu “Gothic” sözcüğü, XVIII. yüzyılın ilk yarısına egemen olan Klasisizmin tam karşıtı anlamına geldi. Aklın ürünü bilinen Klasik bir yapıt, kurallara uygundu, dengeliydi, ölçülüydü. Düşgücünün bir ürünü bilinen Gotik bir yapıt ise, kurallara uymazdı, özgürdü, coşkuluydu.</p>
      <p>Gerçeklerden tümüyle uzaklaştıkları, yazıldıkları çağın toplumsal yaşantısıyla kişilerini hiç ele almadıkları ve tümüyle hayal ürünü oldukları için, aslında roman değil de “romance” denilmesi gereken bu Gotik öykülerle XVIII. yüzyılın ikinci yarısında gelişmeye başlayan Pre-Romantik eğilimlerin roman alanına bir yansımasından başka bir şey olmadığı, olanların eski zamanlarda, özellikle Ortaçağ’da geçmelerinden, doğaüstü öğelere önemli bir yer vermelerinden, çoğunlukla doğanın ıssız ve yabansı yanlarını betimlemelerinden ve ahlak kurallarına, hatta yasalara başkaldıran kişileri ön plana sürmelerinden anlaşılır.</p>
      <p>Gotik romanın başlıca amacı, gereğinde hayaletlerin görülmesi ya da kehanetlerin duyurulması gibi doğaüstü durumlar<span epub:type="pagebreak" id="page854" title="854"/>dan yararlanıp korkulu, gizemli ve gerilimli bir ortam yaratarak okuyucularda yoğun heyecanlar uyandırmak, onları dehşete düşürmekti. Gelgelelim Coleridge, Keats, Byron gibi büyük Romantik şairlerin ya da Edgar Allan Poe gibi bir düzyazı ustasının elinde son derece etkili olan bu öğeler, Gotik romancılar gibi ikinci sınıf yazarların elinde genellikle etkisiz ve anlamsız oldu.</p>
      <p>Bu edebiyat türünün ilk ve en ünlü örneğini veren Horace Walpole (1717-1797), kendi romanı için “fit for its time” (zamanına uygun) demişti. Bu Gotik romanlar, Pre-Romantik dönemin havasına gerçekten tamamıyla uygun bir modaydı ve her modanın meraklıları olduğu gibi, bunların da meraklıları vardı. Hatta bu meraklılar öyle geniş bir okuyucu kitlesi oluşturuyordu ki, ileride göreceğimiz gibi, Jane Austen <em>Northanger Abbey’</em>de (Northanger Manastırı) bunları alaya almak zorunluluğunu duydu. Gerçi bu moda pek uzun sürmedi. Ama ne yazık ki, her çağda edebiyat beğenileri az gelişmiş okuyucular bulunduğu için, Gotik romanlar zamanla kılık değişimine uğrayıp, günümüzde en çok satan kitaplar arasına giren “thriller”lere, yani heyecan, korku ve gerilim romanlarına dönüştü.</p>
      <p>Demin dediğimiz gibi, bu türün ilk örneği olan <em>The Castle of Otranto’</em>yu (Otranto Şatosu) yazan Orford Kontu Horace Walpole, Whig Partisi lideri ve başbakan Sir Robert Walpole’un oğluydu. Sanat tarihi ve eski eserler alanında bilgisiyle ünlü olan Horace Walpole, Ortaçağ’a ayrıca meraklı olduğundan, Strawberry Hill’de, “little Gothic castle” (küçük Gotik bir şato) dediği görkemli bir ev yaptırmıştı kendine. Bir kültür merkezi haline getirdiği bu evde, kıymetli antika eşyalarını, resim ve gravür koleksiyonunu koruyor; aynı yerde kurduğu basımevinde, hem kendi yazdıklarını, hem de beğendiği yazarların yapıtlarını bastırıyordu. <em>The Castle of Otranto’</em>dan başka, sanat tarihi üzerine çeşitli incelemeler, bir ensest öyküsünü işleyen <em>The Mysterious Mother </em>(Gizemli Ana) adlı çok kötü bir tragedya ve her zaman hazla okunan çok güzel ve ilginç mektuplar yazmıştı.</p>
      <p>1764’te kendi özel basımevinde yayına hazırladığı <em>The Castle of Otranto, </em>İtalyanca eski bir yazmadan çevrilmişti sözde ve kesin olarak bilinmeyen bir tarihte, ya XII. yüzyılda ya da XIII. yüzyılda geçen olayları anlatıyordu. Walpole’un mektuplarından <span epub:type="pagebreak" id="page855" title="855"/>birinde, söylediğine göre, bu roman bir düşten kaynaklanmıştı: Walpole düşünde, kendini bir Ortaçağ şatosunda görmüştü. Aklın alamayacağı kadar büyük, zırhlı bir elin, o şatodaki bir merdivenin en üst tırabzanını tutması, düşünden anımsadığı tek şeydi. O kocaman zırhlı elden esinlenerek, Walpole hemen o gece bu çılgın Gotik romanı yazmaya başlamıştı.</p>
      <p>Romanın başkişisi Prens Manfred, Otranto’nun asıl hükümdarı Alfonso’yu zehirleyip öldüren ve ülkeye el koyan adamın torunudur. Bir kehanete göre, kendi soyundan prensler yetiştiği sürece, Manfred’in sülalesi haksızlık ederek gaspettiği bu ülkede hüküm sürebilir. Ne var ki, Otranto’nun gerçek sahibinin hayaleti, korkunç büyüklükte bir dev biçimini alıp, geceleri şatoda dolanıp durmaktadır. Eğer Manfred’in bir vârisi kalmazsa, bu dev hortlak, şatoya sığamayacak hale gelecek kadar büyüyecektir. Manfred’in tek vârisi, Conrad adlı sağlıksız oğludur. (Byron’un çok daha sonraları yazdığı şiirlerde, Manfred adını da, Conrad adını da kullanması ilginçtir.) Manfred, bir torunu olur umuduyla, bu oğlanı güzel Isabella ile evlendireceği günün arifesinde, gizemli bir biçimde yükseklerden düşen kara tüylerle süslü koskocaman bir miğfer, çelimsiz damadın üstüne düşüp onu öldürür. Oğlunun ölümüne hiç üzülmeyen, ama vârissiz kalacağı telaşına kapılan Manfred, karısını boşamaya ve güzel Isabella ile kendi evlenmeye karar verir. Isabella, Theodore adlı köylü bir delikanlının yardımıyla kaçar. Öfkelenen Manfred bu delikanlıyı hapse atar. Ama kızı Matilda, Theodore’e âşık olup onu hapisten kurtarır. Derken Manfed, bir rastlantı sonucu, kendi kızını öldürür. Sonunda kehanet gerçekleşir, Otranto’nun gerçek sahibi Alfonso’nun hortlağı şatoyu yıkıp yerle bir edecek kadar büyür. Alfonso’nun asıl vârisi olduğu anlaşılan Theodore, Isabella ile evlenir. Yaptıklarına pişman olan Manfred de, günahlarını itiraf edip bir manastıra çekilir.</p>
      <p>Şatolara sığmayacak kadar büyüyen dev hortlaklar ve gökyüzünden düşen koskocaman büyülü miğferler dışında, daha başka acayiplikler de olur <em>The Castle of Otranto’</em>da. Bu olayların bazıları, gerçeküstü bir niteliktedir neredeyse. Örneğin Alfonso’nun portresi canlanıp çerçevesinden çıkar; “with a grave and melancholy air” (ağırbaşlı ve hazin bir halde) şatoda yürümeye <span epub:type="pagebreak" id="page856" title="856"/>başlar. Ya da mermer bir heykelin burnundan üç damla kan akar. Doğaya böylesine aykırı durumlar uyduran Horace Walpole’un, kitabının ikinci baskısına yazdığı önsözde “that great master of nature, Shakespeare, was the model I copied” (benim kopya ettiğim örnek doğanın o büyük ustası Shakespeare’dir) demesi, bu çılgın kitabın garipliklerinden biridir.</p>
      <p class="margin-top">Romanla “romance” arasındaki ayrımı çok akla yakın bir biçimde açıklaması dolayısıyla Clara Reeve’den (1729-1807) daha önce de söz etmiştik. Clara Reeve, ustası bildiği Horace Walpole’un öğeleriyle çağdaş romanların gerçeklere doğal yaklaşımını birleştirmek istediğini söylemişti. Ustasının yapamadığını bir dereceye kadar başardı. Clara Reeve. İlkin <em>The Champion of Virtue, a Gothic Story </em>(Erdemin Savunucusu, Gotik Bir Öykü) adını verdiği, daha sonra da <em>The Old English Baron </em>(Yaşlı İngiliz Soylusu) adıyla 1777’de yayımladığı kitap, Gotik bir romandan fazla, ileride İngiliz edebiyatının en önemli tarihsel romancısı olacak Walter Scott’a örnek olan nitelikte tarihsel bir romandır. Gerçi <em>The Old English Baron’</em>da yeraltından hafif iniltiler duyulur, öç almak isteyen bir de hayalet vardır; ama bu kadın yazar, doğaüstü öğelerden yararlanarak, okuyucularını heyecanlandırmak ve korkutmak amacını gütmez. Geçmiş günler üzerine bir roman yazmak ister sadece. Hatta kitabına bir de aşk öyküsü ekleyerek, duygusal romana yaklaşır bir bakıma.</p>
      <p class="margin-top">Her nedense her zaman Mr. Radcliffe diye anılan Ann Radcliffe (1764-1828), Clara Reeve’den çok daha ünlü bir romancıdır. Mrs. Radcliffe, upuzun ve çok değersiz birkaç şiirle beş altı roman yazdı. Bunların hepsinin Fransa’da ya da çoğu zaman İtalya’da geçmelerinin nedeni, Mrs. Radcliffe’in, bunlarda anlatılan türden durumların İngiltere gibi uygar bir Protestan ülkesine pek yakışmayacağına inanmasından kaynaklanır belki de.</p>
      <p>1794’te yayımlanan ve Mrs. Radcliffe’in en ünlü romanı sayılan <em>The Mysteries of Udolpho </em>(Udolpho’nun Gizleri) XVI. yüzyılın sonlarına doğru İtalya’da geçer. Walter Allen’in “the first succesful thriller” (başarılı ilk heyecan ve korku romanı) saydığı <em>The Mystries of Udolpho’</em>da güzel ve soylu bir Fransız kızı olan Emily, <span epub:type="pagebreak" id="page857" title="857"/>yetim ve öksüz kalınca, Montoni adında ahlaksız İtalyan eniştesinin ve teyzesinin eline düşer. Emily, iyi bir aileden gelen, ama varlıklı olmayan Valancourt ile sevişmektedir. Ne var ki, kızın yoksul bir gençle evlenmesini doğru bulmayan teyzeyle eşi, Emily’yi Montoni’nin Apenin dağlarındaki kasvetli Udolpho şatosuna hapsederler. Emily’nin o şatoda çektiği korkular sayesinde, bu duygusal aşk öyküsü Gotik bir romana dönüşür böylece: Gecenin karanlığında fırtınalar eser, gökler gürler, şimşekler çakarken, odasında yapayalnız kalan Emily, eski bir sandıkta bir defter bulup, aynı odada korkunç bir cinayetin işlendiğini öğrenir. Tam o sırada mumlar da sönünce, ödü kopan kız çığlıklar atar. Başka bir gece, gene fırtına eserken ve Emily yatağında bitkin yatarken, gizli bir kapı açılır, elindeki hançeri sallayan bir gölge kıza yaklaşır. Bu tür durumlar, korku ve heyecan romanlarının başlıca koşullarından biri olan gerilim öğesini sağlar. Mrs. Radcliffe, doğaüstü sandığımız varlıklardan ve olaylardan zaman zaman yararlanarak, bu korku ve gerilim dozunu giderek arttırır. Ne var ki, Horace Walpole’un çılgın düşgücünden yoksun, aklı başında bir kadıncağız olduğu için, ilkin doğaüstü sandığımız olayların doğal nedenleri bulunduğunu mantıklı bir biçimde açıklar sonunda. Böylece tüyler ürpertici bir hortlak sandığımız varlığın bizler gibi sıradan bir insan olduğunu; Emily’nin duyduğu gizemli seslerin gaipten değil, bildiğimiz insanlar dünyasından geldiğini öğreniriz. Bunu öğrendiğimiz için de, Emily ile birlikte bizler de korktuğumuz için biraz bozulur, düş kırıklığına uğrarız.</p>
      <p>Mrs. Radcliffe’in Romantizm akımıyla yakın ilişkisi Udolpho şatosu çevresinin betimlemelerinden anlaşılır. Aralarına tek tük yıkık kaleler ve manastırlar serpiştirilmiş, sarp kayalıklar, yüce dağlar, karanlık ormanlardan oluşan, yabansı, kasvetli ve ıssız bir doğadır bu. Evinden pek çıkmayan Mrs. Radcliffe’in İtalya’ya ömründe ayak basmadığı halde, Apenin dağlarını uzun uzun betimleyerek okuyucuları arasında hayranlık uyandırması da oldukça ilginçtir.</p>
      <p>Mrs. Radcliffe’in 1797’de yayımladığı <em>The Italian </em>(İtalyan), <em>The Mysteries of Udolpho </em>kadar ünlü olmamakla birlikte, Romantik akımla bağlantısı, özellikle Lord Byron’a etkisi açısından <span epub:type="pagebreak" id="page858" title="858"/>önemlidir. <em>The Italian’</em>da kötülerin eline düşüp bir manastıra kapatılan, orada ölüm korkuları içinde yaşayan bir genç kız vardır gene. Ama bizi asıl ilgilendiren Ellena adlı bu genç kız değil, romana adını veren hain İtalyan rahibi Schedoni’dir. Bu hain tipi, Mrs. Radcliffe’in İngiliz edebiyatına başlıca katkısıdır belki de. Çünkü Schedoni’nin, Byron’un <em>The Giaour </em>(Gâvur), <em>The Corsair </em>(Korsan), <em>Lara, Cain, Manfred </em>gibi şiirlerindeki başkişilerin ilk örneği olduğunu ileri sürenler hiç de yanılmamaktadırlar. Byron-vâri kahraman, öteki insanların arasına hiç karışmayan yalnız bir adamdır, çok gizemlidir, hem çelikten bir iradesi hem de yoğun tutkuları vardır, doğuştan soylu yanlarına karşın en korkunç cinayetleri işleyebilir, çok acı çektiği için gururlu yüzü asla gülmez, herkesten gizlediği bağışlanmaz bir günah yüzünden vicdan azapları içindedir vb. Byron-vâri kahramanların bu özelliklerinin tümü Schedoni’de görülür. Üstelik Schedoni kendi erkek kardeşini öldürmüş, yengesiyle evlenmiş, Ellena’yı Adriyatik denizine atmayı tasarlamıştır.</p>
      <p class="margin-top">Matthew Gregory Lewis’in (1775-1818) <em>The Monk’</em>ının (Keşiş) başkişisi Ambrosio, Schedoni’nin karmaşık ve sağlıksız kişiliğinin daha da abartılmış bir biçimidir. Ambrosio, Schedoni gibi Byron-vâri bir adam değil, acayip bir ifrittir. 1796’da yayımlanan romanın başlangıcında, Madrid’de bir manastırın baş rahibi olan Ambrosio, öyle melek huyludur ki, neredeyse bir ermiş görünür çevresinde. Ama bu manastıra erkek kılığında giren, kendini Şeytan’a adamış Matilda adlı kadının etkisiyle ruhbilim kurallarına hiç de uymayan bir değişime uğrayıp bir canavara dönüşür.</p>
      <p><em>The Monk </em>bir yandan ayıplanırken, bir yandan da öyle tutulmuştu ki, çağdaşları bu best-seller’in yazarına “Monk Lewis” diyorlardı artık. Lewis’e göre, Ambrosio’nun her şeye karşın, erdemli yanları kalmıştı gene de. Ne var ki, onun bir mezar çukurunda, çürüyen cesetler arasında, can çekişen bir kadının ırzına geçmesi gibi davranışlarını anımsayınca, buna inanmak pek olası değildir. Korkunç bir karabasana benzeyen <em>The Monk’</em>da korku öğesi, <em>The Mysteries of Udolpho’</em>da Emily’nin korkuları gibi aklın sınırları içinde kalmaz; en kaba yöntemlerle alabildiğine <span epub:type="pagebreak" id="page859" title="859"/>sömürülür. Örneğin bir genç kız, kapatıldığı karanlık bir mahzende el yordamıyla ilerlerken, aylarca önce ölen bir rahibenin kokuşmuş ve kurtlanmış cesedine dokunur. “Monk Lewis”in yazdıklarında korkuyla tiksintiyi birbirinden ayırt etmek kolay değildir. İşin içine çirkin bir cinselliğin de karışması, bu karabasanı zaman zaman ayrıca iğrenç yapar. Örneğin kişilerden biri, sevgilisini kucakladığını sanır; ama kolları arasında “the Bleeding Nun” (Kanayan Rahibe) denilen bir ölü bulur. İlkin bir Meryem Ana kadar iffetli sanılan Şeytan-Kadın Matilda tiksinti veren cinsel istekler içinde kıvranır vb.</p>
      <p>“Monk Lewis” eşcinselmiş bir söylentiye bakılacak olursa. O sıralarda eşcinsellik gizlenmesi gereken büyük bir ayıp sayılırdı. Bu yüzden de Katolik rahip ve rahibelere yasak olan cinsellik eşcinsellere de yasak olduğu için, Lewis’de cinsel duygular sağlıksız bir saplantıya dönüşür. Lewis’in bu saplantısı öyle aşırı boyutlara varmıştı ki, çağdaşlarının tepkisi karşısında kitabının ikinci baskısından birçok parçayı çıkarmak zorunda kaldı ve Lord Byron gibi hiçbir şeyi kolay kolay müstehcen bulmayan bir adam bile Lewis’i ayıpladı. Ambrosio, gene cinsel bir dürtüyle, yani bir genç kızı eline geçirebilmek için, Matilda’nın yardımıyla Şeytan’ın kölesi olur. Romanın sonunda ise, Şeytan, Ambrosio’yu kaptığı gibi, yükseklerden bir vadiye atar. Orada iğrenç böcekler yaralarına saldırır, kartallar gözlerini oyup bedeninden parçalar didiklerler. Altı gün süren ve çağımızın en kana susamış korku romanlarını bile solda sıfır bırakan iğrenç işkence sahnelerinden sonra, Ambrosio çevresine lanetler saçarak can verir.</p>
      <p>Din adamı ve öğretmen olan Charles Robert Maturin (1782-1824) kırk iki yaşında öldüğü halde, birkaç tragedya ve altı roman yazdı. Bunların arasında ayrıca ünlü olan 1820’de yayımlanan <em>Melmoth the Wanderer </em>(Gezgin Melmoth), Gotik romanların en değerlisidir çoğu eleştirmelere göre. Maturin, “Monk Lewis”den farklı olarak, heyecan ve korku öğelerini kaba bir biçimde sömürmek amacını gütmeden, <em>Faust’</em>un konusunu, yani Şeytan’la yapılan anlaşma temasını işler: Melmoth, sonsuza değin yaşayabilmek için, ruhunu Şeytan’a satar. Bu kontrat, ancak başka birine devredilebilirse, Melmoth ölecek, o kişi de ölümsüz <span epub:type="pagebreak" id="page860" title="860"/>olacaktır. Gün gelir, ölümsüzlük bir acı kaynağı olur Melmoth’a. Ne var ki, ölümsüzlüğe kavuşmak pahasına da olsa, hiç kimse ruhunu Şeytan’a satmaya katlanmaz. Oysa sadece ölümsüz olmakla kalmayacaklar, o sırada çektikleri acılardan da kurtulacaklardır. Ama Melmoth’un önerisini bir tımarhane hücresine kapalı olan Stanton da kabul etmez, Engizisyon’un elinde işkence gören Moncado da kabul etmez, Melmoth’un karısı Isidora da kabul etmez, çocukları açlıktan ölen Walberg de kabul etmez. Böylece Şeytan’la anlaşmayı tâ XVII. yüzyılda imzaladığı halde, Melmoth hâlâ yaşamakta, hâlâ huzursuzluk içinde bir yerden bir yere sürünmekte, hâlâ korkunç sıkıntılar yaşamaktadır.</p>
      <p><em>Melmoth The Wanderer </em>Gotik bir romandır ve bu romanı okuyanlar da korku duyarlar. Ama bu korku, öteki Gotik romanların uyandırdığı dehşet gibi yapay yöntemlerle üretilen fiziksel bir tedirginlik değil; yazarın düşüncelerinden kaynaklanan ve çok derin psikolojik kökleri olan bir korkudur. Walter Scott’un, Lord Byron’un, Victor Hugo’nun, Charles Baudelaire’in ve özellikle korku öykülerinin en büyük ustası bildiğimiz Edgar Allan Poe’nun Maturin’i övmeleri, onun, ara sıra aşırı duygusallığa kaçmasına karşın, Gotik roman türünde ne denli başarılı olduğunun bir kanıtıdır.</p>
      <p>1759 ile 1844 yılları arasında yaşayan William Beckford, bir belediye başkanı olan babasından kalan miras sayesinde, çağının en varlıklı adamlarından biriydi. Horace Walpole’un Gotik şatosundan bile daha görkemli bir saray yavrusunda, kıymetli antikalar ve sanat yapıtları arasında, pek az sayıda kişiyle görüşerek tek başına yaşardı. Beckford, yirmi dört yaşındayken evlendiği eşini üç yıl sonra yitirince, sık sık yolculuğa çıkmaya başladı. <em>Dreams, Waking Thoughts and Incidents </em>(Düşler, Uyanıkken Düşünceler ve Küçük Olaylar), <em>Excursion to the Monasteries of Alcobaca and Batalha </em>(Alcobaca ve Batalha Manastırlarına Gezi) ya da <em>Letters from Portugal </em>(Portekiz’den Mektuplar) gibi ilginç seyahatnameler yazdı. Beckford’un İngiltere dışında da irili ufaklı evleri vardı. Hatta Lord Byron <em>Childe Harold’</em>da (Canto I, XXII) Montferrat bölgesini betimlerken, “England’s wealthiest son” (İngiltere’nin en zengin oğlu) diye William Beckford’dan söz <span epub:type="pagebreak" id="page861" title="861"/>eder; vaktiyle onun buralarda bir “fairy dwelling” (peri evi) olduğunu söyler. Beckford’un Portekiz’de de küçük bir sarayı olduğunu biliyoruz.</p>
      <p>Beckford’un bir tek romanı vardır. Yirmi beş yaşındayken yazdığı V<em>athek, an Arabian Tale </em>(Vathek, Bir Arap Öyküsü). Ne gariptir ki, bunu İngilizce değil, kusursuz bir Fransızcayla yazmıştır. <em>Vathek’</em>i Fransızca yazmasının nedeni, yabancı dil bilgisiyle övünen (Arapça da bilirmiş) bir gencin gösteriş merakı olabilir. Kendi iddiasına göre, yüz sayfadan biraz fazla tutan bu kısa romanı üç gün iki gecede yazmıştı. <em>Vathek, </em>Samuel Henley adlı bir adam tarafından 1786’da İngilizceye çevrilip yayımlandı. Henley’nin, her nedense, bunu Arapçadan çevirdiğini uydurması üzerine fena halde öfkelenen William Beckford, kitabın Fransızca metnini yayımladı hemen.</p>
      <p>Bu deyim kulağa her ne kadar garip gelse de, <em>Vathek’</em>e “Oryantal Gotik” dememiz gerekir. <em>Bin Bir Gece Masalları, </em>XVIII. yüzyılın başlangıcında İngilizceye çevrilince, İngilizler Doğu’nun büyüsüne kapılmışlardı. Doğu merakı, Klasisizm’in son temsilcisi Dr. Samuel Johnson’un <em>Rasselas, Prince of Abyssimia’</em>sında görüldüğü gibi, Lord Byron’un en aşırı biçimde Romantik diye niteleyebileceğimiz şiirlerinde de görülür. Beckford da bu modaya uyarak, Harun-al-Reşid’in torunu Halife Vathek’in doğaüstü serüvenlerini, hayal ürünü bir Doğu dekoru içinde anlatır.</p>
      <p>Abbasilerin dokuzuncu Halifesi Vathek’in yüzü olağanüstü güzeldir. Ama kızınca, gözlerinden biri –ikisi birden değil, sadece bir teki– öyle korkunçlaşır ki, bu gözü görenler bayılıp düşerler; hatta kimi zaman dakikasında ölüverirler. İşte bu yüzden Vathek, ülkesinde insan kalmayacağı kaygısına kapılarak, elinden geldiğince az öfkelenmeye özen gösterir.</p>
      <p>Vathek, beş saray yaptırır kendine. Bunlardan her biri, beş duyudan birinin haz almasına yöneliktir: Birincisi sarayda, çeşitli lezzetli yemekler ve içkilerle süslü sofralar kuruludur. İkincisinde, en yetenekli müzisyenler ve şarkıcılar sürekli müzik sunarlar. Üçüncüsünde dünyanın en güzel eşyalarıyla sanat yapıtları gözler önüne serilir. Dördüncüsü nefis parfümlerle doludur ve bahçelerinde dünyanın en güzel kokulu çiçekleri yetiştirilir. <span epub:type="pagebreak" id="page862" title="862"/>Beşincisinde ise, birbirinden güzel kızlar, oraya gelen erkeklere inanılmaz hazlar verirler.</p>
      <p>Vathek, yeryüzünün tüm hazlarını tatmak istediği gibi, her şeyi bilmek konusunda da sınırsız bir hırs içindedir. Çevresine bir yığın bilgili adam toplar, onlarla tartışmaktan hoşlanır. Ama kendi benliğine tapmak kertesine varan bir megalomani, yani kendisini yüce görme saplantısı içinde olduğundan, bu tartışmalarda her zaman haklı çıkmak ister. Bu bilginlerden biri, onun görüşlerini benimsemeyince, ilkin armağanlar vererek onu susturmaya kalkar; susturamazsa, doğru hapse atar. Hazreti Muhammed (“le grand prophète Mahomet”) Halifesi’nin bu davranışlarını gökyüzünden seyredip, Vathek’i ayıplar; onun daha ne çılgınlıklar yapacağını merak eder. Vathek fazla ileri giderse, onu cezalandırmanın yolunu nasıl olsa bulacağını düşünür.</p>
      <p>Vathek, Yunanlı bir büyücü olan annesi Carathis’in etkisiyle büsbütün sapıtır, Eblis’in (yani İblis’in) kölesi olur; ona bağlılığını kanıtlamak için, elli genci hemen kurban eder. Sonra Eblis’in sözüne uyup, dünya yaratılalı beri hiçbir insan gözünün göremediği hazineleri bulmak üzere, başkenti Samarah’dan yola çıkar. Yolculuğu sırasında, emirlerinden birinin kızı olan güzel Nouronihar’a âşık olup, onu da yanına alır. Bu arada, bir kısmı bize düpedüz gülünç gelen akıllara sığmaz acayiplikte serüvenler geçer başından. Sonunda Eblis’e tapanların tümü gibi, yüreğinin sonsuza değin alev alev yanması cezasına çarptırılır.</p>
      <p>George Sampson’a göre, <em>Vathek’</em>de, özellikle öyküsünün son kısmında, insana dehşet veren “gloomily splendid and terrible invention” (kasvetli ve görkemli, müthiş bir düşgücü) vardır. George Saintsbury, aynı görüşü paylaşır. “Arabesque” sözcüğünü gerçek anlamda, yani “Arap stilinde süslenmiş” anlamında kullanarak, <em>Vathek’</em>in son kısmını “almost Milton in arabesque” (Milton’un arabesk bir biçimi neredeyse) diye tanımlar. Asıl şaşılacak şey, XIX. yüzyıl Fransız edebiyatının en büyük şairlerinden biri olan Stéphane Mallarmé’nin <em>Vathek’</em>de kendisini büyüleyen acayip bir şiirsellik ve düşgücü görmesi, bu kitabın 1876’da çıkan Fransızca özgün baskısına otuz sayfalık bir önsöz yazmasıdır. Ne var ki, Mallarmé’nin önsözünden etkilenip, daha olumlu bir tutum benimsemeye çalışarak, <em>Vathek’</em>i yeniden oku<span epub:type="pagebreak" id="page863" title="863"/>yunca, çok değer verdiğim bu şairin görüşünü paylaşmak hiç de kolay gelmedi bana.</p>
      <p class="margin-top">Gotik romanın son ve belki de en ilginç örneği (ama bunu “Gotik” saymak çok yanlış bize kalırsa), Mary Shelley’nin 1818’de yayımladığı <em>Frankenstein, or the Modern Prometheus </em>(Frankenstein ya da Modern Prometheus)dur. 1797 ile 1851 yılları arasında yaşayan Mary, şair Shelley’nin eşi ve çok ünlü bir anneyle babanın kızıydı. İngiliz Edebiyatı Tarihi’mizin ikinci cildinde belirttiğimiz gibi, babası, Shelley’yi de, o dönemin daha birçok aydınını da derinden etkileyen felsefeci ve romancı William Godwin’di. Mary’yi doğururken ölen annesi Mary Wollstonecraft ise, hem Fransız Devrimi üzerine sevinç ve umut dolu bir inceleme yazmıştı; hem de 1792’de <em>Vindication of the Rights of Women’</em>i (Kadın Haklarının Savunması) yayımlayarak, Feminizm akımının ilk öncüsü olmuştu.</p>
      <p>Mary Shelley’nin <em>Frankenstein’ın</em> önsözünde anlattığına göre, Shelley’ler, 1816 yılının yaz aylarında, Lord Byron ve onun özel hekimi Polidori ile birlikte Cenevre’de buluşmuşlardı. Sürekli yağmur yağdığından canları sıkıldığı için, Byron’un önerisi üzerine, her birinin bir korku öyküsü yazması kararlaştırılmıştı. Ancak on dokuz yaşında olan Mary, o gece garip bir düş görmüştü: Düşünde solgun yüzlü genç bir bilimadamı, bir masanın üstüne eğilmiş, bir insan yaratmaya çalışıyor; masanın üstündeki yaratık da canlanır gibi oluyordu. Bu düşten esinlenen Mary Shelley, <em>Frankenstein’</em>ı kısa bir öykü olarak yazdı. Ama eşi Shelley, yazdığını beğenip onu yüreklendirdiği için, bu kısa öykü bir romana dönüştü. Yıllarca sonra 1862’de Shelley ile ilgili anılar yayımlayan Richard Garnett’e bakılacak olursa, eğer Shelley, karısını neredeyse ipnotize edercesine onu etkilemeseydi, Mary böylesine güçlü bir kitap yazamazdı. Ne var ki, Shelley’nin ölümünden dört yıl sonra, Mary’nin 1826’da yazdığı <em>The Last Man </em>de (Son İnsan) bu genç kadının yazarlık yeteneğini kanıtlar niteliktedir. <em>The Last Man, </em>nükleer bir patlama korkusu içinde yaşayan çağımızın bilimkurgu yazarlarının sık sık ele aldıkları bir konuyu işler. Bir salgın hastalık yüzünden dünyada tüm insanların ölmesini, ancak bir tek kişinin sağ kalmasını anlatır.</p>
      <p><span epub:type="pagebreak" id="page864" title="864"/>Mektuplardan oluşan <em>Franskenstein’</em>a adını veren kişi, Cenevre’de yaşayan genç bir bilimadamıdır. Gotik romanların başkişilerinden farklı olarak, onun merakı doğaüstü konulara değil, bilimsel araştırmalara yöneliktir. Frankenstein, ölülerin kemiklerini, derilerini ve organlarını bir araya getirerek, insana benzeyen bir yaratık canlandırır. Ne gariptir ki, birçokları, Frankenstein ile canlandırdığı bu yaratığın adlarını birbirine karıştırarak, bu yaratığa Frankenstein derler; “Frankenstein’lar yaratmak” gibi sözler ederler. Oysa Frankenstein, Mary Shelley’nin kitabında “the monster” (canavar) denilen yaratığın adı değil, onu yaratan bilimadamının adıdır.</p>
      <p>Bir insanın korkunç çirkinlikte kopyası olan bu Canavar, olağanüstü iri ve güçlüdür. Hem insandır, hem değildir. Ondan hem korkar, hem de yalnızlığına ve mutsuzluğuna acırız. Canavar, iyilik yapınca bile, iğrenç görünüşünden ötürü hep toplum dışına itilir. Örneğin boğulmak üzere olan bir genç kızı ölümden kurtarır. Ama kollarında kızı taşıyan Canavar’ı görenler, bir kötülük yapacağını sanıp, ona ateş ederler, onu yaralarlar. Canavar, herkes ona sırt çevirdiği ve mutsuz olduğu için, kötülük de yapabilir: “I was benevolent and good; misery made me a friend. Make me happy and I shall again be virtuous.” (Ben iyi niyetli, iyi yürekliydim. Mutsuzluk beni bir ifrite döndürdü. Beni mutlu edin ki, ben de gene erdemli olayım.) Hep gizlenmeye, insanlardan kaçmaya mahkûm olan Canavar, yaratıcısı Frankenstein’a kin duymaya başlar. Onun erkek kardeşini de, sevgilisini de öldürür. Canavar’ı yok etmeyi artık bir görev bilen Frankenstein, onu Kuzey Kutbu’na yakın, buzlarla kaplı, fırtınalı bir deniz kıyısına kadar kovalar. Ve orada, kendi yarattığı Canavar tarafından öldürülür.</p>
      <p>On dokuz yaşında bir kızın, okuyucularına korku ve heyecan vermek için değil, onları düşündürmek için yazdığı <em>Frankenstein, </em>öteki Gotik romanlardan farklı olarak çok önemli ahlaksal sorunları irdeler. Kitabın adından da anlaşılacağı gibi, Frankenstein’ın yüce bir amacı vardır. “Modern Prometheus” olmak, insanlığa hizmet etmek istiyordur. Ama bilimsel bir hırsa kapılıp, sonucunu hiç düşünmeden, böyle bir insan taslağı yaratmaya hakkı var mıdır? Canavar’ın işlediği cinayetlerden kendi sorunlu değil midir?</p>
      <p><span epub:type="pagebreak" id="page865" title="865"/>Frankenstein’ın Canavar’ı ilk robottur bir bakıma. Ve bu tür robotları ya da atom bombasını üreten bilimadamlarının sorumluluğunu düşündükçe, <em>Frankenstein’</em>ın ne denli güncel bir konu işlediğini anlarız. Günümüzde çok tutulan bilimkurgu romanlarının belki de ilk örneği sayılması gereken bu kitap, denetim altına alınamayan canavar üreten çağımızın mitosları arasına girmesinin nedeni de budur.</p>
      <p class="margin-top">XVIII. yüzyıl sonlarına doğru, bir yandan tümüyle hayal ürünü konuları işleyen, amacı heyecan ve korku vermek olan Gotik romanlar yazılırken; bir yandan da okuyucuları bilinçlendirmek amacını güden, toplumsal sorunları ele alan romanlar yazılıyordu. Gerçi bunları yazanlar da ikinci derece romancılardı; ne var ki, toplumsal içerikli romanlar, Gotik romanlardan farklı olarak, bir süre sonra unutulup yok olmayacak; gittikçe daha gelişip güçlenecek ve XIX. yüzyılın ortalarında Dickens gibi büyük ustalara özgü bir roman türü olacaktı.</p>
      <p>Toplumsal romancılar arasında en önemlisi, <em>Frankenstein </em>yazarı Mary Shelley’nin babası William Godwin’dir (1756-1836). Godwin, daha önce de söylediğimiz gibi, siyasal görüşleriyle bütün bir kuşağı öyle derinden etkilemişti ki, Wagner için söylenilen onun için de söylenmiş; “o, bir insan değil, bir hastalıktır” denilmişti. Godwin, <em>An Enquiry Concerning Political Justice’</em>de (Siyasal Adaletle İlgili Bir Araştırma) siyasal ve dinsel kurumların, aklın egemenliğini engelleyerek, toplumsal adaletsizliğe, savaşlara ve insanların çektikleri tüm acılara yol açtıklarını ileri sürdü. Bunların hepsinin kökünden kazınması gerekirdi. Toplumsal sınıflarla birlikte, yasalar da ortadan kalkmalı; mal mülk dağıtımında tam bir eşitlik sağlanmalıydı. Örneğin salt mala mülke dayandığı için, evlilik bu kurumların en berbatlarından biriydi; yok edilmeliydi. (Ne var ki, on yedi yaşlarında kendi kızı Mary, Shelley ile kaçıp onunla nikâhsız yaşayınca, Godwin, geleneklere bağlı herhangi bir baba kadar öfkelenmişti.) Zihin bir “tabula rasa” olduğuna göre, insanları doğru dürüst eğiterek, akıllarını egemen kılmanın, onları tam anlamıyla mükemmel yaratıklar yapmanın yolu vardı. Yüzde yüz kusursuz, tam anlamıyla erdemli insanların ise, yasalara da, toplumsal kurumlara da, hükü<span epub:type="pagebreak" id="page866" title="866"/>metlere de, devletlere de hiç gereksinimi yoktu. Görüldüğü gibi, şiddeti tümüyle yadsıyan su katılmamış bir rasyonalizmden kaynaklanan bir çeşit anarşizmdi William Godwin’in ütopyası.</p>
      <p>İnsanoğlunun o karmaşık içgüdülerini, dürtülerini, duygularını hiç mi hiç hesaba katmayan; insanı soyut bir biçimde salt beyin olarak gören bu ütopya gene de tehlikeli sayıldığı için, çağdaşları Godwin’i bir canavar sandılar. Romantik dönemin ünlü deneme yazarı Charles Lamb, her zamanki alaycılığıyla, “the Professor” dediği Godwin ile tanıştığını, onun herkes gibi bir insan olduğunu; boynuzları da, pençeleri de bulunmadığını belirtmeyi gerekli gördü. Godwin XIX. yüzyılda bile, duygudan yoksun, soyut bir düşünce adamı olmakla suçlandığı için, <em>The Common Reader’</em>de Virginia Woolf, Godwin’in kızı Mary’yi doğururken ölen eşi Mary Wollstonecraft üzerine yazdığı anıların ancak çok derin bir duyarlılıktan kaynaklanabileceğini söyleyerek, onun salt beyinden oluşan bir adam olmadığını ileri sürdü.</p>
      <p>William Godwin, <em>Political Justice </em>gibi kuramsal kitapları herkesin okumayacağını bildiği için, görüşlerini yaymak amacıyla birkaç roman da yazdı. Bunların en değerlisi, 1794’te yayımlanan <em>The Adventures of Caleb Williams’</em>dır. (Caleb Williams’ın Serüvenleri). Bu romanda sınıf sorunu ön plandadır. Kırsal bölgede yaşayan varlıklı iki kişi vardır: Tyrrel, kaba saba, zalim bir köy ağasıdır. Çevresinde herkese, en yakın akrabalarına bile kötülük eder. Emrinde çalışanlara karşı acımasızca davrandığı için, Hawkins adlı bir köylüyle bu adamın oğlunu mahveder. Toplumdaki yüksek konumundan ve servetinden yararlanarak, düzmece bir suçlamayla baba oğlu hapse attırır. Aynı bölgenin öteki varlıklı kişisi Falkland ise, Tyrrel’in tam karşıtıdır. Bilgilidir, kültürlüdür, kibardır, herkese iyilik etmekten haz duyar. Gelgelelim o da aynı sınıfın adamıdır ve yoksullara karşı merhametli davrandığı, onların çektiği acıları gidermek için elinden geleni yaptığı halde, sınıf ayrımlarının toplumsal düzeni korumak açısından gerekli olduğuna inanır.</p>
      <p>Tyrrel, Hawkins ile oğluna haksızlık ettiği için, Falkland günün birinde onu kınar. Aralarında bir tartışma çıkar ve Tyrrel, herkesin önünde Falkland’e hakaret eder. Bunun üzerine Tyrrel’e büyük bir kin duyan Falkland, onu gizlice öldürür. <span epub:type="pagebreak" id="page867" title="867"/>Tyrrel ile Hawkins’lerin arası açık olduğundan, herkes baba oğulu katil sanır. O zaman Falkland, Tyrrel’i öldürmekten çok daha korkunç ikinci bir cinayet işler, bu zavallı suçsuz köylülerin asılmalarına göz yumar. Bunu yapmasının nedeni, yüksek sınıflara özgü tümüyle yanlış bir onur kavramıdır. Kibirli Falkland, kendi toplumsal katında bulunan, saygıdeğer sayılması gereken bir kişinin adının lekelenmesine dayanamadığı için yapar bu alçaklığı:</p>
      <blockquote>
        <p>“Though I am the blackest of villains, I will leave behind a spotless name… I despise myself, but thus I am.”</p>
      </blockquote>
      <blockquote>
        <p>Hainlerin en kötüsü olduğum halde, ardımda lekesiz bir ad bırakacağım. Kendimi hor görüyorum, ama ben böyleyim.</p>
      </blockquote>
      <p>Falkland’in, yoksul bir aileden gelen, kendi kendini yetiştirmiş, Caleb Williams adında genç bir sekreteri vardır. Caleb, Tyrrel’in gerçek katilinin Falkland olduğunu anlar. Ama Falkland’e büyük bir sevgi duyduğu için, onu ele vermeyi aklından bile geçirmez. Kendi kendine “I felt that it was possible to love a murderer… the worst of murderers” (bir katil, katillerin en kötüsünü sevmenin mümkün olduğunu anladım) der. Ne var ki, Falkland, sırrını keşfeden bu delikanlının amansız düşmanı kesilir. Caleb kaçınca, Falkland, parayla tuttuğu adamlarını onun peşine takar. Sınıfsal üstünlüğünden, toplumdaki saygın konumundan, servetinden yararlanarak, bu yoksul delikanlıya yapmadığı kötülük kalmaz. Evinden para çalmakla suçlayıp, onu hapislere düşürür sonunda. Godwin, hapishanelerdeki korkunç yaşam koşullarını kınamak fırsatını bulur böylece. Ülkesinin hapishanelerinin, <em>Caleb Williams </em>yayımlanmadan beş yıl önce Fransız devrimcilerinin yıktıkları Bastille’den bin beter olduğunu ileri sürer. Daha sonraları Dickens’ın de üstünde duracağı bir konudur bu.</p>
      <p>Caleb Williams hapishaneden kaçar, bir haydut çetesine sığınır bir ara. Bu haydut çetesinin başındaki kişi, yasal yollardan hırsızlık edenlerin parasını çalmayı ahlaka aykırı saymaz. Daha sonraları Proudhon’un savunacağı görüşleri anımsatan ilginç dü<span epub:type="pagebreak" id="page868" title="868"/>şünceleri vardır mal mülk konusunda. Falkland’in adamları onu sürekli kovaladıkları için, Caleb, çok acı durumlara düştükten sonra, efendisini ihbar etmek zorunda kalır. Ne var ki, yargıç, aşağı sınıftan gelen bu meteliksiz delikanlıya inanmaz. Varlıklı ve saygıdeğer efendisine çamur atmakla, dolayısıyla toplum düzenini yıkmakla suçlar Caleb’i. Kendi hırsızlıkla suçlandığı sırada yargıçların Falkland’e hemen nasıl inandıklarını anımsayan Caleb, yoksullar için geçerli olan yasaların, varlıklılar için geçerli olmadığını anlar o zaman. Godwin’in kanıtlamak istediği de budur zaten. Ne var ki, Falkland mahkeme önüne çıkmak zorunda kalır sonunda. Çektiği vicdan azabına artık dayanamadığı için de, suçunu itiraf eder; üç gün sonra Caleb’in kolları arasında ölür.</p>
      <p>Bu ölüm karşısında Caleb Williams’in kendi kendini suçlaması, romanın en ilginç yanıdır belki de. Caleb’in gözünde Falkland, tanıdığı en erdemli, en soylu kişidir. Yoksul sınıftan Caleb, bozuk toplumsal düzenin kurbanı olduğu gibi, varlıklı Falkland de kendi sınıfının çarpık onur kavramının kurbanı olmuş; yüksek sınıftan birinin adının lekelenmemesi için, kötülük etmiştir ve Caleb onun ölümünün nedeni olmuştur:</p>
      <blockquote>
        <p>“I have been his murderer… It would have been merciful in comparison if I had planted a dagger in his heart.”</p>
      </blockquote>
      <blockquote>
        <p>Onun katiliyim ben… Bunu yapacağıma, yüreğine bir hançer saplamam daha merhametli bir davranış olurdu.</p>
      </blockquote>
      <p>Hazlitt’in başyapıt ve Cross’un İngiliz edebiyatının ilk polisiye romanı saydığı <em>Caleb Williams’</em>ın başlıca kusuru, Godwin’in üslup ve anlatımının fazlasıyla cansız ve renksiz oluşudur. Ne var ki, roman iyi kurulmuştur ve genç sekreterin ona eziyet eden adama duyduğu sevgi, psikolojik açıdan ayrıca ilginç bir boyut kazandırır bu romanda anlatılanlara. Üstelik roman öyle sürükleyicidir ki, birkaç yıl önce <em>Caleb Williams’</em>dan kaynaklanarak çekilen bir televizyon dizisi, bütün İngiltere’de merakla izlenmişti.</p>
      <p><span epub:type="pagebreak" id="page869" title="869"/>1745 ile 1809 yılları arasında yaşayan Thomas Holcroft, arkadaşı William Godwin’den farklı olarak yoksul bir ailedendi. İlginç <em>Memoirs’</em>larından (Anılar) anlaşıldığı gibi, okumasını yazmasını tek başına öğrendi. Seyislikten tutun da eski ayakkabıların onarımına, öğretmenlikten tutun da tiyatro oyunculuğuna kadar yapmadığı iş kalmadı. Gene de aç kaldığı günler oldu. Holcroft, Godwin gibi, sırf kuramlarla ilgilenen teorik bir devrimci olmakla yetinmeyip, Fransız Devrimi’nin ilkelerini savunmak amacıyla eyleme geçtiği için, 1794’te mahkemelere düştü. Ama hiç yılmadı; özgürlükten, eşitlikten, kardeşlikten yana oldu her zaman.</p>
      <p>Thomas Holcroft, düşüncelerini yaymak için tiyatro oyunları ve romanlar yazdı. Romanları, oyunlarından daha değerlidir. 1780’de çıkan <em>Alwyn’</em>de, kendisi gibi gezgin oyuncu olarak İngiltere’nin çeşitli kasabalarında sahneye çıkan bir gencin başından geçenleri anlatır. 1792’de yayımladığı <em>Anna St. Ives’</em>de, Frank adlı delikanlı, bir şatoda çalışan bahçıvanın oğlu olduğu halde, o bölgenin tüm soylularından daha soyludur insanlık açısından. Şatonun kızı Anna St. Ives bunu anlayıp, bahçıvanlarının oğluna âşık olur, onunla evlenmeyi aklına koyar. Zaten Anna, öyle ileri görüşlüdür ki, günün birinde evlilik kurumunun ortadan kalkacağını savunur. Kendi çevresinden çapkın Clifton, genç kızın o sıralarda aklın alamayacağı kadar cüretli sayılan bu görüşlerinden yararlanarak, kızı kaçırır, metresi yapmaya kalkar. Ama Anna, duygusal romanların boynu bükük, ezilmiş kadınlarına hiç benzemediğinden, kendini küçük düşürmeye yeltenen erkeği sadece mat etmekle kalmaz, onu yola da getirir; toplumsal reformlardan yana, aklı başında bir adam yapar bu ahlaksız genci. Değil 1792’de, yüzyıl sonra, hatta günümüzde bile, İngiltere gibi yüksek sınıfın kaskatı kurallara uyarak kendi sınırları içinde yaşadığı bir ülkede, aristokrasiden bir kızla bir bahçıvan oğlunun evlenmeleri hiç de olası değildir. Ne var ki, Holcroft, insanların mevkilerine göre değil, kişiliklerine göre değerlendirilmelerine, kadınların kendilerine eş seçmekte erkekler kadar özgür olmalarına, evliliğin saygı ve sevgi bağlarından kaynaklanmasına inandığı için, Anna ile delikanlının tüm engelleri aşarak, sonunda birleşmelerini sağlar.</p>
      <p><span epub:type="pagebreak" id="page870" title="870"/>1794’te yayımlanan ve bize kalırsa <em>Anna St. Ives </em>kadar ilginç olmayan <em>The Adventures of Hugh Trevor’</em>da (Hugh Trevor’un Serüvenleri) aynı ilerici görüşler dikkati çeker. Bu kitapta sadece aşağı sınıftan gelen emekçi kitlelerin değil, yüksek sınıftan gelen varlıklıların da yanlış eğitilmelerinden ve ters koşullandırılmalarından ötürü, akıl ve ahlak açısından olumlu bir biçimde gelişmedikleri düşüncesi savunulur. Bu arada Thomas Holcroft, ülkesindeki toplumsal düzenin, yasaların, geleneklerin ve tutuculuğun bir kalesi saydığı Oxford Üniversitesi’ni kıyasıya eleştirir.</p>
      <p>Holcroft, Fransız Devrimi ideolojisinin İngiltere’de bir temsilcisi olarak ilginçtir, hem de çok ilginçtir. Ama ne yazık ki, iyi bir romancı değildir. Öğretici bir amaç güttüğünü fazlasıyla açığa vuran romanları, kuramsallığa kaçan, can sıkıcı, upuzun söylevlerle doludur. Kişileri belirli ilkelerin simgesi haline dönüştükleri için, gerçekten yaşayan insanlar izlenimini vermekten uzaktırlar. Anlatımı da özgünlük ve canlılıktan tümüyle yoksundur.</p>
      <p class="margin-top">1728 ile 1801 yılları arasında yaşayan Robert Bage, İngiltere’nin resmi Anglikan Kilisesi’ne karşı çıkan dinsel grupların en ilginçlerinden biri olan Quaker mezhebindendir. Bage, asıl işini, yani kâğıt imalatını bırakıp, devrimci görüşlerini yaymak için, ellisinden sonra altı roman yazdı. Bu romanların en değerlisi, 1796’da yani altmış sekiz yaşındayken kaleme aldığı <em>Hermsprong, or Man as he is not’</em>dur (Hermsprong ya da Aslında Var Olmayan Bir İnsan). Bu romanın adı çarpıcıdır; çünkü Hermsprong’a benzeyen bir insan gerçekten pek yoktu o sıralarda. Ama Robert Bage’e bakılacak olursa, İngiltere’de doğru dürüst toplumsal bir düzenin kurulabilmesi için, herkesin Hermsprong’e benzemesi gerekmektedir. Jean-Jacques Rousseau’nun etkisinde kalan yazar, Amerika’nın kuzeyinde Kızılderililer –yani “soylu vahşiler”– tarafından yetiştirilen Hermsprong’u, bir “natural man” (doğal insan) örneği olarak görür. Hermsprong, Avrupa toplumlarındaki çarpık düzenin bir parçası olmadığı için, hiçbir sınıfsal, ahlaksal ya da dinsel geleneğe bağlı değildir. Bu sayede de doğanın kusursuz bir ürünüdür, yani yüzde yüz akıllı ve erdemli bir insandır. Robert Bage, Fransız Devrimi patlak verdik<span epub:type="pagebreak" id="page871" title="871"/>ten yedi yıl sonra yazılan bu romanda, özgürlüğü, eşitliği, kardeşliği savunmakla kalmaz; Godwin’in eşi Mary Wollstonecraft’ın adını sık sık anarak, onun feminist görüşlerini de benimser, kadın haklarını savunur. Ülkesinde egemen olanlara, özellikle soylulara sürekli çatar. Çatmasına bir diyeceğimiz yok ama; sonunda “doğal insan” Hermsprong’un aslında Lord Gondale, yani bir soylu olduğu ortaya çıkınca, elimizde olmadan biraz bozuluruz elbette. Godwin ile Holcroft’un romancı olarak eksik yanları, özellikle anlatım güçsüzlüğü, Robert Bage’de de aynen görüldüğü için, bu yazar da günümüzde pek okunmaz.</p>
      <p class="margin-top">XVIII. yüzyılda ikinci sınıf romancılar üzerine bu bölümü bitirmeden önce, Gotik ya da toplumsal roman türlerine girmeyen dokuz yazardan kısaca söz etmek istiyoruz. Bu dokuz romancının beşinin kadın olduğunu ve XIX. yüzyılda bunlardan kat kat daha önemli başka kadın romancıların yetişmiş olduğunu da belirtmek isteriz.</p>
      <p>Aphra Behn (1640-1689) İngiltere’nin ilk kadın romancısı sayılır. On beş tiyatro oyunu da yazdığı halde, 1678’de yayımlanan <em>Oroonoko, or the History of the Royal Slave </em>(Oroonoko ya da Kral Soyundan Gelen Kölenin Öyküsü) sayesinde anımsanır ancak. Çocukluğunu Guiana’nın Surinam bölgesinde geçirmesinden esinlenerek bu romanı kaleme alan Aphra Behn, tıpkı Daniel Defoe gibi, yazdıklarının tümüyle doğru olduğunu, anlattığı olayların bir kısmını kendi gözleriyle gördüğünü; bir kısmını da romana adını veren Oroonoko’dan duyduğunu ileri sürer.</p>
      <p><em>Oroonoko, </em>Robert Bage’in <em>Hermsprong’</em>u gibi, Jean -Jacques Rousseau’nun aşağı yukarı yetmiş yıl sonra yaygınlaştırdığı “sauvage noble” (soylu vahşi) tema’sını işler: Afrikalı bir kralın torunu olan yiğit ve erdemli Oroonoko, kendisi gibi kara ırktan gelen Imoinda ile sevişmektedir. Ne var ki, yüz yaşını aşmış olmasına karşın Imoinda’ya göz koyan dedesi, gençlerin birleşmelerini engeller; kızı köle olarak sömürgecilere satar. Derken, Oroonoko da köle tüccarlarının eline düşer. Tutsak yaşamaya katlanamayan Oronoko’nun önderliğinde, köleler efendilerine karşı başkaldırırlar. Surinam sömürgesinin beyaz ırktan valisi, çevreleri kuşatılan asileri bağışlayacağına söz verdiği halde, sö<span epub:type="pagebreak" id="page872" title="872"/>zünü tutmaz. Oroonoko’yu yakalattıktan sonra acımasızca kamçılatır. Karabahtlı sevgililer, köle olarak yaşamaktansa, ölmeyi yeğ tutarlar. Ölümü gülümseyerek karşılayan Imoinda’nın isteği üzerine, Oroonoko genç kızı öldürür. Tam kendi canına da kıyacağı sırada, yakalanıp işkence edildikten sonra ölüm cezasına çarptırılır. Aphra Behn, Afrikalıların, acımasız Avrupalı sömürgecilerin elinden çektiklerine ilk değinen, insancıl bir tutumla köleliğe ilk karşı çıkan İngiliz yazarı olması açısından da önem taşır.</p>
      <p class="margin-top">Thomas Amory (1691-1788) ilerici Unitarian mezhebinden, matematik ve tarih meraklısı, tıp ya da jeoloji gibi bilim dallarıyla ayrıca ilgilenen bir adamdı. 1766’da yayımlanan başlıca romanı <em>The Life of John Buncle </em>(John Buncle’ın Yaşamı) bir özyaşamöyküsü biçiminde yazılmış, ilginç olduğu kadar da acayip bir kitaptır. John Buncle, birçok açıdan Amory’ye benzemekle birlikte, yazarın hiçbir zaman yapamayacağı işler yapar; yedi kez evlenir, yedi kez dul kalır. Yedisi de birbirinden güzel, birbirinden akıllı ve bilgili olan eşleri, ancak iki yıl kadar süren bir evlilikten sonra ölürler. Aristo’nun kafası, Medici Venüs’ünün bedeni vardır bu eşlerde. Hoş vakit geçirmek istedikleri zaman, tam bir yetkiyle yüksek matematik problemlerini tartışırlar. Amory, bu marifetli eşlerini anlatırken, en değişik alanlarda kendi bilgisini gözler önüne sermek fırsatını hiç kaçırmaz.</p>
      <p class="margin-top">Rousseau’nun etkisinde kalan; baskı altında yaşayanlara, yoksulluğun acısını çekenlere karşı benimsediği insancıl tutum açısından da devrimci romancıları anımsatan Henry Brooke’un (1703-1783) 1772’de yayımlanan <em>The Fool of Quality </em>(Kibar Çevrelerden Gelen Budala) adlı romanı sayesinde belirli bir yeri vardır İngiliz edebiyatında. Gerçi bu romanda işlenen olaylar örgüsü bir hayli uydurmadır; ama başkişi Henry’ye ilgi duyarız gene de. Yazarla aynı adı taşıyan Henry, bir Kont’un oğlu olduğu için “kibar” sayılır. Annesiyle babası, Henry’yi ağabeyi kadar akıllı bulmazlar, hatta onu budala olmakla suçlarlar. Oysa kendi evinde barınamadığı için başkaları tarafından yetiştirilen Henry hiç de budala değildir. Tam tersine çok üstün zekâlıdır. Bu da yet<span epub:type="pagebreak" id="page873" title="873"/>miyormuş gibi, bir ermiş kadar erdemli, bir Yunan Tanrısı kadar yakışıklıdır.</p>
      <p>Henry’nin yaşamda başlıca amacı, varını yoğunu cömertçe harcayarak, haksızlığa uğrayanların, hastalananların ve yoksulluk çekenlerin yardımına koşmaktır. Henry Brooke, başkişisinin bu uğraşından yararlanarak, adaletsizlik, eğitim sorunu, hapishaneler, sınıf ayrımları gibi çeşitli toplumsal konularda öğretici bir amaç güden söylevler verir. Anglikan Kilisesi’ne karşı çıkarak gerçek Hıristiyanlığı yeniden canlandırmak isteyen Methodist akımdan yana olduğu için, dinin de önemli bir yeri vardır bu söylevlerde.</p>
      <p class="margin-top">Başka bir bölümde ayrıntılı olarak ele aldığımız Henry Fielding’in kız kardeşi Sarah Fielding (1710-1768), Samuel Richardson’ın çevresini hayranlıkla saran genç kadınlardan biriydi. Richardson, <em>Pamela’</em>yı alaya alıp bu romanın bir parodisini yapan Henry Fielding’e fena helde içerlemiş; Sarah Fielding’in insan duygularını ağabeyinden çok daha iyi anladığını söylemişti. Richardson, taraf tutuyor, yanılıyordu elbette. Ne var ki, Sarah Fielding, ağabeyi gibi büyük bir yazar olmamakla birlikte, 1744’te <em>The Adventures of David Simple in Search of a Real Friend </em>(Gerçek Bir Dost Arayan David Simple’in Serüvenleri) adında çok dokunaklı bir roman yazmıştı. David Simple, adından da anlaşılacağı gibi, kendi halinde, saf bir gençtir. Öz kardeşi tarafından dolandırıldıktan sonra, kendine gerçek bir dost bulabilmek için yollara düşer. Başından bir sürü serüven geçer bu arada. Karşılaştığı çoğu insanın ne denli kötü yürekli ve çıkarcı olduklarını anlar. Sonunda hem gerçek dostlar, hem de bir sevgili bulup mutluluğa kavuşur.</p>
      <p class="margin-top">Bu edebiyat tarihinin ikinci cildinde öteki yapıtlarını ele aldığımız Oliver Goldsmith’in (1730-1774) 1766’da yayımlanan tek romanı <em>The Vicar of Wakefield </em>(Wakefield Rahibi) ilk yazıldığı sırada beğenildiği gibi bugün de beğenilen, yabancı dillere çevrilen, hazla okunan bir klasiktir. XVIII. yüzyıl İngiltere’sinde orta sınıftan bir ailenin başına gelenler, aile reisi Dr. Primrose tarafından anlatılır bu romanda. İlahiyat doktoru Primrose, adını taşı<span epub:type="pagebreak" id="page874" title="874"/>dığı kır çiçeği gibi sevimli, temiz, saf bir din adamıdır. Bilgili olmasına çok bilgilidir de, yaşamın pratik sorunlarıyla başa çıkabilecek beceriden yoksundur. Eşi Deborah, hiç de kötü bir kadın değildir; ama kendi sınıfını aşıp, daha “kibar” çevrelere girme özlemi içinde yaşar. Primrose’ların iki kızı ve dört oğulları vardır. İlkin refah ve mutluluk içinde olan bu aile, peş peşe birçok felâkete uğrar. Dr. Primrose kişisel servetini yitirir; büyük kızı Olivia, zengin bir toprak sahibi tarafından baştan çıkarılıp terk edilir; ailenin barındığı ev yanar; aile reisi borçlarını ödeyemediği için hapse atılır; düello ederken yakalanan oğullardan biri de hapse düşer; öteki kızı Sophia kaçırılır vb. Ama Dr. Primrose, huyunun güzelliğinden ve Tanrı’ya güveninden gelen büyük bir sabırla bu felâketlerin hepsine göğüs gerer ve sonunda ailesini huzura kavuşturur. Goldsmith’in insancıl tutumu, her çeşit adaletsizliğe ve haksızlığa karşı koyması, kendi halinde insanları yüceltmesi, bir yandan da gülmece yeteneğinden her zaman yararlanması, <em>The Vicar of Wakefield’</em>e ayrıca sıcak ve sevecen bir hava verir. İyi yüreklilik kötü yürekliliği, iyimserlik kötümserliği her zaman yener bu romanda.</p>
      <p class="margin-top">Henry Mackenzie (1745-1831) duygusallıkla gülmecenin bir bileşimini yapabilen Oliver Godsmith’den farklı olarak, salt duygusallık sunar okuyucularına. Hatta bu duygusallık zaman zaman öyle abartılır ki, insanın güleceği gelir. Örneğin 1771’de yayımlanan ilk romanı <em>The Man of Feeling’</em>in (Duygu Adamı) başkişisi Harley, yufka yüreğinden ötürü her şeyden duygulandığı için, ikide birde ağlar. Genç kızları kötü yoldan kurtarıp ailelerine teslim ederken ağlar, tımarhanelerdeki delilerin halini görünce ağlar, dilencilerle karşılaşınca ağlar, saflığından yararlanıp onu aldatanlar yüzünden düş kırıklığına uğrayınca ağlar. Ne var ki, Harley ile birlikte gözyaşları dökeceğimiz yerde, elimizde olmadan gülünç bulmaya başlarız onu. Harley hastalanır, sevdiği genç kız onu görmeye gelir. Ama Harley’nin sevdiği kızın da onu sevdiğini öğrenir öğrenmez fazlasıyla duygulanıp dakikasında ölüvermesi karşısında, içimiz hiç sızlamaz doğrusunu söylemek gerekirse.</p>
      <p>Mackenzie’nin 1773’te yayımlanan ikinci romanı <em>The Man of <span epub:type="pagebreak" id="page875" title="875"/>the World’</em>de (Dünyanın Gidişatına Uyan Adam), birinci romandaki başkişinin tam karşıtı olan, duygudan tümüyle yoksun, kötü entrikalar çeviren, kadınları acımasızca baştan çıkaran, katı yürekli bir adam ele alınır. Ama yazar, duygusuzluğun ne denli kötü bir şey olduğunu kanıtlamak istediği için, burada da duygusallığı savunmaktadır aslında. Mackenzie’nin 1777’de yayımladığı <em>Julia de Roubigné, </em>Richardson’ın <em>Clarissa’</em>sının çok belirgin etkisini taşır. Bu romanda gerçekten trajik sayılabilecek bir öykü anlatıldığı ve köle ticaretinin yasaklanması gibi insanseverlik gösteren konulara değinildiği için, Mackenzie’nin üçüncü ve son romanı ötekilerden biraz daha ilginçtir kimine göre.</p>
      <p class="margin-top">Son olarak ele alacağımız üç kadın romancının en değerlisi Fanny Burney’dir bize kalırsa. 1752 ile 1840 yılları arasında yaşayan Fanny Burney, tuttuğu ayrıca ilginç günlükten de anlaşılacağı gibi, müzik tarihçisi olan babası sayesinde çok kültürlü bir çevrede; Dr. Johnson, David Garrick, Edmund Burke gibi ünlü kişiler arasında yetişmişti. Bir ara Kraliçe Charlotte’a da nedimelik ettiği için, saray çevreleriyle de yakın ilişkisi vardı. Fransız Devrimi’nden kaçıp İngiltere’ye sığınan bir Fransız soylusuyla kırk bir yaşında evlenip Madame D’Arblay oldu. Uzun ömrünün bir kısmını da Fransa’da geçirdi.</p>
      <p>Fanny Burney dört roman yazdı. Bunların ele aldığı başlıca konu hep aynıdır: Duyarlı, erdemli, akıllı, ama saf bir genç kızın toplumsal yaşama girişi; ilkin yanılgılara düşmesi, daha sonraları hem kendi zekâsı hem çevresiyle ilişkileri sayesinde deneyim sahibi olarak gelişmesi; âşık olması, evlenmesi. Fanny Burney, bu genç kızın öyküsünü anlatırken, hayal dünyasına ya da aşırı duygusallığa kaçmaz. Romanlarını daha sürükleyici yapmak amacıyla, karmaşık bir olaylar dizisine de başvurmaz. Gereğinde gülmece öğelerinden yararlanmasını bilir. Derinliğine incelediği, yakından tanıdığı, sırasında da alaya alabildiği sınırlı bir çevrenin insanlarını anlatır. Bu bakımdan birçokları, İngiliz edebiyatının ilk büyük kadın romancısı Jane Austen’in bir öncüsü sayarlar onu. Jane Austen’in Fanny Burney’den etkilendiği ise besbellidir. Kişileri çizerken en küçük ayrıntıları bile gözlemek ve bu kişilerin konuşmalarını olduğu gibi yansıtmak yeteneği vardır her ikisinde de.</p>
      <p><span epub:type="pagebreak" id="page876" title="876"/>Fanny Burney, Richardson’ı örnek alarak mektuplaşma yöntemiyle kaleme aldığı ilk romanı <em>Evelina’</em>yı 1777’de, yirmi beş yaşındayken yazdı; dostları tarafından beğenilmesi üzerine de bir yıl sonra yayımladı. Bu romanda, hem demin sözünü ettiğimiz durum yani bir genç kızın yetişmesi ve bilinçlenmesi konusu işlenir; hem de İngiliz yüksek sınıfının budalaca kibrinden kaynaklanan züppelikleri alaya alınır. Evelina, aşağı sınıftan gelen ve bayağı sayılan bazı akrabalarından ötürü, kendini beğenmiş bu çevrelerde küçümsenir. Âşık olduğu Lord Orville ile evlenmek umudunu da yitirir. Ama romanın sonunda, iyi bir aileden geldiğinin anlaşılması üzerine muradına erer.</p>
      <p>Fanny Burney’nin ikinci romanı, 1782’de yayımlanan <em>Cecilia or the Memoirs of a Heiress </em>(Cecilia ya da Varlıklı Bir Genç Kızın Anıları), Wilbur Cross’a göre, Fransız Devrimi’nden birkaç yıl önceki dönemde İngiliz yüksek sosyetesinin çok başarılı bir karikatürüdür. Cecilia, büyük bir servetin vârisidir; ama bu serveti elde etmesi bir koşula bağlıdır. Evleneceği erkek, kendi soyadını bırakıp onun soyadını alacaktır. Oysa Cecilia’nın sevdiği gencin babası, yüksek sosyetenin budalaca kibirli bir üyesi olduğundan –Cecilia’nın bu servetten vazgeçmeyi göze almasına karşın– oğlunun onunla evlenmesine izin vermez gene de. Ama çoğu alaycı bir açıdan ele alınan, ahlaksız, akılsız ve züppe kişiler onları engellemeye kalktıkları halde, genç çift birleşir sonunda.</p>
      <p>Fanny Burney’nin üçüncü romanı, 1796’da yayımlanan <em>Camilla or a Picture of Youth </em>(Camilla ya da Gençliğin Bir Tablosu), kızlı erkekli bir grup gencin evlilikle ilgili sorunlarını ele alır. Bu grubun ön planında olan Camilla ile âşık olduğu delikanlı, çevrelerinden kaynaklanan birçok aksilikten ve anlaşmazlıktan sonra, birbirlerine kavuşurlar. Fanny Burney’nin yüksek sosyetenin çeşitli gülünç tiplerine alaycı bakışı burada da görüldüğü halde, <em>Camilla </em>hem fazlasıyla uzatılmış olmasından, hem de duygusal yanı biraz ağır bastığından, ilk iki roman kadar, özellikle <em>Evelina </em>kadar ilgilendirmez bizleri.</p>
     <p class="margin-top">Romanları dışında oyun da yazan ve yetenekli bir tiyatro sanatçısı olan Elizabeth Inchbald (1753-1821) William Godwin’in yakın arkadaşıydı. Hatta Godwin’in ilk eşi Mary Wollstonec<span epub:type="pagebreak" id="page877" title="877"/>raft’ın ölümünden sonra evlenmelerine ramak kalmıştı. Böylece kendi koyu Katolik olmasına karşın, Elizabeth Inchbald’ın, Godwin’in ve ölen eşi kadın hakları savunucusu Mary Wollstonecraft’ın ilerici görüşlerinin etkisinde kalması doğaldı. 1791’de yazılan <em>A Simple Story’</em>nin (Basit Bir Öykü) başkişisi Miss Milner, çağın öteki romanlarındaki çoğu genç kızlar gibi bir kuzu değildir. Çevresindeki erkeklerin baskısına karşı koyarak, kendi yaşamına egemen olmak ister. Katolik Kilisesi’nde rahip olduğu için evlenmesi, hatta kadınlara ilgi duyması bile yasak olan bir gence tutulacak kadar gözüpektir. Ne var ki, Miss Milner’in evlilik yaşamı hiç de mutlu olmaz. Eski bir talibinin çevirdiği entrikalar yüzünden, eşi onu evden kovar, kızı kaçırılır ve daha birçok felaket gelir başına. Ama boynu kolay kolay bükülmeyen kadın tipinin ilk örneklerinden biri olan Miss Milner’de, bu felaketlere karşı koyacak, sonunda eşini yeniden elde edecek kadar güç vardır.</p>
      <p>Elizabeth Inchbald, <em>A Simple Story’</em>nin sonunda, bu romanın amacının “a proper education” (doğru dürüst bir eğitimin) yararını kanıtlamak olduğunu söyler. Ama bu “doğru dürüst eğitim” sözü, bu romandan fazla 1796’da yayımladığı ikinci romanı <em>Nature and Art’</em>a (Doğa ve Sanat) uygundur. İki kardeş çocuğunun öyküsü anlatılır burada. Varlıklı bir ailenin şımartılmış oğlu olan William, sadece çıkarlarını gözeten, ahlaksız kişilerce eğitilmiştir. Gerçi yargıç olur; ama kendi baştan çıkarıp hamile bıraktıktan sonra terk ettiği kızı, çocuğunu öldürmek amacıyla ıssız bir yerde bıraktı diye, ölüm cezasına çarptıracak kadar kötü yürekli bir yargıçtır. William’ın amcasının oğlu Henry ise, bebekken babasıyla yolculuk ettiği sırada gemi batınca, Afrika sahillerine yakın bir adaya götürüldüğü için yerliler tarafından eğitilmiş, “soylu bir vahşi” olmuştur. Henry on dört yaşındayken, babası onu Londra’ya, amcasının yanına gönderir. Henry orada İngiliz törelerini ve geleneklerini alaya alır. Örneğin İngiliz yüksek sınıfı erkeklerinin, aşağı sınıftan ayırt edilebilmek için peruka takmalarını; kabile reislerinin öteki vahşilerden üstün görünmek amacıyla başlarını koskocaman acayip tüylerle süslemelerine, boyunlarına yabanıl hayvan kemikleri asmalarına benzetir. Romanın sonunda vicdan azabına kapılan William mutsuzluk için<span epub:type="pagebreak" id="page878" title="878"/>de ölürken, erdemli Henry hor gördüğü yüksek sınıfa tepkisinden ötürü servetinden vazgeçer, yoksul ama mutlu bir yaşam sürer.</p>
      <p class="margin-top">Ele alacağımız son romancı Maria Edgeworth (1767-1849), Rousseau’nun <em>Emile’</em>de eğitim üzerine ileri sürdüğü görüşleri yaygınlaştırmaya çalışan İrlandalı bir babanın kızıydı. Kendisinin de toplumsal sorunlara, özellikle eğitime büyük ilgi duyduğu, romanları dışında, <em>The Parent’s Assistant </em>(Ana Babanın Yardımcısı) ve <em>Early Lessons </em>(İlk Dersler) gibi incelemeler yazmasından anlaşılır.</p>
      <p>Maria Edgeworth’ün ilk kitabı, 1800’de yayımlanan <em>Castle Rackrent </em>(Rackrent Şatosu) birçoğuna göre onun en önemli romanıdır. İrlandalı büyük toprak sahiplerini eleştiren bu romanda, soylu Rackrent ailesinin öyküsü, dededen torunlara değin bütün aileyi yakından tanıyan kâhyaları tarafından anlatılır. Topraklarının bakımını ve topraklarında yaşayan yoksul köylüleri hiç önemsemeyen, mallarını mülklerini har vurup harman savuran sorumsuz kişilerdir bunlar. Kimi sabahtan akşama kadar içer, sarhoşluğu öven şarkılar söyleyerek ölür; kimi sağa sola gereksiz dâvalar açarak, servetini çar çur eder; kimi eşini yedi yıl boyunca bir odaya kapatacak kadar manyaktır; kimi varlıklı bir kızla mı yoksa hoşlandığı kızla mı evleneceğini yazı tura atarak saptayacak kadar bilinçsizdir vb. Rackrent ailesinin mallarının büyük bir kısmı, kâhyanın becerikli oğlunun eline geçer sonunda.</p>
      <p><em>Castle Rackrent’</em>den bir yıl sonra çıkan ve XIX. yüzyıl başlamak üzereyken İngiliz yüksek sosyetesine eleştirel bir gözle bakan <em>Belinda, </em>Jane Austen tarafından <em>Northanger Abbey’</em>de övülmekle birlikte, 1812’de yayımlanan <em>The Absentee </em>(Topraklarından Uzakta Yaşayan Toprak Sahibi) kadar ilginç değildir. Maria Edgeworth bu romanda, ilk romanında irdelediği sorunu yeniden ele alır: İrlandalı bir Lord, topraklarına ve orada yaşayan köylülere sahip çıkacağı yerde, şımarık karısına uyarak, Londra’ya yerleşir. Yüksek sosyetenin yozlaşmış çevresinde, büyük bir serveti çar çur edip gırtlağına kadar borca girer. Bu Lord’un aklı başında oğlu, kimliğini gizleyerek babasının topraklarına gi<span epub:type="pagebreak" id="page879" title="879"/>der. Terk edilmiş köylülerin ne denli aç ve perişan olduklarını görür. Babasının borçlarını ödeyip, onu yola getirir; topraklarına geri dönmesini, köylülere karşı görevlerini yerine getirmesini sağlar.</p>
      <p>Maria Edgeworth’ün <em>Ormond </em>ya da <em>Patronage </em>gibi başka romanları da vardır. Ama onun asıl önemli yapıtları, belirli bir bölgeyi –yani İrlanda’daki kırsal kesimi– ele alarak orada yaşayan varlıklıların ve yoksulların birbirleriyle ve o bölgeyle ilişkilerini inceleyenlerdir. Böylece Maria Edgeworth’ün arkadaşı Walter Scott’un İskoçya romanlarına örnek olduğu; Scott’un, Maria Edgeworth sayesinde İskoçya köylülerine kitaplarında yer verdiğini, Scott’un kendi de kabul eder. Çok daha sonraları Turgeniev de, Maria Edgeworth’ün çok etkisinde kaldığını; ilk yazmaya başladığı sırada onun çömezi olduğunu söyler.</p>
    </section>
  </body>
</html>