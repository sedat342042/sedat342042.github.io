<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page1283" title="1283"/>
      <header>
        <h1 class="bolum">Altıncı Bölüm</h1>
        <h2>Victoria Çağı’na Başkaldırış: George Meredith ve Samuel Butler</h2>
      </header>
      <p>George Meredith, 1828 ile 1909 yılları arasında yaşadı. Uzun ömrü XX. yüzyıla değin uzandığı halde, 1895’ten sonra hiç yazmadığı için, doğal olarak XIX. yüzyıl romancıları arasında yer alır. Meredith, ünlü bir terzinin torunuydu. Özel okullarda eğitim gördükten sonra, çeşitli dergi ve gazetelere yazılar vermeye başladı. Yirmi bir yaşındayken, tanınmış yazar Thomas Love Peacock’un kızıyla evlendi. Eşi bir çocuk doğurduktan sonra onu terk etti. İlk eşinin ölümünden sonra, otuz altı yaşındayken bir kez daha evlendi ve yirmi yıl sonra dul kaldı. On dört romanı dışında, çok sayıda şiir yazdı.</p>
      <p>Meredith, büyük bir şair sayılmaz. Ama şiir olarak değilse bile, psikolojik bir belge olarak okunmaya değer bir şiir kitabı vardır: 1862’de yayımladığı <em>Modern Love </em>(Modern Aşk) her biri on altı dizelik elli şiirden oluşur ve bu elli şiirin konu açısından birbirlerine bağlı olduklarından, bir tek uzun şiir sayılması gerekir. Meredith, ilk evliliğinde yaşadığı acı deneyimden esinlenerek, buruk bir aşk öyküsü anlatır bu şiirlerde: Genç bir çift, birbirlerine delice sevdalanarak evlenirler. Aşklarına karşın, aralarında bir uyum olmadığından, çok geçmeden anlaşmazlıklar ve yoğun bir mutsuzluğa neden olan bir çatışma başlar aralarında. Ama ayrılmaları da, her ikisinin mahvolması ve kadının kendini zehirleyerek canına kıymasıyla sonuçlanır. Meredith’in, yaşadığı Victoria Çağı’na egemen olan aşk ve evlilik kavramlarına ne denli ters düştüğünü kanıtlamaya yeter bu şiirler. Bunlara verdiği <span epub:type="pagebreak" id="page1284" title="1284"/>“Modern Aşk” adı da ayrıca anlamlıdır. Çünkü o çağın değil, günümüzün trajik bir aşkı anlatılır burada. Victoria Çağı’nda aşk dingin ve uslu bir sevgi bağı sayılırdı. Evlilik ise, toplumsal düzenin de, dinin de baskısı altında tutulan, kutsal bilindiği için kopmasına yasaların bile çok güç izin verdiği bir kurumdu. Meredith’in bu kutsal kurumun içyüzünün acı gerçeklerini ve nasıl yıkılabileceğini gözler önüne sermesi, bir cesaret işiydi.</p>
      <p>Meredith’in 1859’da yayımlanan ilk romanı <em>The Ordeal of Richard Feverel</em>’deki (Richard Feverel’in Acı Çekerek Sınanması) başlıca kişilerden Sir Austin Feverel, <em>Modern Love</em>’da anlatılan türden mutsuz bir evlilik geçirmiş, eşi tarafından terk edilmiş bir adamdır. Eşi sadece onu değil, oğlunu da bıraktığından, Sir Austin, oğlu Richard’ı tek başına büyütür. Amacı tam anlamıyla erdemli, özellikle cinsel konularda yüzde yüz iffetli bir genç yetiştirmektir. Okulları ahlâksızlık yuvaları saydığı için Richard’ı okula göndermez, kendi yaşındaki çocuklardan uzak tutar. Bir delikanlının doğal içgüdülerini ve duygularını önlemenin yolu olmadığından, Sir Austin’in benimsediği bu yanlış eğitim yöntemi çok geçmeden iflas eder. Richard, bir çiftçinin yeğeni olan Lucy’yi görür görmez ona âşık olur. Kibirli Sir Austin, oğlunun aşağı sınıftan bir kızla evlenmemesi için elinden geleni yapar, ama bu evliliği önleyemez. Genç çifti ayırmak amacıyla, oğlunu Londra’ya gönderir. Orada Richard, başka bir kadının tuzağına düşer bir ara. Karısını aldattığı için de büyük vicdan azabı çeker. Sonunda her şey yoluna girer gibi olur. Sir Austin ile gelini barışırlar. Aklı başına gelen Richard, Lucy’ye geri dönmeye karar verir. Victoria Çağı romanlarına özgü mutlu son beklenirken, Meredith’in bu ilk romanı bir felâketle biter. Çünkü Richard, hiçbir suçu olmayan Lucy’ye bir lord’un göz koyduğunu haber alır. Bu adamla düello edip ağır yaralanarak ölür. Evlendiklerinden beri başlarına gelen acılara dayanamayan Lucy de delirir.</p>
      <p><em>The Ordeal of Richard Feverel</em>’den bir yıl sonra yayımlanan <em>Evan Harrington</em>’da Meredith’in kendi özel yaşamıyla ilgili bir ayrıntı vardır. Çünkü Meredith, ünlü bir terzinin torunudur; Evan da çok renkli ve çok çekici bir kişiliği olan, “Marki” lakabıyla anılan ünlü bir terzinin oğludur. Evan’ın kız kardeşleri, yüksek sınıftan varlıklı adamlarla evlenmişler ve snob’luklarından ötü<span epub:type="pagebreak" id="page1285" title="1285"/>rü, terzilik türünden bayağı sayılan bir işle ilişkilerini gizlemektedirler. Evan’ı da varlıklı bir kadınla evlendirip, yüksek sosyetenin bir üyesi yapmaya can atarlar. Annesi ise, oğlunun terzi olarak çalışarak, babasının borçlarını ödemesini ister. Terzi babasından ilkin biraz utanan, sonra da ondan utandığı için kendinden utanan Evan, birçok karışıklıktan ve çok sıkıntı çektikten sonra, âşık olduğu genç kızla birleşebilir.</p>
      <p>1864’te yayımlanan <em>Sandra Belloni</em>, operaya uygun çok güzel sesli Emilia Sandra Belloni’nin İngiltere’deki yaşamının öyküsüdür. Emilia, metelik etmeyen bir İtalyan müzisyeni olan babasının evinden ayrılıp, bir İngiliz tüccarının ailesine sığınır. Bu tüccarın ortağı çok zengin bir işadamı olan Yunanlı Pericles’de, güzel sesleri keşfedip geliştirmek merakı vardır. Emilia, sığındığı ailenin oğlu Wilfred Pole’a âşıktır. Wilfred de onu sever; ama güçsüz bir delikanlı olduğu için, varlıklı ve aristokrat bir İngiliz kadınına da kapılır. Bunu öğrenen Emilia, şok geçirip sesini yitirir bir ara. Sonunda zengin Yunanlı işadamının önerisini kabul edip, sesini eğitmek üzere Milano’daki konservatuara gitmeye karar verir.</p>
      <p>Meredith, arada başka bir roman yazdıktan sonra, 1867’de yayımlanan <em>Vittoria</em>’da, Emilia’nın öyküsünü sürdürür. 1848’de Kuzey İtalya’nın yurtseverleri, Giuseppe Mazzini’nin önderliğinde, ülkelerini işgal eden Avusturyalılara karşı bir bağımsızlık savaşı vermektedirler. Bu savaşın zaferle sonuçlanacağını simgelemek için Emilia adını değiştirmiş, Vittoria, yani “zafer” adını almıştır. Onun Milano’da <em>La Scala</em> Operası’nda söyleyeceği belirli bir şarkı, Avusturya’ya karşı ayaklanmayı başlatan bir işaret olacaktır. Ne var ki, ayaklanma başarısızlığa uğrar ve bu romanda çok canlı bir portresi çizilen Mazzini, sürgüne gitmek zorunda kalır. Gazetecilik de yapan Meredith kendisi, savaş muharibi olarak bir ara İtalya’da bulunduğundan, bu olayları çok yakından izlemişti.</p>
      <p>Meredith’in 1865’te yayımladığı <em>Rhoda Fleming</em>’de, bir çiftçinin kızları olan Rhoda ile kız kardeşi Dahlia’nın öyküsü anlatılır. Rhoda, başına buyruk ve dikkafalıdır. Dahlia ise, yumuşak ve uysaldır. Eskiden ayyaşken içkiyi bırakan Robert, Rhoda’yı sever. Dahlia’yı ise, bir bankerin aydın geçinen şımarık oğlu Ed<span epub:type="pagebreak" id="page1286" title="1286"/>ward baştan çıkarıp, birkaç ay sonra terk eder. Robert, sevdiği kızın kardeşinin namusunu kurtarmak amacıyla, Edward’a karşı bir savaşım açar. Edward, baştan çıkardığı kızı sözümona “namuslu bir kadın yapmak için” onu parayla tuttuğu bir ahlâksızla evlendirmeye bile kalkar. Sonunda Edward pişman olur. Ama bir ara zehir alıp kendini öldürmeye kalkan Dahlia, uysallığına karşın, Meredith’in bütün kadınları gibi haysiyetli olduğundan, kendisine bunca kötülük eden adamla evlenmeye katlanamaz.</p>
      <p>1871’de yayımlanan <em>Beauchamp’s Career</em> (Beauchamp’ın Kariyeri), Meredith’in en ilginç romanlarından biridir. Kariyerine bir deniz subayı olarak başlayan Nevil Beauchamp, Kırım Savaşı’na da katıldıktan sonra, siyasete atılmaya karar verir. Ne var ki, kendi yüksek sınıftan geldiği halde, siyasal ve toplumsal görüşleri Victoria Çağı’nda hazmedilemeyecek kadar ilericidir. Duygusal bir ilgi duyduğu Cecilia’nın babası Albay Halkett, insanların kendi sınıflarına karşı görevleri olduğunu söyleyince, Nevil Beauchamp, o sınıf ülkeye karşı görevini yapmazsa, dürüst bir insanın kendi sınıfına karşı çıkması gerektiğini bildirir ve sosyal adaletsizliği ortadan kaldırmak için cumhuriyet rejimini savunur. Yaşlı devrimci Dr. Shrapnel’in etkisi altına girdikten sonra, Beauchamp’ın siyasal tutumu daha da kesinleşir. Radikallerin adayı olarak seçimi kaybedip Parlamento’ya giremeyince hiç yılmaz. Yolda karşılaştığı tanımadığı adamlar ona “you damned republican dog!” (seni gidi kahrolası cumhuriyetçi köpek!) diye küfredince de hiç yılmaz. İlerici dergilere gene yazılar yazar, gene açık hava toplantılarında konuşur.</p>
      <p>Beauchamp’ın kendi çevresi, kudurmuş bir deli saymaya başlarlar onu. Dayısı Lord Romfrey, yeğeninin böyle “çıldırmasından” Dr. Shrapnel’i sorumlu tutar. At kamçısıyla yaşlı devrimciye korkunç bir dayak atar. Öfkeden bu kez gerçekten deliren delikanlı, dayısının yaşlı devrimcinin ayağına gidip ondan ille özür dilemesini ister. Bu istek, bir saplantıya dönüşür Beauchamp’da. Duygusal yaşamında iki kadın arasında bocalaması da onu fena halde yıpratmaktadır. Öyle ağır hastalanır ki, öleceğini sanır herkes. Beauchamp’ın hiç tanımadığı halk adamları, sağlık durumundan haber alabilmek için, gece gündüz kapısında beklerler. Beauchamp, Dr. Shrapnel’in evinde yatarken, kibirli dayısı Lord <span epub:type="pagebreak" id="page1287" title="1287"/>Hazretleri, gidip kamçıladığı adamdan herkesin önünde özür diler. Beauchamp, bu hastalıktan kurtulur. Âşık olduğu kadınların ikisinden de vazgeçer ve Dr. Shrapnel’in yetiştirdiği, kendisi gibi devrimci olan bir kızla evlenir. Onunla birkaç ay mutlu yaşadıktan sonra, denize düşen bir çocuğu kurtarmak isterken boğulup ölür.</p>
      <p>Bu romanı okuyanlar, başkişisinin siyasal kariyerini nasıl sürdürteceğini bir türlü kestiremeyen Meredith’in, onu böyle saçma bir biçimde öldürmek çaresine başvurduğu izlenimine kapılırlar. Çünkü Meredith’in kendisi hiç de devrimci değildir. Haksızlıklara karşı çıkan dürüst bir liberaldir olsa olsa. Romanlarının başkişileri genellikle yüksek sınıftan, çok ender olarak da orta sınıftandırlar. Halktan bir adamı ya da bir kadını hiçbir zaman ayrıntılı bir biçimde ele almaz. O kadar ki, sadece “salonlardaki insan doğasıyla” (“human nature in the drawing-rooms”) ilgilenmekle suçlanmıştır.</p>
      <p>Meredith’in 1879’da yayımladığı <em>The Tale of Chloe </em>(Chloe’nin Öyküsü) trajik bir öyküyü anlatan kısa bir romandır. Ünlü kaplıca kenti Bath’da oturan Chloe, âşık olduğu ahlâk düşkünü Caseldy’yi hapisten kurtarabilmek için varını yoğunu feda eder. Ama sevgilisi hemen terk eder Chloe’yi. Genç kız ise, “Bath’ın Kralı” bilinen Beau Beamish gibi çok çekici bir erkeğin ona hayranlık duymasına karşın, vefasız sevgilisine her zaman bağlı kalır. Bu arada yaşlı bir dük, gencecik Susan ile evlenmiş, bir ay kadar sürecek bir yolculuğa çıkmak zorunda kaldığı için Susan’ı Chloe’ye emanet etmiştir. Bath’a geri dönen Caseldy, Susan’ı baştan çıkarır. Chloe ise, onların birlikte kaçacakları gece kendini kapının önüne asarak bunu engeller.</p>
      <p>1879’da yayımlanan <em>The Egoist </em>(Bencil), Meredith’in en ünlü romanlarından biridir. Yazar, “a comedy in narrative” (öykü biçiminde bir komedya) adını verir bu kitaba. Aslında Meredith’in bütün romanlarında Restorasyon dönemi komedyalarını andıracak kadar parlak olan diyaloglar, ayrıca canlı ve nüktelidir burada. Aristokrat sınıftan Sir Willoughby Patterne, gençtir, yakışıklıdır, varlıklıdır. Kişiliğinin çok olumlu yanları da vardır. Gelgelelim, kendini beğenmiş ve son derece bencildir. Lady Patterne olmaya lâyık bir kız bulup evlenmek isteyen Sir Willoughby’inin <span epub:type="pagebreak" id="page1288" title="1288"/>kadınlara ilkin çok çekici gelmesi doğaldır. Ne var ki, Meredith’in romanlarında genellikle erkeklerden çok daha güçlü kişilikleri olan kadınlar, kısa bir süre sonra onun ne biçim bir adam olduğunu anlayıp, Sir Willoughby ile evlenmeye yanaşmazlar, onu bırakıp başka erkeklere yönelirler. Kendisini çok küçük düşüren bu türden iki evlilik girişimi yaşadıktan sonra, Sir Willoughby’nin aklı başına gelir. Toplumda hiç de yüksek bir konumu olmayan, kendi halinde ve yoksul Laetitia, Sir Willoughby’ye öteden beri âşıktır, bir hayli de yüz görmüştür delikanlıdan. Sonunda Sir Willoughby, bu genç kızla evlenmek isteyince, Laetita ona deliler gibi âşık olduğu halde, ne denli haysiyetli olduğunu kanıtlar; sevdiği erkek ancak bencilliğinden arındıktan sonra onunla evlenebileceğini söyler. Böylece Sir Willoughby’yi yola getirip, bencilliğinden kurtulmasını sağlar. </p>
      <p>1860’ta yayımlanan <em>The Tragic Comedians </em>(Trajik Komedyenler), Fransızların “roman a clef” dedikleri türdendir; yani uydurma adlar altında, gerçekten yaşamış kişilerin öyküsü anlatılır bu romanda. Alvan 1825 ile 1864 yılları arasında yaşayan, Almanya’da sosyalizmin başlıca kurucularından Ferdinand Lassalle’dır. Clotilde, onun sevgilisi Helene von Dönninger’dir. Lassalle’i bir düelloda öldürdükten sonra Helene ile evlenen Marko da, Yanko von Racowitza’dır. Romanda, Alvan’ın siyasal düşünce ve eylemleri üzerinde değil, bu aşk öyküsü üzerinde durulur: Tutucu ve aristokrat bir çevreden gelen Clotilde, ailesine meydan okuyarak, âşık olduğu sosyalist ve Yahudi Alvan ile hemen kaçıp evlenmeye razıdır. Ama ailesinin bu evliliğe ille izin vermelerini isteyen Alvan, genç kızı evine geri gönderir. Orada çeşitli yalanlar ve zorbalıklarla, Helene’nin soylu sınıftan Marko ile nişanlanması sağlanır. Bunun üzerine Alvan, kızın babasına hakaret eden bir mektup yazar. Damat adayı da Alvan’ı düelloda ölesiye yaralar.</p>
      <p>1885’te yayımlanan <em>Diana of the Crossways</em>’de (Dörtyol Ağzında Diana), her kadını ve “male chauvinist” denilen türden olmayan, yani yobazca erkeklerden yana çıkıp kadınları hor görmeyen her erkeği ilgilendirecek bir konu ele alınır. Meredith, kadınların toplumdaki konumunu irdeleyerek, her kadının kendi alınyazısını kendi belirlemeye hakkı olduğunu, gerekirse bir ka<span epub:type="pagebreak" id="page1289" title="1289"/>dının kocasından ayrılabileceğini savunur. Nitekim Diana da, kitabın adından anlaşılacağı gibi, bir dörtyol ağzına varıp, karar vermek zorunluluğuyla karşılaşınca, eşinden ayrılmaya karar verir. Ne var ki, bize bugün çok doğal gelen böyle bir karar, aklın alamayacağı bir başkaldırış sayılırdı Victoria Çağı’nda.</p>
      <p>İrlanda kökenli, parlak zekâlı, güzel Diana, Warwick adında yüksek bir devlet memuruyla evlendirilir. Warwick gibi dünyası son derece sınırlı, geleneklere körü körüne bağlı, darkafalı sıradan bir adamın Diana gibi bir kadını anlamasının yolu yoktur elbette. Diana, ikiyüzlülük maskesini takıp hiçbir zaman çıkarmayan Victoria Çağı toplumunda, içinden geldiği gibi davranan maskesiz bir kadındır. Kocasına bakılacak olursa, onun tutumu kadınca değildir. Çünkü Diana, çevresindeki yüksek sosyete kadınlarından farklı olarak, her alanda bilgi edinmek ister, sürekli kitap okur, erkeklerle siyasetle ilgili tartışmalara girer, kendi kişisel görüşlerini açıklamaktan hiç çekinmez. Kadınlara karşı olduğu gibi erkeklere karşı da öyle bir içtenlikle davranmaktadır ki, kocası haksız yere kuşkulanır ondan. Diana’nın ünlü bir devlet adamıyla kendisini aldattığını ileri sürerek, o sıralarda pek ender görülen bir çareye başvurur, eşi aleyhine bir boşanma davası açar. Diana’nın zina işlemediği kesinlikle anlaşıldığından, Warwick davayı kaybeder. Ama karı kocanın birlikte oturmaları olası değildir artık. Diana, eşinden ayrıldıktan sonra, Percy Dacier adında genç bir politikacıya âşık olur. Ona tam teslim olacağı sırada, Percy ile ilişkisinin kesilmesine neden olan bir durum çıkar ortaya: Delikanlının Diana’ya verdiği, ondan başka herkesten gizlediği bir siyasal sır, Londra gazetelerinin birinde yayımlanır. Meredith <em>Diana of the Crossways</em>’i yazarken, kırk yıl kadar önce, gerçekten yaşamış bir kadının başından geçenlerden esinlenmişti: Üç çocuklu Bayan Caroline Norton, 1836’da, akılsız, sevimsiz ve zorba kocasından boşanmaya karar vermişti. Üstelik, sadece bu kararı vermekle yetinmemiş, tüm kadınların ve annelerin haklarını savunan açık mektuplar yazmıştı <em>Times</em> gazetesine. Bayan Norton, boşanmayı başarıp yazı yazarak geçimini sağlarken, düşmanları da ona iftira etmişler, siyasal bir sırrı açığa vurmakla suçlamışlardı onu.</p>
      <p>Diana, boşanmayı başaramaz; ama kocası öldükten sonra, <span epub:type="pagebreak" id="page1290" title="1290"/>kendisine öteden beri âşık olan Thomas Redforth ile evlenir. Thomas Redforth, bir yandan Manchester’daki fabrikalarını işleten, bir yandan toplumsal reformlar yapan ünlü sosyalist Robert Owen tipinde bir işadamıdır. Fabrikaları dışında, demiryolları kurarak büyük bir servet kazandığı halde, sosyalizme içtenlikle inanır. Diana’nın romanın sonunda gerçekleşen bu ikinci evliliğinin mutlu olacağı besbellidir.</p>
      <p>Meredith, Ibsen ile aşağı yukarı aynı sıralarda kadın haklarını savunur. Kesinlikle kadınlardan yana olduğu için feminist diye niteleyebileceğimiz bir tutumu, sadece <em>Diana of the Crossways</em>’de değil, başka birçok romanında görürüz. Örneğin, <em>Beauchamp’s Career</em>’deki kişilerden biri olan Austin, tam anlamıyla bir Tory olduğu halde, kadın hakları konusunda devrimci Beauchamp’ın görüşlerini paylaşır. Kadınlara oy hakkı verilmesini, onların siyasal yaşama katılmalarını ister. Çok yakında kadınların, ekonomik bağımsızlıklarıyla birlikte siyasal haklarını da elde edeceklerin inanır. Victoria Çağı gibi erkeklerin tümüyle egemen oldukları bir dönemde, akıllara sığmayacak kadar sivri görüşlerdir bunlar.</p>
      <p>Shakespeare’in <em>As You Like It </em>ya da <em>Twelfth Night</em> gibi kimi komedyalarında, kadınların kişiliği, erkeklerinkinden çok daha renkli, zekâları erkeklerinkinden çok daha pırıltılı olduğu gibi, Meredith’in romanlarında da kadınlar erkeklerden hem daha zeki, hem de birçok açıdan onlardan çok daha ilginçtirler genellikle. Hatta sırasında, anlaşamadıkları kocalarından ayrılıp sevdikleri erkeklerin peşinden giden bağımsız kadınlar görülür Meredith’in romanlarında. Evli kalınca da, çoğu kadınlardan farklı olarak, kendi kişiliklerini silmeyi, eşlerinin kalıbına dökülmeyi hor görürler. Kafaları gelişmiş, aydın insanlar oldukları için de, cinsel davranışları hiçbir zaman bayağılaşmaz, her zaman soylu kalır. Böylece Meredith’in, Victoria Çağı’ndan çok bizim çağımıza yakışan yeni bir kadın tipi yarattığını söylemek hiç de yanlış olmaz.</p>
      <p>Meredith’in ne denli kadın hakları savunucusu olduğu, son üç romanında da görülür. 1891’de yayımlanan <em>One of our Conquerors</em>’da (Fatihlerimizden Biri), Diana’dan daha da özgür bir kadınla; sevdiği erkek başkasıyla evli olduğu halde, onunla bir<span epub:type="pagebreak" id="page1291" title="1291"/>likte oturan Natalia ile karşılaşırız ve bu çiftin nikâhdışı kızları Nesta’nın Victoria Çağı toplumunun bağnazlığı yüzünden uzun süre çektiği sıkıntıları görürüz.</p>
      <p>1894’te yayımlanan <em>Lord Ormont and his Aminta</em>’da (Lord Ormont ile Aminta’sı) altmış yaşlarında Lord Ormont, toplumdaki konumu kendisininkinden çok daha aşağı olan gencecik Aminta’yı İspanya’da yolculuk ederken tanır, âşık olup onunla evlenir. Aminta, büyük bir kahraman saydığı bu emekli askere hayrandır. Ne var ki, Londra’ya geri döndüklerinde, Lord Ormont, Aminta’yı başkentin yüksek sosyetesine tanıtmaz. Aminta sanki eşi değilmiş de gizlenmesi gereken bir metresiymiş gibi davranır. Aminta bu yüzden küçük düşer. Yıllar sonra çocukluk arkadaşı Matthew ile karşılaşınca, küçükken birbirlerine karşı duydukları sevda yeniden alevlenir. Bu arada aklı başına gelen Lord Ormont, yaptığı haksızlığı düzeltmeye hazırdır. Ama Aminta, kendini hor kullanan adamı bağışlayamaz. Victoria Çağı’nın tüm kurallarına meydan okuyarak, İsviçre’de bir okul açıp kendi ekmek parasını kazanmak amacıyla, sevgilisiyle birlikte İngiltere’den ayrılır.</p>
      <p>George Meredith’in son romanı 1895’te yayımlanan <em>The Amazing Marriage</em>’de (Hayret Uyandıran Evlilik), bir önceki romanda işlenen konunun değişik bir biçimini görürüz. Serüvenci bir babanın kızı olan Carinthia, Avusturya, dağlarının ıssız bölgelerinde büyümüş, İngiliz yüksek sosyetesinin yapay kurallarından habersiz, doğal bir yaratıktır. Lord Fleetwood, Carinthia’yı ilk gördüğü gün, genç kızla evlenmek istediğini söyler, Carinthia da kabul eder. Ne var ki, büyük serveti, soylu unvanı ve çevresindeki dalkavuklar tarafından şımartılması yüzünden aklına eseni yapmaya alışık Lord Fleetwood, aralarında söz kesilir kesilmez, böyle bir öneride bulunduğuna pişman olur. Gelgelelim bu deyimin basmakalıp anlamıyla “onurlu” bir erkek bilindiğinden, verdiği sözden de cayamaz. Ama nikâhlandıkları gün kiliseden çıkar çıkmaz, Carinthia’yı bir boks maçına sürükleyip dövüşenleri seyretmeye zorlar. Ondan sonra da eşinin yüzüne bile bakmaz, hiç evlenmemiş gibi bekâr yaşantısını sürdürür; Carinthia’yı küçük düşürmek için de her fırsattan yararlanır. Gerçi zamanla Lord Fleetwood’un aklı başına gelir; onun de<span epub:type="pagebreak" id="page1292" title="1292"/>ğerini anlar, sevgisini yeniden elde etmek ister. Ama iş işten geçmiştir artık. Carinthia, kocasıyla birlikte oturmaya yanaşmaz. Bağımsızlıkları uğruna savaşanlar ordusunda hemşire olara çalışmak üzere İspanya’ya gider. Yoğun pişmanlıklar ve acılar içinde kıvranan genç Lord da, Katolik papazı olup, bir manastırda ölür. </p>
      <p>Meredith’in on dört romanının birer özetini vermemizin nedeni, ele aldığı konuların (örneğin kadınların başkaldırışı, tutucu bir toplumda aristokrat bir devrimcinin davranışı, yabancı ülkelerde bağımsızlık savaşları, sınıflar arasında aşılmaz uçurumlar vb.) ne denli ilginç ve çağımızda işlenen bazı konulara ne denli yakın olduğunu göstermekti. Gerçekten de bir Victoria Çağı insanından çok XX. yüzyıl insanıdır Meredith. Onun ahlâksal sorunlarda da, toplumsal sorunlarda da benimsediği tutum, Victoria Çağı’nın tüm kalıplarına ters düşer. Bu yüzden de XIX. yüzyıl romancılarının –Samuel Butler ile birlikte– en modernidir. Çoğu çağdaşları gibi olaylar örgüsünü gerçekçi bir biçimde yansıtmayı ya da tatlı duygusal öyküler anlatmayı amaçlamak yerine, kişilerin birbirleriyle ilişkileri, insanların psikolojik yapılarının çapraşıklığı, onların karmaşık düşünceleri ilgilendirir Meredith’i. Romanlarındaki kişilerin sorunları, dış olaylardan değil, kendi benliklerindeki çıkmazlardan ve ikilemlerden kaynaklanır. Meredith bunları titizlikle inceler. Ama bu türden titiz incelemelerin, küçük ayrıntıları vurgulamanın okuyucuların hoşuna gitmeyeceğini de bilir, bildiğini açıklamaktan da çekinmez. Nitekim Victoria Çağı’nın en etkin edebiyat dergisi <em>Edinburg Review</em>’da 1895’te çıkan makalede, bir romancının başlıca görevinin okuyucularına hoş vakit geçirtmek olduğu ileri sürülerek, Meredith’i okumanın güçlüğünden yakınılır.</p>
      <p>Gerçekten de aydınlara yönelen bir yazardır Meredith. Romanlardan basit duygular, basit heyecanlar bekleyenler, hoş vakit geçirmek isteyenler onu okumazlar. Ama ne gariptir ki –Meredith tiryakileri bulunmakla birlikte– aydınlar da onu okumazlar artık ve F. R. Leavis ya da E. M. Forster gibi, roman alanında söz sahibi olanlar, Meredith’i tutmazlar. Onun önemsenmemesinin başlıca nedeni, dilinin ve anlatımının yapaylığıdır bize kalırsa. Meredith, ara sıra doğal ve yalın olabilmekle birlikte, genel<span epub:type="pagebreak" id="page1293" title="1293"/>likle fazla nükteli, fazla süslü, fazla göz kamaştırıcı olmaya özenen bir üslûpla yazar. Bu yüzden de okuyucuyu zorlar, yorar, canından bezdirir sonunda. Dümdüz söylenilecek sözleri bile, sofistike ve çapraşık bir biçimde dile getirmek ister; yalınlıktan ve doğallıktan kaçınır; hatta kimi zaman anlaşılmaz olur. Örneğin, İstanbul’da oturdukları için kentin topografyasını yakından bilenler bile, “men may have rounded Seraglio Point, they have not yet doubled Cape Turk” (İnsanlar, Sarayburnu’nu geçmiş olabilirler, ama Türk Burnu’nu henüz geçmediler) tümcesinin ne anlama geldiğini anlayamazlar. Meredith’in amacı, yazdıklarının anlamını bizlere iletmek değil, bunları en çarpıcı eğretilemeler ve benzetmelerle süslemektir sanki. Böylece Henry James’in de belirttiği gibi, Meredith’in, içtenlikten yoksun, yapay özentiler içinde yazdığı; sanki gerçeklerin özünü gözler önüne sermekten çekinip de, söylediklerini süslü imgelerle dolu yapay bir sise boğduğu duygusuna kapılırız. Meredith’e biraz haksızlık edilerek, onun gibi ilginç yanları olan, roman türünün entelektüel düzeyini yükselten ve çağımıza ayrıca yaklaşan bir yazarın günümüzde gereğince okunmamasının nedeni de budur herhalde.</p>
      <p>Victoria Çağı’na karşı George Meredith’de görülen tepki, çok ölçülü ve ılımlıdır Samuel Butler’in aynı çağa tepkisiyle karşılaştırılınca. Meredith ancak sınıflar arasındaki ayrımların ve kadınlara yapılan haksızlıkların üstünde durmuştu. Oysa ondan yedi yıl sonra, 1835’te dünyaya gelen Samuel Butler, başyapıtı <em>The Way of all Flesh</em>’de, oğulların babalarına karşı başkaldırışını ele alarak, Victoria Çağı’nın en kutsal bildiği kurumun, aile kurumunun temeline bomba koydu. Bernard Shaw, boşuna hayran değildi ona; çünkü Butler, Victoria Çağı’nın ahlâk kavramına karşı, XX. yüzyılda girişilen yoğun baltalama sürecinin öncülerinden biri olmuştu. <em>The Way of all Flesh</em>’de şöyle demişti:</p>
      <blockquote>
        <p>“There are lots of things that want saying which no one dares to say, a lot of shams which attacking and yet no one attacks them.”</p>
      </blockquote>
      <blockquote>
				<span epub:type="pagebreak" id="page1294" title="1294"/>
        <p>Bir yığın şey var söylenmesi gereken, ama bunları söylemeyi kimse göze alamıyor; saldırılması gereken birçok sahte şey var, ama bunlara kimse saldıramıyor.</p>
      </blockquote>
      <p>İşte Butler, o sıralarda kimselerin söyleyemediklerini söyledi, kimselerin eleştiremediklerini eleştirdi. Başlıca iki kitabı <em>Erewhon </em>ile<em> The Way of all Flesh</em>’de, Victoria Çağı’nda aydın geçinenlerin kafalarının ne denli durağan ve kemikleşmiş, her çeşit yeniliğe ve özgünlüğe ne denli kapalı olduğunu; Victoria Çağı toplumunun ikiyüzlülüğe sığınarak, gerçeklerden nasıl kaçtığını; kendilerini ahmakça beğenmenin yolunu nasıl bulduğunu; yapay duygusallıklarını; ahlâkı ve dini savunurken, aslında ahlâka da dine de nasıl aykırı davrandıklarını gözler önüne serdi.</p>
      <p>Garip bir rastlantı olarak, Samuel Butler’in yaşamı, neredeyse tamı tamamına Kraliçe Victoria’nın saltanat sürdüğü dönemi kapsar. Çünkü çağa adını veren Kraliçe 1837’de, yani Butler doğduktan iki yıl sonra tahta geçmiş, Butler’dan bir yıl önce de 1901’de ölmüştü. Samuel Butler’i (1835-1900) aynı adı taşıyan ve 1612 ile 1680 yılları arasında yaşayan <em>Hudibras</em>’ın yazarı öteki Samuel Butler’dan ayırt edilebilmek için, birine “Hudibras Samuel Butler”, ötekine de –<em>Erewhon</em>’u yazdığı için– “Erewhon Samuel Butler” demek bir gelenek olmuştur artık.</p>
      <p>“Erewhon” Samuel Butler’in Shrewsbury Okulu’nun müdürü ve Lichfield piskoposu ünlü Dr. Samuel Butler’ın torunu oluşu, kendisine dedesinin adı verilmesi ve bu ilâhiyat doktorunun çocuğa her zaman uyulması gereken bir örnek olarak gösterilmesi, Samuel Butler’ın çağına karşı işleyen tepki mekanizmasında çok önemli bir rol oynadı herhalde. Dedesinin eskiden müdürlük ettiği okulda okuyan bizim Samuel Butler, Victoria Çağı’nın ayrıca saygıdeğer bir aydını bilinen büyüğü Samuel Butler’a benzememeye kesinlikle karar vermişti. Bu yüzden de Cambridge’i bitirdikten sonra, ailesinin isteğini yerine getirerek Anglikan Kilisesi’ne girip din adamı olacağına, Yeni Zelanda’ya giderek orada beş yıl boyunca koyun yetiştirip sattı. Daha sonraları birçok yolculuğa çıktı, bu arada Kanada’ya kadar uzandı. Yazı yazdı, bir ara müzik bestelemeye heveslendi, resim yapıp bunları sergiledi. Hatta tablolarından biri Tate Gallery’ye girecek kadar önem<span epub:type="pagebreak" id="page1295" title="1295"/>li bulundu. Yani onun yaşamı ve uğraşları, dedesininkilere hiç mi hiç benzemezdi; benzememesine de ayrıca özen gösterdi.</p>
      <p>Samuel Butler’in ancak üç kitabı önemlidir: 1872’de çıkan <em>Erewhon</em> 1901’de çıkan <em>Erewhon Revisited</em> (Erewhon’a Yeniden Gidiş) ve ölümünden bir yıl sonra yayımlanan <em>The Way of all Flesh.</em> Ama Butler, bunlardan başka, çok değişik türde birçok kitap yazmıştı: Yeni Zelanda serüvenini anlatan <em>A First Year in Canterbury Settlement</em> (Canterbury Yerleşim Bölgesinde İlk Yıl); Hıristiyanlığı alaycı bir biçimde sözde savunan <em>The Fair Haven </em>(Güzel Liman); Eski Yunan sanatıyla Hıristiyanlık arasındaki çatışmayı gene alaycı bir biçimde ele alan <em>A Psalm of Montreal </em>(Montreal’de Bir İlâhi); çağın bilimsel tartışmalarını konu edinen, <em>Life and Habit</em> (Yaşam ve Alışkanlık), <em>Evolution Old and New </em>(Eski ve Yeni Evrim), <em>God the Known and God the Unknown </em>(Bilinen Tanrı ve Bilinmeyen Tanrı) <em>Luck or Cunning</em> (Ya Talih Ya Kurnazlık), <em>The Deadlock in Darwinism </em>(Darwinizm’de Çözülmez Düğüm) ve <em>Alps and Sanctuaries of Piedmont </em>(Alp Dağları ve Piedmont’un Kutsal Yerleri), <em>Ticina, Ex-voto </em>(Adak) gibi seyahatnameleri. Dedesinin yaşamöyküsünü ve mektuplarını yayımlaması da ilginçtir. Bu arada Samuel Butler, Homeros’a merak sarmış, <em>İlyada </em>ve<em> Odysseia</em>’nın çevirilerini yapmış ve <em>Odysseia</em>’yı bir kadının yazdığı konusunda acayip bir varsayım geliştirip, “The Authoress of the <em>Odyssey</em>” (<em>Odysseia</em>’nın Kadın Yazarı) adlı bir makale kaleme almıştır. Shakespeare’in sonelerinde övülen delikanlının herkesin sandığı gibi soylu sınıftan değil de bir halk adamı olduğu konusunda da bir varsayım geliştirdiği için <em>Shakespeare’s Sonnets Reconsidered</em> (Shakespeare’in Sonelerinin Yeniden Gözden Geçirilmesi) adlı bir inceleme yazmıştır. </p>
      <p>Butler’in 1872’de yayımladığı <em>Erewhon</em>, ütopyalara yakışır bir ad taşıdığı halde, bir ütopya değildir; bir anti-ütopya ya da dystopia da değildir; depüdez bir taşlamadır. “Erewhon”, “nowhere”in (hiçbir yer) bir anagramıdır; yani “nowhere” sözcüğündeki harfler kullanılarak uydurulan bir sözcüktür. Ama Butler’ın anlattığı yer, kendisinin beş yıl yaşadığı Yeni Zelanda’ya benzer aslında. Kitabının ilk bölümüne, çok daha sonraları T. S. Eliot’ın yazacağı ünlü şiiri anımsatan “Waste Lands” (Kıraç Topraklar) adını vermesi de ilginçtir. Butler, Swift’in <em>Gulliver’s Travels</em>’da <span epub:type="pagebreak" id="page1296" title="1296"/>kullandığı yönteme başvurarak, Higgs adlı adamın hayali Erewhon ülkesinde gördüklerini, sözde bu adamın ağzından anlatır. Bunu yaparken de, yaşadığı çağın saçma yanlarını, ikiyüzlülüklerini, paraya tapmalarını ağır bir biçimde eleştirir.</p>
      <p>Victoria Çağı İngiltere’sinde olduğu gibi, Erewhon ülkesinde de mantıksızlık egemendir. Oradaki başlıca eğitim kurumlarından birinin adı “College of Unreason”dır (Mantıksızlık Koleji). Bu yüksek eğitim kurumunun, “Inconsistency” (Tutarsızlık), “Evesion” (Kaçamak Yanıt) ya da “Hypothetics” (Varsayımbilim) gibi şubeleri vardır. Bu şubelerde, öğrencilere tutarsız düşünmeyi, konuşurken hiçbir soruya açık seçik yanıt vermemeyi, akıldışı varsayımlar üretmeyi öğretirler. Bu son kürsünün çok bilgili profesörü, günün birinde makinaların canlanabileceği, beyinlerinin de insan beyninden üstün olabileceği konusunda bir varsayım ileri sürdüğü için, makinalar kırılıp paramparça edilir; bilimin gelişmesine ve yeni icatların yapılmasına da izin verilmez. </p>
      <p>Kadın erkek, herkesin güzel bedenli ve sağlıklı olduğu Erewhon’da, yaşamda başarı elde etmek her şeyden önemli bilindiğinden, bir insanın başına bir felâket gelmesi, örneğin bir yakınının ölmesi ya da sırf talihsizliği yüzünden servetini yitirmesi bir suç sayılır, çok ayıplanır. Hele hastalık, bir insanın işleyebileceği suçların en büyüğüdür. Bu yüzden de, vereme ya da başka bir hastalığa tutulanlar, ağır cezalara çarptırılırlar. Ama ahlâk açısından çok kötü işler yapanlara ya da dolandırıcılara hoşgörüyle bakılır. Onların bir “mind-straightener” (beyin düzelten) hekim tarafından şefkatle tedavi edilmeleri sağlanır. Erewhon’da yoksulluk bağışlanmaz bir suçtur. Zenginler ise, toplumun en başarılı kişileri sayıldıklarından, herkesten vergi alınır, ama büyük servet toplayanlardan hiç vergi alınmaz. Oysa Erewhon’lular, kendilerine özgü tutarsızlıklar içinde, servetin hırsızlıktan kaynaklandığını da bilirler:</p>
      <blockquote>
        <p>“Property is robbery; but then we are all robbers or would be... and have found it necessary to organize our thieving, as we found it necessary to organize our lust and our revenge.”</p>
      </blockquote>
      <blockquote>
				<span epub:type="pagebreak" id="page1297" title="1297"/>
        <p>Mala mülke sahip olmak hırsızlıktır. Ne var ki, hepimiz hırsızız ya da hırsız olmak isteriz... Böylece şehvetimizi ve öç alma hırsımızı bir düzenle örgütlediğimiz gibi, hırsızlığımızı da bir düzenle örgütlemeyi zorunlu saydık.</p>
      </blockquote>
      <p>Butler, bunu söyledikten sonra, Erewhon’luların, evlilik kurumu sayesinde şehvetlerini, adalet mekanizması sayesinde de öç alma hırslarını nasıl düzene koyup örgütlediklerini açıklar.</p>
      <p>Stephen Morton’un 1798’de yazdığı <em>Speed the Plough </em>(Sapanı Hızlandır) adlı komedyası çoktan unutuldu. Ama orada yarattığı Bayan Grundy tipi, sözcüklere geçecek kadar ünlüdür hâlâ. Morton’un oyunundaki Bayan Grundy, İngiliz toplumunun –özellikle Victoria Çağı’nda– körü körüne benimsediği törelerin, geleneklerin ve kalıplaşmış ahlâk ve davranış kurallarının bir simgesi haline geldiğinden, “what will Mrs. Grundy say?” (Sonra ne der Bayan Grundy?) diye düşünerek, herkes bu ahlâk örneğine ters düşme korkusu içinde yaşar. Erewhon’da da “Grundy”nin bir anagramı olarak uydurulan Ydgrun adlı tanrıçaya tapar herkes. Ydgrun’u hoşnut tutmanın tek çaresi, tüm Erewhon’luların birbirlerinin tıpkı eşi olması, birbirleri gibi düşünmeleri, birbirleri gibi davranmalarıdır. Herkesten daha erdemli ya daha üstün zekâlı olanlar çok ayıplanır. Kendilerine özgü değişik görüşleri olanlara da “idiot” (budala) sıfatı yakıştırılır. Erewhon’lular gelişip ilerlemeye de hiç inanmazlar. Bugün nasıllarsa, ileride de öyle kalmaktadır tek amaçları.</p>
      <p><em>Erewhon</em>, Victoria Çağı İngiltere’sinin ilginç bir taşlamasıdır. Yazarın engin düşgücünü gösteren, edebiyat açısından güzel yerleri de vardır. Örneğin, anlatıcı Higgs, Erewhon’a girmeden önce, yoğun bir sis içinde yükselen dev yontularla karşılaşır. İlkin bunları canlı sanıp, korkudan bayılacak gibi olur. Yontuların açık ağızlarından rüzgâr girdikçe, bunlar kocaman bir orgmuş gibi –müzikten anlayan Butler’ın notayla verdiği– uyumlu, ama acayip ve ürkütücü sesler çıkarırlar. Higgs, paniğe kapılıp kaçarken, yontuların peşinden koştuğunu, gırtlağına sarılacağını sanır. Bu parça, okuyucuyu gerçekten etkiler. Gelgelelim kitabın bütünü için aynı şeyi söyleyemeyiz. <em>Erewhon</em> inandırıcı değildir bir bakıma. Çünkü kendi hiçbir şeye inanmayan, geleceğe <span epub:type="pagebreak" id="page1298" title="1298"/>umutla bakmayan Samuel Butler, çağını bir yandan böyle kıyasıya eleştirirken; bir yandan da bu durumdan hoşnutmuş, her şeyin olduğu gibi sürüp gitmesini istiyormuş izlenimini verir. Bu da garip bir tedirginlik uyandırır okuyucuda.</p>
      <p>Samuel Butler’in kendisi, <em>Erewhon</em>’dan çok, bunun bir devamı olan, ölümünden bir yıl önce 1901’de yayımladığı <em>Erewhon Revisited</em>’i beğenirdi. Ona bakılacak olursa, ilk kitabı, özenle kurulmamıştı; bir bütün oluşturacağı yerde, dağınık ve bölük pörçük kalmıştı; kişileri de yeterince canlı değildi. Gerçekten de <em>Erewhon Revisited, </em>düşünce açısından değil de öykü olarak <em>Erewhon</em>’dan daha başarılıdır. Her iki kitabın da anlatıcısı Higgs, bu acayip ülkeyi bir kez daha görmek merakını önleyemeyip, aradan yirmi yıl geçtikten sonra, Erewhon’a bir balonla iner. Erewhon’lular, balonla bu inişi doğaüstü bir olay sandıklarından, Higgs’e “Child of the Sun” (Güneşin Çocuğu) adını verirler. Göklerden inen bu yaratık, mucizeler yaratan bir tanrıdır artık onların gözünde. “Sunchildism” denilen yeni bir din gelişir ve Higgs’e görkemli bir tapınak adamak isterler. Hanky ile Panky adlı profesörler (“hocus pocus” deyimiyle eşanlamlı olan “hanky panky” el çabukluğuyla göz boyamak demektir) kendi çıkarları uğruna halkın dinsel inançlarını sömürmek amacıyla çeşitli dalavereler çevirirler. Bir Tanrı olmaya yanaşmayan Higgs, Erewhon’dan gizlice kaçar sonunda.</p>
      <p>Samuel Butler’ın aslında gerçek bir roman sayılabilecek tek kitabı ve başyapıtı <em>The Way of all Flesh</em>’in adını Türkçeye çevirmek güçtür. <em>Kutsal Kitap</em>’tan alınan bu deyim, “insanın bedeni güçsüzdür” ya da “insan kolayca şeytana uyup günah işler” ya da “insan er geç ölür” gibi değişik anlamlar taşır. Samuel Butler, <em>The Way of all Flesh </em>üstünde yıllarca çalıştıktan sonra, romanı 1884’te tamamlamıştı. Ama on sekiz yıl boyunca yayımlamaktan çekindi. Bu yüzden de kitap, ancak 1903’te yazarın ölümünden bir yıl sonra basıldı.</p>
      <p>Butler’in <em>The Way of all Flesh</em>’i gün ışığına çıkarmaktan çekinmesini doğal karşılamak gerekir. Çünkü Arnold Kettle’in “a hymn of hate” (bir kin ilâhisi) diye tanımladığı bu roman, Victoria Çağı’nın en kutsal kurumu bilinen ailenin, eğitim sisteminin, evliliğin ve Tanrı’nın yeryüzündeki otoritesinin temsilcisi <span epub:type="pagebreak" id="page1299" title="1299"/>bilinen din adamlarına duyulan saygının temellerine konulan bir dinamitti. İşte bu yüzden Samuel Butler, kendi anlattığı gibi “İnsan doğasının en sevecen duygularını alıp yere özenle sermekle, sonra da insanların üstünde tepinmekle” (“I had taken the tenderest feelings of our nature and having spread them carefully on the floor, stamped upon them”) suçlandı.</p>
      <p><em>The Way of all Flesh</em>’in Butler’ın özyaşamını anlatan bir roman olduğu, Butler’ın kendini romanın başkişisi Ernest Pontifex ile özdeşleştirdiği besbellidir. Ama yazar, “ben” diyerek değil de, “o” diyerek, Overton adlı bir anlatıcı yoluyla dile getirir kendi öyküsünü. Anlatıcı Overton, Ernest Pontifex’e geçmeden önce, onun dedeleri üstünde durur: Ernest’in büyükbabasının babası olan John Pontifex, bir köy marangozudur. Onun oğlu George Pontifex, sınıf atlayarak kente yerleşir, başarılı bir basımevi sahibi olur. George Pontifex, çağın tüm düzmece kurallarına uyarak ve tüm ikiyüzlülüğünü benimseyerek iyice yükselir; kendi oğlu Theobald’a acımasızca baskı yapar, onu bir din adamı olmaya ve hiç hoşlanmadığı bir kadınla evlenmeye zorlar. Ernest de bu kötü birleşmenin bir ürünüdür. </p>
      <p>Theobald Pontifex’in, babası yüzünden bunca acı çektikten sonra, kendi oğluna daha anlayışlı davranması beklenirdi. Gelgelelim Theobald, kendi babasının ona davrandığı gibi, hatta belki daha da acımasız ve zorbaca davranır Ernest’e karşı. Çocukluğunda çektiklerinin acısını ondan almak istercesine, Ernest’in kişiliğini çarpıtmak, benliğinin en derin özlemlerini yok etmek ister sanki. Oğlunun onu hiç sevmediğinin farkındadır elbette. Ama kendisini babaların en erdemlisi sandığı için, bu sevgisizliğin çocuğun nankörlüğünden ve bencilliğinden kaynaklandığını ileri sürer.</p>
      <p>Çocuğa Ernest adını, onun “earnest” yani ağırbaşlı ve içtenlikle davranan bir insan olmasını isteyen dedesi takmıştır. (Daha sonraları Oscar Wilde da <em>The Importance of Being Ernest</em>’de, Ernest adıyla “earnest” sıfatı üstünde oynar.) Ne var ki, <em>The Way all of Flesh</em>’de, Ernest, “earnest” olmaz bir türlü. Üstelik ailesine, özellikle babasına karşı yoğun bir kin duyar. Ernest son derece de mutsuzdur. Buruk bir alaycılıkla belirttiği gibi, dünyada hiçbir şey, “Birlik içinde, mutlu ve Tanrı’dan korkan bir ailedeki, <span epub:type="pagebreak" id="page1300" title="1300"/>çocukluk kadar korkunç olamaz” (“so awful as childhood in a happy, united, God-fearing family”). Din adamı baba, Ernest daha emeklemeyi bile beceremeyecek kadar küçükken, Tanrı’ya diz çökmesini; daha konuşamazken dua etmesini ister ondan. Ernest’e, üç yaşındayken okumayı, dört yaşındayken Latinceyi öğretmeye kalkarlar. Bunları yapamayınca da, çocuk karanlık dolaplara kapatılır, dayak yer, aç bırakılır. Babası çocuğa karşı görevlerini yerine getirmek istediğine, onu iyi yetiştirmek amacıyla bütün bunları yaptığına inanmaktadır. Ernest’in okul yaşantısı da bir felâket olur. Ancak yüksek orta sınıfın ve aristokrasinin oğullarının gönderildiği özel yatılı okulda, evde çektiklerinin değişik bir biçimini çeker. Evde babası oğluna karşı ne kadar canavarca davranıyorsa, okulda da başöğretmen o kadar canavarca davranır öğrencilere karşı.</p>
      <p>İlkin içine kapanık, ezik bir çocuk olan Ernest, çok geçmeden ailesine başkaldırmaya başlar. Ailesinin kurallarına uymamaya kararlıdır. Örneğin, hamile olduğu meydana çıkınca, genç bir hizmetçi kız evden kovulur. Ernest, kıza yardım etmek için saatini ona verir, saati kaybettiği konusunda da bir yalan uydurur. Babanın, yargıçların en acımasızı gibi Ernest’i sorgulaması sonucu, yalan ortaya çıkar. Bu sorgulama sırasında, baba bazı bilgiler alır çocuğun ağzından. Sınıf arkadaşlarının ara sıra içki içtiklerini ya da borç para aldıklarını öğrenir. Bunu öğrenir öğrenmez de, başöğretmene ihbar eder. Böylece bir muhbir durumuna düşen Ernest, arkadaşlarının gözünde rezil olur. Ailesine duyduğu kin de büsbütün artar.</p>
      <p>Nefret ettiği ailesine karşı koymak gücünü kendinde bulamayan Ernest, Cambridge’i bitirdikten sonra, babası gibi bir din adamı olup Londra’ya atanır. İyi bir din adamı olmak için elinden geleni yapar; günah işlemek korkusuyla kendini en zararsız eğlencelerden bile yoksun bırakır; başkentin sefil varoşlarında barınan yoksullara yardım etmek amacıyla büyük bir çaba gösterir. Ne var ki, yaşamı yıkılıverir günün birinde: Baba evinde de, okulda da, cinselliğin günahların en korkuncu, en iğrenci olduğu öğretilmiştir ona. Ama Ernest’in baskı altında tutulan cinselliği patlak verir ansızın. Erdemli olmak isteyen bu din adamı, Hıristiyanca bir yardımda bulunmak amacıyla gittiği yoksul ev<span epub:type="pagebreak" id="page1301" title="1301"/>de, fahişe sandığı bir kadına saldırır. Samuel Butler’in buruk bir alaycılıkla belirttiği gibi, Ernest’i altı aylık bir hapis cezasına çarptıran yargıca bakılacak olursa, onun bu suçunu bağışlamanın yolu yoktur. Çünkü Ernest Pontifex, ahlâk kurallarına ayrıca bağlı, erdemli ve tam anlamıyla Hıristiyan bir ailede yetişmiş, disiplini en sıkı olan okula gitmiş, Cambridge’de de aynı sıkı denetim altında tutulmuş, yaşlı ve çirkin kadınlardan başka hiçbir kadını görmesine izin verilmemiştir. Böylece güzel bir eğitimin bu kadar çirkin bir sonuç vermesi insan doğasına aykırıdır bu bilge yargıca göre.</p>
      <p>Ernest hapisteyken ailesinden kesinlikle kopmaya, Kilise’den ayrılmaya, kendi gerçek kişiliğini bulmaya karar verir. Hapisten çıktıktan sonra, bir ara terzilik yaparak geçinir. Sonra ailesinden eskiden hizmetçilik eden Ellen ile evlenir; iki çocuğu olur. Ama bu evlilik bir felakettir; çünkü Ellen sabah akşam içki içer. Bu ayyaş kadının kendisinden önce başkasıyla evlendiği ortaya çıkınca, Ernest, evliliğinin yasal açıdan geçerli sayılmayacağını anlar, karısını bırakır. Sonunda, çok renkli ve canayakın bir kadın olan ve Victoria Çağı burjuvazisinin tüm kurallarını yadsıyan halası Althea Pontifex’in ona bıraktığı servet, Ernest’i maddi sıkıntılardan kurtarır. Ernest çocuklarını yabancı bir aileye teslim edip, insanlardan kaçar, fildişi kulesine çekilir, kendini edebiyata ve sanata adar. Anlatıcı “he lived alone with his cat and despite his parents” (ana babasına karşın, kedisiyle birlikte tek başına yaşadı) der. Ama Althea Hala’nın paraları olmasaydı, Ernest’in ömrü boyunca bocalayacağı besbellidir.</p>
      <p><em>The Way of all Flesh</em>’in sonunun duyarlı bir okuyucuyu hoşnut etmesi pek olası değildir. Çünkü Butler, bunca açı çeken başkişisinde herhangi bir değişiklik olduğunu göstermez bizlere. Vardığı tek sonuç, bir insanın yeterli parası olunca, ailesinin baskısından kurtulabileceği, canı istediği gibi yaşayabileceğidir. Gerçi Ernest, kendisine zorla aşılanan yanlış inançlardan, yanlış değer yargılarından kurtulmuştur; ama doğru inançlara, doğru değer yargılarına da varamamıştır. Elde ettiği özgürlüğün tek amacı yaşamda haz duymaktır:</p>
      <blockquote>
				<span epub:type="pagebreak" id="page1302" title="1302"/>
        <p>“He has spent his life best who has enjoyed it most... Pleasure after all is a safer guide than either right or duty.”</p>
      </blockquote>
      <blockquote>
        <p>En iyi yaşayan insan, yaşamının en çok keyfini süren insandır... Haz duymak, doğruluktan da, görevden de daha güvenilir bir rehberdir ne de olsa.</p>
      </blockquote>
      <p>Samuel Butler, haz duymayı böylesine önemsiyordu, ama yazdığı bu kitap bizlere pek haz vermez. Çünkü hiç de hoşnut etmeyen sonu bir yana, daha önce de söylediğimiz Arnold Kettle’in “bin kin ilâhisi” diye nitelediği <em>The Way of all Flesh</em>’de bizleri tedirgin eden, bizlere itici gelen bir duyarsızlık, bir kısırlık, bir sevgisizlik vardır.</p>
    </section>
  </body>
</html>