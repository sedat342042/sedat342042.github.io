<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page953" title="953"/>
      <header>
        <h1 class="bolum">Dokuzuncu Bölüm</h1>
        <h2>Disraeli ve Mrs. Gaskell</h2>
      </header>
      <p>1804 ile 1881 yılları arasında yaşayan Benjamin Disraeli’yi, İngiltere’nin en ünlü devlet adamlarından biri olarak herkes bilir. Ama Kraliçe Victoria’ya üç ayrı dönemde başbakanlık eden Disraeli’nin, siyasetle ilgili dört beş kitabı dışında on dört roman yazdığını; bu romanlar sayesinde İngiliz edebiyatında bir hayli önemli bir yer elde ettiğini pek bilen yoktur.</p>
      <p>Benjamin Disraeli, XVI. yüzyılda İspanya’dan Venedik’e kaçan ve XVIII. yüzyılda İngiltere’ye yerleşen bir Musevi ailesinden geliyordu. Babası Isaac Disraeli, edebiyatla ilgili konular üzerine ilginç birkaç kitap yazan, çok kültürlü bir adamdı. Benjamin Disraeli, düzenli bir eğitim görmedi, üniversiteye de gitmedi. Ama küçüklüğünden beri babasının kitapları arasına daldığı için, çok bilgili oldu zamanla. Yirmi bir yaşındayken yazdığı <em>Vivian Grey’</em>den sonra, peş peşe birçok roman daha yayımladı. Otuz yaşındayken Parlamento üyesi seçilen Disraeli, 1868’de Kraliçe Victoria’nın başbakanı oldu. Siyasal uğraşlarının yoğunluğuna karşın, yazarlıktan hiçbir zaman vazgeçmedi; son romanı <em>Endymion’</em>u yetmiş altı yaşındayken, ölümünden bir yıl önce yazdı.</p>
      <p>Gerçi Disraeli, on üç yaşındayken Anglikan Kilisesi’nde vaftiz edildiğine göre, resmen Hıristiyan olmuştu. Ama Yahudilerin ancak 1858’de Parlamento’ya girme hakkını kazandıkları Victoria Çağı gibi tutucu ve darkafalı bir ortamda; Yahudi kökenli bir siyaset adamının başbakanlığa kadar yükselmesi, Kraliçe Victoria’nın yakın dostu olması, Earl of Beaconsfield unvanıyla ödül<span epub:type="pagebreak" id="page954" title="954"/>lendirilerek Büyük Britanya’nın lordları arasına girmesi, Benjamin Disraeli’nin olağanüstü yeteneklerini kanıtlayan akıllara sığmaz bir başarıdır gene de. İşte bu yüzdendir ki, Disraeli’nin kendi yaşamı, romanlarında ele aldığı politikacıların yaşamından çok daha ilginçtir bir bakıma.</p>
      <p>“Tory”, yani Muhafazakâr Parti’den olan Disraeli, siyasal yaşamında da, bazı romanlarında da, “Young England” (Genç İngiltere) denilen bir akımı savunuyordu. Kendi icadı olmayan, Cambridge’de iki genç aristokratın başlattıkları bu siyasal akımı, Disraeli canla başla benimsemişti. Gücünü yitiren Tory Partisi’ni diriltmek ve İngiltere’nin toplumsal sorunlarını çözümlemek için önerdiği görüşler, geleceğe değil, geçmişe yönelikti: Ortaçağ’da olduğu gibi, Krallık, Anglikan Kilisesi ve soylular, İngiltere’de tam bir egemenlik kurarak, iktidarı orta sınıfın ve orta sınıfı temsil eden “Whig” yani Liberal Parti’nin elinden almalıydı. Bu arada tümüyle, “paternalist” bir tutumla, sorumsuz çocukları bir babanın koruduğu gibi, halkı korumalıydı. En ilginç romanlarından biri olan <em>Sybil’</em>i gözden geçirirken anlayacağımız gibi, Disraeli, emekçi kitlelerin ve halkın büyük çoğunluğunun korkunç bir sefalet içinde olduğunu biliyor; soylu sınıfın önderliğinde kurulacak yeni bir feodal düzenin, halkı bu sefaletten kurtarabileceğine inanıyordu. Orta sınıfın bu görevi yerine getirmesinin yolu yoktu. İşte bu yüzden, orta sınıfı egemen kılan, 1688 kansız ihtilali, İngiltere’nin düzeni açısından bir yanılgı olduğu gibi, 1832 Reform Tasarısı da bir yanılgıydı. Disraeli’nin Genç İngiltere idealini savunan aristokratlarla onlardan yana olanlar, servet biriktiren fabrika sahiplerine, yani kapitalistlere de; halkı yoksulluktan kurtarmak isteyen radikaller ve devrimcilere de karşıydılar. Onlara bakılacak olursa, akla dayanan ekonomik ve siyasal kuramlar, hiçbir işe yaramazdı. Sınıflar arası uyum, ancak Ortaçağ’ın feodal düzeninin manevi değerlerini örnek alarak sağlanabilirdi. Birçok tarihçiye göre, bu züppe genç aristokratların da, Disraeli’nin de, aslında halkı pek düşündükleri yoktu. Ama İngiltere’de emekçi kitleler öyle bir sefalete düşmüş ki, artık onlara biraz merhamet göstermek, onları düşünüyormuş gibi yapmak gerekiyordu. Halkın derdine derman olacak çare de, geçmişe dönük özlemlerle süslenerek yenilip yutu<span epub:type="pagebreak" id="page955" title="955"/>lur hale getirilen bu saltanatlı, krallı, kiliseli, derebeyli yapay düzendi. Ortaçağ’ı ideal edinerek, kralın, kilisenin ve büyük toprak sahibi soyluların, emekçi kitleleri sözde koruyacakları Genç İngiltere akımı, çelişkilerle dolu, gerçeklerden kopuk, uydurma bir modaydı ve bu akım tüm modalar gibi pek uzun sürmedi.</p>
      <p>Disraeli’nin “Genç İngiltere Üçlüsü” denilen üç romanını ele almadan önce, öteki romanlarını kısaca gözden geçirelim: Yirmi bir yaşındayken yazdığı, bir yıl sonra da 1826’da yayımladığı <em>Vivian Grey’</em>de çok zeki ve çok haris bir gencin öyküsü anlatılır. Vivian Grey, İngiltere’de yüksek sosyeteye girebilmek için, “insanın ya soyluluğu, ya bir milyonu, ya da dehası” (a man must have blood, a million, or genius) olması gerektiğine inanır . Kendini dehalar sınıfından saydığından, bu işi başarır da –tıpkı Disraeli’nin başardığı gibi. Vivian Grey, Marquis of Carabas gibi düş kırıklığına uğramış aristokratlardan ve birtakım akılsız Parlamento üyesinden yararlanıp, çeşitli entrikalar çevirerek yeni bir parti kurmayı amaçlar. Ama bir düelloda siyasal rakibini öldürdükten sonra, yurtdışına kaçmak zorunda kalır. Avrupa’da siyaset ve aşkla ilgili bir yığın serüven yaşadıktan sonra da “dünyanın en talihsiz ve en mutsuz adamı” (the most unfortunate and unhappy man that ever existed) olduğu kanısına varır.</p>
      <p>Disraeli, 1832’de yayımladığı <em>Contarini Fleming’</em>e “a psyhological romance” adını verir. Bir özyaşamöyküsü biçiminde yazılan bu romanın başkişisi Contarini Fleming, soylu bir İngiliz babadan ve aynı derecede soylu bir İtalyan anneden doğmuştur. (Sonunda kendi de bir soylu unvanı elde eden Disraeli’de, çoğunlukla soyluları romanlarına başkişi yapmak merakı vardır.) Contarini, fazlasıyla duyarlı ve şair bir yanı olduğundan, yatılı okulda mutsuz olup, öğrenimini yarıda bırakır. Anasının geldiği Venedik’te, Ilceste Contarini adlı bir akrabasına âşık olup, onunla evlenir. Ama aradan bir yıl geçmeden eşini yitirir. İspanya’da ve Doğu Akdeniz’de yolculuk ettikten sonra, Roma’ya yerleşip, kendini “güzelliğin incelenmesine ve yaratılmasına” (the study and the creation of the beautiful) adar. <em>Contarini Fleming, </em>politik yanı ağır basmayan ender romanlarından biridir Disraeli’nin.</p>
      <p>Disraeli’nin 1837’den önce yazdığı, yüksek sosyeteyi ele alan <span epub:type="pagebreak" id="page956" title="956"/><em>The Young Duke </em>(Genç Dük), yarı tarihsel romantik romanlar olan <em>Alroy </em>ve <em>The Rise of Iskandar </em>(İskender’in Yükselişi) ile, çok karışık bir aşk öyküsünü anlatan <em>Henrietta Temple </em>pek ilginç değildir. 1837’de yayımlanan <em>Venetia </em>ise, ancak Fransızların “roman à clef” dedikleri türden olduğu; yani onlara başka adlar vererek Byron ile Shelley’den söz ettiği için bizi ilgilendirir: Lord Plantagenet Cadurcis, sözde Byron; Marmion Herbert de sözde Shelley’dir. “Sözde” diyoruz, çünkü bu romanda iki şairin yaşamından bazı ayrıntılar alınmış, ama gerçek kişiliklerine hiç değinilmemiştir. Venetia, babasının ancak resimlerini görmüş, şiirlerini okumuş ve büyük bir sevgi duymuştur ona. Venetia ile Cadurcis, yani Byron, birbirlerine âşık olurlar. Ne var ki, bu genç Lord, Marmion Herbert’in, yani Shelley’nin siyasal görüşlerini benimsediği için, kızın annesi Lady Annabel, bu evliliğe ilkin karşı çıkar. Ama bir süre sonra, herkes İtalya’da buluşur. Lady Annabel, hem kocasıyla barışır, hem de kızını Cadurcis’e vermeye razı olur. Ne var ki, romanda tam bir mutluluk havası eserken, Disraeli, her nedense, yalnız Shelley’nin değil, Byron’un da Spezzia körfezinde (yani Shelley’nin küçük teknesinin gerçekten battığı yerde) çıkan bir fırtınada, boğulmalarını öngörür.</p>
      <p>Disraeli’nin 1870’te altmış dört yaşındayken yazdığı <em>Lothair’</em>e adını veren başkişi, romanlarının çoğu başkişileri gibi, çok varlıklı, çok parlak genç bir aristokrattır. İngiliz Katolikleri, Lothair’in saygınlığından ve özellikle servetinden yararlanmak için, onun da Katolik olmasını isterler. Ama Garibaldi’nin yandaşlarıyla birleşip Papalığa karşı verilen savaşa katılarak yaralanan Lothair, Katolik olmaması için onu sürekli uyaran bir genç kızla evlenir ve Anglikan Kilisesi’ne bağlı kalır. Yazar açısından bu önemlidir; çünkü romanın önsözünde açıklandığı gibi, İngiltere’yi hem Papalık’tan, hem de “materyalizm” dediği para hırsından koruyacak tek güçlü kurum Anglikan Kilisesi’dir. Bu romanın ilginç kişileri arasında, Katolik rahibi Kardinal Grandison, İtalya’nın özgürlüğü uğruna savaşıp ölen Theodora adlı bir genç kız ve cumhuriyetçi bir Dük olan Lord Aldegonde vardır.</p>
      <p>Disraeli’nin ölümünden bir yıl önce, yetmiş altı yaşındayken, yani 1880’de yazdığı <em>Endymion’</em>da, bu adı taşıyan delikanlıyla ikiz kız kardeşi Myra’nın öyküsü ele alınır. İkizlerin ikisi de, par<span epub:type="pagebreak" id="page957" title="957"/>lak kişilikleri olan haris insanlardır. Meteliksiz ölen bir politikacının çocukları oldukları için, yaşama güç koşullar altında başladıkları halde, Endymion siyasette ünlenir; kardeşinden çok daha haris olan Myra da, evlilikleri sayesinde yüksek sosyetede yükselir. <em>Venetia </em>ve Disraeli’nin bazı başka kitapları gibi bir “roman à clef” olan <em>Endymion</em>, Victoria Çağı’nın siyaset, yüksek sosyete ve edebiyat alanında ünlü kişilerinin (bu arada St. Barbe adını verdiği Thackeray’nin) kolayca tanınan portreleriyle doludur.</p>
      <p>Disraeli’nin en ünlü üç romanı, <em>Coningsby </em>(1844), <em>Sybil </em>(1845) ve <em>Tancred’</em>den (1847) oluşan, tümüyle siyasetle ilgili Genç İngiltere üçlüsüdür. Arnold Kettle’ın, parlak, canlı, ama biraz da saçma bir kitap diye tanımladığı <em>Coningsby’</em>de Disraeli, Reform Tasarısı’nın Parlamento’da kabul edildiği 1832’den sonraki on yılın olaylarını ele alır; daha önce özetlediğimiz Genç İngiltere akımının siyaset alanında nasıl uygulamaya konulacağını açıklar. Kendini İngiltere’nin kurtarılmasına adayan Harry Coningsby, çok darkafalı ve tutucu bir Lord’un torunudur. Coningsby’nin Muhafazakâr Parti’de yenilikler yapmayı düşündüğünü ve kendi soylu sınıfından bir kızla evleneceğine, Lancashire’de yığınla fabrikası olan çok varlıklı bir sanayicinin kızı Edith’e âşık olduğunu haber alan dede, torununu mirasından yoksun bırakır. Zengin fabrikatör de, kızını Coningsby’ye vermeye razı olmaz. O güne değin aristokrat gençlerin rahat yaşamını süren Coningsby, meteliksiz kalınca, hiç yılmaz, avukat olarak çalışmaya başlar. Soylu bir kişinin ekmek parasını kazanması o sıralarda benzeri görülmeyen bir durum olduğu için, zengin fabrikatör artık Coningsby’yi beğenir. Hem kızıyla evlenmesine razı olur, hem de delikanlının, kendi fabrikalarının kurulduğu bölgede seçimi kazanıp Parlamento’ya girmesini sağlar. Coningsby’nin Avam Kamarası’ndaki faaliyeti ve siyasal ortam, bu vesileyle uzun uzadıya anlatılır.</p>
      <p><em>Coningsby’</em>nin en ilginç kişisi, <em>Tancred’</em>de de ortaya çıkacak olan Yahudi banker Sidonia’dır. Hem son derece akıllı ve bilgili, hem de büyük serveti sayesinde son derece güçlü olan Sidonia, insanca hiçbir duygusu, hiçbir zaafı olmayan bir çeşit süpermen’dir. Avrupa kralları, en önemli konuları ona danışırlar; hü<span epub:type="pagebreak" id="page958" title="958"/>kümetleri o kurar, o düşürür. Disraeli’nin ona hayranlık duyduğu, hatta Sidonia’nın Disraeli’nin idealize bir portresi olduğu besbellidir. Ne var ki, bizlere hiç de inandırıcı gelmez bu adam. Shakespeare’in <em>The Merchant of Venice’</em>inde Shylock’un yüklendiği işlevi görür. Ama Shylock’dan farklı olarak, yüzyıllar boyunca haksız yere ezilen Musevileri sadece savunmakla kalmaz; Musevi soyunun üstün dehasını abartmalı bir biçimde yücelterek, bir çeşit ırkçılığa sapar. Ve herhangi başka bir milletin ırkçılığı gibi, Musevi ırkçılığı da tedirgin eder okuyucuları.</p>
      <p>Genç İngiltere üçlüsünün ikincisi olan <em>Sybil, </em>dizinin en ilgincidir bize kalırsa, 1845’te yayımlanan ve “The Hungry Forties” (Kırklı Aç Yıllar) denilen dönemde emekçi kitlelerin durumunu ele alan bu romanın tam adı <em>Sybil, or the Two Nations’</em>dur. (Sybil, ya da İki Ulus). Bunun ne anlama geldiğini, kitabın başkişisi Charles Egremont ile Stephen Morley’nin bir konuşmasından anlarız. Genç İngiltere ülküsünün temsilcisi Egremont, iyi niyetli, ama kafası karışık genç bir aristokrattır. Kafası öyle karışıktır ki, kendi sınıfından kişiler, onun radikal mı, Whig mi, Tory mi, ya da demokrat mı olduğunu kestiremezler bir türlü. Egremont’un kafasının böyle karışık olması doğaldır; çünkü bu delikanlı Disraeli’nin bir sözcüsüdür ve daha önce de belirttiğimiz gibi, Genç İngiltere akımı söz konusu olunca, Disraeli’nin de kafası karışır, o da çelişkilere düşer. Stephen Morley ise, bir işçi oğlu ve kendi de işçi olduğu halde; felsefe, iktisat ve siyaset üzerine, Charles Egremont’un ve üniversitede eğitim görenlerin ancak adlarını duyduğu kitapları anlayarak okumuş genç bir aydın ve eylem adamıdır. Egremont’dan farklı olarak, onun kafası hiç de karışık değildir. Gelgelelim Disraeli, Stephen Morley’yi hiç mi hiç tutmaz, onu tehlikeli düşünceleri olan fanatik bir kışkırtıcı sayar. Bunun nedeni de besbellidir; çünkü Morley, Genç İngiltere akımını savunanlar gibi, geçmişe değil, geleceğe yöneliktir. Üstelik, İngiltere’yi kurtaracak olanların soylu sınıftan değil, halktan geleceğine inanır. Halkın, kendi gücünün bilincine varmasını, emekçi kitlelerin kendi aralarında örgütlenmelerini ister. Yani doğru dürüst, aklı başında bir devrimcidir.</p>
      <p>Her İngiliz yurttaşına seçimlerde oy hakkı verilmesini amaçlayan Chartist akımın önderlerinden Walter Gerard’ın kızı <span epub:type="pagebreak" id="page959" title="959"/>Sybil’e ikisi de âşık olan Egremont ile Morley’nin konuşmaları çok ilginçtir: Egremont, Kraliçe Victoria’nın dünyanın en büyük ulusunu yönettiğini söyleyince, Morley bunun hangi İngiliz ulusu olduğunu sorar. Çünkü Morley’ye göre, iki ayrı ulus, varlıklılar ulusuyla yoksullar ulusu oturmaktadır İngiltere’de. Sanki ayrı gezegenlerde yaşıyorlarmış gibi, bu iki ulus arasında hiçbir bağ, hiçbir iletişim kurulamaz. Birbirlerinin düşüncelerinden, duygularından, törelerinden haberleri yoktur. Hatta varlıklılarla yoksullara aynı yasalar bile uygulanmaz.</p>
      <p>Bu konuşmalardan çok etkilenen Egremont, ülkesinin bu iki ayrı ulusunu bir tek ulus yapabilmek için, Parlamento’da söylevler verir; mülkiyet haklarını ne denli kutsal biliyorsa, emeğin haklarını da o denli kutsal bildiğini söyler. Ne var ki, aynı ülkenin topraklarında barınan bu iki ulusun varlıklı azınlığının, Egremont’un sözünü dinleyip, yoksul çoğunluğun yardımına koşmaya hiç niyeti yoktur. Bir buçuk milyon emekçinin imzaladığı, Chartist’lerin “National Petition” (Ulusal Dilekçe) dedikleri belge, halk tarafından törenle Parlamento’ya sunulur; ama hiç görüşülmeden, dakikasında reddedilir. Bunun üzerine emekçiler, yeni sanayileşen kentlerden Birmingham’da ve başka yerlerde ayaklanırlar. Bu kargaşalıklar sırasında, Egremont’un zalim ağabeyi Lord Marney, hiç duraksamadan askerleri çağırır, halka ateş açtırır. Sybil’in babası Gerard, ayaklananların şiddete başvurmalarını engellemek için uğraşırken vurulur. O zaman emekçiler, askerlerce korunmasına karşın, Lord Marney’yi taşlayarak öldürürler. Böylece Egremont da, ağabeyinin Lord unvanına, servetine ve uçsuz bucaksız topraklarına sahip olur.</p>
      <p>Disraeli’nin amacı, üçlünün ilk romanı <em>Coningsby’</em>de Victoria Çağı’nın siyasal durumunu ele aldıktan sonra, <em>Sybil’</em>de ekonomik ve toplumsal sorunları irdelemek, Genç İngiltere ülküsü açısından bu sorunlara bir çözüm bulmaktı. Oysa bu roman hiçbir soruna bir çözüm getirmez; hatta ciddiye alınacak bir öneri bile öne sürmez. Ne var ki Disraeli, Parlamento’ya gelen raporlardan yararlanarak, İngiltere’nin çoğunluğunu oluşturan ikinci ulusun, yani yoksulların, akıllara sığmaz sefaletini okuyucularının gözleri önüne sererek, olumlu bir iş yapmıştı gene de. Emekçilerin sadece dayanılmaz sıkıntılar ve acılar çekmekle kal<span epub:type="pagebreak" id="page960" title="960"/>mayıp, artık insanlıktan çıktıklarını gösteren korkunç gerçeklerdi bunlar: Fabrikalarda ve madenlerde çalışan erkekler, kadınlar, çocuklar, yük hayvanlarından bile daha kötü koşullar altında yaşaya yaşaya düpedüz hayvanlaşmışlardı. Birçoklarının, kraliçelerinin ya da bağlı oldukları dinin adından haberi yoktu. Hatta bazıları, kendi adlarını, kendi yaşlarını bile bilmiyorlardı. Açlıktan ölmemek için, köpeklerle birlikte, çöp tenekelerini karıştırmak zorunda kalıyorlardı. Besleyemedikleri çocuklarını öldürenler; kendi analarıyla, kardeşleriyle çiftleşenler vardı vb.</p>
      <p>Gelgelelim <em>Sybil, </em>İngiltere’nin ikinci ulusu üstüne bu tüyler ürpertici ayrıntıları zaman zaman dile getirmekle birlikte, hiç de gerçekçi bir roman değildir. Hatta Pritchett’in dediği gibi, abartılmış bir melodramdır aslında. Kitaba adını veren genç kız, sözde emekçi sınıftan gelen, Chartist önderi babası Gerard’ın başlıca yardımcısı olan Sybil, bir işçi kızı gibi değil, romantik bir operanın primmadonna’sı gibi davranır genellikle. Örneğin, romanın en ilginç yerlerinden biri olan Egremont ile Stephen Morley’nin iki ulus üzerine konuşmasından hemen sonra, eski bir manastırdan gelen dinsel müzik duyulur ve bu manastırda yetişen, Katolikliği benimseyen, rahibe olmayı özleyen, bu dünyadan değilmiş izlenimini veren Sybil, aklın alamayacağı kadar güzel, meleğimsi bir görüntü olarak ortaya çıkar. Disraeli, varlıklı ulustan Egremont ile yoksul ulustan Sybil arasındaki uçurumu yok etmek için, hiç inandırıcı olmayan bir çareye başvurur: Yeni bulunan bazı belgeler sayesinde, Sybil’in ailesinin, Egremont’unkinden bile daha soylu, daha varlıklı olduğunun kanıtlanmasını sağlar. Ve Sybil ile Egremont’un aşk evliliği, iki ulusun birleşmesi olmaktan çıkar, varlıklı ulusun iki üyesinin birleşmesine dönüşür böylece.</p>
      <p>Genç İngiltere üçlüsünün son romanı 1847’de yayımlanan <em>Toncred, or the New Crusade’</em>de (Tancred ya da Yeni Haçlı Seferi) dinsel konular ağır bastığı için, üçlünün okuyucuları en az ilgilendiren kitabıdır. Kendisi Hıristiyanlığı benimseyen Disraeli, <em>Tancred’</em>de gerçeklerden tümüyle kopuk, anlaşılması neredeyse olanaksız, çapraşık bir gizemcilikle Musevi dinini ve bu dine bağlı olanları yüceltmek amacını güder. Lord Montacute unvanını taşıyan Tancred, düşgücü fazlasıyla gelişmiş soylu bir İngi<span epub:type="pagebreak" id="page961" title="961"/>liz gencidir. Babası Dük’e karşı çıkarak, Parlamento’da üye olmayı reddeder. “The Great Asian Mystery” (Asya’nın Büyük Gizi) dediği sorunu çözümlemek amacıyla, Kudüs’ün kutsal topraklarına gitmeye karar verir. Orada Tanrı’yla doğrudan doğruya iletişim kurup, bu gizi çözümleyebileceğini sanır. Bir İngiliz din adamı, Disraeli’ye bir mektup yazıp, bu gizin ne olduğunu açıklamasını istemiş. Disraeli de, bunu anlamak için <em>Tancred’</em>i tekrar tekrar okumasını salık vermiş adama. Ama o gizin ne olduğunu belki kendi de bilmediği için, bir açıklama yapamamış. Tancred’in kutsal topraklarda “Asya’nın Gizi”ni bulup bulmadığı, Tanrı’yla doğrudan doğruya iletişim kurup kurmadığı pek anlaşılmaz ama, orada renkli birçok serüven yaşar, bu arada bir Yahudi kızına âşık olur.</p>
      <p>Disraeli’nin Musevi dinini ve Yahudi soyunu savunma görevini üstlenmesi doğaldı belki de. Ne var ki, bu işi başaramadı; David Skilton’un dediği gibi, İngiliz edebiyatında ciddiye alınan romanların en saçmasapanını yazdı (“the silliest novel ever to be taken seriously in English literature”). Üstelik, emperyalist özlemlerini de gözler önüne serdi: <em>Tancred’</em>in kişilerinden bir Arap emirini kendine sözcü seçerek, Büyük Britanya İmparatorluğu’nun görkemli gücünü kanıtlamak amacıyla, başkentin Londra’dan Yeni Delhi’ye taşınmasını istedi. Disraeli’nin bu hayalinin kısmen gerçekleştiğini de söyleyebiliriz; çünkü bu roman yayımlandıktan yirmi yıl sonra, o sırada başbakan olan Disraeli’nin desteğiyle, Kraliçe Victoria 1876’da Hindistan İmparatoriçesi ilan edildi.</p>
      <p class="margin-top">Gerçi Benjamin Disraeli, siyasal roman türünü gündeme getirerek, İngiliz edebiyatına önemli bir katkıda bulunmuştu. Ne var ki, ondan sekiz yıl sonra 1810’da dünyaya gelen ve ondan yıllarca önce 1865’te ölen Mrs. Gaskell’in, Disraeli’den çok daha iyi bir romancı olduğu, herkesçe kabul edilir. Bunun nedeni de besbellidir: Disraeli’nin en ilginç kitapları, toplumsal sorunları irdeleyen romanlarıdır. Mrs. Gaskell de, aynı çağın aynı toplumsal sorunlarını ele aldı. Ama bu sorunlara Disraeli gibi, temelde saçma Genç İngiltere ülküsünün sisleri arasından değil de gerçekçi bir açıdan bakarak, baktıklarını açık seçik görerek, yalın <span epub:type="pagebreak" id="page962" title="962"/>bir anlatımla bize aktardı; bunlara bir çözüm için de, gene Disraeli’den farklı olarak, bir çaba gösterdi. İşte bu yüzdendir ki, Dickens, Mrs. Gaskell’e büyük bir hayranlık duydu; <em>Household Words </em>ya da <em>All the Year Round </em>adlı sürekli yayımlarında, onun yazdıklarına yer verdi.</p>
      <p>Her zaman Mrs. Gaskell diye anılan Elizabethh Cleghorn Gaskell, annesini bebekken yitirdi. Unitarian mezhebinden bir din adamı olan babası yeniden evlenince, Elizabethh, kırsal Cheshire bölgesinde, halasının yanında büyüdü. Yirmi iki yaşındayken, babasının mezhebinden bir din adamı olan William Gaskell ile evlenip, İngiltere’nin yeni sanayileşen kentlerinden Mancherster’e yerleşti. William Gaskell, orada açılan New College’de İngiliz edebiyatı okutan, öğrencilerinin çok sevdiği, bilgili bir gençti. Unitarianlar “Trinity”ye, yani Tanrı’nın Baba, Oğul ve Kutsal Ruh’tan oluşup üçe bölündüğünü öğretisine karşı çıktıkları için, onlara bu ad verilirdi. Babasının da, eşinin de, Hıristiyanlığın bazı boş inançlarından tümüyle arınmış, aydın kafalı, kültürlü ve ilerici din adamları veren bu mezhepten olmaları, Mrs. Gaskell’in gelişmesinde olumlu bir rol oynamıştı elbette.</p>
      <p>Mutlu ve uyumlu bir evlilik yaşayan Mrs. Gaskell, o çağın çoğu kadınları gibi, kendi evine kapanıp oturmuyordu. Yoksul halka büyük bir sevgi duyan eşi vaaz verirken, onunla birlikte gidiyor; Manchester’deki emekçi kitlelerin sefaletini yakından görüyor; onlara yardım edebilmek, onlarla dostluk kurabilmek için, sosyal yardım işleriyle uğraşıyor; halkı gerçekten tanımak, halkın dertlerini öğrenmek fırsatını buluyordu. Kendi de farkına varmadan, ilk romanı <em>Mary Barton’</em>un malzemesini hazırlıyordu böylece. Ama ne gariptir ki, sevgili oğlu çok küçükken kızıldan ölmeseydi, Mrs. Gaskell, ne bu romanı yazacaktı herhalde, ne de herhangi başka bir romanı. Gelgelelim, bu felakete dayanabilmek gücünü bulabilmek için, bir şeyler yapması gerekiyordu. Mrs. Gaskell de, ölüm acısına karşı koyabilmek amacıyla en sağlıklı yolu seçip, kendini yaratıcı bir uğraşa verdi.</p>
      <p><em>Mary Barton, a Tale of Manchester Life </em>(Mary Barton, Manchester Yaşamını Ele Alan Bir Öykü) adıyla 1848’de yayımlanan bu ilk romanı, İngiliz tarihinde “The Hungry Forties” (Kırklı Aç Yıllar) diye anılan 1842-1843 döneminde, ülkenin en önemli sa<span epub:type="pagebreak" id="page963" title="963"/>nayi kenti Manchester’de geçer. Disraeli, bu sanayi bölgelerinde olup bitenleri, Parlamento’ya gelen raporlardan biliyordu ancak. Oysa, Manchester’de oturan, kentin yoksul çevrelerinin yaşamını yakından bilen Mrs. Gaskell, kendi gördüklerini, yoğun bir acıma duygusuyla karışık bir nesnellikle kitabına aktararak, o güne değin hiç kimsenin dile getirmeyi göze alamadığı korkunç gerçekleri kaleme alır.</p>
      <p>Mary Barton, romana adını verdiği halde, özellikle ilginç bir kişi değildir. Bilinçli bir işçi kızı da sayılamaz. Çünkü kendisine göz koyan genç patronu Harry Carson ile evlenmeyi, sınıf atlamayı, bir Lady olmayı düşünür bir ara. Bu düşünceyle, kendisini içtenlikle seven, kendi sınıfından dürüst bir genç olan Jem Wilson’a sırt çevirir. Ama daha sonraları, aslında Harry Carson’u sevmediğini anlar, bu boş özlemlerinden vazgeçip, kendi sınıfına ve Jem Wilson’a bağlı kalır.</p>
      <p>Romanın gerçek başkişisi, okuyucuların ilgisinin odak noktası, Mary değil, babası John Barton’dur. John Banton, ailesiyle kendisinin çektikleri akıllara sığmaz acılar yüzünden, katil olmak zorunda kaldığı halde, ahlak açısından bir erdem örneği sayılabilecek bir insandır. Daha çocukken, kendine düşen yiyecek payını, kendinden küçük kardeşlerine verip, açlığa katlanacak kadar bencillikten arınmıştır. Büyüyünce, dürüst, çalışkan ve akıllı olmasına karşın, ya geçinebilmesine yetecek bir ücret alamaz ya da işsiz kalır. İşsiz olduğu bir sırada, sendikası ona para yardımında bulunmak isteyince, bu paranın, kendisine öteden beri hep kötülük eden, ama yedi çocuğu olan başka bir işçiye verilmesini sağlar. Evindeki kırık dökük eşyaları rehin edip, ağır hasta olan, ayrıca sevmediği hasta bir işçiye verir rehinciden elde ettiği parayı.</p>
      <p>John Barton’un yaşamında felaketler birbirini izler. Annesi açlıktan ölür. Karısı, bunca sefalete dayanamayarak, hastalanıp gider. Baldızı, ahlaksızlığından ötürü değil, yoksulluğundan ötürü, fahişe olur. Kızı Mary’nin de fahişe olmasına ramak kalır. Sevgili küçük oğlu Tom’un da açlıktan ölmesi, John Barton’un yaşamının acılarla dolu kadehini taşıran son damla olur. Tam bir umutsuzluğa kapılıp, her şeyi unutabilmek için, o sıralarda eczanelerde isteyene satılan ve alkolden daha ucuz olan afyona sı<span epub:type="pagebreak" id="page964" title="964"/>ğınır bir ara. Ama zamanla toparlanır, bilinçlenir, görevinin kendi sınıfını korumak olduğunu anlar. John Barton’da, <em>Sybil’</em>deki Stephen Morley gibi, İngiltere’de yoksullardan ve varlıklılardan oluşan iki ayrı ulusun yaşadığını anlar. Kızının sevgilisi Jem Wilson’a şöyle der:</p>
      <blockquote>
        <p>“We’re their slaves as long as we can work; we pile up their fortunes with the sweat of our brows, and yet we have to live as separate as if we were in two worlds… With a great gulf between us.”</p>
      </blockquote>
      <blockquote>
        <p>Çalışabildiğimiz sürece, onların kölesiyiz. Alnımızın teriyle, onların servetlerini yığıyoruz. Ama iki ayrı dünyadaymış gibi yaşamaktayız sanki… Büyük bir uçurum var aramızda.</p>
      </blockquote>
      <p>Böylece “John Barton bir Chartist olur, bir komünist olur, herkesin yabansı ve hayalperest dediği türden bir kişi olur” (John Barton became a chartist, a communist, all that is commonly called wild and visionary). Arnold Kettle’in de belirttiği gibi, Mrs. Gaskell’in John Barton’dan yana olmadığı, onu tutmadığı bellidir. Ne var ki, bu iyi yürekli, bu soylu insanın, neden katil olacak duruma geldiğini anlar. Bunu anladığı için de İngiliz romanlarında ender görülen türden bir tragedya kahramanı yaratmış olur.</p>
      <p>John Barton’un arkadaşlarından altı kişi, işverenleri korkutmak, emekçilere karşı daha insanca davranmalarını sağlamak amacıyla, patronlardan birini öldürmeye karar verirler. Ölüm cezasına çarptırılacak olan işveren, bir karikatür çizip, işçilerin sıska ve perişan halleriyle acımasızca alay eden, Mary Barton’a da göz koyan genç Harry Carson’dur. Bu ölüm cezasını kimin yerine getireceğini saptamak için, altı işçi aralarında kura çekerler. Harry Carton’un yaptığı karikatür, yırtılıp altıya bölünür. Bu parçaların bir tanesine bir işaret konur. İşaretli kâğıt John Barton’a çıkar. Böylece kara alınyazısı bir oyun daha oynamıştır ona. Ama kıyasıya bir sınıf savaşı verilmektedir ve John Barton, görevden kaçmaması, düşmanını öldürmesi gereken bir asker sayar kendini. Mrs. Gaskell, onun, kan dökmeye giderken bile, insanlığını hiç yitirmediğini kanıtlayan bir ayrıntı aktarır bizle<span epub:type="pagebreak" id="page965" title="965"/>re: John Barton, karanlıkta yürürken, bir çocuğun ağladığını duyar. Açlıktan ölürken hep ağlayan, acısını hiçbir zaman unutamadığı kendi küçük oğlu gelir aklına. Ağlayan çocuğu bulur, sever, okşar; sevecen bir sabırla, kimin nesi olduğunu, nerede oturduğunu öğrenir. Onu evine kadar götürüp annesine teslim eder.</p>
      <p>Harry Carson’u kimin öldürdüğü bilinmez. Jem Wilson, Mary’ye talip olduğundan, suçlu sanılır ilkin. Ama bu cinayeti babasının işlediğini anlayan Mary, babasını ele vermeden sevgilisini kurtarmanın yolunu bulur. Ne var ki, Mary, babasını asılmaktan kurtarır, ama ölümden kurtaramaz gene de. Çünkü vicdan azabının kemirdiği John Barton için, yaşama olanağı kalmamıştır. Yemekten kesilir, uykudan kesilir; gündüzleri hep susar; geceleri korkunç iniltiler duyulur odasından. Cinayeti işledikten iki hafta kadar sonra, yaşlı Carson’u çağırır. Tanıkların önünde, oğlunun katili olduğunu açıklayıp, bağışlanmak ister. Carson, buna yanaşmaz; hatta polise haber vereceğini söyler. Ama polise haber vermez; kısa bir süre sonra da John Barton’u bağışladığı anlaşılır. Çünkü can çekişen adamı görmeye gider ve John Barton, düşmanının kolları arasında ölür.</p>
      <p>Mrs. Gaskell’in işçi sınıfıyla işveren sınıfı arasında özlediği uzlaşmanın bir simgesidir bu sahne. Mrs. Gaskell, devrimi istemiyor, bu uzlaşmayı istiyordu. Ne var ki, <em>Mary Barton </em>yayımlanır yayımlanmaz, kıyametler koptu. Varlıklılar, fena halde tedirgin olmuşlardı. Basında hemen bir polemik başladı. Liberal tutumuyla ün salan <em>Manchester Guardian </em>gazetesi bile, yazarı, yoksulların sefaleti karşısında “sağlıksız bir duyarlılığa” (a morbid sensibility) kapılarak, onları fabrika sahiplerine karşı kışkırtmakla suçladı. Oysa yazarın böyle bir niyeti hiç yoktu. Mrs. Gaskell, orta sınıftan dürüst bir kadın, dini bütün bir Hıristiyan olarak, yoksullarla varlıklıların birbirine düşman iki ayrı ulusa bölünmemelerini, birbirlerine sevgi bağlarıyla kenetlenerek, barış içinde kardeşçe yaşamalarını istiyordu. Bu yüzden de, işçileri örgütleyerek işverenlere karşı bilinçli bir savaşım vermeyi amaçlayan sendikaların kurulmasına karşıydı. Ne gariptir ki, çağın ilerici sayılabilecek çoğu yazarları gibi, sınıflar arasında bölücülük yapan bir kurum sanıyordu sendikaları. Mrs. Gaskell, fazla ileri <span epub:type="pagebreak" id="page966" title="966"/>gitmekten öyle çekiniyordu ki, işçi sınıfının acıları ve işverenlerin acımasızlığı konusunda John Barton’un söylediklerini aktardıktan sonra, kendi araya girip, John Barton gibi düşünenlerden yana olmadığını vurgulamaya özen gösteriyordu:</p>
      <blockquote>
        <p>“I know that this is not really the case… But what I wish to impress is what a workman feels and thinks.”</p>
      </blockquote>
      <blockquote>
        <p>Durumun aslında böyle olmadığını biliyorum… Ama bir işçinin neler duyduğunu, neler düşündüğünü belirtmek istiyorum.</p>
      </blockquote>
      <p>Mrs. Gaskell, herkesin onu sosyalist ve komünist sanmasından yakınır; aslında sadece gerçek bir Hıristiyan olduğunu ileri sürer (“a true Christian… Only people call me a socialist and communist”). <em>Mary Barton’</em>un önsözünde de, sınıf savaşında yan tutmadığını açıklar: İlkin bir köy romanı yazmayı düşünmüş. Ama Manchester sokaklarında her gün karşılaştığı perişan işçiler, onun ilgisini çekmiş; yüreğinde merhamet duyguları uyandırmış. Bunlardan birkaçını yakından tanımış; işverenlerden acı acı yakınmalarının nedenlerini dinlemiş. Bu yakınmaların haklı olup olmadığı konusunda kesin bir yargıya varacak durumda da değilmiş. Ne var ki, işçilerin haksızlığa artık boyun eğmeyeceklerini, öç almaya yelteneceklerini, başkaldıracaklarını anlamış. <em>Mary Barton’</em>un yayımlandığı günlerde, Ekim 1848’de Paris’te yaşanılan olaylar da bu kaygılarını doğrulamış. İşverenlerle işçilerin arasında bir uzlaşmanın kurulabilmesine yardım etmek amacıyla kaleme almış bu romanı.</p>
      <p>Bu önsözde Mrs. Gaskell’in, tutumunu tam bir içtenlikle açıkladığı konusunda en küçük bir kuşkumuz yoktur. Gelgelelim şimşekleri üstüne çekmişti gene de. Bunun nedeni de –belki kendi de farkına varmadan– yoksul işçileri yüceltmesi, varlıklı fabrika sahiplerini de kınamasıdır. Mrs. Gaskell, emekçilerin olumlu yanları üstünde durur; onlarda doğuştan gelen incelikler görür. Birbirlerinin yardımına koşmak için, nasıl özverilerde bulunduklarını anlatır. Varlıklılar, yoksulların ahlaksızlıklarına şaşmakta, onların neredeyse hayvanlara dönüştüklerini söylemektedirler. Oysa Mrs. Gaskell’e bakılacak olursa, yoksulların, <span epub:type="pagebreak" id="page967" title="967"/>çektikleri bunca sefalet karşısında böylesine dürüst kalmalarıdır asıl şaşılacak şey. Mrs. Gaskell, onların emekleri sayesinde servet edinen işverenleri, işçilere karşı insanca davranmamakla, servetlerini sağlayan bu adamlara karşı acımasız olmakla suçlar. İlginç bir noktaya da değinir bu arada: Gerçi fabrikalarında çalışanlara karşı tüm patronlar zalimdir ama, ne gariptir ki, bunların arasında en zalimleri, baba oğul Carsonlar gibi, kendileri işçi sınıfından gelenlerdir. Mrs. Gaskell’e göre. <em>Mary Barton’</em>da işverenlerin birkaçı, emekçilere biraz ödün vermeyi doğru bulunca, Harry Carton, bu öneriye şiddetle karşı koyar. Eğer direnenler hemen ezilmezse, işçilerin, patron olmanın yolunu öğreneceklerini ileri sürer. Kendi vardığı refaha başka işçilerin ulaşmalarını engelleyerek, ahlakının ne denli çürük olduğunu kanıtlamış olur böylece.</p>
      <p>Çağdaşları genellikle <em>Mary Barton’</em>u yererken, Charles Dickens bu kitabı savundu. Ünlü romancının isteği üzerine, Elizabethh Gaskell, Dickens’ın çıkardığı haftalık <em>Household Words </em>dergisine, 1851 ile 1853 yılları arasında bir yazı dizisi verdi. 1853’te bu yazılar toplanıp, <em>Cranford </em>adı altında yayımlandı. Mrs. Gaskell’in, çoğu eleştirmenlere göre en değerli –en değerli olmasa bile günümüzde en çok okunan– bu kitabında, Cranford adını verdiği küçük kasabanın XIX. yüzyıl başında yaşamı anlatılır. <em>Mary Banton’</em>da görülen toplumsal kargaşadan ve çatışmalardan uzak, sessiz ve dingin bir yaşamdır bu. Cranford’un gerçek örneği, Mrs. Gaskell’in çocukluğunda yıllarca oturduğu için çok yakından tanıdığı kırsal Cheshire bölgesinin Knutsford kasabasıdır aslında.</p>
      <p>Kimi eleştirmenlere bakılacak olursa, Mrs. Gaskell, <em>Cranford </em>sayesinde ikinci sınıf bir romancı olmaktan çıkmış, birinci sınıf bir romancı konumuna gelmiştir. Oysa <em>Cranford </em>belirli bir konuyu, yani bir olaylar örgüsünü ele almadığı için, alışılagelmiş anlamda bir roman bile sayılamaz bir bakıma. Olup bitenler değil, kişiler ilgimizi çeker bu kitapta. <em>Cranfond’</em>da, Jane Austen’in romanlarında olduğu gibi, bir kadınlar dünyası anlatılır. Biraraya gelip çay içen, elişleri yaparken çene çalan bu taşralı kadınların çoğu yaşlıcadır; hepsi de sıradan insanlardır. Kişiliklerinin de, yaşantılarının da hiçbir özelliği, hiçbir çarpıcı yanı yoktur. <span epub:type="pagebreak" id="page968" title="968"/>Ya hiç evlenmemiş ya da duldur çoğu. Hep para sıkıntısı içindedirler; ama para konusunu açıkça ele almayı büyük bir ayıp sayarlar. Yoksulluklarını özenle gizleyip, “elegant economy”den, yani kibar bir biçimde tutumlu olmaktan söz ederler. Snob bir yanları olduğu için “kibarlık” her şeyden önemlidir onların gözünde. Para kazanmayı kibar bir uğraş saymadıklarından, tüccarları, işadamlarını hor görürler; aristokrat sınıfa büyük bir hayranlık duyarlar. İskoçyalı bir Baron’un dulu olan Lady Glenmire’in, “Lady” unvanından vezgeçerek “kibar” saymadıkları bir hekim olan Hoggins ile evlenmesi yüreklerine iner. Ne var ki, bu gülünç yanlarına karşın, birbirlerine de, kendilerinden yoksul olanlara da öyle sevecen ve iyi yürekli davranırlar ki, onlara snob demeye gönlü razı olamaz insanın. Miss Matilda Jenkyns’in güçlükle biriktirdiği parayı yatırdığı banka iflas edince, bu evde kalmış kızcağızı kırmadan, ona ellerinden geldiğince destek olmak için, akıllara sığmaz çarelere başvururlar. Aynı inceliği, kasabanın fakirlerine gösterirler; hiç kimselere duyurmadan yardımda bulunurlar onlara. Jane Austen’in kadınlar dünyasında pek görülmeyen davranışlardır bunlar.</p>
      <p>Mrs. Gaskell’in ustaca bir gerçekçilikle çizip gözümüzde canlı ve ilginç yapmanın yolunu bulduğu bu sıradan kadınlar arasında, ayrıca dikkatimizi çekenler vardır: Yaşlı Miss Deborah Jenkyns romanın başlıca kişilerinden biri ve Cranfond’da egemen olan ahlaksal ve toplumsal değerlerin bir bekçisidir. Cranford’lu bayanların hepsi, bu sert ve azametli evde kalmış kızın otoritesine boyun eğerler. Babası bir din adamı olduğundan, dinsel konularla ilgili bazı kitaplar vardır evinde. Bu kitaplar sayesinde Miss Deborah, her konuda olduğu gibi, din konusunda da bir uzman sayar kendini. Ama aslında hiç edebiyat bilgisi yoktur. Örneğin Charles Dickens’ı pek ayıplar. Bu adamın, ünlü Dr. Johnson’a öyküneceği yerde, kendi aklına uyup saçma romanlar yazmasını hiç doğru bulmaz. Ne var ki, Dickens dahil, herkese tepeden bakmasına karşın, Miss Deborah’nın bile çok iyi yürekli olduğu, bir dostlarının kaza sonucu ölmesi dolayısıyla anlaşılır. Miss Deborah’nın en ilginç yanlarından biri de, evliliğe de, erkeklere de karşı olması; kadınların erkeklerle eşit değil, onlardan çok daha üstün oldukları tezini her zaman savunmasıdır.</p>
      <p><span epub:type="pagebreak" id="page969" title="969"/>Miss Deborah’nın bu tutumu yüzünden, herkesin Miss Matty dediği küçük kardeşi Miss Matilda Jenkyns de evde kalmıştır. Oysa Miss Matty, ablasının tam tersine, bir erkeğe bağlanmaya can atan, yufkayürekli, duygusal bir kadındır. O sırada elli iki yaşında olduğu halde onunla evlenmek isteyen Thomas Holbrook’a tutkundur. Ama Holbrook ailesi, Jenkyns ailesinden birazcık daha az “kibar” sayıldığından ve ablasına hem hayranlık duyan, hem de ondan ödü kopan Miss Matty’nin, Miss Deborah’ya karşı çıkacak gücü olmadığından, bu evlilik suya düşer. Umarsız bir biçimde evde kalan Miss Matty’de, sadece yüreğinde değil, kılık kıyafetinde bile Thomas Holbrook’un yasını tutar gizlice. Banka iflası dolayısıyla biriktirdiği parayı yitirince, Miss Matty çok gülünç durumda kalır. Böyle bir girişim her ne kadar “kibar” sayılmasa da, bayanlar için bir çayevi açmayı bile düşünür. İyi ki, uzun zamandır Hindistan’da bulunan kardeşi Peter, küçük bir servetle Cranford’a dönüp, onun imdadına yetişir. </p>
      <p>Cranford’un ilginç bayanlarından biri olan Miss Pole, günün büyük bir kısmını bir dükkândan ötekine gitmekle geçirir. Alışveriş yapmak değil, haber ve dedikodu toplamaktır amacı. Evliliğe karşı söylevler verdiği, asla evlenmemeleri için herkesi uyardığı halde, kasabanın en önemli din adamını ele geçirmek için, başarısız çabalara girişmiş, onunla karşılaşacağı korkusuyla adamcağızı sokağa çıkmaktan çekinecek hale getirmiştir vaktiyle. Ne var ki, yaşlı bekâr beyleri kovaladığı, burnunu her şeye soktuğu ve olacakları önceden bilen bir kâhin olduğunu savunduğu halde, Miss Pole’un iyi yüreği, parasız kalan Miss Matty’nin hemen yardımına koşmasından anlaşılır.</p>
      <p>Bu evde kalmış yaşlı kızlar bir yana, bir de dullar vardır Cranford’da. Bunlardan Mrs. Jamieson ve görümcesi Lady Glenmire, orta sınıftan değil de, aristokrasidendirler. Soylulara özgü “honourable” unvanını taşıdığının, bir an olsun unutulmasına izin vermeyen Mrs. Jamieson, sırasında kabalık da edebilen, kendini beğenmiş, aptal bir kadındır. “Somurtkan bir papağana” (a sulky cockatoo) benzeyen bir uşağı olması da, gülünç bir övünme vesilesidir bu snob dul için. Oysa Mrs. Jamieson’dan çok daha soylu bir aileden gelen, orta yaşlı ama güzel Lady Glenmire, hiç de snob ve kibirli değildir. Tam tersine, alçakgönüllü, <span epub:type="pagebreak" id="page970" title="970"/>tatlı huylu, güleryüzlü bir kadındır. Zengin olmadığından, yazarın “the vulgarity of wealth” (servetin bayağılığı) dediği şeyden bile arınmıştır. Cranfond’a konuk gelince, Mrs. Jamieson’un engellenmelerine karşın, hemen dost olur kasabanın bayanlarıyla. Orta sınıftan, kendi halinde bir hekimle evlenmesi ise, küçük kasabanın tekdüze yaşamında bir deprem etkisi yapan, akıllara sığmaz bir olay olur Cranford’da.</p>
      <p><em>Cranford’</em>un kadınlardan oluşan bir çevreyi ele aldığını söylemiştik. Gerçekten bu doğrudur ama; çoğu eleştirmenlerin sandığı gibi, <em>Cranford’</em>daki erkek portreleri hiç de başarısız değildir bize kalırsa. Kadınlar kadar canlı ve gerçek izlenimi veren kişilerdir onlar da. Üstelik, kadınların neredeyse hepsine bulaşan “kibarlık” budalalığına hiç merakları yoktur onların. Örneğin Lady Glenmire ile evlenen hekim Hoggins, hiçbir yapay ya da özenti yanı bulunmayan, içinden geldiği gibi konuşan ve davranan, iyi huylu, dürüst bir adamdır. “Lady” unvanını taşıdığı için değil, ondan hoşlandığı için Lady Glenmire’i kendine eş seçer. Cranford’yu bayanlar, hekim olarak Hoggins’i çok tutmakla birlikte, erkek olarak onu yeterince “kibar” bulmazlar. Varlıklı olduğu halde, akşamları bira içip, peynir ekmek yemekle suçlarlar onu. Buysa, kibar baylara hiç de uygun olmayan bir yemek biçimidir.</p>
      <p>Bir ara Miss Matty ile evlenmek isteyip, sosyal konumu yeterince yüksek bulunmadığı için reddedilen Thomas Holbrook da kibarlığa hiç özenmez. İyi eğitim görmüş; evi kitapla dolu, çok bilgili bir adamdır. Doğayı içkenlikle sever ve kırlarda gezinirken, aklına gelen güzel şiirleri yüksek sesle okumak gibi sevimli huyları vardır. Bu kenti öteden beri merak ettiği için, yetmişinden sonra aklına esip Paris’e gitmesi, Cranford’un “kibar” yaşam kurallarına pek uymayan, ama bize ayrıca hoş görünen bir davranışıdır onun.</p>
      <p>Captain Brown, Thomas Holbrook kadar canayakın, hatta ondan bile daha canayakındır. Cranford’lu bayanların yaşamını düzenleyen o küçük “kibarlık” kurallarından haberi bile yoktur. Örneğin, belirli bir evi kiralayacak kadar parası olmadığını pat diye söyleyiverir. Cranford’lu bayanlar, ilkin hiç hoşlanmazlar Captain Brown’dan. Ama daha sonraları, onun ne denli altın yü<span epub:type="pagebreak" id="page971" title="971"/>rekli, herkesin yardımına koşmaya ne denli hazır, ikisi de evde kalmış kızlarına ne denli düşkün olduğunu anlayıp, Captain Brown’u bağırlarına basarlar. Sonunda ona o kadar çok inanırlar ki, Brown, bayanlardan birinin ineğini fazlasıyla sıska ve sağlıksız bulup, bu ineğe yün bir don ve yün bir hırka giydirilmesini önerince, bu şakasını ciddiye alırlar, sıska ineğe gerekli giysiler dikilir. Captain Brown’un ölümü de, kişiliğine tam anlamıyla uygundur: Cranford’lu bayanların dünyasında saltanat süren Miss Deborah’nın hiç tutmadığı Dickens’ın <em>Pickwick Papers </em>adlı kitabına dalmış yürürken, bir trenin küçük bir kızı ezmek üzere olduğunu görür. Hemen demiryoluna koşup, küçük kızı kurtarır. Ama elinde <em>Pickwick Papers, </em>kendi kalır lokomotifin altında. </p>
      <p><em>Cranford’</em>un sonunda Hindistan’dan gelip, Miss Matty’yi refaha kavuşturan kardeşi Peter Jenkyns de, Captain Brown gibi iyi yürekli ve sevimlidir; onun kadar da şakacıdır. Gençliğinde ablası Deborah’nın kılığına girip onun hallerini taklit ettiği için, din adamı babasından dayak yiyince, evinden çıkıp gider. Ancak yarım yüzyıl sonra geri döner. Cranford’lu bayanlar, Peter Jenkyns’in anlattığı ve çoğu sınırsız bir düşgücünün ürünü olan, sözde kendi başından geçmiş serüvenleri dinlerken, heyecandan kendilerinden geçerler.</p>
      <p>Aynı yıl, yani 1853’te yayımlanan <em>Ruth, Cranford’</em>dan bambaşka türde bir romandır. <em>Ruth’</em>da nikâhdışı bir çocuğu olan genç bir kadının öyküsü anlatıldığı için, <em>Mary Barton’</em>da olduğu gibi, gene toplumsal sayılması gereken bir konu işlenilir burada. Ruth Hilton, kendisini koruyacak hiç kimsesi olmayan, yetim ve öksüz, on altı yaşında bir kızdır. Mrs. Mason’un yönettiği terzi atölyesinde dikiş dikerek geçimini sağlar. Orada çalışan öteki kızlar gibi, Ruth da yarı aç yarı toktur; kışın soğuktan titrer, geceleri yeterince uyuyamaz. Hele ertesi gün bir balo ya da düğün varsa, yoksul kadınlar, varlıklı kadınların giysilerini dikmek için, sabahlara dek mum ışığında, aç karnına çalışırlar. Ruth, süslemek için ömrünü tükettiği bu müşterilerini sokakta görünce; onların kendisinin yaşadığı dünyadan bambaşka bir dünyada yaşadıklarını, hatta aynı ülkede yaşamadıklarını farkeder.</p>
      <p>Derken Ruth, bir rastlantı sonucu, Henry Bellingham ile tanı<span epub:type="pagebreak" id="page972" title="972"/>şır. Patronu, onu, bu varlıklı delikanlıyla kırlarda gezinirken görünce, işten kovar. Bu gencecik, saf kızın, Bellingham’ın kurduğu tuzağa düşmesi kaçınılmazdır artık. Bellingham, Ruth’u sadece baştan çıkarıp, hamile bırakmakla kalmaz. Ruth’a karşı çok açıkelli davrandığı inancıyla, ona elli sterlin gönderdikten sonra, çocuğunu da elinden almaya, onu hapse attırmaya kalkar. Çünkü Bellingham’a göre, böyle ahlaksız kızlar, ancak cezaevine kapatılırsa yola gelebilirler.</p>
      <p>Bellingham’ın bu acımasız tutumu, çarpık bir sınıf bilincinden kaynaklanır. Yüksek sınıfın üstünlüğü, halkın aşağılığı konusunda en küçük bir kuşkusu yoktur. Ruth ile gezdiği sırada, onu, dikişevinin sahibesinin oğlu sandıkları zaman, öfkeden küplere biner. Tanıdıklarından din adamı Thurstan Benson’u, bir bakkal dükkânının üstünü kiraladığı ve en son modaya uygun giyinmediği için, bir centilmen saymaz. Sanatı da hor gördüğünden, ona bakılacak olursa, ancak sanatçılar böyle yerlerde otururlar, böyle hırpani kılıklarla gezerler. Bellingham, ilişkilerinin başlangıcında, Ruth’u gerçekten sever. Bu kız kendi sınıfından olsa, onunla hemen evleneceği besbellidir. Ama bir atölyede dikiş diken bir kızı kendine eş seçmesi söz konusu olamaz.</p>
      <p>Bellingham’ın adam yerine koymadığı din adamı Thurstan Benson, perişan olan Ruth’u korur. Mr. Bradshaw’un evinde, mürebbiye olarak ona iş bulmak amacıyla, Ruth’un dul olduğu konusunda bir yalan uydurur. Böylece, Victoria Çağı’nda yaşayanların gözünde, Ruth bir günah işlediği gibi, salt iyiliğinden ötürü yalan söylediği için, o da günah işlemiş olur. Ne var ki, Mrs. Gaskell’in dediği gibi, “ne denli gizli, ne denli eski olursa olsun, hiçbir zaman bitmeyen sonuçları vardır yapılan her şeyin.” (All deeds however hidden and long passed by have their eternal consequences.) Ruth’un günahı da ortaya çıkar günün birinde. Onun tam anlamıyla erdemli bir kadın olduğuna inanan, ona güvenen, ona kızlarını emanet eden Mr. Bradshaw, gerçeği öğrenir öğrenmez korkunç bir canavara dönüşür. Ruth’u kovar, onun ayıbını bütün kente yayar, kendi namuslu çocuklarının Ruth’un “piçi” yüzünden lekelendiklerini savunur; böyle ahlaksız bir kadını korumak için yalan söyleyen Benson’un vaaz <span epub:type="pagebreak" id="page973" title="973"/>verdiği kiliseye ayak basılmamasını ister. Sözde ahlak ve din uğruna, böylesine acımasız davranan Bradshaw, Victoria Çağı’na özgü hoşgörüsüzlüğün en kötü örneklerinden birini gözler önüne sermiş olur böylece. Gerçek anlamda bir Hıristiyan olan melek huylu Benson, Hazreti İsâ’nın günahkâr Maria Magdelena’ya gösterdiği hoşgörüyü, Brodshaw’nun da Ruth’a göstermesini ister. Bradshaw ise, herkesin kendisi gibi düşündüğünü söyleyerek, acımasız tutumundan vazgeçmez. O zaman Benson, Hazreti İsâ ile birleşerek, herkese karşı cephe alacağını açıklar.</p>
      <p>Oğlu Leonard’ın, annesinin gençlik günahını, kendisinin de nikâhdışı bir çocuk olduğunu öğrenip, derin bir kedere düşmesi, Ruth’un çektiği acıları büsbütün dayanılmaz hale getirir. Leonard, artık gülüp oynamaz olur, yemekten içmekten kesilir. Herkesin onu piç olmakla suçlayıp ayıplayacağını sandığı için, sokağa çıkmaktan bile çekinir. Annesinin suçsuz olduğunu bildiği halde, ona karşı hırçın ve haşin davranır elinde olmadan.</p>
      <p>Ruth, çektiği acılar sayesinde ahlak açısından gittikçe yücelmiş, neredeyse ermiş sayılacak bir duruma gelmiştir bu arada. Kentte bir tifüs salgını başlayınca, hastabakıcılık eden Ruth, bütün hastalara –bu arada yaşamını mahveden eski sevgilisi Bellingham’a– gece gündüz büyük bir özveriyle baktıktan sonra, kendi de tifüse tutulup ölür sonunda.</p>
      <p><em>Mary Barton </em>kadar olmasa bile, <em>Ruth </em>da şimşekleri çekti Mrs. Gaskell’in üstüne. Birçokları, romanın “yanlış ahlak kavramını” (false morality) ayıpladılar. Yazarın böylesine korkunç bir günah işleyen bir genç kızı yüceltmeye hakkı olmadığını düşündüler. <em>Ruth’</em>u meydanlarda yakmaya kalkanlar bile oldu. İlericiler ise kitabı savundular. Örneğin, romancı Charles Kingsley, Mrs. Gaskell’in ahlaksal açıdan tam bir başarıya ulaştığını söyledi. Richard Cobden, Mrs. Gaskell’in <em>Ruth’</em>da benimsediği tutumun cesaretine ve insanlığına hayran kaldığını açıkladı. Aynı hayranlığı paylaşan Elizabethh Barrett Browning, bir dostuna yazdığı mektupta şöyle dedi <em>Ruth </em>için:</p>
      <blockquote>
        <p>“It is strong and healthy at once, teaching a moral frightfully wanted in English society.”</p>
      </blockquote>
      <blockquote>
				<span epub:type="pagebreak" id="page974" title="974"/>
        <p>Hem güçlü, hem de sağlıklı olan bu kitap, İngiliz toplumuna son derece gerekli bir ahlak dersi veriyor.</p>
      </blockquote>
      <p><em>Mary Barton </em>gibi yeni gelişen bir sanayi kentinde geçen <em>North and South </em>(Kuzey ve Güney), Dickens’ın haftalık <em>Household Words </em>dergisinde 1854 ile 1855 yılları arasında yayımlandı. Dickens’ın hayran olduğu ve çağımızın birçok eleştirmeninin Mrs. Gaskell’in en iyi romanı saydığı bu yeni kitapta, İngiltere’nin iki ayrı yöresi –yani kırsal güneyle sanayileşmiş kuzey– arasındaki karşıtlık işlendiğine göre, <em>North and South’</em>a böyle bir ad verilmesi ayrıca yerindedir. İngiltere’nin güneyi, yüzyıllarca önce nasılsa öyle kalmış, sanayi yoluyla para kazanmak hırsından ve bu hırsla birlikte ortaya çıkan toplumsal kargaşadan uzak bir tarım bölgesidir. Güneyde, yılların birikimi olan köklü bir kültür, eskiden kalma olumlu gelenekler, bozulmamış bir doğal çevrede uyumlu, dingin ve huzurlu bir yaşam vardır. Kapitalist gelişmenin başlıca merkezi olan İngiltere’nin Kuzeyi, feodal düzeni az çok koruyan güneyin tam karşıtıdır. Huzur değil, sınıf kavgası egemendir kuzeyde. Yeni yeni palazlanan sanayi yüzünden, fabrika sahipleriyle emekçiler arasında, aşılmaz ekonomik uçurumlar açılmıştır. Kuzeyde, kirlenen, giderek yok olan doğayla insanlar arasında iletişim kalmamıştır. Eskiden İngiltere’yi İngiltere yapan kültür ve gelenekler bir yana itilmiş; bunların yerini para almıştır. İşte bu yüzden, güneyde yetiştikten sonra, yazarın Milton adını verdiği Manchester’de oturmak zorunda kalan romanın başkişisi Margaret Hale’in gözünde, bu kentin varlıklı kişileri barbarlardan farksızdırlar.</p>
      <p>Margaret’in babası Mr. Hale, İngiltere’nin resmi kilisesi, yani Anglikan Kilisesi’ne bağlı bir din adamıdır. Çok dürüst bir insan ve gerçek bir Hıristiyan olduğu için, bir din kurumundan fazla bir devlet dairesini andıran Anglikan Kilisesi konusunda kuşkulara düşer, görevinden ayrılır. Ailesiyle birlikte Milton’a yerleşip, orada kentin zenginlerinin oğullarına özel ders vererek geçimini sağlar.</p>
      <p>Mr. Hale’in öğrencilerinin hepsi küçük yaşta değildirler. Bir yetişkin öğrencisi de vardır. Milton’un en başarılı ve varlıklı fabrika sahiplerinden, otuz yaşlarında John Thornton’dur bu öğ<span epub:type="pagebreak" id="page975" title="975"/>renci. Bu genç sanayici, kendi eksik yanlarını ve Margaret Hale gibi iyi yetişmiş insanların gözünde bir barbar sayıldığını algılarcasına, kültür düzeyini yükseltmek amacıyla, Yunan ve Latin klasikleri üzerine ders alır Mr. Hale’den. Ne var ki, kişiliğinin tüm olumlu yanları okuyuculara gösterildiği halde, Thornton, iş yaşamında sözünü edeceğimiz Higgins’e, Thornton’un ne biçim bir adam olduğunu sorunca, Higgins onu, pantolon ve ceket giymiş, art ayaklarının üstünde duran bir buldoğa benzetir; onun bir buldog kadar saldırgan ve inatçı olduğunu söyler. Ama Higgins, Thornton’a hiç sevgi duymamakla birlikte, onu sayar bir bakıma. Çünkü Thornton kalleş değildir. Kendi çıkarlarını korumak için, sınıf kavgasında sinsilik etmeden, mertçe savaşmasını bilir hiç olmazsa.</p>
      <p>Kendi çelik iradesinin gücüyle yükselmiş, toplumda mevki ve para sahibi olmuş adamların acımasızlığı vardır Thornton’da. Babası iflas edip kendini öldürünce, öğrenimini yarıda bırakan Thornton, ilkin bir kumaşçı dükkânında çalışmaya başlamış, annesiyle kız kardeşinin geçimini sağlamış, babasının borçlarını ödemiş. Canla başla çalışarak, fabrika sahibi olmuştur sonunda. Kendi nasıl yükseldiyse, öteki yoksulların da çalışa çalışa yükselebileceklerini sanır. Yeni gelişen sanayinin en güzel yanlarından biri de, herkesi servete kavuşturabilmesi, her işçiye patron olabilme fırsatı tanımasıdır ona bakılacak olursa. Hem çalışkan, hem de “otoriteden ve düzenden yana” (on the side of authority and order) bir işçi, patron olmasa bile, ustabaşı, kâtip, veznedar olabilir; işçi sınıfının yoksulluğundan kurtulabilir böylece. Yani işçilerin yoksul kalmaları, ekonomik düzenin bir sonucu değil, kendi tembelliklerinin ya da beceriksizliklerinin bir sonucudur sadece. Thornton’un kendisi, tembel de değildir, beceriksiz de değildir. İşte bir fabrikanın sahibi olmuştur bu sayede. Bununla gurur duyar. Kendisi gibi işadamlarının, “uygarlığın büyük öncüleri” (the great pioneers of civilization) olduklarını ileri sürer övünerek.</p>
      <p>John Thornton’a göre, patronların yararına olan her şey, işçilerin de yararınadır. Gelgelelim, işçiler bunun bilincine varmamış çocuklara benzerler. Bu yüzden de, “bilgece bir zorbalıkla” (a wise despotism) onların tepesine binmek gerekmektedir. Yeni <span epub:type="pagebreak" id="page976" title="976"/>ortaya çıkan kapitalist tipinin ilginç bir örneği olan Thornton’un şaşırtıcı yanları vardır; çünkü yönetim biçimlerinin en güzelinin cumhuriyet olduğunu düşünür. Ama herkesin iyi eğitilmiş olduğu için, herkesin eşit de olabileceği bu türden ideal bir rejim, ancak binlerce yıl sonra gerçekleşebilir. O zamana kadar da, greve giden işçilerin istedikleri yüzde beş zammı vermemeye kararlıdır. Para durumu bir yıl öncesi kadar parlak olmadığından, canı isterse ücretleri azaltabilir hatta. Bunun nedeni konusunda fabrikasında çalışanlara açıklama yapmak zorunda da değildir. Tam bir özel girişimci olan Thornton’a göre, İngiltere hükümetinin bu duruma karışmaya, onun kendi kişisel çabalarıyla kurduğu bir fabrikada, işverenle işçi arasına girmeye de hakkı yoktur.</p>
      <p>Görüldüğü gibi <em>North and South, </em>birçok açıdan Charlotte Bronte’nin <em>Shirley’</em>sini andırır; hatta çarpıcı benzerlikler vardır bu iki roman arasında. <em>Shirley’</em>deki Robert Moore’un zihniyetinin daha ılımlı bir örneği olan John Thornton, işçilere kişisel bir kin duymayacak kadar serinkanlı ve aklı başındadır. Bu kinin en aşırı biçimi, annesi Mrs. Thornton’da ortaya çıkar. Kibar bir Hıristiyan geçinen bu kadına göre, işçiler, zam filan istediklerinden değil, patronlarının mallarına elkoymak istedikleri, patronları köle durumuna getirip, zengin olmayı amaçladıkları için grev yapmaktadırlar. Başları kocaman taşlarla ezilmesi gereken nankör köpeklerdir onlar. Bu köpekleri ne denli hor gördüğünü açığa vurmak ve onlara meydan okumak için, Mrs. Thornton, grevin en bunalımlı aşamasında evinde büyük bir ziyafet vermekten çekinmez.</p>
      <p>Grev komitesi üyelerinden Nicholas Higgins, daha önce de belittiğimiz gibi, bilinçli bir emekçi ve <em>North and South’</em>da işçi sınıfının başlıca temsilcisidir. Kızı Bessy, pamuklu kumaş üreten fabrikalarda çalıştığı için on dokuz yaşında ölür. İşlenen pamuktan kopup, incecik beyaz bir toz halinde havada uçuşan zerrecikler, kızın ciğerlerini mahvetmiş, soluk alamaz hale getirmiştir onu. Bessy’nin ve Bessy gibi yüzlerce kızın öksüre öksüre, kan kusa kusa ölmemelerinin çaresi, hızla dönüp hava cereyanı yaparak bu tozu dağıtacak olan pervanemsi büyük bir tekerleğin fabrikalara yerleştirilmesidir. Ama bu tekerlekler pahalı olduğundan, fabrika sahipleri, gencecik işçi kızların ölmelerini yeğ tutarlar.</p>
      <p><span epub:type="pagebreak" id="page977" title="977"/>Emekçi kitlelere karşı işlenen bu türden cinayetleri önlemek, ülkesine sosyal adaleti yerleştirmek için özveriyle uğraşıp duran Higgins, aklı başında işçilerin hepsi gibi, sınıf kavgasında şiddete başvurulmasına, yasadışı eylemler yapılmasına kesinlikle karşıdır. Uzun uzun düşünüp taşınmış, sınıf savaşında tek etkili silahın örgütlenme olduğu kanısına varmıştır. Oysa ne gariptir ki, çağının birçok ilerici yazarı gibi Mrs. Gaskell de sendikalara inanmaz; bunların, açgözlü ve ahlak düşkünü sendikacıların elinde, işçileri çok tehlikeli ve yıkıcı eylemlere sürükleyebileceğini sanır. Romanın başkişisi ve yazarın sözcüsü olan Margaret Hale’in de bu görüşe katıldığı; toplumsal sorunların, sendikalaşma yoluyla değil, Hıristiyanca bir sevgi ve hoşgörü havası içinde çözümlenebileceğine inandığı, Higgins ile bu konuyu tartıştıkları sırada anlaşılır.</p>
      <p>Hem Higgins gibi işçilerle, hem de Thornton gibi işverenlerle yakın ilişkiler içinde olan Margaret Hale, bu iki sınıf arasında bir iyi niyet elçisi gibidir. Thornton’un, fabrikasında çalışanlara karşı katı tutumunu her zaman kıyasıya eleştirir. Onun gibilerini “sanki ticaret her şeymiş de, insanlık bir hiçmiş gibi” (as if commerce were everything and humanity nothing) gibi davranmakla suçlar. Bu eleştirilerinde o kadar ileri gider ki, çevresindekiler onun kızıl cumhuriyetçiliği ve sosyalizmi konusunda şakalaşmaya başlarlar. Oysa XIX. yüzyılın ortalarında şaka kaldırmayacak kadar ağır suçlardır bunlar.</p>
      <p><em>North and South’</em>da güneyin yaşamıyla kuzeyin yaşamı arasında, işverenle işçi arasında bir çatışma olduğu gibi, aslında birbirlerine âşık olan John Thornton ile Margaret Hale arasında da bir çatışma vardır. İşçiler Thornton’un evine saldırdıkları sırada onu korumak isteyen Margaret, aklı başında sözlerle grevcileri yatıştırmaya çalışır. Ne var ki, Thornton, hiç ödün vermeyen kaskatı bir öfke göstererek, kalabalığı zıvanadan çıkarır. Taşlar yağmaya başlayınca, Thornton’un önüne geçen Margaret alnından yaralanır. Bu olaydan sonra genç kızın onu sevdiği konusunda artık hiç kuşkusu kalmayan Thornton, onunla evlenmek ister. Ama Thornton’un tutumunu beğenmeyen Margaret, onu hor görürcesine reddeder. Margaret’in, çalıştığı gemide isyan çıkardığı için gizlenen denizci kardeşiyle tenha yerlerde buluşmaları, <span epub:type="pagebreak" id="page978" title="978"/>Thornton’un da tanımadığı bu adamı onun âşığı sanması, aralarındaki anlaşmazlığı büsbütün yoğunlaştırır.</p>
      <p>Âşıkların sonunda birleşmelerinin başlıca nedeni, grevden ötürü para durumu iyice sarsılan, neredeyse iflasın eşiğine gelen Thornton’un zamanla yola gelip, işçilere karşı daha insanca bir tutum benimsemesidir. Hatta o kadar insanlaşır ki, kendi annesi de, öteki fabrika sahipleri de buna karşı koydukları halde, işçiler için bir yemekhane yaptırır; daha da olumlu bir adım atarak, onlarla birlikte yemek yer günün birinde. İşveren Thornton ile işçi önderi Higgins’in, Margaret aracılığıyla tanışıp konuşmaları, aralarında garip bir dostluğun kurulması, önemli bir rol oynar bu değişiklikte.</p>
      <p><em>Mary Barton </em>ile altı yıl sonra yayımlanan <em>North and South’</em>da da aynı çevre –yani Manchester kenti– ve bu çevrenin sorunları ele alınır. Ne var ki, görüş açısı değişmiştir. Birinci romanın başkişileri, emekçi sınıftan John Barton, kızı Mary, Mary’nin sevgilisi John Wilson ve başka işçilerken; ikinci romanın kişileri Margaret Hale ve John Thornton gibi orta sınıftan kişilerdir. Ana konu ise, ilk romanda olduğu gibi, yoksul kitlelerin çektiği acılar değil, güneyin temsil ettiği eski İngiltere ile kuzeyin temsil ettiği yeni İngiltere arasındaki karşıtlıktır. Bu karşıtlıkta sınıf kavgasına da yer verilir. Ama <em>Mary Barton’</em>da durumu işçiler açısından gören Mrs. Gaskell, ikinci romanında, durumu hem işçiler hem de işverenler açısından görür. Kimilerinin sandığı gibi, onun, <em>Mary Barton’</em>un karşılaştığı tepkilerden çekinip döndüğünü, eleştiri dozunu azaltarak ödün verdiğini; <em>Mary Barton’</em>da işçileri savunurken, <em>North and South’</em>da egemen sınıfı savunduğunu söylemek haksızlık olur. Üstelik <em>Mary Barton, </em>“Kırklı Aç Yıllar” denilen, sefaletin en yoğunlaştığı 1842-1843 dönemini ele alırken; <em>North and South, </em>emekçilerin durumunun biraz düzeldiği, işçilerin daha az ezildiği on yıl sonraki dönemi ele alır.</p>
      <p>Charlotte Bronte’yi inceleyeceğimiz zaman, onun yaşamı üzerine başlıca bilgi kaynağımız olan <em>The Life of Charlotte Bronte’</em>ye sık sık değineceğiz. Mrs. Gaskell, 1857’de çıkan bu yaşamöyküsünden bir yıl sonra, gene Dickens’ın <em>Household Words </em>dergisinde <em>Lady Ludlow </em>adlı bir öykü yayımladı. Bu öykü de, onun toplumsal sorunlara ilgisini gösterir bir bakıma. Çünkü son derece <span epub:type="pagebreak" id="page979" title="979"/>muhafazakâr, ülkesinin düzeninde en küçük bir değişikliğe bile karşı koyan, İngiliz soylu sınıfından yaşlı bir kadın, gülmece açısından ele alınır burada. Lady Ludlow, hiç de kötü yürekli değildir; hatta çok sevimli yanları da vardır. Ama aristokrasinin İngiltere’de çok daha güçlü olduğu bir dönemde oluşan kafa yapısı, yarım yüzyıldır en küçük bir değişikliğe uğramamıştır. Örneğin Lady Ludlow’ya bakılacak olursa, yoksulların okumayı yazmayı öğrenmeleri son derece sakıncalıdır. Halkın karacahil kalmaması, Fransız Devrimi gibi felaketlerle sonuçlanabilir. Bu yüzden de Lady Ludlow, evinde çalışmak isteyen bir genç kızın okuma yazma bildiğini öğrenince, onu çok beğendiği halde hemen kovar.</p>
      <p>1859’da yayımlanan <em>Lois The Witch </em>(Cadı Lois), ilginç bir konuyu işlemekle birlikte, pek önemli sayılmaz. Mrs. Gaskell bu romanında, toplumsal konulara ilgisini gene gözler önüne sererek, darkafalı yobazların akıldışı inançlarından kaynaklanan felaketleri sergiler. Eskiden Amerika’nın New England yöresinde, hiçbir suçu olmayan genç bir İngiliz kızının, cadı olmakla suçlanarak nasıl öldürüldüğünü anlatır. Günümüzde Amerikalı yazar Arthur Miller’in <em>The Crucible </em>(Cadı Kazanı) adlı oyununda, çok daha güçlü bir biçimde işlediği bir konudur bu.</p>
      <p>Mrs. Gaskell, 1863 ile 1864 yılları arasında yayımladığı <em>Sylvia’s Lovers’</em>in (Sylvia’nın Âşıkları) yazdığı en hazin roman olduğunu söylemişti. XVIII. yüzyılın sonlarına doğru geçen bu romanda, gene toplumsal bir yaraya, “press-gang”lere değinilir. XVIII. yüzyıl boyunca, “press-gang” (toplama çetesi) adı verilen, hükümetin peylediği çeteler, herhangi bir yere ansızın baskın yaparak, Büyük Britanya’nın ordusuna, özellikle deniz kuvvetlerine, zorla er topluyorlardı. Gördükleri güçlü kuvvetli genç erkekleri hemen yakalayıp, kışlalara ya da savaş gemilerine kaçırıyorlardı. Romanın başlangıcında uzun uzun anlatılan devlet terörünün bu korkunç uygulaması, zorunlu askerlik hizmetinden ya da seferberlikten tümüyle farklı, zorbaca bir yöntemdi.</p>
      <p>Romanın başkişisi Sylvia, Yorkshire sahilinde bir kasabada çiftçilik eden Daniel Robson’un kızıdır. Akrabalarından Philip Hepburn, Sylvia’yı derin bir aşkla sever. Ama Sylvia, ona değil de, biraz uçarı genç bir denizci olan Charley Kinraid’e tutulup, <span epub:type="pagebreak" id="page980" title="980"/>onunla nişanlanır. Gelgelelim Charley, çalıştığı balina gemisine binmekteyken, bir press-gang tarafından kaçırılır. Hükümetten yetki alan bu haydutların sandalının dibinde kıskıvrak bağlı yatarken, sahilde gördüğü Philip’e seslenip, durumu Sylvia’ya bildirmesini ister. Ama Philip, bu mesajı iletmez Sylvia’ya. Charley’nin şapkası sahilde bulununca, genç kız, boğulduğunu sandığı sevgilisinin yasını tutar.</p>
      <p>Bir süre sonra, Sylvia’nın babası Daniel Robson, press-gang’lere karşı ayaklanan kasaba halkına elebaşılık eder. Bu haydutların eline düşen gençleri kurtarmak amacıyla, toplandıkları hanı ateşe verir ve asılarak cezalandırılır. Annesiyle birlikte güç durumda kalan Sylvia, hâlâ Charley’yi sevdiği halde, Philip ile evlenmeye razı olur; bir de çocuk doğurur. Ne var ki, Charley’nin sağ olduğu günün birinde anlaşılınca, Philip’in foyası meydana çıkar. Karısının ağır suçlamalarına çok üzülen Philip, kendi isteğiyle asker olur. Bir savaş sırasında Charley ile karşılaşıp, onun yaşamını kurtarır; bu arada kendi de ağır yaralanır. Karısının ve çocuğunun özlemine dayanamadığı için, bitkin bir halde evine döner. Eski sevgilisi Charley’nin, zorla askere alındıktan kısa bir süre sonra evlendiğini haber alan Sylvia, Philip ile barışmaya, onu sevmeye hazırdır. Ne var ki, Sylvia ile kocasının mutluluğu çok kısa sürer. Çünkü Philip, karısıyla barıştıktan hemen sonra ölür.</p>
      <p>Mrs. Gaskell’in tamamlanamayan son romanı <em>Wives and Daughters </em>(Eşler ve Kızlar), <em>Cornhill Magazine’</em>de 1864 ile 1866 yılları arasında yayımlandı. Bu yayın sürerken, kendi 1865’te ansızın ölüvermişti. Kırsal bölgede küçük bir kasabada geçen <em>Wives and Daughters’</em>de, <em>Mary Barton’</em>da ya da <em>North and South’</em>da görülen türden toplumsal çatışmalar yoktur. Roman, iki ailenin ve bu iki ailenin çocuklarının birbirleriyle ilişkileri üzerine kuruludur. Bu ailelerden biri Gibson, biri de Hamley ailesidir.</p>
      <p>Kasabanın hekimi Gibson, eşini çoktan yitirmiştir. Kendisine çok bağlı, Molly adında bir kızı vardır. Hem hoşlandığı bir kadın olduğu, hem de kızının yetiştirilmesine yardımcı olabileceği için, kendisi gibi dul ve tek kızlı Mrs. Kirkpatrick ile evlenir. Hekimin ikinci eşi, gösterişten başka bir şey bilmeyen, bencil bir kadındır. Mrs. Gaskell, onun gülünç ve züppe yanlarını, ince bir <span epub:type="pagebreak" id="page981" title="981"/>alaycılıkla gözlerimizin önüne serer. Molly’nin babasıyla eskiden yaşadığı mutluluk bir hayli gölgelenmiştir, ama gençliğine karşın, aklı başında bir kız olan Molly, üvey annesini elinden geldiğince idare eder. Üvey kardeşi Cynthia ile de çok iyi geçinir.</p>
      <p>Gibson ailesinde iki genç kız olduğu gibi, Hamley ailesinde de iki delikanlı vardır. Bunlardan Osborne, Molly’nin üvey kardeşi Cynthia gibi, herkeste hayranlık uyandırır. O da Cynthia gibi çekici ve pırıl pırıldır. Osborne’un küçüğü Roger ise, Molly gibi hiçbir gösterişli yanı bulunmayan, ama çok akıllı olan bir gençtir. Hamley ailesinin ve çevresinin tüm beklentilerine karşın, parlak Osborne, Cambridge Üniversitesi’nde başarısızlığa uğrar; bir Fransız mürebbiyeyle saçma bir evlilik yapar ve genç yaşta ölür. Sönük sanılan Roger ise, Cambridge’den büyük bir başarıyla mezun olduktan sonra, önemli bir bilimadamı olur. <em>Wives and Daughters’</em>de anlatılan aşk öyküsü de ilginçtir: Molly, kendisine tümüyle uygun bir kişiliği olan Roger’i sever. Oysa Roger, Cynthia’nın çekiciliğine kapılır bir süre. Ama bu roman tamamlanmadığı halde, sonunda her şeyin yoluna gireceği, Molly ile Roger’in birleşecekleri bellidir.</p>
      <p>Mrs. Gaskell’in bu son romanı, yazarın elli beş yaşında ölmesinin, İngiliz edebiyatı açısından bir kayıp olduğunu gösterir. Çünkü <em>Wives and Daughters, </em>büyük toplumsal olayları ele almaz ama, gülmece öğelerini vurgulayarak, kişilerin psikolojik yapıları ve birbirleriyle ilişkileri üstünde durur. Bu da, Mrs. Gaskell’in, romanın en önemli işlevlerinden birini irdelemeye başladığını kanıtlar.</p>
    </section>
  </body>
</html>