<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page592" title="592"/>
      <header>
        <h1 class="bolum">On İkinci Bölüm</h1>
        <h2>Samuel Taylor Coleridge</h2>
      </header>
      <p>Wordsworth’le birlikte birinci kuşak Romantiklerin en önemli şairi olan Samuel Taylor Coleridge, Romantizm’in özüne arkadaşı Wordsworth’den çok daha yakındır. Çünkü Wordsworth ancak bir tek özelliğinden, yani doğa sevgisinden ötürü Romantik sayılabilir. Oysa Coleridge’de hem doğa sevgisi, hem de bu akımın tüm öteki özellikleri vardır. Hatta kişiliği ve özel yaşamı bile, Romantizm deyince aklımıza gelenlere tam anlamıyla uygundur.</p>
      <p>Wordsworth’den iki yıl sonra, 1772’de doğan Coleridge, öğretmenlik yapan yoksul bir din adamının en küçük oğluydu. Dokuz yaşındayken babası ölünce, akrabaları onu hayırseverlerce kurulan, yetimlerin okutulduğu, ama eğitim düzeyi çok yüksek olan Christ’s Hospital adlı okula yazdırmışlardı. Coleridge bir bursla Cambridge’e gidinceye değin, yani on dokuz yaşına kadar orada yatılı kalmış, babasından yıllarca sonra ölen annesiyle ve kardeşleriyle her nedense tüm ilişkilerini kesmiş, onların adını bile anmaz olmuştu.</p>
      <p>Okul arkadaşı Charles Lamb, “Christ’s Hospital five and thirty years ago” (Otuz beş yıl önce Christ’s Hospital) adlı yazısında, Coleridge’in çok canayakın, ama düşler dünyasında yaşayan, üstün zekâlı, acayip bir çocuk olduğunu anlatır. Coleridge bir öğrencinin alışılagelmiş uğraşlarından uzak kalır, tüm vaktini hayal kurmaya ve kitap okumaya verirmiş. Küçükken bile yalnız edebiyat alanında değil, felsefe ya da dinbilimi üzerine eline geçen her kitabı okurmuş. Plotinus gibi Neo-Platonik filozofların <span epub:type="pagebreak" id="page593" title="593"/>düşüncelerini açıklarken, Homeros’un ya da Pindaros’un şiirlerini ezbere Yunanca söylerken onu dinleyenler, bu harika çocuğa hayran kalırlarmış. Ömrünün sonuna değin süren bu okuma merakı açısından da Coleridge, Wordsworth’e hiç benzemezdi; çünkü daha önce de söylediğimiz gibi, Wordsworth sadece doğanın eğitici etkisine inanır, neredeyse hiç okumaz, kitaplara saygı da duymazdı. Ortak arkadaşları Robert Southey’nin dediği gibi, Wordsworth’ü bir kitaplığa almak, bir ayıyı lale dolu küçük bir bahçeye sokmak kadar tehlikeliydi. Coleridge ise tam bir kitapseverdi. Ne var ki, gerçeklerden kaçabilmek için daha sonraları afyona sığındığı gibi, okumaya da sığındığı için, onun okuma merakının çok sağlıksız bir yanı da vardı. Bilgisini artırmak için okumadığının kendi de farkındaydı. 19 Kasım 1796’da bir arkadaşına yazdığı mektupta, “öteden beri hep okurum; neredeyse her şeyi okudum; kimselerin bilmediği garip kitaplara dalarım; ancak oyalanmak için okurum ve her zaman okurum” der.</p>
      <p>Coleridge, Cambridge’deyken mantıkla açıklanması olanaksız çılgınlıklarından birini yapmış; üniversiteden kaçıp, asıl adının ilk harflerini, yani S.T.C.’deki harfleri alarak uydurduğu Sylas Tomkyn Cumberbach gibi komik bir adla, gönüllü olarak orduya girmişti. Gerçi Coleridge’in herhangi bir meslekte düzenli olarak çalışabilmesinin nasıl olsa yolu yoktu ama, onun huyuna suyuna askerlik kadar uymayan bir uğraş da düşünülemezdi. İyi ki, bir subay atları sözde tımar ettiği ahırın duvarlarına Latince alıntılar yazan bu erle ilgilenmişti de, Coleridge’in ordudan çıkmasını sağlamıştı. Dört ay kadar süren bu askerlik serüveninden sonra, hoşgörülü davranan üniversite onu burslu öğrenci olarak gene kabul etti. Ne var ki, Coleridge tüm bilgisine ve olağanüstü yeteneklerine karşın, diplomasını alamadan üniversiteden ayrıldı.</p>
      <p>Aynı yıl, yani 1794’te Coleridge Fransız Devrimi’nin ateşli bir savunucusu oldu. Ancak üç dört yıl süren devrimci dönemi, Wordsworth’ün yaşamında bıraktığı derin izleri bırakmadan ve ona Wordsworth’ün çektiği derin acıları çektirmeden unutulup gitti. “France, an Ode” adlı şiirde, Fransız Devrimi’nin onu nasıl hayal kırıklığına uğrattığını anlatır. Devrimciliği Coleridge’in <span epub:type="pagebreak" id="page594" title="594"/>kendinin de pek ciddiye almadığı, 1798’de yazdığı bir mektupta, kurulu düzene karşı çıkışı sırasında söylediklerini “cırtlak sesli bir oyuncak borazandan” (“squeaking baby-trumpet of sedition”) çıkan seslere benzetmesinden ve bu borazanı artık kırdığını bildirmesinden anlaşılır. Devrimciyken çağın en ilerici Hıristiyan mezheplerinden biri olan Unitarianism’e inanan Coleridge, zamanla İngiltere Kilisesi’ni, yani devletin resmi din kurumunu bağrına bastı; Basil Willey’nin dediği gibi, siyasal görüşleri gittikçe daha dinsel, dinsel görüşleri gittikçe daha siyasal oldu. Böylece tıpkı Wordsworth gibi, darkafalı bir Tory’ye dönüştü sonunda. Fransız Devrimi’nin ilkelerini benimsediği sırada Robert Southey’le birlikte <em>The Fall of Robespierre </em>(Robespierre’in Düşüşü) adlı metelik etmeyen bir tragedya, Priestley ve Godwin gibi radikalleri öven soneler, siyasal coşkusunu dile getiren bazı başka şiirler yazdı ve <em>The Watchman </em>(Bekçi) adlı bir dergi çıkardı. Bu arada arkadaşlarıyla birlikte “Pantisocracy” adını verdiği düşsel bir toplum tasarısına âşık oldu. Herkesin egemen, herkesin eşit ve herkesin çok kültürlü olacağı böyle bir toplum düzenini İngiltere’de kurmanın yolu olmadığı için, Coleridge kendisiyle aynı inancı paylaşanlarla birlikte Amerika’ya göç edip, Susquehanna’nın –belki de bu nehri şiirsel ve müzikal adından ötürü seçmişti– kıyılarında yerleşmeyi düşündü.</p>
      <p>Pantisokratik grup, iyi eğitim görmüş, ileri görüşlü on iki erkekle on iki kadından oluşacaktı. Erkekler toprak işlerinde günde ancak iki üç saat çalışarak grubun geçimini sağlayacaklar, geri kalan vakitlerini okumaya yazmaya vereceklerdi. Erkekler kadar kültürlü olan kadınlar, ev işlerine ve çocuklara bakacaklar, boş zamanlarında da bilgilerini artıracaklardı.</p>
      <p>Bu tasarı gerçekleşmedi elbette. Gelgelelim Pantisocracy düşü yüzünden Coleridge, yanlış davranışlarla dolu yaşamının en büyük yanlışlarından birini yaptı, ona hiçbir bakımdan uygun olmayan bir kadınla evlendi; çünkü Susquehanna nehrinin kıyılarında kurulacak ideal topluma katılanların evli olmaları gerekiyordu. Coleridge’in arkadaşı Southey, Miss Fricker adlı biriyle evlenmişti. Coleridge ise, gönüllü asker olduğu sırada yaptığı gibi, sonuçlarını hiç düşünmeden, henüz yirmi üç yaşındayken, Miss Fricker’in kardeşi Sara’yla evleniverdi. Bu evlilik Coleridge <span epub:type="pagebreak" id="page595" title="595"/>için sürekli bir mutsuzluk kaynağı ve belki de şair olarak çabuk tükenmesinin nedenlerinden biri oldu. Wordsworth’e göre, Coleridge evinde öyle tedirgindi ki, kendi kişisel mutsuzluğundan ötürü, “acı çekenlerle birlikte acı çekmeyi göze alamazdı” (“he could not afford to suffer with those he saw suffer”). Gerçi Wordsworth bunu söylemekle haklıydı ama, kırkından sonra kendi de aynı duruma düşmüştü ve acı çekenlerle birlikte acı çekemediği için şairliğini yitirmişti. Wordsworth’ün kız kardeşi Dorothy’nin Nisan 1801 tarihli bir mektubuna göre, Sara Fricker eşine en küçük bir hayrı dokunamayacak, duyarlılıktan tümüyle yoksun, son derece akılsız bir kadındı. Coleridge bacanağı Southey’ye Şubat 1803’te yazdığı bir mektupta, tüm yaşamının en uğursuz saatinin Sara’yla evlendiği saat olduğunu yazdı. Kızına ve biri küçükken ölen iki oğluna düşkünlüğü, mutsuzluğunu ayrıca artırıyordu. Coleridge aynı mektupta, eğer o karısını, karısı da onu, her ikisinin de çocuklarını sevdiklerinin yarısı kadar sevseydiler, dünyanın en mutlu adamı olacağını söyledi. Coleridge evliliğinin felâketine bir çözüm arayacağı yerde, her zaman yaptığı gibi çareyi kaçmakta buldu. Eşinden resmen ayrılmadı ama, 1804’ten sonra onunla birlikte oturmadı. Çocuklarının geçimini de sağlayamadığı için, iyi yürekli bacanağı Southey, “bir tek mürekkep hokkasından kaç kişiyi besliyorum, bir düşünün hele!” (“think how many mouths I must feed out of one inkstand!”) diye yakınarak, hem kendi ailesine, hem de Coleridge’in ailesine bakmak zorunda kaldı.</p>
			<figure class="right">
				<img src="image/p595.jpg"/>
				<figcaption>Samuel Taylor Coleridge’nin W. Allston tarafından yapılan portresi (1814) Londra, National Portrait Gallery</figcaption>
			</figure>
      <p>Coleridge bu mutsuz evliliği yaptığı yıl, yani 1795’te Wordsworth’lerle tanışmıştı. Eğer birkaç ay önce Sara Fricker’la evlen<span epub:type="pagebreak" id="page596" title="596"/>meseydi, Dorothy’yle evlenebilirdi belki ve o zaman tüm yazgısı değişebilirdi. Ama belki de hiçbir şey değişmezdi; çünkü kimilerinin mutlu olmaya özel bir yetenekleri olduğu gibi, Coleridge’in de mutsuz olmaya özel bir yeteneği vardı. Nitekim mutsuzluğa bu eğiliminden ötürü, onu gizlice seven ve eşsiz bir kişiliği olan Dorothy’ye değil de, Wordsworth’ün baldızı olan ve karısı gibi Sara adını taşıyan başka bir genç kadına âşık oldu daha sonraları.</p>
      <p>Coleridge’le Wordsworth’ün tanışıp dost olmalarının İngiltere’de Romantizm akımının gelişmesinde ne denli önemli olduğunu ve bu akımın başlangıcı sayılan <em>The Lyrical Ballads</em>’ın yayımlanmasıyla sonuçlandığını açıklamıştık. İki arkadaş birbirlerine çok yakın oturuyorlar, bütün günlerini beraber geçiriyorlardı. 1798’de Coleridge, Wordsworth’lerle birlikte Almanya’ya gitti. Almancayı daha iyi öğrenebilmek için bir süre sonra arkadaşlarından ayrıldı. On ay kaldığı Almanya’da Göttingen Üniversitesi’nde felsefe, filoloji ve doğal bilimler derslerini izledi. Onu ayrıca ilgilendiren Alman felsefecilerini okuyabilecek ve Schiller’in Wallenstein’ının doğru dürüst bir çevirisini yapabilecek kadar iyi Almanca öğrendi.</p>
      <p>1797 ile 1802 yılları arası, birazdan açıklayacağımız gibi, Coleridge’in en iyi şiirlerini yazdığı dönemdi. 1802’den sonra yaşamının kişisel açıdan daha mutsuz, şiir açısından da verimsiz yılları başladı. Bu arada Wordsworth’lerle ilişkisi de bozulmaya yüz tutmuştu. 1804’te sağlık durumunu düzeltmek amacıyla Malta adasına gitti. İki yıl sonra, İtalya’ya da uğrayarak Malta’dan döndüğü zaman, sağlığı daha da bozulmuş, afyon alışkanlığının büsbütün kölesi olmuştu. Öteden beri romatizma ağrıları çektiği için, o sıralarda eczanelerde reçetesiz satılan afyonruhunu, yani “laudanum”u daha önce de kullanmıştı herhalde. Kendi dediğine göre, uykusunda ansızın ölme korkusundan ötürü de afyon yutardı arasıra. Ama 1806’dan sonra Coleridge, ancak gerektiğinde ilaç olarak afyon kullanan biri değil, bir afyonkeşti artık. “the Dark İdol” (Karanlık Put) dediği afyona Coleridge kadar bağımlı olan De Quincey’ye bakılacak olursa, Coleridge bedensel sıkıntılarını gidermek için değil, keyiflenmek için afyon kullanırdı. Oysa bu uyuşturucuya bağımlılığı yüzün<span epub:type="pagebreak" id="page597" title="597"/>den akıllara sığmaz acılar –ölümü özleyecek kadar korkunç acılar– çekerdi. Afyon alışkanlığından kurtulmak için gerekli iradeden yoksun olduğunu bilmek onu perişan ediyordu: “Hiçliğimi, güçsüzlüğümü ve değersizliğimi, sözle açıklanamayacak bir yoğunlukla duyuyorum” (“I feel with an intensity unfathomable by words, my nothingness, impotence and worthlessness”). Southey’ye yazdığı bir mektupta, afyona açıkça değinmeden, tüyler ürpertici karabasanlarından söz eder: “O God! When a man blesses the loud screams of agony that awake him night after night, night after night, it is better to die than to live.” (Aman tanrım! Bir adam can çekişircesine çığlıklar atarak, her gece, ama her gece uyanır da, onu uyandıran kendi çığlıklarına şükrederse, ölmek yaşamaktan daha iyidir.) “The Pains of Sleep” (Uykunun Acıları) adlı şiirinde de, afyon alınca gördüğü karabasanlar konusuna değinir:</p>
      <blockquote>
        <p>The third night, when my own loud scream</p>
        <p>Had waked me from the fiendish dream,</p>
        <p>Overcome with sufferings strange and wild,</p>
        <p>I wept as I had been a child.</p>
      </blockquote>
      <blockquote>
        <p>Üçüncü gece, kendi keskin çığlığım,</p>
        <p>Bir cehennem düşünden beni uyandırınca,</p>
        <p>Garip ve yabansı acılara yenik düşüp,</p>
        <p>Bir çocuk gibi ağladım.</p>
      </blockquote>
      <p>Nisan 1816’da Lord Byron’a bir mektubunda, afyona lanet eder: “The worst and most degrading of slaveries... A specific madness which leaving the intellect uninjured and exciting the moral feelings to a cruel sensibility, entirely suspended the moral will... process of slow self-destruction...” (Köleliklerin en kötüsü ve en aşağılayıcısı... Beyni zedelemeden ve manevi duygulara zalimce bir duyarlılık vererek, iradeyi tümüyle yok eden özel bir delilik... kendi kendini yavaşça yıkıp yok etme süreci.) De Quincey’e göre, Coleridge “the curse of my life and my shme” (yaşamımın laneti ve utancım) diye söz etti afyondan kurtulmak için akıl almaz çarelere başvurmuştu. Örneğin, parayla <span epub:type="pagebreak" id="page598" title="598"/>tuttuğu bir adamın, onu nereye giderse gitsin hep izlemesi, afyon almak için bir eczaneye girmek üzere olduğunu görürse, onu gerekirse döverek, içeri girmesini engellemesini istemişti. Ne var ki, Coleridge’de yalnız afyon konusunda değil, hiçbir konuda irade denilen şeyin zerresi olmadığı için tüm bu çabalar boşunaydı.</p>
      <p>Coleridge, Ağustos 1806’da Malta’dan döndüğü sırada utancından aylarca saklanmış, dostlarından kaçmıştı. Wordsworth’le baldızı Sara Hutchinson onu sonunda bulmuşlar, evlerine yakın bir handa konuk etmişlerdi. Ama Wordsworth’le arası açılmaya başladığı için Coleridge yeniden kaçmıştı. Onu afyon sorunu kadar üzen başka bir sorun da geçim derdiydi. Biraz para kazanmak amacıyla konferanslar vermişti. İyi ki, bazı meraklı kişiler bu konferanslarda not tuttular da, Coleridge’in söylediklerini az çok öğrenebildik. 1811 ve 1812 yıllarında Shakespeare üzerine ünlü konferansları, Coleridge’in çağının en değerli Shakespeare eleştirmeni olduğunu kanıtlar. Coleridge çağının en güzel konuşan aydını olduğu halde, konferansçı olarak pek başarılı değildi. Çünkü kimi zaman hasta olduğu bahanesiyle toplantı yerine hiç gitmez, kimi zaman da, söyleyeceklerini önceden hazırlayıp yazmadığı için, ilan edilen konuyla hiç ilgisi olmayan bambaşka bir konuyu ele alırdı. Örneğin, Milton’ın <em>Paradise Lost</em>’u üzerine bilgi edinmeye gelen dinleyiciler, okullarda dayak konusu üzerine bir konuşma dinlemek zorunda kalırlardı. Üstelik De Quincey gibi onu yakından tanıyanlara bakılacak olursa, Coleridge’in konuşmacı olarak eşsiz yeteneği, dinleyiciler önünde verdiği konferanslarda değil, dostlarıyla yaptığı söyleşilerde ortaya çıkardı.</p>
      <p>Coleridge verdiği bu konferanslarla ya da dergilerde ve gazetelerde çıkan yazılarıyla değil, arkadaşlarının para yardımları sayesinde geçimini sağladı. Eğer onun dehasına inanan, onu candan seven bu arkadaşlarının yardımından yoksun kalsaydı, küçük bir çocuk kadar çaresiz olan Coleridge’in sürüm sürüm sürünmesi işten bile değildi. Kendi anlattığına göre, <em>The Morning Post </em>ile <em>The Courier </em>gibi önemli iki gazetenin yönetmeni ona yılda iki bin İngiliz lirası önerince, her gün çalışmaya, üstelik cansıkıcı saydığı bir işte çalışmaya katlanamayan Coleridge, kendisine değil bu kadar, iki bin kere iki bin verilse bile, gene de kır<span epub:type="pagebreak" id="page599" title="599"/>sal bölgede oturmaktan ve eski kitapları tembel tembel karıştırmaktan vazgeçemeyeceğini, üstelik yılda iki yüz elli İngiliz lirasından fazla parası olmasını bir felâket saydığını bildirmişti. Hayranları yılda bu miktarı ona nasıl olsa veriyorlardı. Örneğin, adlarını taşıyan Wedgewood porselenleriyle ünlü Wedgewood kardeşler ona ömrü boyunca belirli bir maaş bağladılar. Gerçi bu kardeşlerden biri, Coleridge’in yazacağını hep ilan ettiği yapıtları bir türlü ortaya çıkaramadığı için bir süre sonra yardımını kesti ama, Thomas Wedgewood ve başkaları, Coleridge’e sürekli yardımda bulunuyorlardı. Örneğin, Coleridge para sıkıntısından söz edince, Byron ona hemen yüz İngiliz lirası vermişti. Kendi zor geçinen De Quincey bile, adını gizleyerek, Coleridge’e birkaç yüz İngiliz lirası göndermişti. Malta’dan dönüşünden sonra ev masrafı da hiç olmadı, çünkü eşinin dostunun evinde konuk kaldı her zaman. Ama kendi çıkarını düşünen ya da başkalarının ona duydukları hayranlığı ve sevgiyi bilinçli olarak sömüren asalaklarla uzaktan yakından hiçbir ilgisi yoktu Coleridge’in. Kimsesiz çaresiz bir küçük çocuk gibiydi ve tıpkı bir çocuk gibi sevilmesi, korunması gerekiyordu. Üstelik korkunç bunalımlar geçiren, yaşamda hiçbir umudu kalmayan bir çocuktu o. Mart 1808’de yazdığı bir mektuptan anlaşıldığı gibi, daha otuz altı yaşındayken bile mahvolmuş bir insandı: “Oh had I health and youth and were what I once was! But I played the fool and cut the throat of my own happiness, of my genius, or my utility.” (Ah keşke sağlığım, gençliğim olsa da eskiden olduğum gibi olabilsem! Ama aptallık ettim, kendi mutluluğumun, dehamın, yararlılığımın gırtlağını kestim.) Coleridge kadar ağır sıkıntılar geçirenler, genellikle başkalarını, özellikle en yakınlarını suçlarlar. Ama Coleridge kendi umutlarını kendi eliyle yıktığının, kendisinden başka hiç kimsenin –o sevimsiz eşinin bile– suçlu olmadığının bilincindeydi. Bu bilinç bunalımlarını büsbütün yoğunlaştırıyor, afyona bağımlılığını büsbütün artırıyordu. O kadar ki, kimi zaman aylarca ortadan yok olurdu; nerede olduğunu, ne yaptığını kimseler bilmezdi.</p>
      <p>Sonunda Coleridge çok önceden yapması gerekeni yaparak, hekime başvurdu. James Gillman adlı doktorun evinde konuk kalması, hastaneye yatırılmış gibi sürekli denetim altında bulun<span epub:type="pagebreak" id="page600" title="600"/>masını sağladı. Böylece Coleridge irade güçsüzlüğü yüzünden kendi yönetemediği yaşamını başkalarının eline teslim etti. 1816 ilkbaharında Londra dolaylarında Highgate’deki eve yerleşmeden önce, evin sahibi Dr. Gillman’a yazdığı mektupta, uyuşturucu bağımlılığı yüzünden bir “deli” sayılması gerektiğini olanca çıplaklığıyla anlatmıştı. Yalancı olmadığı halde, o “nefret ettiği zehri” (“detested poison”) elde etmek için yalan söyleyebileceğini açıkladı ve ilk haftalar evden yalnız çıkmasına izin verilmemesini istedi.</p>
      <p>Coleridge, Highgate’de bir süre kaldıktan sonra iyileşip oradan gideceğini sanıyordu. Ne var ki, ölünceye değin, yani on sekiz yıl Dr. Gillman’ın evinde oturdu. Highgate’den ancak bir tek kez, 1824’te kaçtı, ama daha on gün geçmeden, kuzu gibi geri döndü. 1828’de Dr. Gillman’ın izniyle, Wordsworth’lerle birlikte Avrupa’da bir yolculuk yaptı. Gerçi afyonu tamamıyla bırakmamıştı ama, hekim denetiminde küçük dozlarda alıyordu artık.</p>
      <p>Bu son on sekiz yıl, Coleridge’in ömrünün en mutlu yıllarıdır kimine göre. Geçmişte yazdığı <em>The Statesman’s Manual or the Bible the best Guide to Political Skill and Foresight</em>’ı (Devlet Adamı’nın Elkitabı ya da Kutsal Kitap, Siyasal Beceriye ve Öngörüye En İyi Rehber), <em>The Friend</em>’i (Dost), <em>Aids to Reflexion</em>’ı (Düşünceye Yardımlar) ve <em>Biographia Literaria</em>’yı tamamlayıp yayımladı. Ne var ki, bu son yapıt bir yana, ötekiler edebiyat açısından bizi pek ilgilendirmediği ve şairliğine hiçbir katkıda bulunmadığı için, bu son yılları boşuna yaşanmış yıllar sayarlar birçokları. Hatta Fausset’in dediği gibi, bir bakıma “a posthumous existence” yani “ölümden sonra bir yaşam”dı bu. Çünkü gerçek Coleridge, yani şair Coleridge çoktan ölmüştü aslında ve aynı adı taşıyan, ama o gerçek Coleridge’le hiçbir ilgisi kalmayan adam 1834’te altmış iki yaşında toprağa verilince, Charles Lamb gibi çocukluk arkadaşları bile derin bir keder duymadılar. Lamb bu ölüm karşısında herkesin kayıtsızlığına değinirken, “I grieved that I could not grieve” (üzülmediğime üzülmüştüm) dedi çok daha sonraları.</p>
      <p>Coleridge onu tanıyanlar için, pırıl pırıl kişiliği, görülmedik zekâsı ve bilgisi sayesinde, çağının en olağanüstü kişisi sayılırdı. <span epub:type="pagebreak" id="page601" title="601"/>Wordsworth, Coleridge’in, karşılaştığı en eşsiz insan olduğunu; Southey onun kafasını tüm kuşağının kafalarından on bin kat üstün bulduğunu; Charles Lamb onun bir benzerini dünyada görmediğini, büyük bir olasılıkla hiç kimsenin de göremeyeceğini söylemişti. Ne var ki, Romantik akımın en büyük şairi olabilecek bu adam, ömrünün sadece son yıllarını değil, büyük bir bölümünü, değerli bir şeyler yazacağına, ancak konuşarak geçirdi.</p>
      <p>Ama Coleridge’in tüm öteki yetenekleri gibi, güzel konuşma yeteneği de olağanüstüydü. Lamb yazılarıyla yüce olan Coleridge’in, sohbetiyle daha da yüce olduğunu söyler. William Hazlitt 1825’te yayımlanan <em>The Spirit of the Age or Contemporary Portraits</em>’de (Çağın Ruhu ya da Çağdaş Portreler) “the present age is an age of talkers and not of doers” (bu çağ bir şeyler yapanların değil, konuşanların çağıdır) diyerek Coleridge’e çattığı halde, onun sohbetine gene de hayran olduğunu, <em>Lectures on the English Poets</em>’de (İngiliz Şairleri Üzerine Konuşmalar) “he talked on for ever and you wished him to talk on for ever” (o boyuna konuşurdu; siz de onun boyuna konuşmasını isterdiniz) demesinden anlarız. Eğer o sıralarda teyp icat edilmiş olsaydı ve Coleridge’in sözleri kaydedilseydi, onun sayısız yapıtı bulunurdu şimdi elimizde. Çünkü kitaplarını yayımlayan kişiye göre, Coleridge bir tek akşamda bir kitabın yarısını dolduracak kadar ilginç şeyler söylermiş; üstelik basılmaya hazır, pürüzsüz bir anlatımla söylermiş bunları. Gelgelelim çağın en değerli eleştirmeni Hazlitt’in, gene <em>The Spirit of the Age</em>’de belirttiği gibi, Coleridge’in bu güzel konuşma yeteneği olumsuz bir marifetti; “If Mr. Coleridge had not been the most impressive talker of his age, he would probably have been the finest writer... All that he has done of moment has been done twenty years ago. Since then he may be said to have lived on the sound of his own voice.” (Eğer Mr. Coleridge çağının en etkileyici konuşmacısı olmasaydı, büyük bir olasılıkla çağının iyi yazarı olurdu... Yaptığı her önemli işi yirmi yıl önce yaptı. O zamandan beri kendi sesinin sedasıyla yaşadığı söylenebilir.) Güzel konuşmasının olumsuz yanını Coleridge’in kendi de bildiği için, “my eloquence was most commonly excited by the desire of running away and hiding myself from <span epub:type="pagebreak" id="page602" title="602"/>my personal feelings” (güzel konuşmam, çoğu zaman kendi kişisel duygularımdan kaçma ve saklanma isteğinden kaynaklanırdı) demişti. Coleridge’in konuşması bir bakıma şarttı; çünkü sürekli okuyor ve o eşsiz belleğiyle okuduklarını hem hiç unutmuyor, hem de yeni yorumlar ve sentezler yapıyordu. Böylece beyni ikide bir sıkılması gereken bir sünger gibiydi; bu süngeri sıkmanın ve boşaltmanın tek yolu da konuşmaktı.</p>
      <p>Coleridge’in dehasının başka bir olumsuz yanı, değişik alanlarda fazlasıyla yetenekli oluşuydu. Hayranlarından biri haklı olarak, “a myriad minded man” (binbir beyinli adam) diye tanımlamıştı onu. Coleridge şairdi, edebiyat eleştirmeniydi, felsefeciydi, gazete yazarıydı, dinbilimciydi, siyaset bilimciydi. Değil onunkisi gibi ayrıca güçsüz bir iradeyle, çelik gibi bir iradeyle olsa bile, böylesine değişik alanlarda yeteneği olan bir insanın kendini dağıtmamasının yolu yoktu. Coleridge’in tüm öteki yeteneklerinden vazgeçip ancak şiiri düşünmesi, tüm dehasını ancak şiir üzerinde yoğunlaştırması gerekirdi. Ne çare ki, bunu yapamadı. Şair olarak tükendikten sonra, felsefeye, dinbilime ve siyasete ilgisini bir yana bırakıp, sadece edebiyat eleştirisiyle uğraşsaydı, gene büyük yapıtlar bırakabilirdi ardında. Çünkü Coleridge bellibaşlı İngiliz şairleri arasında en yetenekli eleştirmendi. Gelgelelim her alanda olduğu gibi, eleştiri alanında da yeteneklerini boşa harcadı.</p>
      <p>Coleridge’in durumunun en acı yanı, Wordsworth’den farklı olarak, yaratıcı gücünü yitirdiğinin tümüyle bilincinde olmasıydı. Mart 1801’de, daha yirmi dokuz yaşındayken Godwin’e yazdığı bir mektupta, “the poet in me is dead” (içimdeki şair öldü) der; ve Temmuz 1802’de Southey’ye, “all my poetic genius is gone” (şair olarak tüm deham bitti) diye yazar. “Dejection; an Ode” (Üzüntü; bir Ode) adlı son güzel şiirinde, şair olarak tükenişi konusunu işler. “Dejection”ı sevdiği kadına, yani Sara Hutchinson’a bir mektup olarak, arkadaşı Wordsworth’ün düğün günü olan 4 Nisan 1802’de yazmıştı. Ama daha sonraları Sara’nın adını şiirden çıkarmış ve bu aşk ilişkisini gizleyebilmek için şiirin yarısından fazlasını atmak zorunda kalmıştı.</p>
      <p>De Quincey’e bakılacak olursa, Coleridge’in şair olarak böylesine erken tükenmesinin nedeni afyondur. Ama afyonun bir sonuç mu, yoksa bir neden mi olduğunu, yani Coleridge’in af<span epub:type="pagebreak" id="page603" title="603"/>yona alıştığı için mi yaratıcı gücünü yitirdiğini, yoksa yaratıcı gücünü yitirdikten sonra mı afyona sığındığını bilemeyiz. İkinci olasılık daha akla yakındır bize kalırsa; çünkü Coleridge ancak 1802’ye kadar, yani afyonun iyice kölesi olmadan önce gerçek bir şairdir. Onun yaratıcılığı Wordsworth’inkinden bile daha kısa sürmüş, 1797’de başlayıp, 1802’de bitivermiştir. Coleridge’in toplu şiirleri iki kalın cilt tuttuğu halde, bu şair incecik bir “seçme şiirler” kitabında okunmalıdır aslında. Zaten Coleridge’in kendisi, her zamanki şaşmaz bilinciyle 28 Şubat 1819 tarihli bir mektubunda, elinde olsaydı ancak beş altı şiirini bir kitapta yayımlamakla yetineceğini söyler. Böyle bir kitaba, şimdi ele alacağımız başlıca üç şiirinden başka, şunlar girmelidir bize kalırsa: Bir dostuna içini dökercesine, doğal konuşma diliyle yazıldıkları için “conversation poems” (konuşma şiirleri) dediğimiz “Dejection; an Ode”, “This lime-tree Bower my prison” (Beni Hapseden Bu Ihlamur Ağacı Kameriyesi), “Frost at Midnight” (Gece Yarısı Don), “Fears in Solitude” (Yalnızken Duyulan Korkular), “The Nightingale” (Bülbül) ve lirik bir şiir olan “Love” (Aşk).</p>
      <p>Birçok eleştirmen 1797 yılını Coleridge’in “harikalar yılı” saymakta haklıdır; çünkü en güzel üç şiiri, “The Rime of  the Ancient Mariner”, “Christabel” ve “Kuble Khan” o yıl yazılmıştı. Eğer Coleridge daha yirmi beş yaşındayken yazdığı bu eşsiz şiirlere benzer başka şiirleri on yıl süreyle yazsaydı Romantizmin en büyük şairi olurdu kuşkusuz.</p>
      <p>Coleridge “The Rime of the Ancient Mariner”de, biçim ve anlatım açısından eski halk <em>ballad</em>’larını örnek alır. Hatta <em>The Lyrical Ballads</em>’ın Wordsworth’le birlikte hazırladıkları ilk baskısında yayımlanan versiyonu, artık geçerli olmayan bir yığın sözcükle ve XV. yüzyıl imlasıyla yazılmıştı. İyi ki, Coleridge <em>The Lyrical Ballads</em>’ın ikinci baskısında, “The Rime of the Ancient Mariner”e yapay bir hava veren ve okunmasını güçleştiren bu özentiden vazgeçti.</p>
      <p>“The Rime of the Ancient Mariner” çoğu dörtlük, bir kısmı beşlik ya da altılık kıtalardan oluşan, gerçek halk <em>ballad</em>’ları gibi kısa değil de yedi bölümlü ve her bölümünde yirmiye yakın ya da daha çok kıta bulunan uzun bir şiirdir. Bu şiirin nasıl yazıldığının öyküsü ilginçtir: 1797 yılında Coleridge, Wordsworth ve Dorothy küçük bir yolculuğa çıkmayı tasarlıyorlardı. Bu yolculuğun <span epub:type="pagebreak" id="page604" title="604"/>masrafını ödeyebilmek için, bir şiir yazıp aylık bir dergide yayımlamayı düşündüler. İlk niyetleri, bu şiiri Coleridge’le Wordsworth’ün birlikte yazmalarıydı. Ama iyi ki, çok geçmeden Wordsworth kendi tarzının Coleridge’in tarzına hiç mi hiç uymadığının farkına vardı. Böylece Wordsworth bu şiire bir tek katkıda bulundu; yaşlı gemicinin yazgısını değiştiren olayı, yani albatros kuşunun öldürülmesini önerdi. Coleridge’in başka bir dostuysa, içinde hayaletler bulunan bir gemiyi düşünde görmüş ve bu acayip düşünü Coleridge’e anlatmıştı.</p>
      <p>Dünya edebiyatında denizle ilgili en güzel iki şiir, “Le Bâteau Ivre” ile “The Rime of the Ancient Mariner”dir bize kalırsa. Ve ne gariptir ki, Arthur Rimbaud “Le Bâteau Ivre”i yazdığı sırada denizi henüz hiç görmediği gibi, Coleridge de “The Ancient Mariner”i yazdığı sırada denizi hiç görmemişti.</p>
      <p>John Livingston Lowes adlı Amerikalı bir profesör, 1927’de <em>The Road to Xanadu </em>(Xanadu’ya Giden Yol) adlı, eleştiri alanında pek benzeri olmayan bir kitap yazdı. Bu kitapta sadece “The Rime of the Ancient Mariner” ile “Kubla Khan”ı ele alan Lowes, bu iki şiirin nasıl oluştuğunu; ta eskiden yazılmış o acayip seyahatnameleri okuya okuya Coleridge’in bilinçaltının nasıl etkilendiğini; o kitaplarda okuduklarının kendi hayal gücüyle birleşmesi sonucu, birer mucize sayılan bu iki olağanüstü şiirin nasıl meydana geldiğini gösterir. Lows’un verdiği birçok örnekten sadece bir tekine değinmekle yetinelim: Coleridge yıllar önce, ünlü gezgin James Cook’un kitabında, denizde yüzen yılanların “yanan bir ateşe biraz benzediklerini” (“a faint appearence of glowing fire”) okumuştu. Belki kendi de farkında olmadan belleğinin bir köşesinde kalan bu sözcükler, “The Rime of the Ancient Mariner”de şu dizelere dönüşerek, Cook’un yılanlarından bir şiir yaratılmış oldu:</p>
      <blockquote>
        <p>Blue, glossy green and velvet black</p>
        <p>They coiled and swam, and every track</p>
        <p>Was a flash of golden fire.</p>
      </blockquote>
      <blockquote>
        <p>Mavi, ışıl ışıl yeşil ve kara kadife gibi,</p>
        <p>Kıvranıp yüzüyorlardı; ve bıraktıkları her iz</p>
        <p>Altın bir ateşin pırıltısıydı peşlerinde.</p>
			</blockquote>
        <p><span epub:type="pagebreak" id="page605" title="605"/>Romantik akımın en güzel dört beş şiiri arasında yer alan “The Rime of the Ancient Mariner” ilk yayımlandığı sırada eleştirmenlerce hiç beğenilmemişti. Hatta Wordsworth, 24 Haziran 1799’da yazdığı bir mektuptan anlaşılacağı gibi, bu şiiri <em>The Lyrical Ballads</em>’ın tutulmamasının nedenlerinden biri saymış; eğer kitabın ikinci baskısı yapılırsa, bu şiirin “garipliğinin” (strangeness) yerine, “herkesçe beğenilmeye daha uygun birkaç küçük şey” (“some little things which would be more likely to suit the common taste”) koyacağını yazmıştı. Coleridge’in bacanağı ve yakın arkadaşı Southey bile, bir dergide çıkan eleştiri yazısında, “The Rime of the Ancient Mariner”i değersiz bulduğunu; birçok dizenin “saçma ya da anlaşılmaz” (“absurd or unintelligible”) olduğunu; bu şiirde anlatılan öyküyü kavrayamadığı için, bu konuda fikir beyan edemeyeceğini söylemişti. (Belki bu yüzdendir ki, Coleridge sonradan, daha rahat anlaşılabilmeleri amacıyla, düzyazıyla kısa açıklamalar ekledi bazı dizelerin yanına.) Coleridge’in çağdaşı önemli edebiyatçılar arasında “The Rime of the Ancient Mariner”e hayranlık duyan tek kişi Charles Lamb’di. Lamb 30 Ocak 1801’de Coleridge’e değil de, Wordsworth’e bir mektubunda, hiçbir öykünün onu böylesine derinden etkilemediğini, günlerce bu şiirden başka bir şey düşünemediğini yazdı.</p>
        <p>“The Rime of the Ancient Mariner”de anlatılan öykü, halk <em>ballad</em>’ları geleneğine uyarak, iki kişi arasında geçen bir konuşmayla, hiçbir açıklama yapmadan ansızın başlar: Yaşlı bir gemici bir düğüne giden üç delikanlıdan birinin yolunu kesip, başından geçenleri anlatmaya koyulur. Delikanlı tanımadığı bu ihtiyarı dinleyeceği yerde, yakın akrabasının düğününe gitmek ister. Ne var ki, yaşlı gemici onu ilkin eliyle, sonra da “ışıldayan gözleriyle tutar” (“he holds him with his glittering eye”). Bu gözlerdeki gizemli güce karşı koyamayan delikanlı, büyülenmişçesine onu dinlemek zorunda kalır.</p>
        <p>Yaşlı adamın çalıştığı geminin yolculuğu, herhangi bir yolculuk gibi, kiliseli ve deniz fenerli bir limandan, sevinç ve umut içinde başlar. Ama zaman geçip de, güneye doğru giden gemi fırtınaya kapılarak Güney Kutbu’na doğru sürüklenince, doğa gittikçe garipleşir:</p>
				<span epub:type="pagebreak" id="page606" title="606"/>
        <blockquote>
          <p>And now there came both mist and snow.</p>
          <p>And it grew wondrous cold;</p>
          <p>And ice, mast-high, came floating by,</p>
          <p>As green as emerald.</p>
        </blockquote>
        <blockquote>
          <p>Ve şimdi hem sis geldi, hem de kar;</p>
          <p>Şaşılası bir soğuk oldu;</p>
          <p>Ve direkler boyunda buzlar yüzerek geldi,</p>
          <p>Zümrütler kadar yeşil.</p>
        </blockquote>
        <p>Eğer bu buzdağları saydamlaştıysa ya da çevrelerindeki yeşil suları yansıtıyorsa, zümrüt renkleri şiirsel açıdan çarpıcı olduğu kadar, gerçeklere de uygun olabilir. Her tarafı kaplayan bu buzların birbirlerine çarpmalarından karabasanları andıran korkunç sesler çıkması da, düşsel bir hava yaratmakla birlikte, gerçeklere uygundur aslında. 1954 kışında Tuna’dan gelen buzların Boğaziçi’ne doluşmasına tanık olanlar, bu korkunç sesleri duymuşlardır:</p>
        <blockquote>
          <p>The ice was here, the ice was there,</p>
          <p>The ice was all around;</p>
          <p>It cracked and growled, and roared and howled</p>
          <p>Like noises in a swooned.</p>
        </blockquote>
        <blockquote>
          <p>Buz buradaydı, buz oradaydı,</p>
          <p>Buz her bir yandaydı;</p>
          <p>Çatırdıyor, hırlıyor, gürlüyor, uluyordu,</p>
          <p>Baygınken duyulan sesler gibi.</p>
        </blockquote>
        <p>Hiçbir canlı varlığın görülmediği bu buzlar diyarında, bir albatros kuşu sisi yarıp gemiye konunca, gemiciler bir insan görmüşçesine sevinirler. Üstelik teknenin çevresinde uçup duran bu kuş onlara uğur getirmiş; her bir yanlarını saran buzların yarılmasını, güzel bir rüzgârın yelkenlerini doldurmasıyla kuzeye doğru gitmelerini, Güney Kutbu’nun soğuğundan kurtulmalarını sağlamıştır. Birinci bölümün sonunda, bunları anlatan yaşlı gemicinin yüzü ansızın öyle allak bullak olur ki, düğün konuğu onun sözünü keser:</p>
				<span epub:type="pagebreak" id="page607" title="607"/>
        <blockquote>
          <p>“God save thee, ancient mariner,</p>
          <p>From the fiends that plague thee thus!</p>
          <p>Why lookest thou so?” - “With my crossbow</p>
          <p>I shot the Albatross!”</p>
        </blockquote>
        <blockquote>
          <p>“Tanrı seni korusun, ihtiyar gemici,</p>
          <p>Sana böyle eziyet eden ifritlerden!</p>
          <p>Nedir bu halin?” - “Yayımla</p>
          <p>Vurdum Albatrosu.”</p>
        </blockquote>
        <p>Gemicinin bu zararsız, üstelik de uğurlu kuşu niçin öldürdüğü konusunda en küçük bir açıklama yapılmaz. Bunun bir nedeni olsa, gemicinin suçu hafifleyecek, daha anlaşılır bir günah olacaktı. Ama nedensiz, dolayısıyla saçma oluşu, ruhbilimde “acte gratuit” denilen türden, yani boşuna yapılan bir eylem sayılması, Albatrosun öldürülüşüne bir cinayet niteliği verir. Gemici bu cinayetten ötürü öyle korkunç bir cezaya uğrar ki, mantıklı düşünmeye kalkanlar, işlenen suçla çekilen ceza arasında bir nispetsizlik görürler. Gelgelelim Coleridge’in şiirinin büyülü havasına tümüyle kapıldığımız için, mantıklı düşünmemiz pek olası değildir aslında. Şunu da unutmamalı ki, Şair, Albatrosun bir simge olduğunu açıkça belirtmediği halde, “The Rime of the Ancient Mariner”deki kuşun, Baudelaire’in ünlü sonesindeki Albatros kadar simgesel yanları vardır. Albatros buzdağlarıyla kaplı ölü bir çevrede canlılığı simgeler; onun gelişinden sonra gemiciler buzdağlarından kurtulduklarına göre, doğanın olumlu güçlerini simgeler; gemicilere yakınlık gösterdiği, onlar tarafından sevildiğine göre de, yeryüzünde tüm yaratıkları birbirlerine bağlayan sevgi bağlarını simgeler. Bu albatrosa pek akla yakın bulmadığımız başka simgesel işlevler veren eleştirmenler de çıkmıştır. Örneğin Wilson Knight’a göre, bu bembeyaz kuş bir Hıristiyanlık simgesi, neredeyse Hazreti İsa’yı andıran bir varlıktır. Whalley ve Robert Penn Warren’e göre, Albatros, Coleridge’in kendi eliyle öldürdüğü yaratıcı hayal gücünün bir simgesidir. Daha da ileriye giden Kenneth Muir’in Freud’cu yorumuna göreyse, Albatros şairin bilinçaltında öldürmek istediği eşi Sara’yı simgeler.</p>
        <p>“The Rime of the Ancient Mariner”in ikinci bölümünün başlan<span epub:type="pagebreak" id="page608" title="608"/>gıcında, Albatrosu öldürdüğü için ilkin yaşlı gemiciyi ayıplayan tayfa, sisten kurtulup güneşli havaya kavuşunca, deniz adamlarına özgü o boş inançlardan birine kapılırlar; bu kuşun aslında uğur getirmediği, ortadan kaldırılmasının iyi olduğu kanısına varırlar. Böylece onlar da arkadaşlarının suçuna katılmışlardır, onlar da cezalandırılacaklardır. Ama en ağır cezayı asıl suçlu çekecektir gene de.</p>
        <p>Gemi Pasifik Okyanusu’na varınca rüzgârın dinmesiyle, doğanın gizemli güçleri, lanetlenmiş tayfadan Albatrosun öcünü almaya başlarlar. “Sıcak bakırdan kanlı bir gökyüzünde kanlı bir güneş” (“in a hot and copper sky the bloody sun”) tepelerine dikilir. Yaşatan bir güneş değil, öldüren bir güneştir bu. Tekneleri sanki “bir okyanus tablosunda bir gemi resmiymiş gibi” (“as a painted ship upon a painted ocean”) günlerce hiç kıpırdamadan kalır. Derken acıların en korkuncu, susuzluk başlar; dört bir yanları sularla çevrili olduğu halde, susuzluktan ölmektedirler. Doğa gittikçe daha korkunçlaşır, denizin sanki kaynayan derinliklerinde iğrenç yaratıklar kaynaşır. Deniz adamlarının felâket habercileri saydıkları “ölüm ateşleri” (“the death-fires”) gizemli ve uğursuz ışıklar saçar geceleri. Sular, cadı kazanları gibi, rengârenk yanıp söner. Arkadaşları onu cezalandırmak için, öldürdüğü Albatrosu bir haç gibi, yaşlı gemicinin boynuna asarlar.</p>
        <p>Doğaüstü temalara ilgi duyulmasının, Romantik akımın başlıca özelliklerinden biri olduğunu söylemiştik. Coleridge ise, yazdığı en güzel şiirlerden, yani “The Rime of the Ancient Mariner”, “Christabel” ve “Kubla Khan”dan anlaşılacağı gibi, İngiliz Romantikleri arasında doğaüstü öğeleri en ustaca işleyen şairdi. “The Rime of the Ancient Mariner”in üçüncü bölümünden başlayarak, bu ustalığın çarpıcı örneklerini görürüz. Üçüncü bölümün başlangıcında, sularda en küçük bir kıpırtı, havada en küçük bir esinti olmadığı halde, onlara doğru hızla yaklaşan bir gemi görürler. Lanetli denizciler ilkin sevinirler. Ama o yelkenli, kendi tekneleriyle batan güneşin arasına girince, bunun bir hayalet gemi, ancak kaburgaları olan bir gemi iskeleti olduğunu anlarlar. O zaman tayfanın duyduğu sevinç, yoğun bir korkuya dönüşür. Hayalet gemide bir erkekle bir kadından başka kimse yoktur. Erkek, Ölüm’ü; kadın ise, “Yaşamda-Ölüm”ü (“Death-in-life”) <span epub:type="pagebreak" id="page609" title="609"/>simgeler. Coleridge Yaşamda-Ölüm’ü ilk iki dizede herhangi bir güzel kadınmış gibi anlatır. Ama üçüncü dizeye gelince, korkudan ürpeririz ansızın:</p>
        <blockquote>
          <p>Her lips were red, her looks were free,</p>
          <p>Her locks were yellow as gold,</p>
          <p>Her skin was as white as leprosy,</p>
          <p>The nightmare Life-in-death was she.</p>
        </blockquote>
        <blockquote>
          <p>Dudakları kırmızıydı, bakışları özgür,</p>
          <p>Saçları altın sarısı,</p>
          <p>Teni cüzam gibi beyazdı,</p>
          <p>Yaşamda-Ölüm karabasanıydı o.</p>
        </blockquote>
        <p>Hayalet gemide, Ölüm ile Yaşamda-Ölüm zar atarlar. Bu zar oyunuyla yaşlı gemicinin yazgısı saptanır. Ölüm’den bin beter olan Yaşamda-Ölüm, başlıca suçluyu, yani yaşlı gemiciyi; Ölüm’se tüm ötekileri kazanır. Zar oyununun bitmesiyle ansızın karanlık basar; hayalet gemi, geldiği gibi gizemli bir hızla uzaklaşır:</p>
        <blockquote>
          <p>The sun’s rim dips; the stars rush out;</p>
          <p>At one stride comes the dark;</p>
          <p>With far-heard whisper over the sea,</p>
          <p>Off shot the spectre bark.</p>
        </blockquote>
        <blockquote>
          <p>Güneşin kenarı suya daldı; yıldızlar fırladı dışarı;</p>
          <p>Bir tek adımda bastı karanlık;</p>
          <p>Denizde tuzaklardan duyulan bir fısıltıyla,</p>
          <p>Fırlayıp gitti hayalet gemi.</p>
        </blockquote>
        <p>Yaşlı gemiciyle arkadaşları, şimdi korku dolu bir bekleyiş içindedirler. Bu korku çarpıcı bir imgeyle verilir gene:</p>
        <blockquote>
          <p>Fear at my heart, as at a cup,</p>
          <p>My life-blood seemed to sip.</p>
        </blockquote>
				<span epub:type="pagebreak" id="page610" title="610"/>
        <blockquote>
          <p>Korku, bir kadehten içercesine, can bağışlayan kanımı</p>
          <p>Yüreğimden yudum yudum içiyordu sanki.</p>
        </blockquote>
        <p>Derken zar oyununda Ölüm’ün kazandığı gemiciler, bir tek söz söylemeden, Albatrosu vuranı sadece gözleriyle lanetleyerek, birer birer yere düşüp ölürler.</p>
        <p>Dördüncü bölümde, yaşlı gemicinin çektiği acı ve insanlarla da, doğayla da tüm bağlarının koptuğu duygusu doruk noktasına varmıştır artık:</p>
        <blockquote>
          <p>Alone, alone, all, all alone,</p>
          <p>Alone on a wide, wide sea.</p>
        </blockquote>
        <blockquote>
          <p>Yalnız, yalnız, yapayalnız,</p>
          <p>Uçsuz bucaksız bir denizde yalnız.</p>
        </blockquote>
        <p>Güvertede ölü yatan arkadaşlarının arasında durup, için için çürüyen sularda kaynaşan iğrenç yaratıklara bakınca, o yaratıklardan bile daha iğrenç bulur kendini:</p>
        <blockquote>
          <p>The many men, so beautiful,</p>
          <p>And they all dead did lie;</p>
          <p>And a thousand, thousand slimy things</p>
          <p>Lived on! And so did I.</p>
        </blockquote>
        <blockquote>
          <p>Bunca güzel insan,</p>
          <p>Hepsi ölüydü yerde;</p>
          <p>Ve binlerce, pis şey yaşıyordu,</p>
          <p>Tıpkı benim yaşadığım gibi.</p>
        </blockquote>
        <p>Gözlerini gökyüzüne doğru kaldırıp, dua etmeye çalışır. Ama dudaklarından daha bir tek söz çıkmadan,</p>
        <blockquote>
          <p>A wicked whisper came, and made</p>
          <p>My heart as dry as dust.</p>
        </blockquote>
        <blockquote>
          <p>Kötü bir fısıltı gelip, yüreğimi</p>
          <p>Toz gibi kupkuru yaptı.</p>
        </blockquote>
        <p><span epub:type="pagebreak" id="page611" title="611"/>Çevresine yığılı ölü arkadaşlarının, ona hâlâ lanetleyen gözlerle bakmaları acısını büsbütün artırmaktadır. Ne var ki, bu kin dolu ölü gözleri bile, yaşlı gemiciyi Yaşamda-Ölüm’ün pençesinden kurtarıp, Ölüm’ün huzuruna kavuşturamaz:</p>
        <blockquote>
          <p>Seven days, seven nights I saw that curse,</p>
          <p>And yet I could not die.</p>
        </blockquote>
        <blockquote>
          <p>Yedi gün, yedi gece bu laneti gördüm,</p>
          <p>Ama ölemedim gene de.</p>
        </blockquote>
        <p>Bu yedi günün sonunda, şiirin dönüm noktasına geliriz: İhtiyar adam geminin çevresinde yüzen deniz yılanlarını iğrenç bulmuş, kendinden esirgediği yaşama hakkını onlardan da esirgemişti. Şimdi bu yılanların ay ışığında kıvranmalarını seyrederken, renklerinin ve devinimlerinin güzelliği karşısında, “O happy living things!” (ey yaşayan mutlu şeyler!) demekten kendini alamaz ve ansızın,</p>
      <blockquote>
        <p>A spring of love gushed from my heart,</p>
        <p>And I blessed them unaware.</p>
      </blockquote>
      <blockquote>
        <p>Bir sevgi pınarı fışkırdı yüreğimden,</p>
        <p>Farkına varmadan kutsadım onları.</p>
      </blockquote>
      <p>Yaşlı gemici eskiden kendisiyle özdeşleştirdiği deniz yılanlarını kutsamakla, şimdi kendini de kutsamışçasına dua edebilir artık. Dua eder etmez de, boynuna asılı Albatros kendiliğinden kopup denize düşer, kurşun gibi sulara gömülür. Suçunu simgeleyen bu ölü kuştan kurtulması, onu tutsak eden kötü büyünün artık çözülmeye başlayacağının, çektiği cezanın bundan böyle hafifleyeceğinin müjdecisidir.</p>
      <p>Nitekim beşinci bölümün başlangıcında, Albatrosu öldürdükten sonra ilk kez uyuyabilir. Uyanınca yağmur yağdığını, güverteye dizili boş kovanların dolduğunu görür, susuzluğunu giderir. Derken garip bir fırtına başlar, rüzgâr ulur, soluk yıldızlarla dolu gökyüzünde şimşekler çakar, ayın kenarında duran <span epub:type="pagebreak" id="page612" title="612"/>bir tek kapkara buluttan sağanak halinde yağmur boşanır. Fırtınanın rüzgârı gemiye hiç yaklaşmaz ama, bunca zaman kıpırdamadan kalan gemi, şimdi kendiliğinden harekete geçer. O sırada ölü gemiciler inleyerek ayağa kalkarlar, tam bir sessizlik içinde her zamanki işlerini yaparak gemiyi yönetirler. İlkin sandığımız gibi dirilmiş değildirler; bedenlerine giren melekler sayesinde hareket edebilmektedirler sadece. Gün doğunca, ölü gemiciler direklerin çevresinde toplanırlar ve bedenlerine giren melekler akıl almaz güzellikte şarkılar söylerler. Albatrosun öldürüldüğü Güney Kutbu’ndan gelen ve denizin altından omurgasını iterek tekneyi yürüten doğaüstü yaratık, lanetli gemiyi bir ara öyle bir hızla uçurur ki, bu hıza dayanamayan yaşlı gemici baygınlık geçirir. Bu baygınlığı sırasında, doğaüstü iki başka yaratığın, onun suçundan söz ettiklerini; çok ağır cezalandırıldığını, ama çektiği acıların henüz bitmediğini söylediklerini duyar.</p>
      <p>Altıncı bölümde, tekne geceleyin normal bir hızla ilerlemeye başlayınca, gemici kendine gelir. Gerçi ölü arkadaşları güvertede toplanmışlar, lanetleyen gözlerle ona hâlâ bakmaktadırlar ama, şafak sökünce yaşlı adam büyük bir sevince kapılır gene de. Çünkü gizemli olduğu kadar da uğurlu bir rüzgâr, gemiyi yelken açtıkları kiliseli ve deniz fenerli küçük limana geri getirmiştir. Korkunç yolculukları artık biten ölü gemiciler, birer birer gene yere düşerler ve her cesedin üstüne “a man all light” (salt ışıktan oluşan bir adam) dikilir. Bedenlerine girip onları harekete geçiren meleklerdir bunlar. Derken kılavuz, kılavuzun oğlu ve bir rahip sandalla gemiye doğru kürek çekmeye başlarlar. Yaşlı gemici, rahibi görünce sevinir; çünkü ona günah çıkarabilecek, Albatrosun kanını ruhundan temizleyebilecektir.</p>
      <p>Yedinci ve son bölümde, kılavuzun sandalı gemiye yaklaşınca, denizin altında gök gürültüsünü andıran korkunç bir patlama duyulur ve lanetli gemi bir an içinde sulara gömülür. Kılavuzun oğlu korkudan delirir. Yaşlı gemici karaya adım atar atmaz, işlediği suçu ve çektiği cezayı hemen anlatmaya başlar ve ancak içini döktükten sonra biraz rahatlar. Hâlâ Yaşamda-Ölüm’ün tutsağı olduğundan, ölmenin huzuruna kavuşamayan yaşlı gemici, sürekli olarak ülkeden ülkeye gider ve öyküsünü kime anlatacağını, bu öykünün kimin için özel bir anlam taşıyacağını bilir:</p>
			<span epub:type="pagebreak" id="page613" title="613"/>
      <blockquote>
        <p>I have strange powers of speech;</p>
        <p>That moment that his face I see</p>
        <p>I know the man that must hear me;</p>
        <p>To him my tale I teach.</p>
      </blockquote>
      <blockquote>
        <p>Garip bir konuşma yeteneğim var benim;</p>
        <p>Yüzünü daha görür görmez,</p>
        <p>Beni dinlemesi gerekeni bilirim;</p>
        <p>Ona öğretirim öykümü.</p>
      </blockquote>
      <p>Öyküsünü kullanarak verdiği ahlak dersi şudur: Tanrı yarattığı her şeyi sevdiğine göre, bir insan da, öteki insanları, irili ufaklı tüm hayvanları ve kuşları sevmelidir.</p>
      <p>Büyük bir şairin eşsiz bir hayal gücüyle yarattığı, düşsel yanı okuyucuları böylesine büyüleyen bir şiirin, bu türden basitin basiti bir ahlak dersiyle bitmesinin ne denli yersiz olduğunu söylemeye bile gerek yok. İşin garip bir yanı da şu ki, 31 Mayıs 1830’da yazdığı bir mektuptan anlaşılacağı gibi, Coleridge’in kendi de şiirin sonuna bu basmakalıp ahlak dersinin eklenmesini saçma buluyordu. Zaten “The Rime of the Ancient Mariner”in son iki bölümü, ilk beş bölümü gibi güzel değildir. Birazdan göreceğimiz gibi, “Christabel”i de, “Kubla Khan”ı da bitirmeden bırakmıştı. Ama böyle yapması bunların şiir değerlerinden hiçbir şey eksiltmemişti. “The Rime of the Ancient Mariner”i bitirmek için kendini zorladığı besbelli. Bu zorlamanın sonucu da pek iyi olmadı.</p>
      <p>Coleridge, “Christabel”in birinci bölümü, “The Ancient Mariner”den hemen sonra aynı yıl, yani 1797’de yazdı. İkinci bölümü üç yıl sonra yazıp, şiiri tamamlayamadan bıraktı. Belki günün birinde bitirebileceği umuduyla, 1816’ya değin yayımlamadı. Tıpkı “The Rime of the Ancient Mariner” gibi “Christabel” de pek tutulmadı. Çağın başlıca eleştirmeni Hazlitt, <em>The Edinburgh Review</em>’nun Eylül 1816 sayısında “Christabel”i tümüyle saçma buldu. Ocak 1816’da <em>The Monthly Review</em>’da çıkan başka bir eleştiri yazısında, bu şiiri kaba saba ve çirkin olmakla suçladı. Ancak Lord Byron “The Siege of Corinth”e eklediği bir notta, “garip bir özgünlüğü ve güzelliği olan bir şiir” (“singularly original and beautiful poem”) diyerek “Christabel”i övdü. Coleridge’in <span epub:type="pagebreak" id="page614" title="614"/>kendisiyse, <em>Biographia Literaria</em>’nın yirmi dördüncü bölümünde, büyük bir alçakgönüllülükle, bu şiirin övülmeye değmeyen “sıradan bir peri masalı” (“a common fairy tale”) olduğunu yazdı.</p>
      <p>Ortaçağ’da geçen ve doğaüstü öğelere yer veren öykülere Romantik çağda büyük merak duyulduğunu biliyoruz. İleride inceleyeceğimiz “Gotik romanlar” türünde çok yapay ve değersiz sonuçlar veren bu merakın pek beğenilecek bir yanı yoktu aslında. Ne var ki, bu türün çok ender ustalarından biri olan Coleridge, “Christabel”de ayrıca belirgin olan bir Ortaçağ havası içinde, çarpıcı doğaüstü öğeleri işlemenin yolunu buldu.</p>
      <p>“The Rime of the Ancient Mariner” gibi halk <em>ballad</em>’larının basit dörtlükleriyle değil de, birçok şairin taklit etmeye kalkıp başarısızlığa uğradığı çok çapraşık bir ölçüyle yazılan “Christabel” bir şato saatinin gece yarısını çaldığı sırada, bir ormanda başlar. Coleridge kül rengi bulutlar arasında küçücük görülen solgun ayı, kuzey ülkelerinin kasvetli soğuğunu anlatır ilkin:</p>
      <blockquote>
        <p>‘tis a month before the month of may,</p>
        <p>And the spring comes slowly up this way.</p>
      </blockquote>
      <blockquote>
        <p>Mayıs ayından bir ay önceydi;</p>
        <p>Ama bahar ağır ağır gelir buralara.</p>
      </blockquote>
      <p>Şatonun sahibi Sir Leoline’ın kızı Christabel, uzaklarda olan nişanlısıyla ilgili kötü bir düş gördüğünden uykudan uyanmış, delikanlıyı koruması için Tanrı’ya dua etmek üzere bu ormana gelmiştir. Christabel bir meşe ağacının dibinde tam diz çöktüğü sırada bir inilti duyar ve çok güzel bir kadın görür. Bu genç kadın, adının Geraldine olduğunu, çok soylu bir aileden geldiğini, yabancılar tarafından kaçırılıp bu ormanda bırakıldığını anlatır. Bunlara inanan Christabel, onu koruyacağını söyleyerek, Geraldine’la birlikte şatoya geri döner.</p>
      <p>Christabel gibi, ilkin biz de inanırız Geraldine’ın anlattıklarına. Ne var ki, şiiri dikkatle okuyunca, Geraldine’ın bir kadın değil, kötü bir doğaüstü yaratık olduğunu gösteren –ama doğal nedenlerle de açıklanabilecek olan– bazı belirtiler görürüz: Birinci belirti, şatoya vardıklarında Geraldine’ın, kötü ruhlar eve girme<span epub:type="pagebreak" id="page615" title="615"/>sin diye o çağlarda kutsal su serpilerek ve dualar okunarak kutsanmış eşiği aşamamasıdır. Geraldine bu yüzden başı dönüyormuş gibi yapar, Christabel onu içeri taşımak zorunda kalır. İkinci belirti, Christabel birlikte Meryem Ana’ya dua etmelerini önerince, Geraldine’ın, çok yorgun olduğu bahanesiyle buna yanaşmamasıdır. Üçüncü belirti, Geraldine’ın sönmek üzere olan ocağın yanından geçerken, ateşin Christabel’i uyarırcasına ansızın parlamasıdır. Dördüncü belirtiyse, Sir Leoline’ın yaşlı köpeğinin, Geraldine yaklaşınca uykusunda acı acı inlemesidir.</p>
      <p>Christabel, Geraldine’ı yatak odasına götürdükten sonra, bu doğaüstü yaratığın genç kıza kötülük yapacağını artık kesinlikle anlarız. Çünkü Christabel onu doğururken ölen ve koruyucu meleği olan annesinden söz edince, Geraldine bağırmaya başlar:</p>
      <blockquote>
        <p>Off woman, off! This hour is mine,</p>
        <p>Though thou her guardian spirit be,</p>
        <p>Off woman, off! ‘tis given to me.</p>
      </blockquote>
      <blockquote>
        <p>Git kadın, git! Bu saat benim saatim.</p>
        <p>Sen onun koruyucu ruhusun ama,</p>
        <p>Git kadın, git! Bu saat bana verildi.</p>
      </blockquote>
      <p>Derken Geraldine tavana asılı lambanın solgun ışığı altında soyunmaya başlar. Kuşağını çözer, ipek giysisi yere kayar ve Christabel onun göğsünde ve böğründe korkunç bir şey görür:</p>
      <blockquote>
        <p>Behold! Her bosom and half her side...</p>
        <p>A sight t dream of, not to tell!</p>
        <p>O shield her! Shield sweet Christabel!</p>
      </blockquote>
      <blockquote>
        <p>Bakın! Göğsü ve böğrünün yarısı...</p>
        <p>Ancak düşlerde görülebilecek, söylenemeyecek bir şey!</p>
        <p>Ah koruyun onu! Koruyun tatlı Christabel’i!</p>
      </blockquote>
      <p>Bu korkunç şeyin ne olduğunu, Coleridge’in ne okuyucularına, ne de başka bir kimseye hiçbir zaman söylememesi, bunu günün birinde öğrenmemizin de yolu olmaması, duyduğumuz <span epub:type="pagebreak" id="page616" title="616"/>dehşeti büsbütün yoğunlaştırır; “Christabel” hayal gücümüzde derin izler bırakır bu sayede. Bunun ne olabileceği konusunda birçok varsayımlar ileri sürülmüştür. Kimine göre, bu bir yılan işaretidir ve Geraldine bir “lamia” yani bir yılan kadındır. İkinci bölümde şair Bracy’nin yeşil bir yılanla ilgili düşü ve Christabel’in Geraldine’ın o dünyalar güzeli yüzünde ansızın yılan gözleri görmesi bu olasılığı destekler niteliktedir. Kimine göre, korkunç bir yaranın izidir bu. Kimine göre, dehşet uyandıran büyülü bir işarettir. Kimine göre, tepedeki lambadan düşen gizemli bir gölgedir sadece. “Coleridge’in kendi bunun ne olduğunu biliyor muydu acaba?” diye düşündüğümüz bile olur zaman zaman. Zaten Coleridge bu belirsizliği sayesinde, yani hiçbir şey üzerine açıkça bilgi vermemesi sayesinde, doğaüstü konuları işleyenler arasında büyük bir usta sayılır. “The Rime of  the Ancient Mariner”de de zaman zaman duyulan korku, işte bu yüzden büsbütün yoğunlaşır “Christabel”de. O kadar ki, Lord Byron bu dizeleri yüksek sesle okurken, ayrıca sinirli bir insan olan Shelley kendini tutamamış, çığlıklar atarak odadan kaçmıştı anlatıldığına göre. Geraldine yatağa uzanıp genç kızı kolları arasına alınca, duyduğumuz dehşet büsbütün artar. Bu uğursuz yaratığın neden böyle yaptığını anlayamadığımız ve Wilson Knight’ın dediği gibi, her şey belirsiz kaldığı için, bu davranışta gizemli olduğu kadar da iğrenç bir cinselliğin gizlendiği duygusuna kapılırız neredeyse. Hatta bu durum çok saçma bazı varsayımların ortaya çıkmasına neden olmuştur. Örneğin, Coleridge’in Şubat 1819’da Southey’ye yazdığı bir mektuba bakılacak olursa, Hazlitt sırf Coleridge’i kötülemek amacıyla, Geraldine’ın kadın kılığına girmiş bir erkek olduğu konusunda dedikodu çıkarmış; bunu açıklayan bir dizenin müstehcen bulunarak şiirden atıldığı söylentisini yaymıştı. Oysa Hazlitt’in Geraldine’ın bir erkek değil “bir cadı” olduğunu söylediğini biliyoruz. Kaldı ki Geraldine’ın erkek olması ancak Christabel’i korkutabilir ama bizi korkutamazdı; çünkü onun ne olduğunu hiç mi hiç bilmeyişimizdir bizi asıl dehşete düşüren. Geraldine genç kıza sarıldıktan sonra, göğsünün ona değmesiyle onu büyülediğini, Christabel’in bundan böyle Geraldine’a boyun eğmek zorunda kalacağını söyler:</p>
			<span epub:type="pagebreak" id="page617" title="617"/>
      <blockquote>
        <p>Thou knowest tonight, and wilt know tomorrow</p>
        <p>This mark of my shame, this seal of my sorrow</p>
			</blockquote>
			<blockquote>
        <p>Bu gece gördün, yarın da göreceksin,</p>
        <p>Utancımın bu damgasını, kederimin bu mührünü.</p>
      </blockquote>
      <p>Ne var ki, genç kız büyülendiği için, Geraldine’ın göğsünde gördüğü işaretten söz edemeyecektir hiç kimseye. Ormanda çok güzel bir kadın bulduğunu, onu korumak için evine getirdiğini anlatabilecektir ancak.</p>
      <p>Coleridge birinci bölümün sonunda, anlattığı öyküyü bırakıp,</p>
      <blockquote>
        <p>O Gerldine! One hour was thine,</p>
        <p>Thou has had thy will!</p>
      </blockquote>
      <blockquote>
        <p>Ah Geraldine! O tek sat senindi,</p>
        <p>İstediğini yaptın!</p>
      </blockquote>
      <p>diye seslenir o uğursuz yaratığa. Gerçi Geraldine’ın ne yaptığını bilemeyiz ama, genç kıza egemen olduğu tek saatte, sanki kötü güçler de doğaya egemen olmuş, gece kuşlarının sesi bile kesilmişti. Ne var ki, kötülüğün zaferi kısa sürmüştür. Kuşlar şimdi yeniden ötmekte, Christabel onu koruyan annesinin ruhunu gene başucunda hissederek, huzur içinde uyumaktadır.</p>
      <p>“Christabel”in ikinci bölümü, birinci bölüm gibi Coleridge’in harikalar yılı 1797’de değil de, üç yıl sonra ve şairin kendi de açıkladığı gibi zorla yazıldığı için, şiirin ilk yarısı kadar güzel değildir doğal olarak. Bu ikinci bölüm ertesi gün ve gün ışığında geçtiğinden, geceleyin olup bitenlerin büyülü havasından da yoksundur.</p>
      <p>Christabel uyanınca, yaşadığı korkulu geceyi anımsamaz. Uykusunda karışık düşler görmüş gibi, şaşkın bir haldedir. Geraldine’ı babasıyla tanıştırınca, Sir Leoline çok duygulanır; çünkü Geraldine, yalan uydurup Sir Roland’ın kızı olduğunu söylemiştir. Sir Roland ise, Sir Leoline’ın eskiden en yakın dostuyken, araları açılmıştır. Şimdi kızını ona götürerek, eski arkadaşıyla barışacağını ummaktadır. Babası Geraldine’ı sevgiyle kucaklayıp <span epub:type="pagebreak" id="page618" title="618"/>bağrına basınca, Christabel korkunç bir şeyler anımsarcasına allak bullak olur; ama anımsadığının ne olduğu gene söylenmez:</p>
      <blockquote>
        <p>The vision of fear, the touch and pain!</p>
        <p>She shrank and shuddered, and saw again...</p>
        <p>Ah woe is me! Was it for thee</p>
        <p>Thou gentle maid, such sights to see!</p>
      </blockquote>
      <blockquote>
        <p>O korkulu hayal, o dokunuş ve o acı!</p>
        <p>Büzüldü, ürperdi, yeniden gördü...</p>
        <p>Ah yazıklar olsun! Böyle şeyleri</p>
        <p>Sen mi görecektin tatlı kız!</p>
      </blockquote>
      <p>Sir Leoline şatoda onlarla birlikte oturan şair Bracy’nin, Sir Roland’a gidip, kızının yanlarında olduğunu bildirmesini ister. Bracy ise tedirgindir; çünkü Sir Leoline’ın çok sevdiği ve kızının adıyla çağırdığı güzel kumrunun boğazına yeşil bir yılanın sarıldığını görmüştür o gece düşünde. Şair Bracy, Christabel’in başına bir felaket geldiği içine doğmuşçasına bu düşünü anlatırken, Christabel bir an için Geraldine’ın gözlerinin yılan gözüne dönüştüğünü görür gibi olup baygınlık geçirir. Kendine gelince babasının önünde diz çöker, bu kadını evlerinden hemen kovması için yalvarır. Öfkelenen baba ağlayan kızının yüzüne bakmadan Geraldine’ı yanına alıp gider. İkinci bölümün sonunda, sevimli bir erkek çocuktan (Coleridge’in küçükken ölen oğlu olabilir bu) söz eden dizeler vardır her nedense ve “Christabel” mantıksız diyeceğimiz bir biçimde ansızın biter, daha doğrusu yarım kalır.</p>
      <p>Her konuda olduğu gibi, kendi kendini aldatma konusunda da görülmedik yetenekleri olan, yazmayı hep tasarladığı ve hiçbir zaman yazamadığı büyük yapıtlardan sürekli söz eden Coleridge, günün birinde üç bölüm daha yazıp, beş bölümlü “Christabel”i tamamlayacağını söylerdi. Ölümünden bir yıl önce bile, şiirin planının aklında açık seçik ve hazır olduğunu ileri sürdü. Coleridge’i yakından tanıyanlar arasında ancak Dr. James Gillaman, yani ömrünün son yıllarında evine sığındığı hekim, “Christabel”in nasıl biteceğini bildiği iddiasındaydı; Gillman’a göre, Sir <span epub:type="pagebreak" id="page619" title="619"/>Leoline’ın emri üzerine Geraldine’ın sözde babası olan Sir Roland’ın şatosuna giden şair Bracy, şatonun yıkıldığını görecekti. Yalanı meydana çıkan Geraldine, ortadan yok olup, bir süre sonra Christabel’in nişanlısı kılığında geri gelecekti. Christabel eskiden çok sevdiği bu delikanlıya karşı garip bir tiksinti duyacak, onunla evlenmeyi hiç istemeyecekti. Ama babasının emri üzerine bunu kabul etmek zorunda kalacaktı. Nikâh tam kıyılırken, gerçek sevgilisi imdada yetişecek, Geraldine kaçacak ve Christabel nişanlısıyla mutluluğa kavuşacaktı.</p>
      <p>Tutun ki, Coleridge böyle bir öyküyü gerçekten tasarladı, tasarladığını da kaleme alabildi. O zaman, başı sonu olan, ama aslında pek önemsemediğimiz bir öykü geçecekti elimize. Şiiri şiir yapan öğeler, bir öykünün konusundan değil, anlatılış biçiminden kaynaklandığı için, büyük bir olasılıkla güzel bir şiir olmayacaktı bu. Çünkü Coleridge 1802’den sonra yaratıcı gücünü yitirmişti. “Christabel”i tamamlamadan bırakmasının gerçek nedeni buydu belki.</p>
      <p>Coleridge’in harikalar yılı bilinen 1797’nin üçüncü ve en güzel şiiri, adını XIII. yüzyılda Moğol hanedanını kuran Kubilay Kağandan alan “Kubla Khan”dır. Coleridge gene bitirmeden bıraktığı bu elli dört dizelik şiire “a vision in a dream” (düşte görülen bir hayal) demiş; kimi eleştirmenler de “a dream-poem” (bir düş-şiir) diye tanımlamışlardır “Kubla-Khan”ı.</p>
      <p>Coleridge, “Kubla Khan”ı yazdıktan neredeyse yirmi yıl sonra, bu şiirin nasıl oluştuğunu anlatır: Biraz rahatsız olduğu için bir miktar ilaç almış –bu ilacın afyon olduğu besbellidir– ve XVII. yüzyıl başlarında Samuel Purchas’ın yazdığı bir seyahatnamede şu tümceyi okurken uykuya dalmış: “In Xanadu did Cublai Can build a stately palace, encompassing sixteen miles of plain ground with a wall” (Kubilay Han on altı millik düz bir alanı bir duvarla çevirerek görkemli bir saray yaptı). Şairin okurken uyuduğu bu tümce “Kubla Khan”ın ilk iki dizesine dönüşmüş:</p>
      <blockquote>
        <p>In Xandu did Kubla Khan</p>
        <p>A stately pleasure-dome decree</p>
      </blockquote>
      <p><span epub:type="pagebreak" id="page620" title="620"/>Coleridge aşağı yukarı üç saat süren uykusu sırasında, üç yüze yakın dize yazmış; daha doğrusu, bu dizeleri hayalinde kurmuş. Uyanınca da bunları açık seçik anımsamış; hemen kalem kâğıt alıp, bir kısmını kaydetmiş. Ne yazık ki, tam o sırada bir iş konusunda görüşmek üzere bir adam gelmiş (Coleridge’in yaşam koşullarını bilenler için, o adam bir alacaklıydı mutlaka). Konuk bir saatten fazla oturmuş. Coleridge masasına geri dönüp kalemi ele alınca, düşünde kurduğu dizelerin aklından tümüyle silindiğini anlamış. İşte bu yüzden “Kubla Khan” tamamlanamamış. Coleridge bunu ünlü bir şairin (bu ünlü şair Lord Byron’du büyük bir olasılıkla) özel isteği üzerine, gerçek anlamda değerli bir şiir olarak değil de, “ruhbilimsel açıdan merak uyandırabilecek bir metin olarak” (“as a psychological curiosity”) 1816’da yayımlamış.</p>
      <p>Şairlerin, gördükleri düşlerden etkilenip şiir yazdıkları olmuştur elbette. Ama eğer Coleridge doğru söylüyorsa, bacanağı Southey’nin muziplik ederek ileri sürdüğü gibi, eğer düşünde bir şiir yazdığını düşlememişse, “Kubla Khan”ın şair uyurken ya da kimine göre yarı uykuda yarı uyanıkken oluştuğunu; yani Coleridge’in bu şiiri bilinciyle değil, bilinçaltıyla yarattığını, uyanınca da düşünde yarattığı şiiri ancak kopya etmekle yetindiğini kabul etmemiz gerekir. Bu ise, dünya edebiyat tarihinde pek eşi görülmemiş bir olay, bir çeşit mucize sayılmalıdır. Gelgelelim “Kubla Khan” da “güzel şiir” dediğimiz şeyin sınırlarını aşan bir mucizedir bir bakıma. Bilinçaltından kaynaklanan şiirlere de öyle yakındır ki, kimi eleştirmenler Coleridge’i gerçeküstü akımın ilk temsilcilerinden biri, “Kubla Khan”ı da gerçeküstü şiirin bir başyapıtı sayarlar.</p>
      <p>Bu mucizenin meydana gelmesinde afyonun payı nedir? Meyer Abrams, adını “Kubla Khan”ın bir dizesinden alarak, 1934’te Harvard Üniversitesi’nde yazdığı <em>The Milk of Paradise </em>(Cennetin Sütü) adlı doktora tezinde, “The Ancient Mariner”in de, “Kubla Khan”ın da afyondan esinlendiği görüşünü savunur. Oysa herkesçe bilindiği gibi, afyonun ya da öteki uyuşturucuların bir insanda var olmayan yaratıcı gücü ona bağışlayabilmesinin yolu yoktur. Baudelaire’in <em>Les Paradis Artificiels</em>’de (Yapay Cennetler) dediği gibi, bir celep uyuşturucu madde alınca, görse görse davar görür düşlerinde. Kötü bir şair de, afyon yutup bir “Kubla <span epub:type="pagebreak" id="page621" title="621"/>Khan” yazamaz. Oysa Coleridge gibi bir şair, ister afyon yutsun, ister yutmasın, ister kendi dediği gibi uykuda olsun, ister başkalarının dediği gibi yarı uyanık ya da tamamıyla uyanık olsun, bir “Kubla Khan” yazabilir. Bu şiir afyonun ürünü değil, Coleridge’in dehasının bir ürünüdür. Kaldı ki, daha önce sözünü ettiğimiz “The Pains of Sleep” şiirinden de, Coleridge’in mektuplarından da anlaşılacağı gibi, “lanetli uyuşturucu” (“the cursed drug”) korkudan çığlıklar atrak uyanmasına neden olan karabasanlardan başka bir şey vermiyordu Coleridge’e. Oysa “Kubla Khan”da düşsel öğeler akıllara sığmayacak kadar yoğun olmakla birlikte, bu tür karabasanlardan hiçbir iz yoktur.</p>
      <p>Coleridge öteki iki büyük şiirinde, yani “The Rime of the Ancient Mariner” ile “Christabel”de birer öykü anlatmıştı. Bu öyküler gizemli olmasına gizemliydi ama anlatılabilir, incelenebilir, iyi kötü yorumlanabilirdi. Oysa “Kubla Khan”da bir öykü anlatılmaz, belirli bir konu işlenmez, bir düşünce geliştirilmez. Hatta bu şiire bir anlam bile verilemez. (Dilci bir meslektaşımın, böyle “saçma” metinler üzerine ders verdiğim için yıllar önce beni fena halde azarladığını hâlâ unutamıyorum.) Bu şiirde çeşitli imgeler birbirini hızla izler: İnsanların ölçemeyeceği kadar derin mağaralardan akarak, yeraltında güneşsiz ölü denizlere dökülen kutsal bir nehir vardır; buhur ağacı ormanları vardır; batmak üzere olan ay ışığında, bir uçurumun dibinde, şeytanımsı doğaüstü sevgilisi için ağlayıp inleyen bir kadın vardır; kocaman kaya parçalarını havaya fırlatarak, bu uçurumun dibinde tâ yükseklere fışkıran yeraltı nehrinin kutsal suları vardır; Kubilay Han’a savaş çıkacağını haber veren, çoktan ölmüş atalarının sesi vardır; üst kısmı güneşte, alt kısmı buzdan yapılmış bir saray vardır; gizemli Abora dağıyla ilgili bir şarkı söyleyen bir Habeş kızı vardır; ışıldayan gözleri, havada uçuşan saçlarıyla çevresinde büyülü çemberler çizen bir ozan vardır. Tüm bu imgeler ancak düşlerde görülen mantıksızlıkla, daha doğrusu düşlere özgü gizli mantıkla, birbirini peşpeşe izler.</p>
      <p>Salt şiirden oluşan, içinde hayal gücü, müzik ve şiirden başka bir şey bulunmayan “Kubla Khan”, okuyucunun kafasının alışılagelmiş mantıksal kurallarla işlemesini engelleyen, sözcüklerle yapılmış bir büyüdür. Gerçi simgesel, ruhbilimsel, hatta Wilson Knight ile Robert Graves’in yaptığı gibi psikanalitik yorum<span epub:type="pagebreak" id="page622" title="622"/>ları yapılmıştır ma, “Kubla Khan”ı yorumlamak olası değildir. Hele başka bir dile çevrilmesinin hiç mi hiç yolu yoktur. Şiirden haz alanlar için dünyalar güzeli bir mucize, anlamayanlar içinse abuk sabuk bir metindir.</p>
    </section>
  </body>
</html>