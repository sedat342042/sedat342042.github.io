<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title/>
    <link href="css/chapter.css" rel="stylesheet" type="text/css"/>
  </head>
  <body class="chapter" epub:type="chapter">
    <section>
      <span epub:type="pagebreak" id="page880" title="880"/>
      <header>
        <h1 class="bolum">Yedinci Bölüm</h1>
        <h2>Jane Austen</h2>
      </header>
      <p>İngiliz edebiyatının ilk büyük kadın romancısı Jane Austen, 1775’te doğdu; 1817’de kırk iki yaşında öldü. Yaşamı üzerine fazla bilgimiz yok: Babasının din adamı olarak görev yaptığı Hampshire kırsal bölgesinde, Steventon köyünde doğup büyüdü. Babası öldükten sonra yoksullaşan aile, Chawton köyüne yerleşti. (“Köy” diyoruz ama, orta sınıftan küçük toprak sahiplerinin oturdukları bu yerleşim birimlerinin, bizim aklımızdaki köy kavramıyla hiçbir ilişkisi yoktur aslında. O kırsal bölgelerde oturan kişiler için de “peasant”, yani “köylü” sözcüğü, İngilizce’de hiç kullanılmaz.) Jane Austen, dört beş yıl Bath’da, iki üç yıl da Southampton’da yaşadı. Son gittiği kent olan Winchester’de öldü. Londra’ya ancak birkaç kez, çok kısa süre gitti. Kendine en yakın kişi saydığı Cassandra adlı bir ablasıyla, beş erkek kardeşi vardı. Babasının ona yarım yamalak aktardığı bilgi dışında, hiç eğitim görmedi. Virginia Woolf’un <em>A Room of One’s Own’</em>da dediği gibi, Jane’in romanlarını yazacak, değil bir odası, sessiz bir köşesi bile yoktu herhalde. Ya Cassandra ile paylaştığı yatak odasında, ya da bütün ailenin toplandığı oturma odasında çalışırdı. Bir konuk gelince de, roman yazdığı anlaşılmasın diye, kâğıtlarını alelacele toplamak zorunda kalırdı.</p>
      <p>Jane Austen’e çok düşkün bir yeğeninin anlattığına göre, halası ilk gençliğinde bir aşk kırgınlığı yaşamıştı: Kısa bir süre için gittiği deniz kıyısında bir yerde, çok hoşlandığı bir adamla karşılaşmıştı. Ablası Cassandra, bir erkeği ilk kez layık görmüştü Ja<span epub:type="pagebreak" id="page881" title="881"/>ne’e. Bu adam, Jane’in oturduğu yere gelip, onu ailesinden isteyeceğini söylemişti. Ama aradan çok geçmeden, onun öldüğü haberi alınmıştı. Daha sonraları, Jane yirmi yedi yaşındayken, bir tanıdığının evlilik önerisine, akşamleyin evet demiş, ertesi sabah da hayır demişti. Bu iki adama duyguları konusunda daha ayrıntılı bilgi edinebilirdik belki. Çünkü Jane, ablasından hiçbir şey saklamazdı. Ne var ki, Jane ölümünden sonra ünlenmeye başlayınca, meraklı okuyucular onun özel yaşamına burunlarını sokmasınlar diye, Cassandra, Jane’in bazı mektuplarını yakmıştı herhalde.</p>
      <p>Jane Austen hiç evlenmedi. Ama kendi söylediklerine bakılacak olursa, her zaman “my children” (çocuklarım) dediği romanları sayesinde ve yeğenlerine de çok bağlı olduğu için, çok mutlu bir aile ortamında yaşadığına inanıyordu. Aşkla ilgili konulara değinmeleri de alaycıdır her zaman. Örneğin yirmi yaşındayken yazdığı bir mektupta şöyle der:</p>
      <blockquote>
        <p>“At last the day is come on which I am to flirt my last with Tom Lefroy, and when you receive this, it will be over. My tears flow at the melancholy idea.”</p>
      </blockquote>
      <blockquote>
        <p>Tom Lefroy ile son kez flört edeceğim o gün geldi sonunda. Sen bunu aldığın sırada, her şey bitmiş olacak. Bu hazin düşünce gözyaşları döktürüyor bana.</p>
      </blockquote>
      <p>Jane Austen, bir yıldan fazla süren ve ne olduğu bilinmeyen bir hastalıktan kırk iki yaşındayken öldü. Ablası Cassandra’nın bir mektubunda anlattığına göre, ölümünden birkaç gün önce, bir şey isteyip istemediğini ona sorunca, “ölümden başka bir şey istemediğini” (she wanted nothing but death) söylemişti. Bize kalırsa, Jane Austen’in söylediği tek dramatik sözdür bu; ve yazdığı altı romanı dikkatle tararsak, buna benzer başka bir dramatik söz bulamayız büyük bir olasılıkla.</p>
      <figure class="left">
        <img src="image/p882.jpg"/>
        <figcaption>Jane Austen, yaşadığı dönemini en iyi sosyal gözlemcilerdendi.</figcaption>
      </figure>
      <p>Jane Austen’in yaşamı üstüne fazla bir şey bilmediğimiz gibi, aile çevresinin dışına pek çıkmadığı ve az sayıda insanla tanıştığı için, kişiliği üstüne de fazla bilgimiz yoktur. Onu 1803’te tanıyan Sir Egerton Bridges, kendi özyaşamöyküsünde, Jane Austen’in <span epub:type="pagebreak" id="page882" title="882"/>güzel ve zarif bir kız olduğunu; ancak yanaklarının biraz fazla tombul sayılabileceğini söyler. Çağın tanınmış deneme yazarlarından Mary Mitford’un izlenimi ise, ne yazık ki, çok olumsuzdur: Jane Austen, onun tanıdığı “the prettiest, silliest, most affected husband-butterfly I ever remember” (benim anımsadığım en güzel, en aptal, en yapmacık, koca avlayan kelebeklerden biridir). Mary Mitford, daha sonraları, 1815’te, yani Jane Austen’in ölümünden iki yıl önce yazdığı bir mektupta da şöyle der:</p>
      <blockquote>
        <p>“A friend of mine who visits her now, says she has stiffened into the most perpendicular, precise, taciturn piece of ‘single blessednes’ that ever existed… She was no more regarded in society than a poker or a fire-screen, or any otler thin upright piece of or iron that fills its corner in peace and quitness. The case is very different now. She is still a poker – but a poker of whom every one is afraid… A wit, a delineator of character who does not talk is terrific indeed.”</p>
      </blockquote>
      <blockquote>
        <p>Onunla şimdi görüşen bir dostum, onun yeryüzünde görüp göreceği en katı, en dikey, en titiz, en ağzını açmaz “tek kişilik mutluluk” –yani bekârlık– örneği olduğunu söylüyor… Odanın bir köşesinde, hiç kimsecikleri rahatsız etmeden sessizce duran bir maşayı, şöminenin önündeki paravanayı ya da herhangi ince ve dikey bir tahta ya da demir parçasını hiç kimse önemsemediği gibi, onu da hiç kimse önemsemezdi eskiden. Durum şimdi çok değişti. O hâlâ bir maşa, ama herkesin ödünü koparan bir maşa… Ka<span epub:type="pagebreak" id="page883" title="883"/>rakter portreleri çizmekte usta bilinen nükteli bir kişi, hiç ağzını açmazsa, korkunç olur gerçekten.</p>
      </blockquote>
      <p>Jane Austen’in romanlarının hayranları, doğal olarak, onun mektuplarının da nefis olacağını sanıyorlardı. Ne var ki, bu mektuplar, ölümünden çok sonra, 1932’de yayımlanınca, bu hayranlar büyük bir düş kırıklığına uğradılar. Çünkü Jane Austen’in mektupları, onun en katı ve olumsuz bir biçimde alaycı, soğuk, duyarsız, neredeyse itici diyebileceğimiz yanları bulunduğunu kanıtlar niteliktedir. Örneğin Ekim 1798’de, yani henüz çok gençken yazdığı bir mektupta, tanıdığı bir kadının ölü bir çocuk dünyaya getirdiğini haber verir. Bebek bekleyen bir ana için çocuğunun yaşamamasının ne denli acı olduğunu hiç bilmezmiş gibi, kadının bir korku sonucu doğum yaptığını açıkladıktan sonra, o kadının eşinin çirkinliğiyle alay ederek, “bana kalırsa, farkına varmadan kocasına bakmıştı” (I suppose she happened unawares to look at her husband) diye ekler. 12 Mayıs, 1801’de yazdığı bir mektupta, içki sorununun bir evliliği nasıl zehir edebileceğini hiç bilmezcesine, başka bir dostunun evinde gördüğü durumu, tam bir duyarsızlık içinde, tiyatroda bir güldürü seyrediyormuş gibi aktarır:</p>
      <blockquote>
        <p>“Mrs. Bradcock thought herself obliged to run round the room after her drunken husband. His avoidance and her pursuit was an amusing scene.”</p>
      </blockquote>
      <blockquote>
        <p>Mrs. Bradcock sarhoş kocasının peşinden odada koşmak zorunda hissetti kendini. Erkeğin kaçması, kadının kovalaması, eğlendirici bir sahneydi.</p>
      </blockquote>
      <p>Jane Austen, felaketlerin en büyüğü olan ölüm karşısında bile, insanı şaşırtan bir kaygısızlık, bir vurdumduymazlık içindedir. 31 Mayıs 1811’de, Cassandra’ya yazdığı bir mektupta, çok ender değindiği bir konu olan savaştan, inanılmaz bir bencillikle söz eder:</p>
      <blockquote>
        <p>“How horrible to have so many people killed! And what a blessing that one cares for none of them!”</p>
      </blockquote>
      <blockquote>
        <span epub:type="pagebreak" id="page884" title="884"/>
        <p>Bunca insanın ölmesi ne feci! Ve bu ölümlerden hiçbirine aldırmamak ne mutluluk!</p>
      </blockquote>
      <p>Sadece tanımadığı askerlerin ölümü karşısında değil, yakından tanıdıklarının ölümü karşısında da, aynı şaşırtıcı duyarsızlığı, aynı katı alaycılığı gösterir:</p>
      <blockquote>
        <p>“Only think of Mrs. Holder’s being dead! Poor woman, she has done the only thing in the world she could possibly do to make one cease to abuse her.”</p>
      </blockquote>
      <blockquote>
        <p>Mrs. Holder’in öldüğünü bir düşün hele! Zavallı kadıncağız, onu kötülemekten vazgeçmemiz için yapabileceği tek şeyi yaptı.</p>
      </blockquote>
      <p>Bu mektupları okuduktan sonra, çağımızın en iyi romancılarından biri olan E. M. Forster’ın, yazar olarak ona hayranlık duymasına karşın, Jane Austen’in insan olarak çok sevimsiz ve çok bayağı yanları bulunduğunu söylemesine şaşmamalı. Harold Nicholson’un, onun mektuplarının, bir incir çekirdeğini doldurmayacak türden can sıkıcı dedikodulardan oluştuğunu söylemesine; tatsız bir kadın izlenimi veren Jane Austen’in beynini, “like a very small, sharp pair of scissors” (çok küçük, çok keskin bir makasa) benzetmesine de hiç şaşmamalı.</p>
      <p>Ne var ki, kişiliği açısından mektupları ne denli olumsuz bir izlenim verirse versin, Jane Austen çok büyük bir romancıdır. Oysa her zaman taşra köşelerinde, kapalı bir çevrede geçen yaşamı, onun iyi bin yazar olarak yetişmesine yardımcı olmadığı gibi, edebiyat bilgisi de bir hayli kıttı. Taşralı bir din adamı olan babasının kitaplığında bulunan XVIII. yüzyılın bazı yazarlarını okuyabilmişti ancak. Garrod, bir denemesinde, onun ayarında hiçbir başka yazarın, gerçekten değerli edebiyat yapıtlarından onun kadar habersiz olamayacağını belirtir. Jane Austen’in kendi de, ölümünden iki yıl önce yazdığı bir mektupta, bilgisizliğini büyük bir alçakgönüllülükle açıklar:</p>
      <blockquote>
        <p>“A woman who knows her mother tongue and has read little in that… The most unlearned and uninformed female who ever dared to be an authoress.”</p>
      </blockquote>
      <blockquote>
        <span epub:type="pagebreak" id="page885" title="885"/>
        <p>Ancak kendi anadilini bilen ve bu dilde de az okumuş bir kadın… Yazar olmayı göze alan kadınların en az okumuşu, en az bilgilisi.</p>
      </blockquote>
      <p>Jane Austen büyük edebiyat yapıtlarını okumamıştı. Ama çağında çoğunlukla kadınlar tarafından yazılan ve elden ele dolaşan duygusal romanları da, o sıralarda rağbet gören serüven romanlarını da okumuş; kendi yazacağı romanlarda onları örnek almayacağına karar vermişti. Daha on dört on beş yaşarındayken yazdığı <em>Love and Friendship </em>(Aşk ve Dostluk) ve <em>Laura and Augustus </em>gibi öykülerde, okuyuculara gözyaşları döktürmeyi amaçlayan mektup biçiminde romanları alaya alır. Örneğin fayton arabasının devrilmesi sonucu, Edward adlı sevgilisini yitiren bir genç kızın yazdığı mektubun güldürücü bir parodisini yapar:</p>
      <blockquote>
        <p>“My voice faltered, my eyes assumed a vacant stare, my face became as pale as death. Talk not me of phaetons, said I, raving in a frantic, incoherent manner –give me a violin– I’ll play to him and soothe him in his melancholy hours… Beware ye gentle nymphs of Cupid’s thunder bolts… Look at that grove of firs… I see a leg of mutton… They told me Edward was dead; but they deceived me… They took him for a cucumber.”</p>
      </blockquote>
      <blockquote>
        <p>Sesim titredi; gözlerim bomboş baktı; yüzüm ölüm gibi sarardı. Delice, tutarsız bir biçimde sayıklayarak, fayton arabalarından söz etmeyin bana dedim –bir keman verin bana– ona çalacağım; dertli anlarında avutacağım onu… Cupid’in şimşeklerinden sakının ey tatlı periler… Şu çam korusuna bakın… Bir koyun budu görüyorum… Edward’ın öldüğünü söylediler bana… Ama aldattılar beni… Onu bir salatalık sandılar.</p>
      </blockquote>
      <p>On beş yaşındaki Jane Austen, bir genç kızı şöyle konuşturarak, akıldışı rastlantıları, karmaşık konuları, acayip kişileri ele alan picaresque türde romanlarla da alay eder:</p>
      <blockquote>
        <p>“I murdered my father at a very early period of my life. I have since murdered my mother, and I am now going to murder my sister. I have changed my religion so often that at present I have no <span epub:type="pagebreak" id="page886" title="886"/>idea of any left… In short there is scarcely a crime I have not committed. But I am now going to reform.”</p>
      </blockquote>
      <blockquote>
        <p>Çok gençken babamı öldürdüm. Ondan sonra annemi öldürdüm; ve şimdi de kız kardeşimi öldüreceğim. Dinimi öyle sık değiştirdim ki, dinimin ne olduğu konusunda hiçbir fikrim kalmadı artık… Sözün kısası işlemediğim cinayet yok. Ama ahlakımı düzelteceğim bundan böyle.</p>
      </blockquote>
      <p>Jane Austen, yazacağı romanlarda, düşgücünden yararlanmadan, gerçeklerden hiç ayrılmadan, ancak çok yakından bildiği bir çevrede, çok yakından tanıdığı kişileri ele almaya kararlıydı. Eylül 1814’te yeğenlerinden birine yazdığı bir mektupta, amacının ne olduğunu açık seçik bildirir: “Three or four families in a country village is the very thing to work on” (Kırsal bölgede bir köyde üç dört aile. İşte işleyeceğim şey tam budur). Jane Austen romancı olarak ele alacağı alanı böylece sınırlamış; bu alanın sınırlarını hiçbir zaman aşmamaya özen göstermişti. İngiliz edebiyatında ondan başka hiçbir romancı, kendi yetenekleri konusunda böylesine bilinçli değildi belki de. J. S. Clarke adlı aydın bir din adamı, ona tarihsel bir roman yazmayı önerince, Jane Austen, öldürülmek pahasına da olsa, epik bir şiir yazamayacağı gibi, tarihsel bir roman da yazamayacağını söyleyerek, bu öneriyi kesinlikle reddetmişti:</p>
      <blockquote>
        <p>“No, I must keep to my own style and go my own way. And though I may never succeed in that, I am convinced that I should totally fail in any other.”</p>
      </blockquote>
      <blockquote>
        <p>Hayır, kendi yöntemime bağlı kalmalı, kendi yolumda gitmeliyim. Bu yolda başarılı olmayabilirim; ama başka bir yol seçersem, tam bir başarısızlığa uğrayacağıma inanıyorum.</p>
      </blockquote>
      <p>Jane Austen’in bilinçli bir seçim yaparak, kendini böyle sınırlamasına hayranlık duyanlar vardır. Ama, doğru olup olmadığı tartışılması gereken ve ileride tartışacağımız bir sorundur bu. Bir romancının sadece gözlemlerinden değil, düşgücünden de ya<span epub:type="pagebreak" id="page887" title="887"/>rarlandığını; Yorkshire’ın ıssız tepelerinde hiç kimseyle ilişkisi olmadan yaşayarak, Emily Bronte’nin salt düşgücünden yararlanarak <em>Wuthering Heights’</em>ı yazabileceğinin ya da Arthur Rimbaud’nun daha denizi hiç görmeden, dünyanın en büyük deniz şiiri <em>Le Bâteau Ivre’</em>i yaratabileceğinin hiç farkında değildir Jane Austen. Kendi gözleriyle izleyebildiği o daracık çevrenin dışına çıkmaktan öyle çekinir ki, yazarlığa özenen yeğenlerinden biri, yazdığı romanın başkişisini İrlanda’ya göndermeyi tasarlayınca, buna karşı çıkar; İrlanda’ya gidip, orasını kendi gözleriyle görmeden, yeğeninin böyle bir roman yazamayacağını söyler.</p>
      <p>Romanlarına konu olarak taşralı orta sınıf ailelerini seçen Jane Austen, bu çok dar kesimi bile sınırlamaya özen gösterir. Bu ailelerin çocukları vardı, evlerinde hizmet eden en azından iki üç kişi vardı, alışveriş yaptıkları esnaf vardı, sokaklarda gördükleri halktan adamlar vardı, kırlarda gezintiye çıkınca karşılaştıkları çiftçiler ve tarım işçileri vardı. Jane Austen, bunların hiçbirine en küçük bir yer vermez romanlarında. Yazdığı altı kitap arasında ancak <em>Mansfield Park’</em>da Fanny’nin çocukluğundan biraz söz edilir. Ama daha üçüncü bölümde Fanny on beş yaşına gelmiş, yani çocuk olmaktan çıkmıştır. Jane Austen, çocukların ne denli zengin bir roman malzemesi olduğunu bilen Dickens’den farklı olarak, ancak yetişkinler çevresini anlatmak istediği için, <em>Pride and Prejudice’</em>de (Gurur ve Öryargı) ya da <em>Emma’</em>da kısa bir süre görülen birkaç çocuk üstünde de hiç durmaz. Onun romanlarında halktan insanlar bulunmadığı gibi, <em>Persuasion’</em>da (İnandırma) bir iki subay dışında, geçimini çalışarak sağlayan hiçbir insan da yoktur; yani bir tek hekim, bir tek hukukçu, bir tek tüccar yoktur. Gerçi bol bol din adamı vardır ama; aslında hiçbir iş yapmadıkları için, çalışanlar arasında yer veremeyiz onlara. Jane Austen’in kitaplarında herkes “gentry”dir; yani kırsal bölgeye yerleşmiş, gelirleriyle geçinen, ne çok varlıklı, ne de ayrıca yoksul, “kibar” olmayı her şeyden fazla önemseyen ortak sınıftan insanlar. <em>Emma’</em>da Harriet Smith’e talip olan Robert Martin, çok yakından tanımadığı için, bu delikanlıyı elinden geldiğince az sahneye çıkarmaya özen gösterir. Onu konuşurken göstermez, yazdığı mektubun metnini de kitabına aktarmaz.</p>
      <p>Gerçekleri tam anlamıyla yansıtmak kaygısıyla, Jane Aus<span epub:type="pagebreak" id="page888" title="888"/>ten’in kendi kendine koyduğu sınırlamalardır bunlar. Çünkü onun yaşadığı çevre, pek o kadar dar da değildi aslında: Bath ve Southampton gibi kentlerde oturmuştu; ara sıra Londra’ya gitmişti; ikisi de deniz subayı olup amiralliğe kadar yükselen kardeşlerinden birçok şey duymuştu. Gördüklerinden, duyduklarından yararlanabilirdi. Ne var ki, ancak çok yakından gözlediği, ancak çok iyi bildiği konuları ele almaya kararlıydı.</p>
      <p>Jane Austen, 1775 ile 1817 yılları arasında, yani Avrupa tarihinin en dramatik, en çarpıcı olaylarla dolu bir döneminde; sanayileşme devrimi, Fransız Devrimi, Napoléon savaşları sırasında yaşamıştı. İngiltere’nin toplumsal yapısını hızla değiştiren, ülkenin işgal edilmek tehlikesiyle bile karşılaştığı yıllardı bunlar. Jane Austen’in yakın bir akrabasının eşi giyotinde can vermişti; subay kardeşleri deniz savaşlarına katılmışlardı. Ne var ki, Jane Austen, bütün bunları kendi gözleriyle görmediği için, bu olayları hiç olmamış saydı romanlarında. İngiltere’nin kırsal bölgesindeki orta sınıfın sessiz ve dingin yaşamını ele almakla yetindi. Oysa oralarda bile, eline her gün ulaşan gazeteler vardı. Ama Bertrand Russell’in <em>Freedom and Organization, 1814-1914’</em>de (Özgürlük ve Örgütlenme, 1814-1914) belirttiği gibi, Jane Austen o gazetelerde neler yazıldığından hiç söz etmedi. Örneğin romanlarındaki kişilerden Darcy, güç durumda kalınca, eline bir gazete alır; ama orada ne okuduğu söylenmez. Eşiyle birlikte can sıkıcı bir toplantıya giden Palmer, gazetesinin arkasına gizlenir. Ona ilginç bir haber okuyup okumadığı sorulunca da, o gazetede kimbilir ne denli çarpıcı haberler varken, hiçbir ilginç haber olmadığını söyler.</p>
      <p>Jane Austen, XVIII. yüzyılın sonunda ve XIX. yüzyılın başlangıcında değil de, XVIII. yüzyılın ortalarında yaşamaktaydı sanki. Kendi çağının değil de, yakın geçmişin bir ürünüydü. Yaşadığı çağın önemli siyasal ve toplumsal olaylarından hiç haberi olmadığı gibi, İngiliz edebiyatında bir devrime yol açan Romantik akımdan da hiç haberi yokmuş gibi; Wordsworth’lerin, Coleridge’lerin, Byron’ların çağdaşı değilmiş gibi bir tutum benimsedi. Babasının pek büyük olmayan kitaplığında, yeni yazarların kitapları değil de, çoğunlukla XVIII. yüzyıl kitapları bulunduğu için, çağdaşlarından fazla Dr. Johnson’u, Addison ile Steele’i, Ed<span epub:type="pagebreak" id="page889" title="889"/>mund Burke’ü, David Hume’u okudu. Kendi yazmaya başlayınca, üslup açısından da onların etkisinde kaldı. XVIII. yüzyılın Henry Fielding, Samuel Richardson ya da Laurence Sterne gibi romancılarını değil de, deneme yazarlarını inceledi. Her zaman “dear Dr. Johnson” diye sözünü ettiği Samuel Johnson’a ve bir deneme ustası sayıp kendine örnek edindiği Addison’a ayrıca hayranlık duydu. Onlar gibi, Klasisizm’in kurallarına ve akılcılığın egemenliğine bağlı kalmaya özen gösterdi. Bunu göz önünde tutarak, Jane Austen’i bir XIX. yüzyıl başlangıcı romancısından çok, XVIII. yüzyılın son romancısı saymak gerekir bize kalırsa.</p>
      <p>Çağdaşı İngiliz şairleri de, İngiliz romancıları da kendi ülkelerine genellikle eleştirel gözlerle bakarken, Jane Austen İngiltere’yi kusursuz bir ülke saydı. Örneğin <em>Emma’</em>nın en akıllı kişisi olan Knightley’e göre, Frank Churchill, İngiliz ölçülerine göre değil, ancak Fransız ölçülerine göre nazik sayılır. Çünkü gerçek nezaket, gerçek incelik, başkalarına karşı gerçek saygı, ancak İngilizlerde görülen bir erdemdir. Aynı romanda “it was a sweet view – sweet to the eye and the mind. English verdure, English culture, English comfort” (tatlı bir görüntüydü bu – gözler için de, zihin için de tatlıydı. İngiliz yeşillikleri, İngiliz tarımı, İngiliz rahatlığı) denilmesi, biraz gülünç gelir yabancılara, hatta bazı İngilizlere de.</p>
      <p>Jane Austen, İngiltere’de hiçbir kusur görmediği için, İngilizlerin kurulu düzeninde de hiçbir kusur bulamaz. Çağdaşı çoğu aydından farklı olarak, hiç eleştirmeden, hiç sorgu sual etmeden bu düzeni, sınıfsal ve ekonomik yapısıyla birlikte, bütün kusurlarıyla, olduğu gibi kabul eder. Bu düzenin başlıca güvencesi, burjuvazinin benimsediği kurallarla gelenekler olduğundan, bunlara başkaldıran bir tek kişi bulunmaz onun romanlarında. Kendi üstün yetenekli bir kadın olarak, kadınların haklarından yoksun kaldıklarının bilincine varması gerektiği halde, bu konuda bile hiç yakındığı görülmez. Hatta <em>Mansfield Park’</em>daki bir sözünden anlaşıldığı gibi, bir kadının kendine özgü bir kişiliği olduğundan bile kuşkulanır gibidir:</p>
      <blockquote>
        <p>“The general nature of woman would lead her to adopt the opinions of the man she loved, as her own.”</p>
      </blockquote>
      <blockquote>
        <span epub:type="pagebreak" id="page890" title="890"/>
        <p>Kadınların genellikle yaradılışı, sevdikleri erkeklerin görüşlerini, kendi görüşleriymiş gibi benimsemeye yönlendirir onları.</p>
      </blockquote>
      <p>Jane Austen’in ustası bildiği Dr. Johnson, “Amazons of the Pen” (Kalem Amazonları) dediği bir kadın kuşağından söz eder:</p>
      <blockquote>
        <p>“In former times, the pen, like the sword was considered as consigned by nature to the hands of men… The revolution of years has produced a new generation of amazons of the pen.”</p>
      </blockquote>
      <blockquote>
        <p>Doğanın, kılıcı erkeklerin eline teslim ettiği gibi, kalemi de erkeklerin eline teslim ettiği sanılırdı eskiden… Ama yılların devrimi, yeni bir Kalem Amazonları kuşağı ortaya çıkardı şimdi.</p>
      </blockquote>
      <p>Ne var ki, Jane Austen, bu kuşaktan değildi. George Eliot’un kimi başkişileri gibi, aydın sayılabilecek, ayrıca kültürlü kadınlar da değildi onun kadınları. Örneğin Emma, bilgisini arttırmayı düşünür ara sıra. Okuyacağı kitapların listesini çıkarır; ama bu kitapları okumaya vakit bulamaz bir türlü. Jane Austen, erkekleri konuşturarak, kadınları alaya alır zaman zaman. Örneğin <em>Northanger Abbey’</em>de (Northanger Manastırı) Henry Tilney şöyle der:</p>
      <blockquote>
        <p>“In my opinion, nature has given them so much, that they never find it necessary to use more than half.”</p>
      </blockquote>
      <blockquote>
        <p>Bana kalırsa, doğa kadınlara o kadar çok şey bağışladı ki, bu bağışlananların yarısından fazlasını kullanmaya gerek görmüyorlar onlar.</p>
      </blockquote>
      <p>Yine de, Jane Austen, kadınların baskı altında tutulmalarına başkaldırmamakla birlikte, erkeklerin yönelttikleri bir toplumda onların ezildiklerini pekâlâ bilir. En güzel yanlarından biri olan ince alaycılığıyla, <em>Northanger Abbey’</em>de şöyle demesinden anlarız bunu:</p>
      <blockquote>
        <p>“A woman, especially if she have the misfortune of knowing anything, should conceal it as well as she can.”</p>
      </blockquote>
      <blockquote>
        <span epub:type="pagebreak" id="page891" title="891"/>
        <p>Eğer bir kadın, bir şeyler bilmek felaketine uğradıysa, elinden geldiğince gizlemelidir bilgisini.</p>
      </blockquote>
      <p>Başka bir romanında da, aynı buruk alaycılıkla şöyle der:</p>
      <blockquote>
        <p>“Imbecillity in females is a great enhancement of their personal charms. There is a portion of men, too reasonable and too well informed themselves to desire anything more in women then ignorance.”</p>
      </blockquote>
      <blockquote>
        <p>Kadınlarda ahmaklık, onların kişisel çekiciliğini büyük çapta arttırır. Erkeklerin bir kısmı, öyle akıllı ve öyle bilgilidir ki, cahillikten başka bir şey istemezler kadınlardan.</p>
      </blockquote>
      <p>Jane Austen, belki de kendini fazlasıyla sınırlayıp, olağanüstü yeteneklerinden gereğince yararlanmayı kendine yasak ederek, ancak en yakından bildiği, en dikkatle incelediği kişileri ele almaya özen gösterdiği için, doğal olarak bir kadınlar dünyası gözler önüne serilir onun romanlarında. Yazarın bu kadınlar dünyasını canlandırırken, genellikle kadınlara özgü bilinen kusurlardan, örneğin duygusallıktan ya da gerçeklerden kopuk romantik özlemlerden tümüyle arınmış olduğu da besbellidir. Çoğu zaman erkekler, sahnenin biraz geri planındadır onun romanlarında. Başlıca işlevleri, kadınların kişiliklerini belirtmek; ya da <em>Northanger Abbey’</em>de Henry Tilney’nin, <em>Emma’</em>da Knightley’nin yaptığı gibi, onların kusurlarını düzeltmektir. Jane Austen sanatında öyle titizdir ki, gerçekleri tam anlamıyla doğru olarak yansıtamamak kaygısıyla, bir erkeği tek başına bir iş yaparken ya da iki erkeği baş başa konuşurken göstermez okuyucularına. Onların ne dediklerini bize aktarmak için, aralarında bir de kadın bulunmalıdır mutlaka. Bu yüzden de ancak kadınlar arasında görürüz erkekleri.</p>
      <p>Jane Austen, kadınlarla erkekler arasında, aklın egemenliği temeli üstüne kurulmuş, ölçülü ve dengeli ilişkiler ister. Bu yüzden, karşı cinsi kolayca baştan çıkarabilecek çekici erkeklerin tehlikeli olabileceklerini bilir. <em>Pride and Prejudice’</em>deki Wickham ya da <em>Emma’</em>daki Frank Churchill gibi, ancak ahlak düşkünü er<span epub:type="pagebreak" id="page892" title="892"/>kekler çekici ve yakışıklıdırlar. <em>Wuthering Heights’</em>da Heathcliff ya da <em>Jane Eyre’</em>daki Rochester tipinde, sevdikleri kadınları yıldırımla çarpmışa döndüren erkekler yoktur onun romanlarında. Bunun nedeni de, Jane Austen’in aşk kavramının, Emily Bronte ile Charlotte Bronte’nin aşk kavramına hiç mi hiç benzememesi; daha doğrusu, David Daiches’in “Jane Austen and Karl Marx and the Aristocratic Dance” (Jane Austen, Karl Marx ve Aristokrat Dansı) adlı makalesinde belirttiği gibi, onun romanlarında aşk tutkusunun görülmemesidir. E. M. Forster de, Jane Austen’in, aşk konusunda gerçekleri bildiğini, ama bu gerçekleri ele almadığını söyler: “She knows the facts. But they are not her facts” (Olguları biliyor. Ama bunlar onun olguları değil).</p>
      <p>Belki de cinselliğe hiç değinmek istemediğinden, Jane Austen’in romanlarında “aşk sahnesi” denilen türden durumlar ele alınmaz. Birinin başka birine âşık olduğu söylenir; ama bu iki kişi başbaşa kalınca, nasıl davrandıkları, birbirlerine neler söyledikleri aktarılmaz bizlere. Jane Austen’in aşk dediği duygu, tutku ve saplantıdan arınmış, mutlaka evlilikle sonuçlanan, karşılıklı sevgi ve saygıdır ancak. Bu bakımdan onun romanlarındaki aşkın, kişilerle ilgili özel bir duygudan çok, insanların, toplumun bir parçası olarak ilişkileriyle ilgili bir durum, yani bireysel bir duygudan çok, toplumsal bir işlev olduğunu söyleyebiliriz.</p>
      <p>Ne gariptir ki, kendi hiç evlenmeyen Jane Austen’in romanlarında, belirli bir yaştan sonra genç kızların kendilerine en uygun erkeği bulup evlenmeleri, toplumsal düzenin bir gereğiymiş gibi ele alınır. Jane Austen’in altı romanının altısında da, tek işlediği konu budur aslında: Evlilik çağında genç kızlar, bazı yanılgılardan ya da aksiliklerden sonra, sadece kendi açılarından değil, içinde yaşadıkları toplumsal çevre açısından da, akıllı uslu bir biçimde, en yerinde görülen evliliğe yönelirler. <em>Pride and Prejudice’</em>de Elizabeth’in küçük kardeşi gibi, ancak aptal kızlar, meteliksiz gençlere gönül verip, onlarla birlikte kaçarak, toplumun gözünde rezil olurlar. Jane Austen’in romanları, evlilik kararı verilir verilmez biter. Bu çiftlerin, nikâh kıyıldıktan sonra ne olduklarına, evliliğin o çok karmaşık sorunlarıyla nasıl başa çıktıklarına, gerçekten mutlu olup olmadıklarına hiç değinilmez.</p>
      <p>Evlilikte para faktörü son derece önemlidir. Gerçi <em>Pride and <span epub:type="pagebreak" id="page893" title="893"/>Prejudice’</em>de Elizabeth, akıllı arkadaşı Charlotte’un, orta sınıftan iyi yetişmiş yoksul kızlara açık tek geçim kaynağı olan mürebbiyelikten kurtulmak için, din adamı budala Collins ile evlenmesini, yani salt ekonomik zorunluluklardan ötürü evlenmesini çok ayıplar. Ama Charlotte’un böyle davranmak zorunda olduğunu da bilir. Üstelik herhangi bir evliliğin iyi yürümesi için, rahat bir gelirin şart olduğunu da hiçbir zaman yadsımaz. Jane Austen’in kişilerinden biri “it was wrong to marry for money, but it was silly to marry without it” (para için evlenmek doğru değildir; ama parasız evlenmek aptallıktır) diyerek, yazarın bu konuda görüşünü, eski deyişle en “veciz” biçimde özetler. Jane Austen’in başka bir kişisi, <em>Mansfield Park’</em>daki Edmund, kız kardeşi Maria, James Rushworth ile nişanlanınca, “if this man had not twelve thousand a year, he would be a very stupid fellow” (eğer bu adamın yılda on iki bini olmasaydı, çok budala bir herif sayılırdı) diyerek, evlilik söz konusu olunca, paranın, akılsız bir adamı, akıllı göstermeye yettiğini açık seçik bir biçimde dile getirir. <em>Northanger Abbey’</em>de parada pulda gözü olmayan saf ve çocuksu Catherine bile, eşlerden hiç olmazsa birinin paralı olması gerektiğine inanır: “No matter which has it, so that there is enough” (Hangisinde olduğunun önemi yok; ama yeterince olmalı). <em>Sense and Sensibility’</em>de (Sağduyu ve Duygusallık) aklı başında Elinor, mutlu bir evlilik için, paranın çok önemli olduğunu ileri sürer. <em>Pride and Prejudice’</em>de Albay Fitzwilliam, “there are not many people in any rank of life who can afford to marry without some attention to money” (toplumun hangi katmanında olursa olsun, paraya biraz dikkat etmeden evlenmeyi göze alabilenler çok az sayıdadır) der. Gene aynı romanda, evlendirecek beş kızı olan Mrs. Bennet, Bingley’nin geldiğini duyar duymaz, “a single man of large fortune, four or five thousand a year. What a fine thing for our girls!” (Büyük bir serveti, yılda dört beş bini olan bekâr bir erkek, bizim kızlar için ne güzel!) diyerek, sevinçten kendinden geçer. Arkadaşı Bingley gibi bekâr olan Darcy’nin yılda on bin sterlin geliri olduğu haberi ise, beş dakika içinde, evlenecek yaştaki bütün kızlar ve anaları tarafından öğrenilir.</p>
      <p>Jane Austen’in dünyasında, para, yalnız evlilikte değil, bütün <span epub:type="pagebreak" id="page894" title="894"/>yaşamda çok önemlidir. Hatta parası olan kız, evde kalmayı bile göze alabilir. Çünkü <em>Emma’</em>nın başkişisinin dediği gibi, evde kalmanın hor görülmesinin başlıca nedeni yoksulluktur:</p>
      <blockquote>
        <p>“A single woman with a very narrow income must be a ridiculous, disagreable old maid… But a single woman of good fortune is always respectable.”</p>
      </blockquote>
      <blockquote>
        <p>Çok dar gelirli bekâr bir kadın, gülünç ve sevimsiz bir kız kurusu olur… Ama servet sahibi bekâr bir kadın, her zaman saygıdeğerdir.</p>
      </blockquote>
      <p>Emma’nın “a very narrow income has a tendency to contract the mind and sour the temper” (çok dar bir gelir, insanın zihnini daraltır, huyunu buruklaştırır) demesi de çok anlamlıdır. Bu konuda herhalde Emma gibi düşünen, yani paranın insanları daha akıllı ve daha sevimli yaptığına inanan Jane Austen, kişilerinin parasal durumları üzerine bilgi verir her zaman. Jane Austen’den sonra, para üstünde böylesine duran tek romancı Anthony Trollope’dur. Virginia Woolf’un eşi Leonard Woolf, 1942’de yayımladığı “The Economic Determinism of Jane Austen” (Jane Austen’in Ekonomik Gerekirciliği) adlı makalesinde, bu yazarın çizdiği kişileri, kapitalist burjuvazinin tipik temsilcileri olarak görür. David Daiches de, daha önce sözünü ettiğimiz makalesinde, insan davranışlarının ekonomik temelini alaycı bir gülümsemeyle gözler önüne serdiği için, Jane Austen’i “the only English novelist of stature who was in a sense a Marxist before Marx” (Marx’dan önce bir bakıma Marxist olan tek büyük İngiliz romancısı) sayar.</p>
      <p>Jane Austen, gerçeklere bağlı kalmak kaygısıyla ancak çok yakından bildiği sınırlı bir çevreyi ele alırken, bu çevredeki insanların çekebilecekleri acılara değinmekten de sakınır. Örneğin, <em>Mansfield Park’</em>ın son bölümünün başlangıcında, bazı karışık ve tatsız durumlar olur: Kurallara ve geleneklere ayrıca bağlı Sir Thomas Bertram’ın iki kızı, hiç de saygıdeğer sayılamayacak bir biçimde davranıp, evlerinden kaçarlar. Bu kızlardan biri, başkasıyla evlidir üstelik. Sir Thomas’ın oğlu Tom da ağır hastalanır <span epub:type="pagebreak" id="page895" title="895"/>vb. Ne var ki, Jane Austen, alaycı bir tutum alarak, bu türden konularla uğraşmak niyetinde olmadığını bildirir:</p>
      <blockquote>
        <p>“Let other pens dwell on guilt and misery. I will qiut such odious subjects as soon as I can, impatient to restore everybody not greatly in fault themselves, to tolerable comfort and to have done with all the rest.”</p>
      </blockquote>
      <blockquote>
        <p>Bırakın başka yazarlar suçluluğun ve ıstırabın üstünde dursunlar. Ben elimden geldiğince çabuk bırakacağım bu nefret edilesi konuları. Çok büyük suç işlemeyen kişileri az çok rahata kavuşturmak, bütün ötekileri kendi hallerine bırakmak için sabırsızlanıyorum.</p>
      </blockquote>
      <p>Jane Austen, çağdaşı şairler arasında en az şiirsel olan, aslında şiir değil de, ölçülü uyaklı düzyazı yazan George Crabbe’e, gerçekleri her zaman doğru yansıttığı için hayrandı. Ne var ki, Crabbe, gerçekleri bir bütün olarak, acı ve çirkin yanlarıyla yansıtırdı. “Suçluluğu ve ıstırabı” ele almaktan da hiç çekinmezdi. Oysa Jane Austen, işine gelen gerçeklerin üstünde durur; işine gelmeyenleri bir kenara iter. Belki kendisi hiçbir zaman suçluluk duygusuna kapılmadığı, hiçbir zaman derin bir acı çekmediği için, bu tür konuları ele almaya yanaşmaz.</p>
      <p>Böylece Jane Austen, öteki romancıların işledikleri bazı önemli temalara hiç değinmez. Aşk tutkusunu ya da toplumsal sorunları ele almadığı gibi, yükselme hırsını, öç alma isteğini, kıskançlığı, ruhsal dengesizlikleri, kaderin acımasızlığını, ölüm acısını da ele almaz. Zaten anımsadığımız kadarıyla, ancak bir iki ölüm olayı vardır Jane Austen’in altı romanında. <em>Persuasion’</em>da pek işe yaramayan bir genç olan Dick Musgrave ölür. Annesi başkalarının önünde ağladığı için, onu herkes görgüsüz bulur, ayıplar. Jane Austen, insanı şaşırtan bir acımasızlıkla, bu çocuğun daha yirmi yaşına basmadan ölmesinin Musgrave ailesi açısından bir “good fortune” (talih eseri) olduğunu söyler. <em>Emma’</em>da Mrs. Churchill’in ölmesi de Jane Austen’in gözünde bir talih eseridir herhalde; çünkü Frank Churchill ile Jane Fairfax ancak bu ölüm sayesinde evlenebilirler.</p>
      <p><em>Sense and Sensibility’</em>de “sense is the foundation on which <span epub:type="pagebreak" id="page896" title="896"/>everything good is based” (sağduyu, iyi olan her şeyin temelidir) diyerek, akılcı bir tutum benimseyen, çevresine serinkanlı ve biraz alaycı gözlerle bakan Jane Austen, ahlaksal ve dinsel sorunlarla da hiç ilgilenmez. Doğrudan doğruya ya da dolaylı yollardan ahlak dersi vermeye kalkmaz. Ailesine bakılacak olursa, kendisi çok dindarmış. Ama romanlarında, G. K. Chesterton’un dediği gibi “supremely irreligious”dur, yani dini son derece dışlar. Jane Austen için din, bireylere özgü kişisel bir inanç değil, insanların törelerini ve davranışlarını düzenlemek açısından çok yararlı toplumsal bir kavramdır ancak.</p>
      <p>Bilindiği gibi doğa, Jane Austen’in yaşadığı çağda, edebiyatın başlıca temalarından biriydi. Hatta çağa egemen olan Romantik akım, “doğaya dönüş” olarak tanımlanmıştı. Oysa Jane Austen’in romanları hep kırsal bölgede geçtiği halde, doğaya değinmeleri, içtenlikten ve heyecandan yoksun, yüzeysel ve basmakalıptır genellikle. Örneğin <em>Emma’</em>da “Surrey is full of beauties” (Surrey güzelliklerle doludur) deyip geçer. Bu güzellikleri betimlemek için bir çaba göstermez. <em>Pride and Prejudice’</em>de “a romantic and most delightful scene, in which the ideas of sublimity and beauty are blended” (yücelikle güzellik kavramlarını birleştiren, romantik ve son derece nefis bir görünüm) der. Ama bu görünümün niçin yücelikle güzelliği birleştirdiğini açıklamaya kalkmaz. Romantiklerin asıl hayran oldukları vahşi doğadan; örneğin Emily Bronte’nin daha sonraları yoğun bir şiirsellikle anlatacağı kıraç tepelerden, kayalıklardan, haşin bir rüzgârla eğri büğrü olmuş ağaçlardan ya da ıssız fundalıklardaki yaban süpürge çiçeklerinden hiç mi hiç hoşlanmadığını açık seçik söyler. <em>Sense and Sensibility’</em>de Edward Ferrars, o çağda ayrıca hoşa giden doğa görünümlerinden, alay ederek, Jane Austen’in bir sözcüsüymüş gibi konuşur bu konuda:</p>
      <blockquote>
        <p>“I like a fine prospect, but not on picturesque principles. I do not like crooked, twisted, blasted trees. I admire them more if they are tall, straight and flourishing. I do not like ruined, tattered cottages. I am not fond of nettles, thistler or heath blossoms. I have more pleasure in a snug farm-house than a watch-tower.”</p>
      </blockquote>
      <blockquote>
        <span epub:type="pagebreak" id="page897" title="897"/>
        <p>Güzel bir manzarayı severim; ama pitoresk olduğu için değil. Eğrilmiş büğrülmüş, biçimsiz, kavrulmuş ağaçlardan hoşlanmam. Yüksek, dümdüz, bol yapraklı ağaçlara daha hayran olurum. Yıkık dökük, çarpık çurpuk köy evlerini sevmem. Isırgan otlarına, deve dikenlerine, süpürge çiçeklerine bir düşkünlüğüm yoktur. Rahat bir çiftlik evi, bir nöbetçi kulesinden daha fazla haz verir bana.</p>
      </blockquote>
      <p>Jane Austen’in çizdiği bunca kişi arasında, ancak <em>Mansfield Park’</em>daki Fanny, doğanın karşısında romantik diye niteleyebileceğimiz duygulara kapılıp, heyecanlanır gibi olur. Geceyi seyrederken, şöyle der:</p>
      <blockquote>
        <p>“Here’s harmony!.. Here’s repose… Here’s what may tranquilize every care and lift the heart to rapture!.. When I look out on such a night as this, I feel that they can never be neither wickedness or sorrow in the world.”</p>
      </blockquote>
      <blockquote>
        <p>İşte uyum!.. İşte huzur… İşte her derdi geçirebilecek, yürekleri sevinçle kabartacak şeyler!.. Böyle bir geceyi seyredince, yeryüzünde ne kötülük ne de keder olabileceğini hissediyorum.</p>
      </blockquote>
      <p>Gecenin güzelliği karşısında heyecanlı bir genç kıza yakışan duygusal bir tepkiden başka bir şey değildir bu. Jane Austen, ancak son kitabı <em>Persuasion’</em>da doğaya gerçekten hayran gibidir. Lyme’a gidince gördüğü deniz, Hampshire’in yeşil kırlarında duymadığı bir heyecan uyandırır onda sanki. Denize inen dik yamaçları, gelgitin kumda bıraktığı izleri, “the green chasms between romantic rocks” (romantik kayalar arasındaki yeşil uçurumları) onda hiç görmediğimiz bir heyecanla anlatır. Bu coşku, Jane Austen yaşasaydı, doğaya belki bambaşka duygularla bağlanacağını düşündürür bizlere.</p>
      <p>Bu son roman dışında Jane Austen’in doğaya yaklaşımı XVIII. yüzyılın heyecansız yaklaşımı olduğu gibi, romanlarında kullandığı üslup da XVIII. yüzyılın üslubudur. Klasisizm’in kurallarına uyarak, her şeyden fazla açık seçik, ölçülü ve dengeli olmayı amaçlayan; aşırılıklardan sakınan, hiçbir çarpıcı yanı bulun<span epub:type="pagebreak" id="page898" title="898"/>mayan, Jane Austen’in sevgili Dr. Johnson’unun dediği gibi XVIII. yüzyılın ikinci yarısında artık herkesin kullandığı, dilbilgisi kurallarına uygun, düzgün İngilizcedir onun dili. O çağda bile, bu dili “Johnsonese” (Johnson’ca) diye niteleyerek, alaya alanlar vardı.</p>
      <p>Her yazarın kendine özgü bir anlatım biçimi vardır. Ama W. A. Craik’in, R. W. Chapman’ın ve başka Jane Austen uzmanlarının açıkladıkları gibi, Jane Austen, kendine özgü bir anlatımı olduğunu ya da olması gerektiğini hiçbir zaman düşünmemişti. Yaşadığı çağda herkes nasıl yazıyorsa, o da öyle yazdı. Oysa Sir Herbert Read’in <em>English Prose Style’</em>da (İngiliz Düzyazı Üslubu) dediğine bakılacak olursa, romanın doğal malzemesi olan gerilimli durumları ve yoğun duyguları dile getirmeye elverişli değildi böyle bir anlatım. Belki de Jane Austen, gerilimli durumları ve yoğun duyguları hiç ele almamaya karar verirken, çok bilinçli davranmıştı.</p>
      <p>XVIII. yüzyıl üslubunun başlıca özelliklerinden biri, dili renklendirmek amacıyla kullanılan benzetmelerden, eğretilemelerden ve her tür imgeden, neredeyse hiç yararlanmamasıdır. Dolayısıyla Jane Austen’in dili de imgesizdir. Onun başlıca hayranlarından A. H. Wright bile, bunun bir eksiklik olduğunu yadsıyamaz. Jane Austen’in anlatımı, ancak son romanı <em>Persuasion’</em>da biraz renklenir. Örneğin Mrs. Smith, Walter Elliot için “Oh! He is black at heart, hollow and black” (Ah, onun yüreği kara, bomboş ve kara) der. A. H. Wright, <em>Persuasion’</em>dan birkaç örnek daha vererek, eğer Jane Austen kırk iki yaşında ölmeseydi, belki de daha kişisel ve daha renkli bir anlatıma yönelebileceğini söyler.</p>
      <p>Gelgelelim, Louisiana Devlet Üniversitesi profesörlerinden Lloyd W. Brown. <em>Bits of Ivory </em>(Fildişi Parçacıkları) adlı kitabında, Jane Austen’in anlatımında, aslında var olmayan benzetmelerle eğretilemeler bulur; bunların “dead” (ölü) ya da “buried” (gömülü) olduklarından söz eder. Ama bunlar öyle ölü ve öyle derinlerde gömülüdür ki, onları görmek hiç olası değildir bize kalırsa, Lloyd W. Brown, Jane Austen’in anlatımının çok renkli ve de imgeli sayılması gerektiğini kanıtlamak amacıyla, bize hiç inandırıcı görünmeyen birçok örnek verir. Bununla da yetinme<span epub:type="pagebreak" id="page899" title="899"/>yip, Jane Austen’in simgeler kullandığı görüşünü de savunur. Bu tür eleştirmenler, Amerikan üniversitelerinde egemen olan “publish or perish” (ya yayın yap, ya da öl git) politikasının kurbanlarıdır bize kalırsa. Çünkü Amerika’da, kimi öğretim üyelerinin araştırmada, kimilerinin de öğrenimde daha yetenekli oldukları göz önünde tutulmadığı için, her üniversite hocasından bol bol yayın beklenir. Ne var ki, herkesçe bilinen gerçekleri yinelemenin bir anlamı olmadığından, yepyeni ve çarpıcı tezleri savunan kitaplar yazmak bir zorunluluk halini alır. Örneğin, Hamlet’in çok düşünen, ama çabucak karar veremeyen bir aydın kişi olduğu bütün eleştirmenlerce daha önceden yazıldığına göre; bunun tam tersini, yani Hamlet’in hiç düşünmeden hemen karar veren, kararlarını da dakikasında uygulamaya koyan bir eylem adamı olduğunu savunmak gerekir. Ya da Jane Austen’in genellikle benzetme ve eğretileme kullanmadığı konusunda bütün eleştirmenler birleştiğine göre, bunun gene tam aksini, yani Jane Austen’in benzetmeler ve eğretilemelerle dolu, çok renkli bir anlatımı olduğunu savunan kitaplar yayımlamak gerekir.</p>
      <p>Jane Austen, XVIII. yüzyılın sonunda herkesin kullandığı dille yazdığı, bu dilin de şiirsellikten tümüyle yoksun olduğu için, anlatımı açısından, İngiliz edebiyatının büyük romancıları arasında şiirden en uzak kalanıdır doğal olarak. Günün birinde “ya yayımla ya da öl git” sloganını göz önünde tutan bir Amerikalı profesör, bunun da aksini kanıtlamaya kalkar belki. Ama Jane Austen’in anlatımının şiirsel bir yanı bulunmadığı, herkesçe kabul edilir şimdilik. Romantik çağda yaşayan, Wordsworth ve Coleridge’in çağdaşı olan bir yazarın, bunca büyük şair arasında en az şair olan George Crabbe’e hayranlık duyması bile, onun şiirden ne denli uzak olduğunu kanıtlar. Hatta Jane Austen’in, şiirden hoşlanmamakla yetinmeyip, şiiri tehlikeli bulduğunu bile söyleyebiliriz: Son romanı <em>Persuasion’</em>da Anne Elliot hiç de duygusuz bir kadın sayılamayacağı, sekiz yıl önce ayrıldığı sevgilisine hâlâ bağlı kalacak kadar duygulu olduğu halde, genç Benwick’in düzyazıdan fazla şiir okuduğunu görünce, bunun tam tersini yapması, çok düzyazı az şiir okuması için onu uyarır. Gösterdiği neden de, genellikle güçlü duyguları ele alan şiirin “safely enjoyed” (tehlikesiz haz veren) bir nesne olmayışı, bu <span epub:type="pagebreak" id="page900" title="900"/>yüzden de insanın huzurunu kaçırdığı korkusudur.</p>
      <p>Jane Austen’in hiçbir çarpıcı yanı bulunmayan anlatımı, kişilerini konuşturmaya başlar başlamaz, öyle bir canlanır, öyle bir renklenir ki, “keşke hep diyalog yazsa; neden tiyatro yazarı olmadı da romancı oldu” diye hayıflanmaya başlarız neredeyse. Romanlarında konuşmalara elinden geldiğince geniş yer veren Jane Austen, A. H. Wright’ın dediği gibi, tiyatroya özgü bir yöntem kullanıp, kendi hiçbir yorum yapmadan, kişilerini sadece konuşturarak canlandıran “she is a master-dramatist” (usta bir oyun yazarıdır). Oysa bu ustalığı, tiyatro edebiyatını izleyip etkisinde kalmasıyla açıklanamaz. Çünkü bilindiği gibi, yaşadığı çağ, Sheridan bir yana, İngiltere’nin tiyatro açısından en sönük olduğu, hatta ölü sayılabileceği bir dönemdi. Üstelik Jane Austen tiyatro oyunlarını izlemek olasılığından yoksundu.</p>
      <p>Jane Austen, kişilerini konuştururken, onun fazlasıyla ölçülü, dolayısıyla biraz basmakalıp XVIII. yüzyıl üslubu yok olur; konuşanların sesleri duyulur ancak. Yazar, konuşmanın tam temposunu vermeyi de bilir. Onun erkekleriyle kadınları, daha ağızlarını açar açmaz, ne biçim insanlar oldukları hemen anlaşılır. Örneğin <em>Emma’</em>daki Miss Bates’in, soluk soluğa söyledikleri, hem aklından karmakarışık bir biçimde geçenleri aktarır, hem de bu iyi yürekli kadıncağızın ne denli akılsız olduğunu dakikasında ortaya çıkarır:</p>
      <blockquote>
        <p>“It was before tea –stay– no, it could not be before tea, because we were just going to cards –and yet it was before tea, because I remember thinking– O! no, now I recollect, now I have something; something happened before tea, but not that.”</p>
      </blockquote>
      <p>Çaydan önceydi –durun– hayır; çaydan önce olamazdı; çünkü tam iskambil oynamak üzereydik –ama gene de çaydan önceydi; çünkü düşünüyordum ki– O! Hayır, şimdi anımsadım, şimdi biliyorum… Çaydan önce bir şey oldu; ama o değildi olan.</p>
      <p>Çoğu romancılardan farklı olarak, Jane Austen’in kadınları, kendi kişiliğinin biraz değiştirilmiş portreleri değildir. Zaten Catherine, Elinor, Elizabeth, Emma, Anne Elliot, birbirlerinden <span epub:type="pagebreak" id="page901" title="901"/>öyle değişiktirler ki, yazarın kişiliğinin yansımaları olmalarının yolu yoktur. Jane Austen, demin de belirttiğimiz gibi, gene çoğu romancıdan farklı olarak, kişilerini bizlere yorumlamak alışkanlığına sırt çevirir genellikle. Eğer bunu yapacaksa da, yorumu elinden geldiğince kısa keserek, birkaç sözcükle o kişinin tam ne olduğunu anlatıverir. Örneğin <em>Pride and Prejudice’</em>de Mrs. Bennet için şöyle der:</p>
      <blockquote>
        <p>“She was a woman of mean understanding, little information and uncertain temper… The business of her life was to get her daughters married; its solace was visiting and news.”</p>
      </blockquote>
      <blockquote>
        <p>Kıt akıllı, az bilgili, sağı solu belli olmayan bir kadındı… Yaşamda başlıca amacı kızlarını evlendirmekti. Başlıca avuntusu da misafirliğe gitmek ve haber alışverişi yapmaktı.</p>
      </blockquote>
      <p>Jane Austen, bir tek kişiden fazla, çeşitli kişilerin birbirleriyle ilişkileri üzerinde durur. Bu ilişkileri açıklamak için de, çok elverişli bir yönteme başvurarak, kişilerini birbirleriyle konuşturur. Çoğu romanlarında, başkişi olan genç kızın, bir karşıtı olan başka bir genç kız vardır. Örneğin Marianne ile Elinor, Catherine ile Isabella, Emma ile Jane, birbirlerine karşıt kişilerdir. Bu karşıtlık sayesinde de, her iki genç kızın kişiliği daha açık seçik belirir.</p>
      <p>Jane Austen, sadece kişilerini konuştururken değil, onların neler düşündüklerini anlatırken de, XVIII. yüzyılın kalıplaşmış anlatımından sıyrılır; kopuk kopuk tümcelerle, onların aklından geçenleri bizlere aktarır. Örneğin, Knightley’nin Harriet ile evlenebileceği kuşkusuna kapılan Emma şöyle düşünür:</p>
      <blockquote>
        <p>“Could it be! –No, it was impossible. And yet it was far, very far from impossible– Was it a new circumstance for a man of first-rate abilities to be captivated by very inferior powers? Was it new for one, perhaps too busy to seek, to be the prize of a girl who would seek him? Was it new for anything in this world to be unequal, inconsistent, incongruous…”</p>
      </blockquote>
      <blockquote>
        <span epub:type="pagebreak" id="page902" title="902"/>
        <p>Olabilir mi bu! Hayır, olamaz. Ama hiç de olanaksız değil; olabilir de pekâlâ – Çok üstün bir erkeğin, kendinden çok aşağı birine kapılması yepyeni bir durum mu ki? Birini aramaya belki de vakti olmayan bir adamın, onu arayan bir kızın eline düşmesi hiç görülmedi mi ki? Dengini bulamamak, tutarsızlık, saçmalık hiç olmayan şeyler mi şu dünyamızda…</p>
      </blockquote>
      <p>Jane Austen, romanı bir eğlence aracı olarak değil de bir edebiyat yapıtı olarak düşünen ilk İngiliz romancısıydı belki de. 1798’de, yani daha yirmi üç yaşındayken, kız kardeşi Cassandra’ya bir mektubunda, “an artist cannot do anything slovenly” (bir sanatçı pasaklı işler yapamaz) demişti. Henry James, onu “instinctive” (içgüdüsel) ve “unconscious” (bilinçsiz) bir yazar sanmakla fena halde yanılıyordu. Tam tersine, içgüdüleriyle değil, kafasıyla yazan; çok bilinçli, çok titiz bir yazardı Jane Austen. Uzun uzun düşünüp taşındıktan sonra kalemi eline alır; romanlarını kusursuz bir teknikle kurgular, kendini sürekli eleştirir, yazdıklarını özenle düzeltir, gerektiğinde koskocaman bir romanı yeni baştan yazardı. Örneğin ilkin mektup biçiminde yazdığı <em>Sense and Sensibility’</em>yi beğenmemiş, mektup yönteminden vazgeçip, yeniden yazmıştı. 1796’da bitirdiği <em>Pride and Prejudice’</em>i, fazla hafif, fazla aydınlık bulmuş; biraz da ağırbaşlılık, biraz da gölge katılırsa, daha iyi olacağını düşünerek, bu romanın üstünde yıllarca çalışmış; ancak 1813’te yayımlanmıştı. Bir minyatür ressamının titizliğiyle, en küçük ayrıntıların üstünde durarak yazmak, onun başlıca özelliğiydi. Mektuplarından birinde, kendi sanatı üzerine en doğru değerlendirmeyi yapmıştı.</p>
      <blockquote>
        <p>“The little bits (two inches wide) of ivory on which I work with so fine a brush, as produces little effect after much labour.”</p>
      </blockquote>
      <blockquote>
        <p>Ancak iki pus genişliğinde küçük fildişi parçaları üstünde öyle ince bir fırçayla çalışıyorum ki, çok uğraştığım halde, yaptığım etki az oluyor.</p>
      </blockquote>
      <p>Daha önce de söylediğimiz gibi, Jane Austen’in romanlarına konu olarak seçtiği alan çok sınırlıydı; hatta fazlasıyla sınırlıydı <span epub:type="pagebreak" id="page903" title="903"/>kimine göre. Ama ele aldığı bu dapdaracık çevreyi, bu sıradan taşralı insanları, öyle bir ustalıkla işledi ki, o küçücük fildişi parçalarını eşsiz sanat yapıtlarına dönüştürdüğü konusunda hiç kimsenin en küçük bir kuşkusu kalmadı. Jane Austen ilk yazmaya başladığı sırada, yalnız İngiltere’nin değil, tüm Avrupa’nın en ünlü yazarı bilinen Sir Walter Scott, ona büyük bir hayranlık duydu:</p>
      <blockquote>
        <p>“That young Lady has a talent for describing the involvements and feelings and characters of ordinary life, which is to me the most wonderful I ever met with.”</p>
      </blockquote>
      <blockquote>
        <p>Sıradan yaşamın karşılıklı ilişkilerini, duygularını ve kişilerini betimlemek açısından, benim ömrüm boyunca gördüğüm yeteneklerin en olağanüstüsü var bu genç kadında.</p>
      </blockquote>
      <p>Walter Scott, Jane Austen’in günlük yaşamın en sıradan olayları üstünde durduğu halde, okuyucularının ilgisini her zaman canlı tutmayı bildiği için, onun romanlarında olağanüstü olayların bulunmamasını bir eksiklik saymadığımızı da belirtti. Gerçekten de Jane Austen, sıradan bir çevrenin, sıradan yaşamını anlatır: Taşralı bayanlar, birbirlerinin evine konuk giderler; ara sıra danslı toplantılar düzenlenir; gezintilere gidilir. Jane Austen’in romanlarında olağanüstü ve çarpıcı kişiler bulunmadığı gibi, dramatik ve sansasyonel olaylar –hatta olay sayılabilecek durumlar bile– yoktur. Anımsadığımız kadarıyla, günlük yaşamın tekdüzeliğini biraz sarsan tek tük “olaylar”, iki üç kızın âşık oldukları erkeklerle kaçmaları, iki kızın da düşüp ayak bileklerini burkmalarıdır.</p>
      <p>İşte Jane Austen, böylesine sınırlı –sınırlıdan da öte cansıkıcı– sayılabilecek bir malzemeyle altı başyapıt yazdı. Romanlarını hemen yayımlamayıp, metinleri üstünde sürekli çalıştığı için, bunları tam hangi sırada yazdığını kesin olarak bilemeyiz. Bu kitaplarının basılmasına da pek istekli değildi aslında. Ama ailesinin ısrarı üzerine, 1811’de <em>Sense and Sensibility’</em>yi, 1813’te <em>Pride and Prejudice’</em>i, 1814’te <em>Mansfield Park’</em>ı ve 1815’te <em>Emma’</em>yı yayımladı. İlk romanı <em>Northanger Abbey </em>ve son romanı <em>Persuasion, </em><span epub:type="pagebreak" id="page904" title="904"/>ölümünden bir yıl sonra 1818’de çıktı. Öldüğü sırada <em>Sanditon </em>adını verdiği bir roman üzerinde çalışmaktaydı.</p>
      <p>Çocukluğunun parodi türünde güldürücü yazıları bir yana <em>Northanger Abbey, </em>Jane Austen’in ilk kitabıdır. Yirmi üç yaşındayken yazmaya başladığı bu kitap, 1803’te yayına hazırdı. Ne var ki, öldüğü yıl yazdığı bir mektuptan anlaşılacağı gibi, Jane Austen, her zamanki aşırı titizliğiyle, <em>Northanger Abbey </em>üstünde çalışmayı sürdürdüğü halde, sonucu beğenmemişti gene de:</p>
      <blockquote>
        <p>“Miss Catherine (romanının başkişisinin adı) is put upon the shelves for the present, and I do not know that she will ever come out.”</p>
      </blockquote>
      <blockquote>
        <p>Miss Catherine rafa kaldırıldı şimdilik. O raftan günün birinde ineceğini de pek sanmam.</p>
      </blockquote>
      <p>Miss Catherine raftan hiç inmediği için, ancak yazarın ölümünden sonra yayımlanabildi.</p>
      <p>Jane Austen, <em>Northanger Abbey’</em>i yazmaya başlarken amacı, Mrs. Radcliffe’in <em>The Mysteries of Udolpho </em>türünde, hem okuyucularda heyecan uyandırmak, hem de onların duygusallığını sömürmek isteğiyle kaleme alınan Gotik romanlarla alay etmek, onların güldürücü bir parodisini yapmaktı. Klasisizm’in kurallarına, aklın egemenliğine, gerçeklerden asla uzaklaşmamaya her zaman inanan Jane Austen, Romantizm’in ilk başladığı yılların en saçma, en değersiz ürünleri olan bu Gotik romanları haklı olarak son derece uydurma buluyordu. <em>Northanger Abbey’</em>de, kendine özgü buruk alaycılığıyla şöyle der:</p>
      <blockquote>
        <p>“Charming as were all Mrs. Radcliffe’s works, and charming as were the works of all her imitators, it was not in them perhaps that human mature, at least in the Midland counties of England, was to be looked for.”</p>
      </blockquote>
      <blockquote>
        <p>Mrs. Radcliffe’in yapıtları her ne kadar güzel olursa olsun, ona öykünen bütün yazarların yapıtları da her ne kadar güzel olursa olsun; insan doğasını –en azından İngiltere’nin orta bölgesindeki <span epub:type="pagebreak" id="page905" title="905"/>eyaletlerdeki insan doğasını– bu yapıtlarda aramaya kalkmak pek yerinde sayılmaz herhalde.</p>
      </blockquote>
      <p>Jane Austen’in amacı da, insan doğasının gerçeklerine ters düşen bu öykülerin, bazı saf okuyucuları nasıl etkilediğini, onları nasıl gülünç durumlara düşürdüğünü gözler önüne sermekti. Ne var ki, Jane Austen, <em>Northanger Abbey’</em>de kötü romanları alaya alırken, iyilerini de yüceltir. “Ben hiç roman okumam” ya da “okuduğum önemli bir kitap değil, sadece bir roman” diye ahkâm kesenlere de çatarken roman türünü över:</p>
      <blockquote>
        <p>“Only some work in which the greatest powers of the mind are displayed, in which the most thorough knowledge of human nature, of its varieties, the loveliest effussions of wit and humour are conveyed to the world in the best chosen language.”</p>
      </blockquote>
      <blockquote>
        <p>Sadece öyle bir kitap ki, aklın en büyük yeteneklerini gözler önüne serer; insan doğası ve bu doğanın çeşitliliği konusunda en derin bilgiyi verir; zekâ inceliklerini ve gülmeceyi en güzel biçimde ortaya döker; bunları en seçkin anlatımla dile getirip dünyaya aktarır.</p>
      </blockquote>
      <p>Henry Fielding, <em>Joseph Andrews’</em>u yazmaya başladığı sırada, Samuel Richardson’ın <em>Pamela’</em>sının bir parodisini yapmak istemiş; ama sonunda bu amaçtan uzaklaşıp, düpedüz bir Fielding romanı yazmıştı. Jane Austen de, Gotik öykülerin bir parodisini yapmak isterken, kendi tarzına uygun bir Jane Austen romanı kaleme aldı <em>Northanger Abbey’</em>de. İstihza (irony) Jane Austen’in ince töre komedyalarının başlıca özelliğidir. Bunu göz önünde tutan fazlasıyla işgüzar kimi Jane Austen uzmanları –örneğin <em>Irony as Defense and Discovery </em>(Savunma ve Keşfetme Açısından İstihza) yazarı Marvin Mudrick– onun romanlarının hiç istihzalı olmayan yerlerinde bile, ille istihza görmekte direnmektedirler.</p>
      <p>Gelgelelim <em>Northanger Abbey’</em>de, konusu gereği, istihza gerçekten vardır ve ayrıca belirgindir. Romanın daha ilk tümcesinden bunu anlarız:</p>
      <blockquote>
        <span epub:type="pagebreak" id="page906" title="906"/>
        <p>“No one who had ever seen Catherine Morland in her infancy would have supposed her to be a heroine. Her situation in life, the character of her father and mother, her own person and disposition, were all equally against her.”</p>
      </blockquote>
      <blockquote>
        <p>Catherine Morland’i çocukluğunda gören bir kimse, onun bir romanın başkişisi olarak dünyaya geldiğine inanmazdı. Yaşamdaki konumu, annesiyle babasının kişilikleri, kendi görünüşü ve huyu, onun bir romanın başkişisi olmasına karşıydı.</p>
      </blockquote>
      <p>Jane Austen, çağın romanlarının, özellikle Gotik romanların alışılagelmiş başkadın kişilerine, ne görünüşü ne de huyu açısından hiç mi hiç benzemediği, Mrs. Radcliffe’in genç kızlarının tam bir karşıtı –daha doğrusu bir “anti-heroine” olduğu halde– Catherine Morland’i <em>Northanger Abbey’</em>in başkişisi yapmakla, bu tür romanları alaya aldı.</p>
      <p>Bir din adamının kızı olan on yedi yaşındaki Catherine, o güne değin sürdüğü olaysız yaşama, akıllı uslu aile çevresine, kendisinin pek güzel ve çekici sayılmamasına karşın, bir roman kişisi gibi renkli serüvenler yaşamak özlemiyle yanıp tutuşur:</p>
      <blockquote>
        <p>“From fifteen to seventeen she was in training for a heroine. She read all such works as heroines must read to supply their memories with those quotations which are so serviceable and so soothing in the vicissitudes of their eventful lives.”</p>
      </blockquote>
      <blockquote>
        <p>On beş ile on yedi yaşları arasında, kendisini bir roman kahramanı olarak yetiştirmişti. Olaylı yaşamlarının iniş çıkışlarında, onların işine yarayacak, onları avutabilecek alıntıları belleğine yerleştirmek için, başkadın kişilerin okuması gerekli tüm kitapları okumuştu.</p>
      </blockquote>
      <p><em>Northanger Abbey’</em>in ana teması, Catherine’in bu gülünç hevesten vazgeçip, aklını başına toplamasıdır. Romanın başlangıcında, kendi çocukları olmayan Mr. ve Mrs. Allen, Catherine’i, yüksek sosyetenin başlıca toplantı yerlerinden biri olan ünlü kaplıca kenti Bath’a götürürler. Mr. Allen, sağduyulu, efendiden <span epub:type="pagebreak" id="page907" title="907"/>bir adamdır. Sadece giyinip süslenmeyi düşünen akılsız eşine gelince, Jane Austen, bu kadıncağızı ve ona benzer kadınların tümünü bir tek cümleyle harcar:</p>
      <blockquote>
        <p>“Mrs. Allen was one of that numerous class of females whose society can raise no other emotion than surprise at there being any man in the world who could like them well enough to marry them.”</p>
      </blockquote>
      <blockquote>
        <p>Evlenecek kadar onlardan hoşlanan bir erkeğin dünyada bulunması karşısında, hayrete düşmekten başka insanda hiçbir tepki uyandırmayan sayısız kadınlardan biriydi Mrs. Allen.</p>
      </blockquote>
      <p>Catherine’in roman kahramanı olmak hevesi, Bath’da tanıyıp canciğer dost olduğu Isabella adlı bir kız yüzünden büsbütün depreşir. Ne var ki, Gotik romanlara Catherine kadar meraklı olmakla birlikte, Isabella, Catherine’in tam bir karşıtıdır: Yapmacık nedir bilmeyen Catherine, içtenlikle konuşur, içtenlikle davranır; Isabella’nın konuşma biçimi de, davranışları da tümüyle yapaydır. Catherine, saf ve dürüsttür; Isabella açıkgöz ve fingirdektir. Catherine paraya önem vermez; Isabella hali vakti yerinde koca adaylarının peşinden koşar; ilkin Catherine’in kardeşiyle nişanlanır, sonra başka ve daha varlıklı biriyle ilişki kurmaya kalkar. Jane Austen’in dediği gibi “zaman zaman aptal” (occasionally stupid) olan Catherine’in aklı başına gelmeye başlayınca, Isabella’nın ne mal olduğunu anlayarak, ondan uzaklaşır. Para canlısı, kaba bir delikanlı olan Isabella’nın ağabeyinin de yüzüne hiç bakmaz.</p>
      <p>Bath’da, General Tilney, kızı Elenor ve genç bir din adamı olan oğlu Henry ile tanışan Catherine, Henry Tilney’ye gönül verir hemen. Catherine âşık olunca, davranışı, okuduğu romanlardaki genç kızların davranışına hiç benzemez. Yani yemekten, uykudan kesilmez, hatta iştahı büsbütün açılır. Başını yastığına koyar koymaz uyur ve Jane Austen’in alay ederek belirttiği gibi, “a pillow strewed with thorns and wet with tears” (yastığı içine diken serpilmiş, gözyaşlarıyla ıslak) değildir.</p>
      <p>General Tilney, Catherine’i birkaç haftalığına Northanger Ab<span epub:type="pagebreak" id="page908" title="908"/>bey adlı şatosuna davet eder. Ortaçağ’dan kalma, eski bir manastırdır bu şato; yani Mrs. Radcliffe’in romanlarına tam uygun bir dekordur. Bu yüzden de, Catherine’in düşgücü hızla işlemeye başlar. Orada yaşayacağı heyecanlı ve korkunç anları, karanlık dehlizlerde ve yıkık kulelerde karşılaşacağı hayaletleri, çözümleyemeyeceği gizemli olayları hayal eder. Henry Tilney, genç kızın aklından geçenleri sezmişçesine, onu tatlı tatlı alaya alır:</p>
      <blockquote>
        <blockquote>
          <p>“Are you prepared to encounter all the horrors that a building such as what one reads about may produce? Have you a stout heart? Nerves for sliding panels and tapestry?”</p>
        </blockquote>
        <p>Okuduğunuz romanlardakine benzeyen bir binanın sizde uyandıracağı dehşetli korkulara göğüs germeye hazır mısınız? Yüreğiniz sağlam mı? Kayarak açılan gizli kapılara ve duvar halılarına dayanacak sinirleriniz var mı?</p>
      </blockquote>
      <p>Catherine, bu eski yapının restore edildiğini, sandığı gibi hiç de yıkık dökük, karanlık ve kasvetli bir manastır olmadığını görür. Tam tersine, güzel döşenmiş, aydınlık ve rahat bir evdir orası. Catherine, bu durum karşısında fena halde bozulur. Ama Northanger Abbey’ye ille de korkmak niyetiyle geldiği için, düşgücü işler gene de. Odasında eski bir sandık görür. Onu tir tir titreyerek açınca, içinden çıka çıka düzgünce katlanmış bir yorgan çıkar. O gece kopan fırtına, Catherine’in korkularını yeniden canlandırır. Bu kez eski bir kutuya gözü ilişir. Bu kutuyu da titreye titreye açınca, üstünde bir şeyler yazılı olan sararmış bir kâğıt görür. Karanlık bir gizi açıklayacağını sandığı bu kâğıdı tam okuyacağı sırada, mum söner. Catherine geceyi, tıptı Gotik romanlardaki genç kızlar gibi, dayanılmaz korkular içinde, gözlerini yummadan geçirir. Ama ertesi sabah, gizemli kâğıdı okuyunca, bunun yıkanmaya gönderilen bir çamaşır listesi olduğunu görür, fena halde bozulur. Ama Catherine’in aklı gene de başına gelmez. Tilney ailesiyle Bath’da ilk tanıştığı sırada, Mrs. Tilney’nin bir süre önce öldüğünü öğrenmiştir. Şimdi de o kadıncağızın, zalim kocası tarafından, manastırın karanlık bir hücresine hapsedildiği ya da General’in bir cinayet işleyip eşini öldür<span epub:type="pagebreak" id="page909" title="909"/>düğü hayaline kapılır. General’in her sözünü, her davranışını bu açıdan yorumlamaya başlar. Bu korkunç cinayetin gizini çözmek için de, Mrs. Tilney’nin odasında bir araştırma yapmaya karar verir.</p>
      <p>Henry Tilney, Catherine’i o odada yakalayınca, aklından geçenleri gene anlar. Annesiyle babasının çok iyi geçindiklerini, Mrs. Tilney hastayken eşinin ona çok iyi baktığını açıklayıp, Catherine’i bir güzel azarlar. Okuduğu romanların bir sonucu olan bu saçma sapan hayallerden vazgeçirmek ister onu:</p>
      <blockquote>
        <p>“Remember the country and the age in which we live. Remember that we are English, that we are Christians. Consult your own understanding, your own sense of the probable, your own observation of what is passing around you. Does our education prepare us for such atrocities? Do our laws connive at them?”</p>
      </blockquote>
      <blockquote>
        <p>Hangi ülkede, hangi çağda yaşadığımızı anımsayınız. Bizlerin İngiliz olduğumuzu, Hıristiyan olduğumuzu anımsayınız. Kendi aklınıza danışınız; neyin olası, neyin olası olmadığını düşününüz; çevrenizde olup bitenleri gözleyiniz. Gördüğümüz eğitim böyle korkunç cinayetlere hazırlıyor mu bizleri? Yasalarımız destek oluyor mu bu cinayetlere?</p>
      </blockquote>
      <p><em>Northanger Abbey’</em>de Jane Austen’in istihzalı yaklaşımının başlıca temsilcisi olan Henry Tilney, Catherine’i Gotik düşlerden uyandırmak, onun aklını başına toplamasını sağlamak, onu eğitmek açısından en elverişli insandır. Çünkü Catherine zaman zaman ne denli aptalsa, Henry Tilney de her zaman o denli zekidir; Catherine ne denli safsa, Henry de o denli tecrübelidir; Catherine ne denli cahil ve çocuksuysa, Henry de o denli bilgili ve olgundur. Catherine’in ona tutkun olduğu anlamda onun da Catherine’e tutkun olduğu söylenemez. Ama genç kızdan hoşlandığı, onu azarlarken bile sevecen davranmasından bellidir. Hatta Henry Tilney, Catherine’e karşı Jane Austen’den daha yumuşak ve anlayışlıdır bize kalırsa. Çünkü yazar, okuyuculara her zaman sevimli gelen bu gencecik kızın romantik hayallerini alaya alırken, istihza dozunu biraz fazla kaçırır, onu gereğinden fazla hırpalar.</p>
      <p><span epub:type="pagebreak" id="page910" title="910"/>General Tilney, eşini manastırın karanlık hücrelerine kapatıp öldürmemiştir. Ne var ki, Catherine’in onu kötü bir adam sanmakla pek yanılmadığı anlaşılır. Çünkü Catherine, izzet ikram davet edildiği Northanger Abbey’den en beklemediği bir anda kovulur. Bu çirkin davranışın nedeni, büyük servetine karşın çok para düşkünü olan General’in, ilkin çok zengin sandığı Catherine’i, şimdi de aslında olduğundan çok daha yoksul sanması, oğlunun meteliksiz bir kızla evlenmesini istememesidir. Böylece Catherine, o eve ilk geldiği sırada, kendi hayallerinin ürünü olan uydurma bir dram yaşarken, oradan kapı dışarı edilince, gerçek bir dram yaşar, küçük düşürülür, acı çeker.</p>
      <p>Ne var ki, babası gibi ahlaksız olmayan Henry, hemen Catherine’in peşinden gider ve babasına karşı çıkarak, onu ailesinden resmen ister. Catherine’in annesiyle babası ise, General’den izin almadan, bu evliliğin gerçekleşemeyeceğini söylerler. İyi ki, bu arada kızını çok varlıklı bir Lord ile evlendiren General, Catherine’in ayrıca zengin olmamakla birlikte, hali vakti yerinde bir aileden geldiğini öğrenir ve oğlunun evlenmesine göz yumar. Ve Jane Austen “we are all hastening together towards perfect happiness” (hep birlikte, tam bir mutluluğa acele acele gidiyoruz) diyerek, kendi kotardığı mutlu sonu alaya alır.</p>
      <p>Jane Austen, <em>Northanger Abbey’</em>i <em>Sense and Sensibility’</em>den önce yazdığı halde, <em>Northanger Abbey </em>yazarın ölümünden sonra basıldığı için bu ikinci roman onun yayımlanan ilk kitabıdır. <em>Sense and Sensibility’</em>yi “Elinor and Marianne” adıyla ilkin mektup biçiminde kaleme aldı. Ama yazdıklarını hiçbir zaman kolayca beğenmeyip, sürekli gözden geçirdiği için, daha sonraları mektup biçiminden vazgeçerek, romanı yeniden yazdı ve kitaba, çok daha anlamlı bulduğumuz <em>Sense and Sensibility </em>adını verdi.</p>
      <p>Çoğu romanlar gibi bir tek başkişisi değil de, iki başkişisi olan <em>Sense and Sensibility’</em>de, Elinor Dashwood “sense”i yani sağduyuyu, kardeşi Marianne Dashwood da “sensibility”yi yani duyguyu temsil ederler. Ne var ki, “sensible” sıfatı, günümüzde “sağduyulu” ya da “aklı başında” anlamında da kullanıldığı için, Jane Austen bu kitabı XIX. yüzyılın başlangıcında değil de XX. yüzyılda yazsaydı, romanına “Sense and Sensibility” adını değil, “Sense and Sensitivity” adını verirdi bize kalırsa.</p>
      <p><span epub:type="pagebreak" id="page911" title="911"/>Marianne Dashwood’un başlıca özelliği, duygusallıktan, yani “sentimentality”den fazla “sensitivity” yani duyarlılıktır. Bu on yedi yaşındaki kızda, Jane Austen’in çağdaşı çoğu kadın romancılarda görülen sulandırılmış duygusallıktan fazla, ince bir hassasiyet vardır. Marianne, <em>Northanger Abbey’</em>in başkişisi Catherine gibi tümüyle uydurma romantik hayallere kapılmaz, gülünç durumlara da düşmez. Catherine gibi fazlasıyla saf, neredeyse aptal diyebileceğimiz yanları da yoktur. Ama duyarlı ve coşkuludur. Bu yüzden de düşkırıklıklarına uğrar, derin acılar çeker. Jane Austen’in Marianne’a yaklışımı, Catherine’e yaklaşımı gibi alaycı değildir. Tam tersine, Marianne’ın olumlu yanlarının, hatta aklı başında bir kız olmasının üstünde durur; tek kusurunun gereğince ölçülü ve temkinli olmamak olduğunu söyler.</p>
      <p>Marianne’da eksik olan ölçü ve temkin, ablası Elinor’da fazlasıyla vardır. Gelgelelim, Marianne’ın kişiliği salt duygudan oluşmadığı gibi, Elinor’un kişiliği de salt sağduyudan oluşmaz. Jane Austen, romanın hemen başlangıcında, onun iyi yüreğinden, sevecenliğinden, yoğun duygularından söz eder. Ne var ki, Marianne’da duyarlılık ağır bastığı gibi, Elinor’da da sağduyu ağır bastığından, sırasında sevinç yaşları dökebildiği ya da üzüntüden ağlayabildiği halde, kolayca coşup duygularını açığa vurmaz; bunları aklının sıkı denetimi altında tutmasını bilir.</p>
      <p>Her zaman içinden geldiği gibi davranmak, içinden gelenleri söylemek isteyen Marianne’dan farklı olarak, Elinor, toplumca benimsenen töre ve geleneklere saygı gösterir. Kız kardeşinin, herkes gibi düşünmese bile, herkes gibi konuşmasını ister. Marianne’ın, gereğinde ödün vererek, içinde yaşadıkları çevrenin kurallarına uymasını bekler ondan. Besbelli ki, Elinor, Jane Austen’in gözünde, kardeşinden üstün, en küçük bir kusuru bulunmayan, tam anlamıyla mükemmel bir genç kızdır. Ne var ki, çağımızın çoğu okuyucuları, kusursuz Elinor’dan fazla, kusurlu Marianne’e –belki de kusurlarından, yani coşkusundan, içtenliğinden, basmakalıp geleneklere uymakta güçlük çekmesinden ötürü– yakınlık duyarlar. </p>
      <p>Elinor ile Marianne’in babaları, bu iki kızını, eşini ve en küçük kızı Margaret’i, ilk evliliğinden doğan oğlu John Dashwood’a emanet etmiştir. Gelgelelim, John Dashwood, paradan başka bir şey <span epub:type="pagebreak" id="page912" title="912"/>düşünmeyen, katı ve bencil bir adamdır. Varlıklı Mrs. Ferrars’ın kızı olan eşi, John’dan da beterdir. Bu yüzden, babaları ölünce, Dashwood kardeşlerle anneleri, geçim sıkıntısına düşerler. Bu arada Elinor ile sevimsiz yengesinin kardeşi din adamı Edward Ferrars arasında, hiç dile getirilmeyen bir sevgi bağı kurulur. Her zaman ölçülü ve dikkatli davranan Elinor, duyduğu sevgiden söz etmez. Edward Ferrars’a gelince, dört yıl önce saçma bir iş yapıp, Lucy adında bir kızla gizlice nişanlandığı için, Elinor’a sevgisini açıklayabilecek durumda değildir. Gizlice nişanlanmasının nedeni de, varlıklı annesinin, onun meteliksiz bir kızla evlenmesine izin vermeyeceğini bilmesidir. Gerçi Edward, ikiyüzlü ve ahlak düşkünü Lucy’den çoktan soğumuştur. Ama verdiği sözden caymayı onursuz bir davranış sayar; nişanı, kızın kendisinin bozmasını ister. Çıkarından başka hiçbir şey düşünmeyen Lucy ise, Edward’ı hiç sevmediği halde, daha varlıklı bir erkek buluncaya değin, onun yakasını bırakmak niyetinde değildir. O kadar değildir ki, Elinor ile Edward arasındaki yakınlığı sezer sezmez, durumu Elinor’a sinsice açıklar. Genç kıza ağır bir darbedir bu. Ama verdiği söze böylesine bağlı kaldığı için, Edward Ferrars’a eskiden duyduğundan daha büyük bir saygı duyar; onu daha çok beğenir. Hiçbir pırıltılı ve çekici yanı bulunmadığı halde, Jane Austen’in tuttuğu erdemli ve güvenilir erkek tiplerinden biridir Edward Ferrars. Yazar, sanki bu bir meziyetmiş gibi, onun çekici olmadığını ve herkesin ondan hoşlanmadığını ayrıca belirtir. Marianne, çoğu okuyucuların tepkisini dile getirerek, ablasının ilgisini çeken adamı “silent and dull” (suskun ve can sıkıcı) bulur.</p>
      <p>Elinor, Edward Ferrars’a âşık olduğu sırada, Marianne da, onun tam karşıtı sayılabilecek, söğüt ağacını çağrıştıran soyadıyla bile romantik yankılar uyandıran John Willoughby’ye âşık olur. Willoughby romanda ilk görüldüğü zaman, ayak bileği burkulan Marianne’ı kucağına alıp taşıması, onun kişiliğini saran romantik havayı büsbütün pekiştirir. Willoughby, yakışıklıdır, çekicidir, pırıl pırıldır. Rahatça konuşarak, Marianne’ın duygularını, düşüncelerini paylaştığını söyler. Ona dakikasında âşık olan Marianne, hiç de Elinor gibi soğukkanlı ve ölçülü davranmadığı, içinden geçenleri açığa vurduğu için, ablası tarafından azarlanınca, şöyle der:</p>
      <blockquote>
        <span epub:type="pagebreak" id="page913" title="913"/>
        <p>“I have been too much at my ease, too happy, too frank. I have erred against every commonplace notion of decorum; I have been open and sincere, where I ought to have been reserved, spiritless, dull and deceitful. Had I talked only of the weather and the roads, and had I spoken only once in ten minutes, this reproach would have been spared.”</p>
      </blockquote>
      <blockquote>
        <p>Fazla rahattım, fazla mutluydum, fazla içtendim. O basmakalıp örf ve âdetlerin hepsini bozdum. Kapalı, ruhsuz, can sıkıcı ve yalancı bir biçimde davranacağım yerde, açıkça ve içtenlikle davrandım. Sadece havadan ve yolların durumundan söz edip, on dakikada bir ağzımı açsaydım, beni böyle azarlamazdın.</p>
      </blockquote>
      <p>Marianne’ın duygularını aynı coşkuyla paylaşır görünen Willoughby, ona Periler Kraliçesi Mab’ın adını taşıyan bir kısrak armağan etmek ister. Büsbütün kendinden geçen genç kız, ancak ablasının şiddetle karşı koyması üzerine, bu romantik armağanı reddeder.</p>
      <p>Marianne aşktan böyle alev alev yanarken, Willoughby ansızın, Londra’ya gidip, orada bir yıl kalacağını söyler. Bir süre sonra da, Marianne’a küstahça kaleme alınmış bir mektup yazıp, başka birine bağlı olduğunu, onunla evlenemeyeceğini bildirir. Jane Austen, bu delikanlıyı ayrıca yakışıklı ve çekici yaparak, onun güvenilir tipte bir erkek sayılmaması gerektiği mesajını okuyuculara vermiştir bile. Ama Willoughby’nin hainliği, bizlerin aldığı mesajı almayan Marianne’ı öyle perişan eder ki, kız ağır hastalanır; çevresindekiler onun yaşayacağından umutlarını keserler.</p>
      <p>Bu bölümün başlangıcında, Jane Austen’in aşk tutkusunu ele almadığını söylemiştik. Oysa henüz çok genç, ancak on yedi yaşında olduğu halde, Marianne’ın duyduğu yoğun acı, aşk tutkusunun ta kendisidir eleştirmenlere göre. Ne var ki, serinkanlı ve ılımlı sevgilere inanan Jane Austen’in aşk kavramında bir değişiklik yoktur aslında. Çünkü yazar, Marianne’ın acısını kullanarak, coşkulu duyguların tehlikesini, bunların mutsuzlukla sonuçlanmalarının kaçınılmaz olduğunu kanıtlamak istemiştir. Her iki kardeş bir aşk kırgınlığına uğrar. Sağduyulu Elinor, sev<span epub:type="pagebreak" id="page914" title="914"/>diği erkeğin başka biriyle nişanlı olduğunu öğrenince, üzüntüye kapılır, hatta gözyaşları döker, ama yıkılmaz. Oysa aşırı duyarlı Marianne, böyle bir düş kırıklığına uğrayınca, ölüm döşeğine düşer.</p>
      <p>Bize kalırsa, <em>Sense and Sensibility’</em>nin en ilginç sayfaları, Marianne’ın öleceğini sanan Willoughby’nin Elinor ile buluşup, ona günah çıkardığı sahnedir: Willoughby ilkin salt eğlenmek için Marianne ile flört etmiş; ama sonradan, ona gerçekten tutulmuştur. Ne var ki, delikanlıyı kendine vâris yapan akrabası, Willoughby’nin hemen Londra’ya gelip zengin bir kızla evlenmesini emredince, Willoughby, Marianne’a âşık olduğu halde, paranın çekiciliğine karşı koyamamış, sevmediği Sophie ile evlenmiştir. Marianne’ın hastalandığını, ölmek üzere olduğunu öğrenince de, üzüntüden perişan olmuştur.</p>
      <p>Willoughby’nin sıradan bir çapkın değil de duygulu bir adam olduğunu gösteren bu açıklamalar ilginçtir ama, Elinor’un Willoughby’nin anlattıklarına tepkisi daha da ilginç gelir bizlere. Çünkü herkesin kesin ahlak kurallarına uyması gerektiğini savunan Elinor’un, Willoughby’nin söylediklerini dinlemeye bile katlanamayacağını; dinlerse de, delikanlıyı yerin dibine batıracağını sanırız. Oysa Elinor, sevgili kardeşine bunca kötülük eden erkeği sadece bağışlamakla kalmaz, onun içtenliğine inanır, günün birinde dul kalıp Marianne ile evlenebilmesini ister içinden; hatta Marvin Mudrick’e göre, kendi de Willoughby’ye âşık olur neredeyse.</p>
      <p>Sonunda Marianne ölmez. Mutluluğa kavuşmasının tek yolu da, aşırı duyarlılığından sıyrılıp, Albay Brandon ile akıllı uslu bir evlilik yapmasıdır. Albay Brandon, Willoughby’ye hiç mi hiç benzemez. Otuz beş yaşında olduğu halde, orta yaşlı adamların tüm özellikleri vardır onda. “he was grave and silent” (Ağırbaşlı ve suskundur). Jane Austen, Edward Ferrars gibi, Albay’ın da yakışıklı olmadığını ayrıca belirtir. Çünkü bu adamın yakışıklılar arasına girmemesi, onun güvenilir bir erkek olduğunu kanıtlar yazar açısından. Üşütmemek için yazın bile yün yelekler giymesi, Albay Brandon’un güvenilirliğini büsbütün pekiştirir Jane Austen’in gözünde. Albay öyle anlamsız bir adam izlenimini verir ki, romandaki kadınlardan biri, bu kadar iyi bir adamın böy<span epub:type="pagebreak" id="page915" title="915"/>lesine silik olmasına hayıflanır. Onun her açıdan tam bir karşıtı olan Willoughby ise, Albay’ı, herkesin övdüğü, ama hiç kimsenin önemsemediği; herkesin sevdiği, ama hiç kimsenin hakkında konuşmadığı bir adam olarak tanımlar.</p>
      <p>Albay Brandon, Willoughby’nin, genç kızları baştan çıkarıp terk etmek açısından karanlık bir geçmişi olduğunu bilir. Hatta Willoughby, Albay’ın tanıdığı bir kıza da kötülük etmiş, bu yüzden Albay’la düello etmek zorunda kalmıştır. Ne var ki, Marianne’e âşık olan, hastalığı sırasında ona sessiz bir özveriyle bakan Albay, onurlu davranmak, kıskançlıkla suçlanmamak kaygısıyla, bildiklerini hemen değil de, romanın ancak sonlarına doğru uzun uzun konuştuğu tek sahnede açıklar.</p>
      <p>Albay Brandon’un kendisini sevdiğini öğrenince, Marianne’ın ilk tepkisi çok olumsuzdur:</p>
      <blockquote>
        <p>“He is old enough to be my father; and if he were ever animated enough to be in love, he must have long outlived every sensation of the kind. It is too ridiculous!”</p>
      </blockquote>
      <blockquote>
        <p>O, benim babam olacak yaşta. Eskiden aşk duyabilecek kadar canlı olduysa bile, bu türden duygular onda çoktan bitmiştir herhalde. Fazlasıyla gülünç bu!</p>
      </blockquote>
      <p>Ne var ki, kendini sağduyunun ve aklın egemenliğinin yılmaz bir savunucusu bilen Jane Austen, artık on dokuz yaşına basan Marianne’ın, zararlı duyarlılığından sıyrıldığını; “irresistible passion” (karşı konulmaz bir tutku) özleminden kurtulduğunu kanıtlamak ister. Bu yüzden de onu, saygıdan başka bir şey duymayarak, kendi isteğiyle Albay Brandon ile evlendirir. Marvin Mudrick, Jane Austen’i bu yüzden suçlamakta haklıdır. <em>Sense and Sensibility’</em>nin en cana yakın kişisi olan Marianne’a karşı, Willoughby’den fazla yazarın haince davrandığını ileri sürerek, “buries her finally in the coffin of convention” (sonunda onu basmakalıp törelerin tabutuna gömdüğünü) söylemekte de haklıdır aslında.</p>
      <p>Bu arada, Edward Ferrars’ın evlenmeye söz verdiği para düşkünü Lucy, Edward’ın metelik etmeyen kardeşi Robert’in, anne<span epub:type="pagebreak" id="page916" title="916"/>lerinin vasiyetinden yararlanıp, ağabeyinden daha büyük bir miras yediğini görerek, nişanlısından vazgeçip Robert ile evlenmeye karar verir. Elinor ile Edward’ın birleşmelerine de bir engel kalmaz artık. Sağduyunun temsilcisi Elinor, yoksul bir adamla bir aşk evliliği yaparken; duygunun temsilcisi Marianne, varlıklı bir adamla bir “marriage de raison” yani akla dayanan bir evlilik yapmış olur böylece. Jane Austen’in bayıldığı istihzalı yaklaşımlara ayrıca uygun bir durumdur bu. Ama, bu durumun bize çok daha ilginç görünen başka bir yanı da vardır: <em>Sense and Sensibility’</em>deki kardeşler, zamanla birbirlerine karşıt olmaktan çıkarlar. Marianne gittikçe daha sağduyulu; Elinor ise –Willoughby ile son karşılaşmalarındaki tepkisinden de anlaşıldığı gibi– gittikçe daha duyarlı olmaya başlar.</p>
      <p>O çağın romanlarının sonunda, kötüler cezalarını görürlerdi genellikle. Jane Austen’in asıl istihzası, <em>Sense and Sensibility’</em>deki hain kişilerin, yani Willoughby ile Lucy’nin, romanın sonunda hiç de cezalandırılmamalarında ortaya çıkar: Lucy, para ve canı istediği gibi yönetebileceği bir koca peşindeydi. Robert Ferrars’ı ele geçirince, her ikisine de kavuşur. Jane Austen, buruk bir alaycılıkla Lucy’yi örnek gösterip, çıkarlarını özenle kollayanların, vicdanlarından da biraz ödün verenlerin, onun başarısına ulaşabileceklerini belirtir. Yazar, Willoughby’nin Marianne’ı kırdığı için, içtenlikle pişman olduğundan hiç kuşkulanmadığını söyler. Ne var ki, bu adam, sevmediği karısıyla yaşarken, hiç de mutsuz sayılamaz:</p>
      <blockquote>
        <p>“That he was for ever inconsolable, that he fled from society or contracted an habitual gloom of temper, or died of a broken heart must not be depended on; for he did neither.”</p>
      </blockquote>
      <blockquote>
        <p>Ömrünün sonuna değin teselli bulmadığı, insanlardan kaçtığı, her zaman kasvetli olduğu ya da derdinden öldüğü söylenemez; çünkü bunlardan hiçbiri olmadı.</p>
      </blockquote>
      <p>Jane Austen, yayımlanan ikinci romanı <em>Pride and Prejudice’</em>i 1976’da, yirmi bir yaşındayken yazdı. Bir yıl sonra da, basılmak üzere bir yayınevine gönderdi. Ama yayınevinin yöneticisi, o sı<span epub:type="pagebreak" id="page917" title="917"/>rada “First Impressions” (İlk İzlenimler) adını taşıyan romanı beğenmeyip, basmaya yanaşmadı. Bunun üzerine Jane Austen, romanı yeniden yazıp, <em>Pride and Prejudice </em>adıyla, 1813’de yayımladı. Romanın yeni adını Fanny Burney’nin <em>Cecilia’</em>sından almıştı herhalde. Çünkü <em>Cecilia’</em>nın kişilerinden biri, “to pride and prejudice you owe your miseries” (dertleriniz gurur ve önyargıdan kaynaklanır) der. Yazınsal değeri açısından <em>Sense and Sensibility’</em>den üstün saydığımız <em>Pride and Prejudice, </em>Jane Austen’in en iyi romanı olmasa bile, onun en çok okunan, en ünlü romanıdır kuşkusuz. Çocuğu olmayan bu yazar, kitaplarına “çocuklarım” derdi. Mektuplarının birinden anlaşıldığı gibi, <em>Pride and Prejudice’</em>i en gözde çocuğu “my own darling child” (benim canım çocuğum) sayardı.</p>
      <p><em>Pride and Prejudice, </em>alaycı bir tümceyle başlar:</p>
      <blockquote>
        <p>“It is a truth universally acknowledged, that a single man in possession of a good fortune, must be in want of a wife.”</p>
      </blockquote>
      <blockquote>
        <p>İyi bir geliri olan bekâr bir erkeğin kendine bir eş isteyeceği, herkesçe kabul edilen bir gerçektir.</p>
      </blockquote>
      <p>Bu birkaç sözcük tüm romanı aydınlatmaktadır. Çünkü <em>Pride and Prejudice’</em>in konusu, evlendirilecek beş kızı olan Bennet ailesinin oturduğu yere, hem iyi gelirleri, hem de yüksek sosyetede saygın yerleri olan, bir tane değil, iki tane bekâr erkeğin gelmeleri ve çok çeşitli olaylardan sonra, bu iki erkeğin, Bennet’lerin en büyük iki kızı Jane ve Elizabeth ile evlenmeleridir. </p>
      <p>Akılsız bir kadıncağız olan Mrs. Bennet’in yaşamda tek amacı, kızlarını evlendirmektir. Ama bu amacını gerçekleştirmek için, canla başla çabalayıp, onlara acımasızca koca avlarken, ileride göreceğimiz gibi, görgüsüzlüğünü açığa vurup, öyle budalaca davranışlarda bulunur ki, kızlarının kısmetini açacağına büsbütün kapatır. Onlara koca bulmak umuduyla, sağlıklarını bile tehlikeye sokmayı göze alır. Örneğin fırtınalı bir havada, sağanak halinde yağmur yağması beklenirken, en büyük kızını ata bindirip, onu bölgeye yeni gelen bekâr Bingley’nin kız kardeşleriyle birlikte oturduğu eve gönderir. İstediği, büyük kızı Jane’in, <span epub:type="pagebreak" id="page918" title="918"/>hava muhalefetinden ötürü, geceyi orada geçirmesi ve Bingley ile daha yakından tanışmasıdır. Zavallı Jane hasta olur bu yüzden.</p>
      <p>Bennet ailesinin en küçük kızları Lydia, Catherine ve Mary’nin kişilikleri hiç de ilginç değildir. Mary, pek güzel olmadığı için, bilgili geçinmek hevesine kapılır. Hiç anlamadığı kitapları okur; onlardan ezberlediği alıntıları sözlerine serpiştirip, çokbilmişlik eder. Ama tıpkı analarına çeken kuşbeyinli Lydia ve Catherine kadar sevimsiz değildir gene de. Lydia ile Catherine, genç subaylarla flört etmekten, eğlenceden, danstan başka hiçbir şey düşünmezler. Babaları Mr. Bennet, onları alaya alıp, ülkenin en aptal iki kızı saymakta haklıdır.</p>
      <p>Mr. Bennet, yirmi üç yıl önce, Mrs. Bennet’in gençliğine ve güzelliğine kapılıp, hiç dengi olmayan bu kadınla evlenen, canından bezmiş bir adamdır. Kendisine çeken, kendisi gibi zeki ve nükteli olan Elizabeth dışında, pek iletişim kuramaz ailesinin bireyleriyle; onları alaya almakla yetinir sadece. Örneğin çoğu akılsız kadınlar gibi hep sinirlerinin bozukluğundan söz ederek, kocasının bu duruma aldırmamasından yakınan Mrs. Bennet’e “you are mistaken, my dear. I have a high respect for your nerves. They are my old friends” (Yanılıyorsun, canım. Senin sinirlerine yüce bir saygı duyarım. Onlar eski dostlarımdır benim) der. Ne var ki, kızı Lydia, Wickham ile kaçınca, Mr. Bennet, ailesine karşı yeterince sorumlu davranmadığını anlayıp, iş işten geçtikten sonra, kendini suçlar.</p>
      <p>Bennet ailesi kızlarının en büyüğü Jane, herkese sevgi duyan, melek huylu, sağduyulu, çok güzel bir kızdır. Elizabeth, kardeşleri arasında en çok onu sever. Kişilik açısından birbirlerine benzeyen, birbirlerine tam uygun eşler olan Jane ile Bingley arasında hemen bir yakınlık kurulur. Ama Jane’in annesinin ahmakça telaşı, durumu berbat eder: Daha onlar nişanlanmaktan bile söz etmeden önce, Mrs. Bennet’in Jane ile Bingley’nin bugün yarın evleneceklerini yabancılara ilan ederek övündüğünü duyan Darcy, arkadaşını uyarır. Bingley’nin böylesine görgüsüz bir kadının kızıyla, iyice düşünüp taşınmadan evlenmesinin sakıncaları üstünde durarak, onu Londra’ya götürür.</p>
      <p>Bu romanda iki aşk öyküsü anlatılır. Birinci aşk öyküsünde, <span epub:type="pagebreak" id="page919" title="919"/>Jane ile Bingley arasında bir kişilik çatışması yoktur. Ancak Mrs. Bennet’in patavatsızlığı türünden engeller onları bir süre ayırır. Oysa <em>Pride and Prejudice’</em>in asıl konusunu oluşturan ikinci aşk öyküsünde, tanışır tanışmaz birbirlerine ilgi duyan Elizabeth ile Darcy arasında, dış koşullardan değil, kendi kişiliklerinden kaynaklanan bir çatışma, Darcy’nin gururuyla Elizabeth’in önyargıları arasında bir çatışma vardır.</p>
      <p><em>Pride and Prejudice’</em>in başkişisi Elizabeth, Jane Austen’in romanlarında canlandırdığı genç kızlarının en sevimlisidir bize kalırsa. Tüm alçakgönüllülüğüne karşın, yazar da bunun farkındaydı herhalde. Çünkü mektuplarının birinde, Elizabeth’i, o güne değin kitaplarda görülen kızların en canayakını saydığını söylemekten çekinmez. Elizabeth, canlıdır, zekidir, neşelidir, nüktelidir. “I dearly love a laugh” (gülmeyi candan seviyorum) der. Alaycıdır da; ama alaycılığı, babasınınki gibi buruk değil, güleryüzlüdür:</p>
      <blockquote>
        <p>“I hope I never ridicule what is wise or good. Follies and nonsense, whims and inconsistencies do divert me, I own, and I laugh at them whenever I can.”</p>
      </blockquote>
      <blockquote>
        <p>Bilgece olan şeyleri, iyi olan şeyleri alaya almadığımı umarım. Ama çılgınlıklarla saçmalıkların, kaprislerle tutarsızlıkların, beni eğlendirdiğini itiraf ederim. Elime fırsat geçtikçe gülerim onlara.</p>
      </blockquote>
      <p>Elizabeth, kibar sosyetenin törelerine ve kurallarına pek aldırmaz. Bingley’nin züppe ve çıtkırıldım kız kardeşleri, çoraplarını ve eteğini çamura batırmaktan hiç çekinmeden, yağmurdan sonra tarlalarda onun nasıl yürüdüğünü, çitlerin ve su birikintilerinin üstünde nasıl atladığını görünce. Elizabeth’i fena halde ayıplarlar. Elizabeth, kibar bayanlara hiç yakışmayacak bir meraka kapılıp, çevresindeki insanları incelemekten haz alır; “çapraşık kişilikleri olanları ayrıca eğlenceli” ( intricate characters are the most amusing) bulur. Ama ileride göreceğimiz gibi, bu incelediği insanlar konusunda yanıldığı da olur. Kız kardeşi Lydia’yı kaçıracak olan Wickham’ın yalanlarına inanıp, onu dürüst bir genç, evleneceği Darcy’yi de kötü yürekli bir adam sanır ilkin.</p>
      <p><span epub:type="pagebreak" id="page920" title="920"/>Mr. Bennet’in erkek vârisi olmadığı için, onun mülkünün bir kısmından yararlanan akrabası William Collins, son derece budala genç bir din adamıdır. Bir yandan kendini aptalca beğenirken, bir yandan da varlıklılara ve soylulara aşağılık bir biçimde dalkavukluk eder. Hele Darcy’nin teyzesi yaşlı bir cadaloz olan Lady Catherine de Burgh’un karşısında, parayla satın alınmış bir köleye döner. Bu çok zengin kadına dalkavukluk etmesi şarttır. Çünkü Anglikan Kilisesi’ndeki görev yerini (bu görev yerlerine “living” yani “geçim” denilmesi ayrıca anlamlıdır) onun sayesinde elde etmiştir. Lady Catherine, onun artık evlenmesini uygun bulduğu için, Collins, kendine bir eş edinmeye karar verir. İlkin Jane’i istemeyi düşünür. Ama Blingley, Jane’e talip göründüğünden, ondan vazgeçip Elizabeth’i ister. Elizabeth, kızlarından birini almakla Bennet ailesine iyilik yaptığını sanan bu gülünç adamı dakikasında reddeder. Collins bu kez, Elizabeth’in arkadaşı Charlotte Lucas’a evlilik önerir. Elizabeth’in, bir dakika bile düşünmeden reddettiği bu budalayı, Charlotte’un hemen kabul etmesi, Jane Austen’in yaşadığı çağda, evlilik kurumuna sığınmanın, dar gelirli kadınlar için ekonomik bir zorunluluk olduğunu kanıtlar. Charlotte, akıllıdır, bilgilidir, dürüsttür; ama parası yoktur, güzel değildir ve yirmi yedi yaşına basmıştır. Böyle bir erkeği hiçbir zaman sevemeyeceğini söyleyen Elizabeth’e “I am not romantic… I only ask for a comfortable home” (Ben romantik değilim… tek istediğim rahat bir yuva) der.</p>
      <p>Elizabeth hiç çekici bulmadığı Collins’e hemen sırt çevirir. Ama kendisine ilk kez evlilik önerdiği sırada, çok çekici bulduğu Darcy’yi reddeder. Elizabeth’in bu davranışının nedenlerini, hem Darcy’nin hem de Elizabeth’in kişiliğinde aramak gerekir: Varlıklı ve soylu bir aileden gelen Darcy, zeki ve bilgilidir. Kendi aklının üstünlüğünün ve toplumdaki yüksek konumunun bilincinde olduğu için, aşırı gururludur; gurur duymakta da haklı görür kendini. Hatta üstün insanların gurur duymalarının doğal olduğu görüşünü savunur. Ne var ki, Darcy’nin başlıca özelliği olan bu gururun olumsuz yanları vardır; ve onun olumlu anlamda gururlu, yani haysiyetli mi, yoksa olumsuz anlamda gururlu, yani düpedüz kibirli mi olduğunu kestirmek güçleşir zaman zaman.</p>
      <p><span epub:type="pagebreak" id="page921" title="921"/>Darcy’nin birçok davranışında, salt sınıfsal üstünlüğünden kaynaklanan kibirli bir tutum, bir snobluk göze çarpar. Gittiği balolarda, ancak kendi yakın çevresinin kızlarıyla dans eder. Orta sınıftan, dolayısıyla görgüsüz bulduğu öteki kızlara tepeden bakarak, onlarla konuşmanın çok cansıkıcı olacağını söyler. Elizabeth’in ailesini aşağılamasında, sınıfsal züppeliğin büyük bir payı vardır. Bennet ailesinin bayağı kişilerle bağlantısı vardır Darcy’ye bakılacak olursa. Örneğin Elizabeth’in eniştesi Gardiner, ticaret yaparak geçinir. Ticaret ise, kibarlara çok aykırı gelen bir iştir.</p>
      <p>Darcy, Elizabeth’i bir baloda ilk gördüğü sırada, onu güzel bulmakla birlikte, kendisini baştan çıkarabilecek kadar güzel bulmadığını söyler. Hem de Elizabeth’e soğuk soğuk bakarak, onun duyabileceği kadar yüksek bir sesle söyler bunu. Ne var ki, âşık olmuştur Elizabeth’e. Darcy’yi hiçbir kadın, Elizabeth kadar büyüleyememiştir. Bu büyülenmenin etkisiyle, Elizabeth ile evlenmek ister. Ama kendi üstünlüğünü ve Elizabeth’in ailesinin aşağılığını vurgulayarak, duygularına karşı koymak için elinden geleni yaptığını belirterek, Elizabeth’i küçük düşüren bir kibirle, hatta küstahlıkla dile getirir evlilik önerisini:</p>
      <blockquote>
        <p>“In vain have I struggled. It will not do. My feelings cannot be repressed. You must allow me to tell you how ardently I admire and love you.”</p>
      </blockquote>
      <blockquote>
        <p>Boşuna savaştım, olmuyor. Duygularımı denetim altına alamıyorum. Size nasıl hayran olduğumu, sizi nasıl sevdiğimi söylememe izin vermelisiniz.</p>
      </blockquote>
      <p>Çevresinde, onunla evlenmeye can atan bir yığın hayran kız bulunan Darcy, bunları söylerken, Elizabeth’in onu hemen kabul edeceğine güvenen bir tavır takınmıştır üstelik. Adamın bu kendini beğenmişliliği, Elizabeth’i büsbütün çileden çıkarır. Zaten önyargıları vardır Darcy’ye karşı: Darcy, ilk karşılaştıkları baloda onu küçümsemiştir. Kardeşi Jane ile Bingley’nin ayrılmalarına, Jane’in acı çekmesine neden olmuştur. Elizabeth, bir ara Wickham ile neredeyse biraz flört edecek kadar ilgilenmiş; bu <span epub:type="pagebreak" id="page922" title="922"/>ahlaksız delikanlının, Darcy’nin ona kötülük ettiği konusunda uydurduğu yalanlara da inanmıştır. Bu yüzden, Elizabeth’in Darcy’i reddedişi çok haşin olur: Eğer Darcy, onu gerçek bir centilmene yakışır biçimde isteseydi, onu reddettiği için üzülecekti belki. Ama şimdi hiç üzülmüyordur. Çünkü Darcy, küstahtır, kendini beğenmiştir. Aralarında aile engelleri bulunduğu için, yani Elizabeth’in ailesi, kendi ailesinden daha aşağı bir sınıftan geldiği için, bu sevgiden kurtulmak amacıyla her şeyi yaptığını açıklayarak, Elizabeth’e hakaret etmiştir. Bu yüzden de Elizabeth, Darcy gibi bir adamla asla evlenemez.</p>
      <p>Gururlu, daha doğrusu kibirli Darcy’nin, kendi kendine karşı bir süre savaştıktan sonra, Elizabeth’e duyduğu aşka yenik düştüğünden hiç kuşkumuz yoktur. Önyargılı Elizabeth’in Darcy’ye duydukları ise, çok daha karmaşıktır. Darcy’yi görür görmez ona tutulduğu besbelli olduğu halde, son dakikaya değin kendi duygularına karşı direnir. Darcy’den hiç hoşlanmadığını söyler ikide birde. Beş kızı arasında gözdesi olan Elizabeth’in aklından geçenleri her zaman sezen Mr. Bennet bile, Elizabeth’in Darcy’den gerçekten hoşlanmadığını sanır.</p>
      <p>Elizabeth, Darcy’nin evlilik önerisine böyle haşin bir biçimde sırt çevirdikten sonra, ondan, birçok konuyu aydınlatan, bu arada Wickham’ın ahlaksızlığını açıklayan, Darcy’nin o sırada küçük yaşta olan kız kardeşini baştan çıkarmak için nasıl uğraştığını anlatan uzun bir mektup alır. O zaman Elizabeth, Wickham konusunda yanıldığı gibi, Darcy konusunda da yanıldığını anlar; çok üzülür. Ama Darcy’yi sevdiğini gene de kabul edemez. “Had I been in love, I could not have been so wretchedly blind” (Âşık olsaydım bile, böylesine berbat bir biçimde kör olamazdım gene de) demesi, Jane Austen’in istihzasının çarpıcı bir örneğidir.</p>
      <p><em>Pride and Prejudice’</em>de Darcy’nin salt gururu, Elizabeth’in de salt önyargıyı temsil ettiğini sanmak bir yanılgı olur. Çünkü Elizabeth ile Darcy, üstün zekâları ve güçlü kişilikleri açısından birbirlerine benzedikleri gibi, kusurları açısından da birbirlerine benzerler. Hem gururlu, hem de önyargılıdır ikisi de. Darcy, Elizabeth’in ailesini aşağılamasından anlaşılacağı gibi, aristokrasinin orta sınıfa karşı önyargılarıyla doludur. Bu ise, Elizabeth’de <span epub:type="pagebreak" id="page923" title="923"/>zaten çok belirgin olan gururu kamçılar; sevdiği erkeğe karşı katı ve acımasız bir tutum benimsemesine neden olur.</p>
      <p>Ne var ki, W. A. Craik’in –sanki ötekileri romantikmiş gibi– Jane Austen’in romanları arasında en az romantik olanı saydığı <em>Pride and Prejudice’</em>in asıl konusu, Elizabeth ile Darcy’nin aşk öyküsüdür ve birbirlerine duydukları aşk, egemen olur sonunda: Yeğeni Darcy’ye kendi sağlıksız ve çirkin kızını vermeyi tasarlayan Lady Catherine de Burgh, bunun tam tersini istediği halde, Elizabeth ile Darcy’nin birleşmelerine yardımcı olur. Çünkü Darcy’den uzak durması amacıyla, Elizabeth’e baskı yapmaya, gözdağı vermeye kalkar. Elizabeth de, herkesin ödünü koparan bu cadalozu alaya alır; Darcy’yi kendine eş olarak kabul etmek ya da etmemek konusunda canının istediği gibi davranacağını bildirir. Bunu duyan Darcy, yüreklenip, evlilik önerisini yineler ve bu kez kabul edilir.</p>
      <p>Elizabeth’in kararını değiştirmesinin nedeni, sadece duygularının ağır basması değil, bu arada Darcy’nin olumlu yanlarını öğrenmiş olmasıdır. Darcy’nin görkemli malikânesi Pemberley’deki yaşlı kâhya kadın, çocukluğundan beri tanıdığı efendisinin, güç durumda kalanlara ve yoksullara her zaman nasıl destek olduğunu anlatmıştır. Darcy, Jane ile arkadaşı Bingley’nin evlenmelerine artık karşı koymuyordur. Hatta ticaret gibi bayağı bir işle uğraşmasına karşın, Elizabeth’in eniştesine ayrıca nazik davranıyordur. Wickham’ı ve onunla birlikte kaçan Elizabeth’in küçük kardeşini Londra’da bularak, onları zorla evlendirdiği, kendisine karaçalan Wickham’ın borçlarını ödediği ve genç çiftin geçimini sağladığı için de, Elizabeth’in ayrıca gözüne girmiştir.</p>
      <p>Sonunda Elizabeth ile Darcy birleşince, biri önyargılarından, öteki de gururundan kurtulur. Elizabeth, çok güvendiği aklının onu fena halde yanılttığını, kör gibi, taraf tutarak, saçma bir biçimde davrandığını kabul eder: “How humiliating is this discovery! Yet how just a humiliation… Till this moment I never knew myself” (Bunu keşfetmek ne kadar küçük düşürücü! Ama böyle küçük düşmem ne kadar yerinde… Şimdiye değin kendimi hiç bilmiyormuşum ben). Darcy de bütün kusurlarını açıklayıp günah çıkarır: Ailenin tek oğlu olduğu için, çocukluğundan beri hep pohpohlanmış, hep şımartılmıştır. Kendini beğenmiş, <span epub:type="pagebreak" id="page924" title="924"/>bencil bir adam olmuştur bu yüzden. Elizabeth ile evlenmek istediğini ilk söylediği sırada, genç kızın onu reddetmesi, Darcy’ye iyi bir ders olmuş, aklını başına toplamasını sağlamıştır. Elizabeth’in etkisiyle, daha hoşgörülü, daha az kibirli bir insan olacağından hiç kuşkusu yoktur. Elizabeth, Darcy’nin, kendisiyle alay edilmesine katlanmayı öğrenmesini de ister. Gerçekten gereklidir bu. Çünkü Elizabeth’in Darcy ile de, kendisinin ona duyduğu aşkla da alay edeceği, şakacı huyundan vazgeçmeyeceği besbellidir. Örneğin Darcy’yi ne zamandan beri sevdiği sorulunca, şöyle bir yanıt verir:</p>
      <blockquote>
        <p>“It has been coming on so gradually, that I hardly know when it began. But I believe it must date from my first seeing his beautiful grounds at Pemberley.”</p>
      </blockquote>
      <blockquote>
        <p>Öyle yavaş yavaş gelişti ki, ne zaman başladığını ben de pek bilmiyorum. Ama bu aşk, onun Pemberley’deki o güzel parkını ilk gördüğüm zaman başlamıştır bana kalırsa.</p>
      </blockquote>
      <p><em>Pride and Prejudice, </em>Jane Austen’in en çok okunan, en çok sevilen romanı olduğu gibi, 1812’de yazmaya başladığı ve 1814’de yayımladığı <em>Mansfield Park </em>da, onun en az okunan, en az sevilen romanıdır belki. Çoğu okuyucuların <em>Mansfield Park’</em>a karşı olumsuz tutumu, hem romanın başkişisi Fanny Price’ın tüm erdemine karşın bize sevimsiz gelen kişiliğinden, hem de kitabın verdiği mesajdan kaynaklanır. R. W. Chapman, <em>Mansfield Park’</em>ı yazmakla yazarın amacının ne olduğunun anlaşılmadığını, bu yüzden de romanın güç okunduğunu ileri sürer. Oysa Jane Austen’in verdiği mesaj çok açık seçik gelir bize: Toplumsal yaşamda kurulu bir düzen ve bu düzene egemen olan davranış biçimleri vardır. Bu düzene ve bu düzenin davranış kurallarına uymak gerekmektedir. Bu mesajın kesinliğinden ötürü, öğretici bir nitelik taşıyan <em>Mansfield Park’</em>a bizleri tedirgin eden haşin bir hava egemendir. Jane Austen’in başlıca özelliği olan istihzanın da, gülmecenin de en küçük bir izi görülmez burada. Çünkü yazar, kendi konformizmini, yani kurallara uymak kaygısını ana tema olarak işlediği bu romanda, alaycı yaklaşımları yersiz bulur. Bu <span epub:type="pagebreak" id="page925" title="925"/>yüzden de <em>Mansfield Park, </em>biraz cansıkıcı gelir çoğu okuyuculara.</p>
      <p>Mansfield Park malikânesinin sahibi, soylu sınıftan Sir Thomas Bertram’ın eşi, Fanny Price’in teyzesidir. Fanny’nin ailesi sekiz çocuklu ve yoksul olduğu için, Bertram’lar, bir hayırseverlik gösterisi olarak, Fanny’i dokuz yaşındayken Mansfield Park’a alıp kendileri büyütürler. Fanny küçük bir kız olduğu halde, onun oynadığını, koştuğunu, bir çocuk gibi davrandığını, bir çocuk gibi abuk sabuk laflar ettiğini hiç görmeyiz. Zaten daha üçüncü bölümde, Fanny büyümüş, Sir Thomas’ın oğlu Edmund Bertram’a sessizce sevdalı bir genç kız olmuştur. Teyze oğluna sevdalanması da doğaldır; çünkü ailede ona biraz sevgi gösteren, onu ezmeyen tek kişidir Edmund. Çok silik bir kadın olan teyzesiyle ağırbaşlı ve saygıdeğer eniştesi, gerçi Fanny’e karşı kötü davranmazlar. Ama içine kapanık, çok çekingen bir kız olan Fanny’nin ödü kopar onlardan. Ödü kopmakta haklıdır bir bakıma. Çünkü Mansfield Park’da bir sığıntı olduğu açıkça söylenmese bile, Fanny’nin, Sir Thomas Bertram’ın kızları Maria ve Julia’nın sınıfına girmediği her zaman hissettirilir bu yoksul akrabaya. Yazarın bir erdem örneği olarak bizlere sunduğu Sir Thomas, çağımızın okuyucularına çok ters gelen, ama Jane Austen’in doğal saydığı sınıfsal önyargıları dile getirir: Kızlarının, hem Fanny’den üstün olduklarının bilincine varmalarını, hem de teyze kızlarını fazla aşağılamamalarını ister. Fanny’yi de fazla üzmeden, ona bir Miss Julia Bertram ya da bir Miss Maria Bertram olmadığını her an anımsatmanın gerektiğine inanır. Fanny’nin öteki teyzesi Mrs. Norris ise, insanların kendi sınıflarından çıkıp yücelmeye kalkmalarının ne denli korkunç bir ahlaksızlık ve çılgınlık olduğunu belirttikten sonra, kendi yoksul sınıfında her zaman kalmaya özen göstermesi konusunda Fanny’yi uyarır. Üstelik teyzelerin ikisi de onu aptal bulurlar; hiçbir şeyi kolayca ve doğru dürüst öğrenemediğinden yakınırlar.</p>
      <p>Bu romanın başlıca beş kişisi iki gruba ayrılır. Birinci grupta, toplumsal düzenin ahlak kurallarını savunan ve bu düzenin bir simgesi olan Mansfield Park’da oturan Sir Thomas Bertram, oğlu Edmund ve Fanny Price vardır. İkinci grupta ise, Mansfield Park’ın temsil ettiği değerlere aldırmayan, hatta bunları altüst <span epub:type="pagebreak" id="page926" title="926"/>eden yabancılar, yani Henry Crawford ile kız kardeşi Mary vardır. Yazar bunun böyle olmasını hiç istemediği halde, Mansfield Park’ın simgelediği düzene inananlar, çok erdemli, ama cansıkıcı kişilerdir. Bu değerleri yadsıyan Henry Crawford ile kız kardeşi Mary ise, ahlak açısından kusurlu, ama son derece çekici, pırıl pırıl gençlerdir.</p>
      <p>Eşinin yeğeni Fanny ile kendi kızları arasındaki sınıf ayrımını vurgulayan ve yazarın gözünde son derece saygıdeğer bir adam olan Sir Thomas Bertram, Fanny Price’ın gerçekten erdemli olduğu kanısına varınca, romanın sonunda onu yüceltip gelini yapmaya razı olur. Ama Sir Thomas’ın evlilik konusundaki tutumu, hiç saygıdeğer sayılmaz bize kalırsa. Çünkü bol bol parası ve malı mülkü olduğu için, kızı Maria’yı Rushworth gibi bir budalayla hemen evlendirir. Sir Thomas’ın saygıdeğerliğinin bu romanda ödüllendirildiği de söylenemez. Neden derseniz, uzaklara yaptığı bir yolculuktan dönünce, Mansfield Park’da kurduğu ahlaksal düzenin altüst olduğunu görür: Kızlarından Julia, soylu Bertram ailesinin hiç de dengi sayılmayacak, metelik etmeyen bir gençle kaçmıştır. Öteki kızı Maria ise daha da kötü davranmış; Rushworth ile evli olduğu halde, Henry Crawford’un çekiciliğine dayanamayıp, onunla birlikte kayıplara karışmıştır. Bu durum, Sir Thomas Bertram’ın evlatlarına aşılamak istediği ahlak ilkelerinin çok hazin bir biçimde iflas ettiğini kanıtlar.</p>
      <p>Mansfield Park malikânesinin simgelediği düzenin ikinci temsilcisi Edmund Bertram’dır. Sonunda din adamı olan bu delikanlı, Jane Austen’in romanlarında görülen erdemli gençlerin en cansıkıcısı, en pırıltısızıdır belki de. Yazar, kız kardeşine bir mektubunda, <em>Mansfield Park’</em>da “ordination”, yani Anglikan Kilisesi’nde din adamı olma konusunu işleyeceğini bildirmişti. Ne var ki, Jane Austen bu konuyu, dinsel inanç açısından değil de, pratik açıdan, yani bir meslek olarak ele alır sadece: Edmund, ahlaksal değerlerin bir savunucusu olmasına karşın, kendisi gibi bu değerleri savunan Fanny Price’a değil de, bu değerleri hiç önemsemeyen Mary Crawford’a âşık olur. Kilise’ye girerse Edmund ile evlenmeyeceğini bildiren Mary ise, din adamlarını hiç beğenmez. Başka bir kariyer edinmeyi başaramayan, rahat yaşamaya düşkün, tembel ve güçsüz erkeklerin mesleği sayar din <span epub:type="pagebreak" id="page927" title="927"/>adamlığını. “A clergyman is nothing” (Bir din adamı bir hiçtir) diye kesip atar. (Jane Austen’in kendisinin bir din adamının kızı olduğunu ve romanlarında bir yığın erkeğin din adamlığını meslek edindiklerini anımsayınca, Mary Crawford’un bu kesin yargısı bizi bir hayli düşündürür.) Ama Fanny Price’a bakılacak olursa, din adamlığı, bir erkeğin tüm yeteneklerini en olumlu biçimde kullanabileceği tek meslektir.</p>
      <p>Mary Crawford evleneceği erkeğin seçeceği meslek üzerine görüşleri açısından da, her açıdan da, tam bir karşıtıdır Fanny Price’ın. Mary, Fanny’nin kişiliğine egemen olan ahlak kurallarına boşverir. Gerçekleri olduğu gibi gördüğü için, ikiyüzlülüğün ne olduğunu bilmediği için, evliliğin maddi ya da manevi bir çıkar sorunu olduğunu savunur. Kadınlarla erkeklerin, eşlerinden çok şey beklediklerini; ama buna karşılık çok az şey verdiklerini ileri sürer. Fanny içine kapanık, hüzünlü, çekingen ve silikken; Mary dışa dönük, neşeli, atılgan ve çekicidir. Fanny bahçede birkaç gül kesse, ya da biraz yürüse, bitkin düşüp başağrılarına tutulurken; Mary enerji dolu ve tam anlamıyla canlıdır. Her şeyden haz aldığı için, ata ilk binişinde, bundan öyle hoşlanır ki, eyerden inmek istemez, dörtnala gitmeye kalkar.</p>
      <p>Edmund, Fanny’nin bineceği kısrağı Mary’ye verince, Fanny çok mutsuz olur. Edmund’un Mary’ye kapılması onu perişan etmiştir. Mary’yi düpedüz kıskandığını hiçbir zaman açıkça söylemeden, onu Edmund’un dengi bulmaz; Mary’yi her zaman kötüler. Oysa Mary, Fanny’ye karşı her zaman iyi yürekli davranır. Aptallığa tahammül edemediği gibi haksızlığa da tahammül edemediğinden, Fanny’yi Bertram ailesine karşı korur. Örneğin, teyzesi Fanny’yi aşağılayıp ağlatınca, Mary, Fanny’ye sokulur; onu avutmak için elinden geleni yapar. Fanny’nin meteliği olmadığı halde, onun kardeşi Henry ile evlenmesini ister. Jane Austen’in, Mary’yi değil, Fanny’yi beğendiği ve okuyucularının da Fanny’yi beğenmelerini istediği besbellidir. Ne var ki, yazarın istediği olmaz ve okuyucular, Fanny Price’dan fazla Mary Crawford’a yakınlık duyarlar.</p>
      <p>Kişilik olarak birçok bakımdan kız kardeşi Mary’ye benzeyen, onun kadar canayakın olan Henry Crawford, Jane Austen’in hiç güvenmediği, <em>Sense and Sensibility’</em>deki Willoughby tipinde, <span epub:type="pagebreak" id="page928" title="928"/>yakışıklı ve çekici bir delikanlıdır. Erdemli Edmund, pek sönük kalır ahlak açısından hiç sağlam sayılmayacak bu pırıl pırıl delikanlının yanında. İlkin hem Julia Bertram, hem de Maria Bertram ile flört eden Henry Crawford, kız kardeşine açıkladığı gibi, salt eğlenmek amacıyla, Fanny’yi kendisine âşık etmeyi düşünür:</p>
      <blockquote>
        <p>“My plan is to make Fanny Price in love with me… I cannot be satisfied without Fanny Price, without making a small hole in Fanny Price’s heart.”</p>
      </blockquote>
      <blockquote>
        <p>Tasarladığım plan, Fanny Price’ı bana âşık etmektir… Fanny Price’sız rahat edemem, Fanny Price’ın yüreğinde küçük bir delik açmadan rahat edemem.</p>
      </blockquote>
      <p>Ama sonraları <em>–Sense and Sensibility’</em>de Marianne’a âşık olan Willoughby gibi– kendi oyununa kapılarak, Fanny’ye gerçekten tutulur, onunla evlenmek ister. Fanny, Mary’yi seven Edmund’dan artık umudunu kestiği halde, Henry Crawford ile evlenmemekte direnir. Bu yoksul kız böyle bir kısmeti teptiği için, Edmund üzülür, babası Sir Thomas da fena halde öfkelenir. Bunun üzerine Fanny, Mansfiled Park’tan uzaklaşıp, Portsmouth’da oturan kendi ailesinin yanına sığınır bir süre. Henry ise, Fanny’ye artık öyle tutkundur ki, peşinden Portsmouth’a gidip, onu ailesinden ister.</p>
      <p>Gelgelelim, ahlaksal değerlerin ve kurulu düzenin savunucusu Fanny Price’ın, Henry Crawford gibi bir delikanlıyla birleşmesi, Jane Austen’in <em>Mansfield Park’</em>ta güttüğü amaca ters düştüğü için, yazar, hiç istemeyerek sevimli yaptığı Henry’yi kötülemek, <em>Sense and Sensibility’</em>de Willoughby’yi okuyucuların gözünden düşürdüğü gibi, Henry’yi de okuyucuların gözünden düşürmek için, hiç de inandırıcı olmayan bir durum uydurur romanın sonunda: Fanny, ona karşı tam yumuşamaya başladığı, onu reddettiğine neredeyse pişman olduğu sırada, bu genç kıza içtenlikle âşık olduğunu bildiğimiz Henry Crawford, durup dururken Sir Thomas’ın evli kızı Maria ile kaçarak, tüm yakışıklıların kalleş olduklarını bir kez daha kanıtlar. Mary Crawford’a duyduğu <span epub:type="pagebreak" id="page929" title="929"/>aşktan kurtulan Edmund da Fanny ile evlenir. Yazarın kendi de bu uydurma sona pek inanmamıştı belki de. Çünkü <em>Mansfield Park’</em>ta onun buruk alaycılığı hiç görülmediği halde, romanın sonlarına doğru bir tümcede yoğun bir istihza vardır:</p>
      <blockquote>
        <p>“I only entreat everybody to believe that exactly at the time when it was quite natural that it should be so, Edmund did cease to care about Miss Crawford, and became as anxious to marry Fanny, as Fanny herself could desire.”</p>
      </blockquote>
      <blockquote>
        <p>Bunun böyle olması tam doğal olduğu sırada, Edmund’un Miss Crawford’u sevmekten vazgeçtiğine ve Fanny onunla evlenmeye ne denli can atıyorsa, onun da Fanny ile evlenmeye o denli can attığına inanmaları için, herkese yalvarıyorum.</p>
      </blockquote>
      <p>Jane Austen, <em>Mansfield Park’</em>dan sonra yayımladığı romanın başkişisi Emma’yı, kendisinden başka hiç kimsenin pek sevmeyeceğini söyler mektuplarından birinde. Ama bu söz, Emma’dan fazla, Fanny’ye uygundur bize kalırsa. Birazdan göreceğimiz gibi, Emma, tüm kusurlarına ve yanılgılarına karşın, hiç de sevimsiz değildir. Oysa ne yazık ki, erdemli Fanny Price, düpedüz sevimsiz gelir çoğumuza. Böyle olmasının başlıca nedeni de, Mansfield Park’da oturanların benimsedikleri ahlaksal yasalara, isteye isteye ve tam anlamıyla boyun eğmesidir. O kadar ki, yolculukta olan Sir Thomas’ın bunu doğru bulmayacağını bildiği için, kendisi de bunu doğru bulamadığı için Mansfield Park’da bir tiyatro oyunu oynanılmasına razı olmaz. İşin ilginç yanı, ailenin mektuplarından öğrendiğimiz gibi, Jane Austen’in kendi evinde bu tür temsillerin ara sıra verilmesidir. Ama Mansfield Park’ta egemen olan ahlak yasaları, Jane Austen’in evinde egemen olan ahlak yasalarından çok daha katıdır anlaşılan. Amatörce bile olsa, saygıdeğer insanların sahneye çıkmaları, başkalarının kişiliklerine bürünerek, gerçekte olduklarından başka türlü görünmeleri doğru değildir. Rolünü oynadıkları kişiler tarafından etkilenip, onlara benzemeleri tehlikesi de vardır. (Jane Austen, XVII. yüzyılda Püriten’ların tiyatroya karşı çıkmalarına ve yirmi yıla yakın bir süre tiyatroların kapanmasına neden olan <span epub:type="pagebreak" id="page930" title="930"/>önyargıların bir bölümünü gözlerimizin önüne serer burada.) Provalar başlayınca, Fanny Price, amatör tiyatrocuları büsbütün ayıplar. Çünkü prova edilen oyunda, genç kızlar edepli bir biçimde konuşmamakta, yasak aşklar sergilenmekte, hatta nikâhdışı bir bebek dünyaya gelmektedir. O çünkü Rusworth ile nişanlı olan Maria Bertram’ın, oyunda Henry Crawford’un sevgilisi olmasını da çok ayıplar. İlkin Fanny gibi, amatör temsile kesinlikle karşı çıkan Edmund, âşık olduğu Mary Crawford’un ısrarı üzerine hemen yumuşar; oyunda Mary’nin sevgilisi rolünü oynamanın çekiciliğine karşı koyamaz. Edmund’un baskısıyla, Fanny bile küçük bir rol oynamayı kabul eder sonunda. Amatör temsilden ötürü –Fanny’ye bakılacak olursa– Mansfield Park’ın ahlaksal düzeni tam çökmek üzereyken, malikânenin efendisi Sir Thomas, yolculuğundan ansızın geri dönüp, tiyatro ahlaksızlığına bir son verir.</p>
      <p>Sevimsizliği Jane Austen’in romanlarını inceleyen tüm eleştirmenlerce kabul edilen Fanny Price, yazarın bize sunmak istediği erdem örneği değildir aslında. Kusurları vardır. Örneğin, daha önce de değindiğimiz gibi, Mary Crawford’u kıskanır, onu kötüler. Fanny’nin, sürekli olarak kendine acıması, ayrıca tatsız gelir bizlere. Kendi halinden yakınıp durur; herkes gülüp eğlenirken, kendisinin hep hüzünlü olduğunu söyler. Fanny’nin on yıldır ayrı kaldığı yakınlarına tepkisini de hiç beğenmeyiz. Portsmouth’daki ailesine sevgiyle yaklaşmaz. Babasını beceriksiz, annesini pasaklı, kardeşlerini görgüsüz bulur; çektikleri yoksulluğun onları bayağılaştırdığına inanır. Mansfield Park’ın kibar düzenine –aslında kendisini acımasızca ezen o düzene– bağlılığı büsbütün artar. Bertram’lar iki ay sonra onu geri çağırınca, sevinçten uçarak geri döner Mansfield Park’a.</p>
      <p>Jane Austen’in romanlarındaki öteki genç kızlar, zamanla kusurlarından arınırlar. <em>Northanger Abbey’</em>deki Catherine boş hayallerinden, <em>Sense and Sensibility’</em>deki Marianne aşırı duyarlılığından, <em>Pride and Prejudice’</em>deki Elizabeth önyargılarından kurtulur. Birazdan göreceğimiz gibi, bu olgunlaşma süreci, Emma’da ayrıca ilgimizi çeker. Ama Fanny Price, hiçbir değişime uğramaz; romanın başında neyse, sonunda da aynen öyle kalır. Bunun nedeni, yazarın onu, değişmesine hiç gerek olmayan ta<span epub:type="pagebreak" id="page931" title="931"/>mamıyla kusursuz bir genç kız saymasıdır. <em>The Opposing Self’</em>de (Karşı Çıkan Benlik) <em>Mansfiled Park’</em>ın başkişisini hiç kimsenin sevmediğini ileri süren Lionel Trilling, çağımızın tepkisini dile getirerek, Fanny’yi Samuel Richardson’ın Pamela’sına benzetir. Mansfield Park’a bir sığıntı olarak gelen küçük kızın, büyüyünce, erdemi sayesinde evin hanımı durumuna gelmesinden hoşlanmadığımızı söyler.</p>
      <p>Jane Austen’in 1814’te yazmaya başlayıp, 1816’da yayımladığı <em>Emma, </em>Lionel Trilling’e, A. H. Wright’a. R. W. Chapman’a ve daha birçok başka eleştirmene göre, yazarın en iyi romanıdır. <em>Emma’</em>nın ana teması, kitaba adını veren genç kızın, kişiliğinden kaynaklanan kusurlardan ötürü çeşitli yanılgılara düşmesi ve sonunda bu kusurlarından arınıp, aklını başına toplamasıdır. Jane Austen, çoğu romanlarında olduğu gibi bu ana temayı, kitabın ilk tümcesinde verir:</p>
      <blockquote>
        <p>“Emma Woodhouse, handsome, clever and rich, with a comfortable home, had lived nearly twenty one years in the world, with little to distress or vex her.”</p>
      </blockquote>
      <blockquote>
        <p>Rahat bir yuvası olan, güzel, zeki ve varlıklı Emma Woodhouse, kendisini üzecek ya da kızdıracak durumlarla pek karşılaşmadan, yeryüzünde neredeyse yirmi bir yıl yaşamıştı.</p>
      </blockquote>
      <p>Emma’nın üzülmemesinin ve kızmamasının nedeni, dul kaldıktan sonra kendi sağlığından ve yakınlarının sağlığından başka hiçbir şey düşünmeyen, iyi niyetli ama akılsız babasının da, çevresindeki herkesin de, onu sürekli şımartmaları, sürekli pohpohlamalarıdır. İleride göreceğimiz gibi, ancak bir tek kişi, Mr. Knightley adındaki komşuları, Emma’yı eleştirmeyi göze alabilir.</p>
      <p>Emma’nın çevresini saran bu hayranlık çemberi, onun başlıca kusuruna, yani kendisinden fazlasıyla hoşnut olmasına, kendi aklına fazlasıyla güvenmesine neden olur. Gerçi Emma, hiç de aptal değildir; çok zekidir hatta. Ama zekâsını sağduyulu bir biçimde çalıştırmasını bilmediğinden, yanlış işler yapar her zaman. Bu yüzden de Mr. Knightley, aklını böyle yanlış kullanacağına, keşke akılsız olsaydı diye onu eleştirmekte haklıdır. Em<span epub:type="pagebreak" id="page932" title="932"/>ma, kendi düşündüğü, kendi yaptığı her şeyin doğru olduğuna inanır.</p>
      <p>Benliğine bu yersiz güven dışında, Emma’nın başka kusurları da vardır. Örneğin, kültürünü ve bilgisini arttırmak için okuyacağı kitapların listesini on dört yaşından beri çıkarır; ama bunların yarısını bile okumaya bir türlü vakit ayıramaz. Sınıfsal açıdan tam bir snob’dur. Kendi orta sınıfın yüksek tabakasından geldiği için, toplumsal düzende biraz daha aşağı konumda bulunanları adam yerine koymaz; onların kibarlıktan tamamıyla yoksun olmalarından yakınır. Çok görgülü, çok aklı başında kişiler de olsa, ticaret yaparak geçinenleri hor görür. Kendi sınıfından insanları kırdığı da olur. Bir piknikte, melek huylu, ama bir hayli aptalca, evde kalmış yaşlı bir kız olan Miss Bates’i alaya alır, herkesin önünde rezil etmeye kalkar. Bunun nedeni de Miss Bates’in yeğeni Jane Fairfax’ı sürekli övmesidir. Emma ise, tanıdıklarının tümüne egemen olduğu halde, Jane Fairfax’ı etkisi altına alamadığı için, ona içerliyordur. Zavallı Miss Bates öyle iyi niyetlidir ki, kendini suçlar; Emma’yı üzecek bir şey yaptığını; yoksa Emma’nın eski bir dostuna asla böyle davranamayacağını sanır. Mr. Knightley ise, Emma’yı fena halde azarlar; kabalığına bin pişman eder onu. Şu da var ki, Emma, çevresindekilere karşı güleryüzlü ve hoşgörülüdür genellikle. Bütün roman boyunca yaptığı tek çirkin şey, Miss Bates’i kırmaktır. Yoksullara karşı merhametli davranır, onlara yardım etmek için elinden geleni yapar. Ama bir yandan da, bizlere bugün çok ayıp gelen ve herhalde yazarın da paylaştığı önyargılarla, onlara tepeden bakar; kendi dediği gibi, onların ayrıca olumlu yanları olabileceği konusunda beklentileri yoktur.</p>
      <p>Emma’nın kendi söylediğine bakılacak olursa, onun en büyük kusuru, “tenderness of heart”dan (yüreğin sevecenliğinden) yoksun oluşudur. Kendisinde bulunmadığını sandığı içten gelen sıcak duyguları, zekâ üstünlüğünden çok daha değerli saydığını söyler. Ama bize kalırsa, Emma kendine fazla güvenirken nasıl yanılıyorsa, kendisini böyle suçlarken de yanılmaktadır aslında. Gerçi Emma bencildir, daha doğrusu benmerkezcidir, yani dünyanın kendi benliğinin çevresinde döndürdüğünü sanır. Ama onun sevecenlikten yoksun olduğunu söyleyemeyiz. Öyle olsay<span epub:type="pagebreak" id="page933" title="933"/>dı, yakınlık duyamazdık bu kıza. Oysa tıpkı Mr. Knightley gibi bizler de, Emma’nın “faultless in spite of all her faults” (tüm kusurlarına karşın kusursuz) olduğuna inanırız.</p>
      <p>Emma’yı kusurlarından kurtarıp onunla evlenecek olan Mr. Knightley, Jane Austen’in romanlarında görülen erkekler arasında en canayakını, kişilik açısından en üstün olanıdır bizce. Jane Austen’in, bir çeşit saygıyla, her zaman “Mr.” Knightley diye andığı bu adam, <em>Sense and Sensibility’</em>deki Albay Brandon ya da <em>Mansfield Park’</em>daki Edmund Bertram kadar erdemlidir; ama onlar gibi cansıkıcı değildir. Gene bu romanlardaki Willoughby ya da Henry Crawford gibi erkek olarak çekicidir; ama münasebetsiz çapkınlıklar yapmaz. Hem sağlam karakterli, hem de pırıl pırıl zekâlı, son derece hoş bir adamdır. Emma’dan on beş yaş kadar büyük olan Knightley, yakın komşusu bu kızı çocukluğundan beri tanır ve daha sonraları şakalaşarak söylediğine göre, Emma daha on üç yaşındayken, “kusurları ve her şeyiyle” (faults and all) ona âşık olur. Ne var ki, Emma’ya düşkünlüğü, onu yüzüne karşı kıyasıya eleştirmesini, romandaki bütün kişiler arasında, Emma’da kusur bulma cesaretini gösteren tek kişi olmasını engellemez. Kendi bunun hiç farkına varmadığı halde, bu adama öteden beri tutkun olan Emma ise, ona her zaman saygı gösterir; hiç kimseden dinleyemeyeceği azarları ondan dinlemeye katlanır. Gururuna halel gelmemesi için de, kendisini de, çevresindekileri de, bu azarların bir şaka olduğuna inandırmak ister:</p>
      <blockquote>
        <p>“Mr. Knightley loves to find fault with me, you know… It is a joke… It is all a joke. We always say what we like to one another.”</p>
      </blockquote>
      <blockquote>
        <p>Bilirsiniz, Mr. Knightley bende kusur bulmaya bayılır… Bu bir şaka… Hepsi şaka. Her zaman canımızın istediğini söyleriz birbirimize.</p>
      </blockquote>
      <p>Knightley, Emma’yı bir yandan eleştirirken, bir yandan da onun nasıl gelişeceğini merakla bekler:</p>
      <blockquote>
        <p>“There is an anxiety, a curiosity in what one feels about Emma. I <span epub:type="pagebreak" id="page934" title="934"/>wonder what will become of her… I should like to see Emma in love, and in some doubt of a return. It will do her good.”</p>
      </blockquote>
      <blockquote>
        <p>İnsanın Emma ile ilgili duygularında kaygı var, merak var. Acaba ne olacak ona… Emma’nın âşık olmasını ve bu aşkın karşılık göreceği konusunda kuşkuya düşmesini isterdim. Emma’ya iyi gelir bu.</p>
      </blockquote>
      <p>Bu isteğin gerçekleşmesi, hem de Emma’nın Knightley’ye âşık olmasıyla gerçekleşmesi, Austen’in ayrıca hoşlandığı istihzalı yaklaşımların güzel bir örneğidir.</p>
      <p>Günün birinde Emma, Harriet Smith adında, babasının kim olduğu bilinmeyen, yoksul ve kimsesiz on yedi yaşında bir kızı, yüce koruması altına alır. Bir bilinçli yanı, bir de bilinçaltı yanı vardır bu davranışının. Bilinçli olarak, bu öksüz kıza iyilik etmek ister. Bilinçaltında ise, başka bir insana tümüyle egemen olmak, onun kişiliğini ve alınyazısını canı istediği gibi biçimlendirmek ve böylece kendi gücünü kanıtlamak amacı yatar. Marvin Mudrick, bize kalırsa fena halde saçmalayarak, Emma’nın, çok güzel, ama kişiliksiz ve bir hayli akılsız Harriet Smith’e, platonik bir aşkla tutulduğunu ileri sürer. Oysa Emma, bu kızı değil, bu kızın sayesinde herkesin gözünün önüne sereceği kendi gücünü sever sadece. O kadar ki, daha sonraları, Harriet, Mr. Knightley ile evlenmeye kalkınca, Emma, Harriet ile tanıştığına bin pişman olur. Ama şimdilik Harriet ile dostluk işine geliyordur; çünkü Harriet, onun her yaptığına, her söylediğine hayranlık duyuyor; farkına varmadan, sürekli dalkavukluk ediyordur Emma’ya. Bu yüzden de Mr. Knightley, Harriet ile dostluğunun, Emma’nın hiç de yararına olmadığı kanısındadır.</p>
      <p>Robert Martin adında genç bir çiftçi Harriet ile evlenmek isteyince, Emma, böyle aşağı sınıftan bir tâlibi arkadaşına hiç uygun bulmaz. Harriet ise, Emma’nın her dediğinin her zaman doğru olduğunu söyleyerek, delikanlıyı hemen reddeder. Robert Martin’i, Harriet’e her açıdan üstün bulan, böyle bir evliliğin bu kız için gerçekten bir nimet olacağına inanan Mr. Knightley’nin Emma’yı azarlaması da hiçbir işe yaramaz. Bu evlilik önerisiyle ilgili olarak, Emma’nın snob’luğu, olanca gülünçlüğüyle ortaya çıkar. Çünkü <span epub:type="pagebreak" id="page935" title="935"/>Harriet’e, Robert Martin ile evlenmemesini açıkça söylemez; kararı sözde ona bırakır. Ama kendisinin bir çiftçinin evine gidip, arkadaşını orada görmesinin olanaksızlığı üstünde durur sadece. Emma, Harriet’in bilinmeyen babasının mutlaka soylu sınıftan olduğu konusunda hayaller kurmuştur. Daha sonraları, Harriet’in, soylu bir kişinin değil de varlıklı bir tüccarın nikâhdışı kızı olduğu anlaşılınca, Emma, babasının hiç olmazsa varlıklı olmasına sevinerek, sınıfsal snob’luğunu gene gözler önüne serer:</p>
      <blockquote>
        <p>“The stain of illegitimacy unbleached by nobility or wealth, would have been a stain indeed.”</p>
      </blockquote>
      <blockquote>
        <p>Nikâhdışı doğmanın lekesi, eğer soyluluk ya da servetle temizlenmezse, gerçek bir leke olarak kalır.</p>
      </blockquote>
      <p>Gerçi Emma, arkadaşının bir çiftçiye varmasını engellemiştir ama; çöpçatanlık edip, kendi aklına göre birbirlerine uygun bulduğu kişileri evlendirmek, yaşamda başlıca merakıdır. Emma, hem çevresine iyilik yapmanın, hem de başkalarının yazgısına egemen olmanın bir yolu sayar bu çöpçatanlığı. Daha on yedi yaşındayken, mürebbiyesiyle Mr. Weston’u evlendirdiği için övünüp durur. İnsanları evlendirmenin kendisi için dünyanın en büyük eğlencesi olduğunu söyler.</p>
      <p>Başkalarını dünya evine sokmaktan böylesine hoşlanan Emma, babasından asla ayrılmak istemediği bahanesiyle, kendisinin hiç mi hiç evlenmeye niyeti olmadığını bildirir ikide birde. Kendi de farkına varmadan Mr. Knightley’ye tutkun olduğundan, onun da hiç kimseyle evlenmeyeceğine inanır. Eğer Mr. Knightley evlenip, bir de oğlu olursa, yeğeni altı yaşındaki Henry, onun mirasından yoksun kalacaktır gibi, hiç de inandırıcı olmayan bir bahane uydurmuştur bu konuda. Emma, Mr. Knightley’yi sevdiğini kendinden bile gizlediği için, aşk ve evlilik konusunda son dakikaya kadar kendini aldatır:</p>
      <blockquote>
        <p>“Were I to fall in love, indeed, it would be a different thing! But I never have been in love; it not my way or my nature and I do not think I ever shall.”</p>
      </blockquote>
      <blockquote>
        <span epub:type="pagebreak" id="page936" title="936"/>
        <p>Birine tutulsam, durum değişir elbette! Ama hiçbir zaman âşık olacağımı da hiç sanmam.</p>
      </blockquote>
      <p>Emma, Harriet’in bir çiftçiyle evlenmesini engellemiştir. Ama bu kızı mutlaka kendi eliyle evlendirmesi gerektiğine inandığı için, Mr. Knightley’nin uyarılarına kulak asmadan, bu kez Harriet’i genç bir din adamı olan Elton’a vermeyi aklına koyar. Sevimsiz Elton’un, Harriet ile değil de, Emma’nın kendisiyle evlenmek niyetinde olduğu meydana çıkınca, bu çöpçatanlık girişimi başarısızlıkla sonuçlanır ve zavallı Harriet küçük düşürülmüş olur. Emma, Elton’a fena halde öfkelenerek, snob’luğunu bir kez daha gözler önüne serer. Çünkü Elton gibi bir adamın toplumsal konumu, Harriet Smith gibi bir kızı almasına uygundur ama, Elizabeth’e talip olmaya kalkması küstahlıktan başka bir şey değildir.</p>
      <p>Emma Woodhouse’un üstünlük savlarının fiyaskosu, asıl Frank Churchill ve Jane Fairfax ile ilişkilerinde ortaya çıkar. Frank Churchill, bir piknikte acımasızca alaya aldığı yaşlı Miss Bates’in yeğenidir. Frank’a mirasını bırakacak olan halası, onun parasız bir kızla evlenmesine izin vermediği için, Frank ile Jane gizlice nişanlanmışlardır. Gerçekten zeki olmasına karşın, Emma’nın göremediklerini gören, anlayamadıklarını anlayan Mr. Knightley, bu ikisinin arasında bir şeyler olduğunu sezer. Frank Churchill ise, Jane’i sevdiği anlaşılmasın diye, Emma ile flört eder. Hatta Emma bir ara, Frank’a âşık olduğuna kendini inandırmak ister. Mr. Knightley’ye değil de, başkasına tutkun olduğu konusunda kendi kendisini aldatmak için gösterdiği boşuna bir çabadır bu.</p>
      <p>Frank Churchill, Jane Austen’in hiç tutmadığı tipte, yakışıklı ve çekici, parlak bir delikanlıdır. En olumlu yanı –belki de tek olumlu yanı– parası ve toplumda yüksek bir konumu olmamasına karşın, gerçekten mükemmel bir genç kız olan Jane Fairfax’a bağlılığıdır. Ama çapkınlığından ötürü, bu bağlılık, Jane ile nişanını gizlemek bahanesiyle, Emma’ya iltifat etmesine, Emma’ya âşıkmış gibi davranmasına, bu yüzden de Jane’in kimselere belli etmeden bir hayli üzülmesine engel olmaz. Emma’nın ise, bu delikanlının kendisine fena halde tutul<span epub:type="pagebreak" id="page937" title="937"/>duğundan hiç kuşkusu yoktur. Frank’ın evlilik önerisini nasıl reddedeceği ve adamı teselli etmek için, onu Harriet ile nasıl evlendireceği konusunda hayaller bile kurar. Frank ise, Emma ile alay edercesine âşık rolü oynar. Tüm zekâsına karşın, gerçekleri göremeyen Emma, bu arada fena bir falso da yapar: Jane Fairfax’ın evli bir adam olan Mr. Dixon ile gizli bir ilişki kurduğundan kuşkulanır; üstelik bu yersiz kuşkusundan Frank Churchill’e de söz eder.</p>
      <p>Miras bırakacak halanın ölümünden sonra, Frank ile Jane, nişanlı olduklarını açıklayınca, Emma gülünç duruma düşer. Bu da yetmiyormuş gibi, Mr. Knightley, Emma’ya takılır; aldığı gönül yarasının zamanla kapanacağını söyleyerek, onu alaya alır. Emma, Frank ile gizli nişanı yüzünden değil, başka nedenlerden ötürü Jane Fairfax’dan hoşlanmaz. Onunla karşılaşınca her zaman tedirgin olur. Mr. Knightley, bu tedirginliğin nereden kaynaklandığını bilir: Emma, ömründe ilk kez, kendi ayarında, hatta kendinden üstün bir genç kız görmüştür. Jane Fairfax bazı açılardan Emma’dan daha yeteneklidir. Emma, ne onun gibi piyano çalabilir, ne onun gibi şarkı söyleyebilir. Üstelik çevresinde herkese egemen olabilen Emma, bu genç kızı etkisi altına alamayacağını anlamıştır. Bu yüzden Jane’i buz gibi soğuk ve herkese karşı kapalı olmakla suçlar. Frank ile nişan durumu ortaya çıkmadan önce, eski mürebbiyesinin Jane ile Mr. Knightley’yi evlendirme tasarısı, Emma’yı çileden çıkarır. Sanki çöpçatanlığı kendisi daha iyi başarıyormuş gibi, mürebbiyesini azarlar; böyle işler yapmaya kalkmamasını söyler. Sonra da altı yaşındaki Henry’nin miras hakkını sözde korumak amacıyla, Mr. Knightley’nin evlenmesini engelleyeceğini bildirir:</p>
      <blockquote>
        <p>“How could you think of such a thing! Mr. Knightley! Mr. Knightley must not marry… Henry must have Downwell. I cannot consent to Mr. Knightley’s marrying.”</p>
      </blockquote>
      <blockquote>
        <p>Böyle bir şeyi nasıl düşünebilirsiniz! Mr. Knightley ha! Mr. Knightley evlenmemeli… Downwell, Hanry’ye kalmalı. Mr. Knightley’nin evlenmesine razı olamam.</p>
      </blockquote>
      <p><span epub:type="pagebreak" id="page938" title="938"/>Ne var ki, Emma, Jane’den hoşlanmamakla birlikte –doğrusunu söylemek gerekirse, onu düpedüz kıskanmakla birlikte– bu genç kızın üstünlüğünü dürüstlükle kabul eder. Romanın sonunda, Mr. Knightley ile Emma’nın evlenmesi kesinleşince, Frank Chuchill ile kendisi arasında bir kader benzerliği olduğunu, her ikisinin de kendilerinden çok daha üstün eşler bulduklarını söyler.</p>
      <p>Daha önce de söylediğimiz gibi, Emma öteden beri Mr. Knightley’ye âşıktır. Ama aşkının bilincine varması için, iyice sarsılması, bir şok geçirmesi gerekmektedir. Bu hayırlı şok, Harriet sayesinde gerçekleşir: Emma, kızcağızın genç çiftçiyle evlenmesini engellemiştir. Onu din adamı Elton ile evlendirme planı da suya düşmüştür. Şimdi Harriet, Mr. Knightley’ye göz koyar, onunla evlenmeye kalkar. Bu durum karşısında, Emma’nın kafasında bir şimşek çakar sanki:</p>
      <blockquote>
        <p>“It darted through her mind with the speed of an arrow that Mr. Knightley must marry no one but herself.”</p>
      </blockquote>
      <blockquote>
        <p>Mr. Knightley’nin kendisinden başka hiç kimseyle evlenmemesi düşüncesi, bir şimşek hızıyla beyninden geçti.</p>
      </blockquote>
      <p>Emma bütün kusurlarını da anlar artık. Ne denli kör olduğunun, ne denli aptalca davrandığının da bilincine varır; yanılgılarından utanç duyar. Kendini bunca beğenen Emma’nın, romanın sonunda tek istediği, değişip, Mr. Knightley’ye daha layık bir eş olmaktır.</p>
      <p>Jane Austen, öteki romanlarından çok daha kısa olan son romanı <em>Persuasion’</em>ı ölümünden bir yıl önce, 1816’da yazdı. Jane Austen öldükten bir yıl sonra 1818’de yayımlanan romanın “ikna etmek” anlamına gelen adı, çok yerindedir; çünkü romanın başkişisi Anne Elliot, ikna edilerek, sevdiği erkekten vazgeçer. Anne’ın babası Sir Walter Elliot, toplumda yüksek konumuyla övünen, kendini beğenmiş, aptal bir adamdır. Servetini akılsızca çarçur etmesi yüzünden, ailenin ekonomik durumu öyle bozulmuştur ki, Sir Walter, malikânesi Kellynch Hall’u, Croft adın<span epub:type="pagebreak" id="page939" title="939"/>da emekli bir amirale kiralayıp, kızlarıyla birlikte, başka bir yerde oturmak zorunda kalmıştır. Ama Sir Walter, bu amirali de, tüm deniz subaylarını da hor görür gene de. Zaten deniz kuvvetleri, ülkenin yararına işleyen bir kurum değildir ona bakılacak olursa, Çünkü donanmada, doğuştan soylu olmayan, yüksek sınıflardan gelmeyen kişiler, zamanla yüksek rütbeler elde ederler. Mesleklerinde başarıları sayesinde, babalarının ya da büyükbabalarının hayal bile edemediği, hakları da olmayan onurlu konumlara varabilirler. Toplumun düzeni de sarsılır bu yüzden.</p>
      <p>Sir Walter’in üç kızının en büyüğü Elizabeth, babasının gözdesidir. Yirmi dokuz yaşına bastığı halde, hâlâ evlenememenin sıkıntısı içindedir. Ama babasına çektiğinden, soylu sınıftan, unvanlı bir eşe razıdır ancak. Kızların en küçüğü Mary ise, soylu bir eş bulmayı dert edinmeden, varlıklı Charles Musgrave ile evlenmiştir. Sir Walter’in ortanca kızı Anne, yirmi yedi yaşında olduğu için, Jane Austen’in en yaşlı baş kadın kişisidir. Yazarın öteki genç kızlarından farklı olarak, romanın başıyla sonu arasında bir değişime uğramaz. Yazarın ona istihzalı bir yaklaşımı da yoktur. Gerçi <em>Mansfield Park’</em>ın başkişisi Fanny Price da hiç değişmez; yazarın ona da istihzalı bir yaklaşımı yoktur. Ama Fanny’nin değişmesi gerektiğini, Jane Austen’in onu alaya alması gerektiğini hissederiz. Bu yüzden de, <em>Mansfield Park’</em>ı Jane Austen’in öteki romanları kadar beğenmeyiz. Oysa Anne Elliot öyle kusursuzdur ki, bir değişime uğramasının da, yazarın onu alaya almasının da gereği yoktur. Anne, hem çok zeki, hem de çok duyarlı, canayakın genç bir kadındır. Ama ailenin tek değerli insanı olduğu halde, bir hiç sayılır; ne babası tarafından, ne de kız kardeşleri tarafından sevilir. Jane Austen’in öldüğü yıl, “you may perhaps like the heroine, as she is almost too good for me” (benim için neredeyse fazlasıyla iyi olan o baş kadın kişiden belki hoşlanırsınız) demesinin nedenini anlamakta güçlük çekeriz. Çünkü Anne Elliot’a duyduğumuz sevgi ve yakınlığı, Jane Austen’in çizdiği kadınlardan pek azına duyarız.</p>
      <p>Ne var ki, bu mükemmel insan, sekiz yıl önce, on dokuz yaşındayken bir yanılgıya düşmüş, daha doğrusu bir yanılgıya düşürülmüş; sevdiği nişanlısı deniz subayı Frederick Wentworth’den ayrılmaya karar vermiştir. Genç kıza bu yanlış kararı <span epub:type="pagebreak" id="page940" title="940"/>verdiren, ölmüş annesinin en yakın arkadaşı Lady Russell, hiç de kötü bir kadın değildir. Tam tersine, yazar, Lady Russell’in iyi yürekli ve sağduyulu olduğunu, Anne’i çok sevdiğini, onun iyiliğinden başka bir şey düşünmediğini ayrıca belirtir. Ne var ki, Sir Walter Elliot yüksek sınıfın budala bir temsilcisi olduğu gibi, Lady Russell, aynı sınıfın akıllı bir temsilcisidir ve bu sınıfın değer yargılarına göre, bir genç kızın, hem deniz subaylığı gibi uyumsuz bir meslek seçen, hem soylu bir aileden gelmeyen, hem de parası olmayan bir delikanlıyla evlenmesi doğru değildir. Böyle bir evliliğin mutsuzlukla sonuçlanacağı da bellidir. Üstelik çevresindekilerin kalıplaşmış kişiliklerine, daha doğrusu kişiliksizliklerine alışmış olan Lady Russell, Kellynch Hall’u kiralayan emekli Amiral Croft’un eşinin erkek kardeşi olan Frederick Wentworth’den insan olarak da hoşlanmaz. “He was brilliant… Lady Russell had little taste for wit” (O parlaktı… Lady Russell pırıltılı zekâlardan pek hoşlanmazdı.) Anne, sevdiği erkekle evlenirse, mutsuz değil, çok mutlu olacağını bildiği halde, ölen annesinin yerine geçen Lady Russell’in otoritesine saygı duyar, onun sözünü dinler. Eğer Lady Russell ona baskı yapsaydı, böylesine uysal olmayacaktı belki de. Ama bu akıllı kadın, zor kullanmadan onu ikna etmenin yolunu bulur. Anne de, mutluluk umutlarına kıyarak, çevresinin benimsediği kurallara boyun eğer. Jane Austen’in o güne değin yazdığı romanlarda kutsal bildiği, erdemli olmakla bir tuttuğu “porpriety”nin, yani toplumca uygun (“proper”) görülen tutumların, doğal duygular üzerine bir zaferidir bu. Ve bu zafer, çok pahalıya mâl olur Anne’e. Gerçi genç kız, “porpriety”ye kurban gitmiştir ama, daha sonraları, belki de Frederick’e sürüp giden aşkının etkisiyle, egemen sınıfların bu kalıplaşmış davranış ve düşünce kurallarını yadsıyacak duruma gelir neredeyse:</p>
      <blockquote>
        <p>“She prized the frank, the open-hearted, the eager character beyond all others. Warmth and enthusiasm did captivate her. She felt that she could so much more depend upon the sincerity if those who sometimes said a careless word or did a hasty thing, than of those whose presence of mind never varied, whose tongue never slipped.”</p>
      </blockquote>
      <blockquote>
        <span epub:type="pagebreak" id="page941" title="941"/>
        <p>İçtenlikle davranan, açık yürekli, heyecanlı kişilere herkesten fazla değer veriyordu. Sıcaklık ve coşku, onu büyülüyordu. Her zaman akılları başlarında olanların, dilleri hiçbir zaman sürçmeyenlerin içtenliğinden çok daha fazla, ara sıra dikkatsiz ya da acele laflar edenlerin içtenliğine güvenebileceğini hissediyordu.</p>
      </blockquote>
      <p>Anne, sevdiği bu içtenliğin ve coşkunun bir temsilcisi olan nişanlısından ayrıldıktan sonra, kendi “kibar” yaşantısının boşluğunu da duyumsamaya başlar: “The sameness and the elegance, the prosperity and nothingness of her scene of life” (Kendi yaşam sahnesinin tekdüzeliği ve zarifliği, refahı ve hiçliği). Jane Austen’de ender görülen bu türden düşünceler, Anne’inkine benzer bir yaşam süren yazarın, aynı bezginliği zaman zaman acaba duyuyor muydu merakını uyandırır bizlerde.</p>
      <p>Anne’in bu duyguları, bir kıyı kasabası olan Lyme’a gidip oradaki deniz subayları ve aileleriyle tanışınca, büsbütün güçlenir. Kendi evi Kellynch Hall’dakilerden çok daha farklıdır orada tanıştığı insanlar: Salt toplumdaki konumlarından ötürü, metelik etmeyenlere körükörüne saygı duymazlar. Yüksek sosyetenin görgü kurallarına ille de uymak kaygısıyla, içtenliklerinden ödün vererek, ikiyüzlü davranmazlar. Belki de deniz kıyısında oturmalarından ötürü, doğaya yakındırlar. Oysa Anne Elliot, doğayı yadsımış, kendi doğal içgüdülerine karşı koyup, sevdiği adamdan uzaklaşmıştır. Şimdiyse, hem huyunun yumuşaklığından, hem de büyüklere saygısından ötürü, yanlış bir karar verdiğini sezmeye başlar.</p>
      <p>Anne Elliot, yitirdiği nişanlısına, umutsuz bir aşkla bağlı kalır her zaman. Bu yüzden de iki evlilik önerisini geri çevirir. Sonradan kardeşi Mary ile evlenen Charles Musgrave’i de, varlıklı akrabası William Elliot’u da reddeder. Üstelik bu kez Lady Russell’in isteğine karşı çıkarak reddeder. Anne’i sevdiği erkeğe vermek istemeyen Lady Russell’in, salt soylu olduğu için, onu ikiyüzlü, bencil ve duygusuz William Elliot’a vermek istemesi, çok akıllı bilinen bir kadının, sınıfsal önyargılarından ötürü ne denli yanılabildiğinin ikinci kanıtıdır.</p>
      <p>Aradan sekiz yıl geçtikten sonra, Anne Elliot ile Frederick Wentworth yeniden karşılaşırlar. Bu arada Wentworth, Lady <span epub:type="pagebreak" id="page942" title="942"/>Russell’in sandığının tersine, meslek yaşamında ayrıca başarı göstermiş; üstelik zengin olmuştur. Anne, Frederick’i görünce, sevinçle acı arasında, umutla umutsuzluk arasında gelip gider. Karşısına üçüncü bir talip çıktığı halde, onun yüzüne bile bakmaz. Sevdiği adamın her sözü, her hareketi onu heyecanlara boğar.</p>
      <p>Sonunda umutsuzluk ağır basar. Yaşlandığını, çirkinleştiğini sanır. Frederick Wentworth’de gözü olan bir kızın ona söylediğine göre, bu sekiz yıl içinde güzelliğini öyle yitirmiştir ki, eski nişanlısı onu neredeyse tanıyamamıştır. Doğru değildir bu. Çünkü Anne, Frederick ile karşılaşır karşılaşmaz yeniden güzelleşmiştir. Ama sevdiği adam, ona karşı kayıtsız ve soğuk davranır. Frederick, başkalarının isteği üzerine ondan vazgeçecek kadar güçsüz davranan Anne Elliot’u kolay kolay bağışlayacak değildir. Başka bir kızla ilgilenip, onunla evlenecekmiş gibi davranmaya başlayınca, Anne’in umutları büsbütün yıkılır. Ne var ki, Frederick, sadece kırılmış ve öfkelenmiştir. Anne onu unutamadığı gibi, o da Anne’i unutamamıştır aslında. Ve sekiz yıllık bir ayrılıktan sonra, iki sevgilinin yeniden birleşmelerini hiç kimse engelleyemez.</p>
      <p>Sekiz yıl süren bu aşk bile Jane Austen’in son romanının ötekilerden bir hayli farklı olduğunu kanıtlamaya yeter. Jane Austen’in bundan önceki kitaplarında ön planda olan alaycı yaklaşımların, <em>Persuasion’</em>da en küçük bir izi görülmez. Restorasyon dönemi komedyalarını andıran nükteli konuşmalar da pek azdır. Bu konuşmaların yerini, duyguların incelenmesi almıştır. Jane Austen, kişilerin toplumla ilişkilerinden çok, birbirleriyle ilişkileri üstünde durmaya başlar artık. Kişilerin iç dünyalarını ve bu dünyaların çelişkilerini ele alır. Jane Austen’de okumaya hiç alışmadığımız şiirsel tümcelerle karşılaşırız bu arada. Örneğin Frederick’in onu William Elliot’dan kıskandığını anlayınca, Anne Elliot öyle bir sevince kapılır ki, yazar, bu sevincin “her bir yanı arıtmaya ve yoluna güzel kokular saçmaya neredeyse yettiğini” (was almost enough to spread purification and perfume all the way) söyler. Bu bölümün başlangıcında belirttiğimiz gibi, Jane Austen’de o güne değin hiç görülmeyen doğa betimlemeleri ve doğaya neredeyse romantik diyeceğimiz bir yaklaşım da dikkatimizi çeker bu romanda.</p>
      <p><span epub:type="pagebreak" id="page943" title="943"/><em>Persuasion’</em>da duyguların ne denli ağır bastığını görünce, Jane Austen kırk iki yaşında ölmeseydi, bir değişime uğrayacak mıydı acaba diye düşünmeye başlarız. Birçok eleştirmene göre, Jane Austen, onun gibi bir aşk kırgınlığı yaşadığı için, kendini Anne Elliot ile özdeşleştirerek şöyle der:</p>
      <blockquote>
        <p>“Anne at seven and twenty thought very differently from what she had been made to think at nineteen… She had been forced into prudence in her youth, she had learned romance as she grew older… The natural sequence of an unnatural beginning.”</p>
      </blockquote>
      <blockquote>
        <p>Anne, on dokuz yaşındayken, belirli bir biçimde düşünmeye alıştırılmıştı. Şimdi yirmi yedi yaşındayken, çok başka bir biçimde düşünüyordu… Gençliğinde, zorla temkinli yapmışlardı onu. Daha sonra romantikliği öğrendi. Doğaya aykırı bir başlangıcın doğal sonucuydu bu.</p>
      </blockquote>
      <p>Jane Austen, o güne değin gördüğümüz kişiliğine tümüyle aykırı izlenimini veren böyle sözler yazarken, Anne Elliot adına olduğu kadar, kendi adına da konuşmaktadır belki de. Virginia Woolf’un <em>The Common Reader’</em>de söylediklerine bakılacak olursa, <em>Persuasion’</em>da Jane Austen’in yaşama karşı tutumu tümüyle değişmiştir. Bu romandaki hüzün ve coşku, aşkın ne olduğunu bildiğini, bunu açıklamaktan da artık çekinmediğini kanıtlar. Ufukları da genişlemiştir sanki:</p>
      <blockquote>
        <p>“She is begining to discover that the world is larger, more mysterious and more romantic then she had supposed.”</p>
      </blockquote>
      <blockquote>
        <p>Dünyanın sandığından daha geniş, daha gizemli ve daha romantik olduğunu anlamaya başlamıştı.</p>
      </blockquote>
      <p>Ama ne yazık ki Jane Austen, bu yeni yeni anlamaya başladıklarını yazmaya vakit bulamadan öldü. Daha engin ve daha derin bir duygu ve düşünce dünyasına yönelemedi. İlk gençliğinde karar verip, kendi kafasında kilitlediği bölmeleri açamadı. İnsanları ve toplumu, bir bütün olarak, daha geniş çapta ele al<span epub:type="pagebreak" id="page944" title="944"/>mayı deneyemedi. Kendi çizdiği dar sınırların içinde kapalı kaldı. Onu kadın romancılar arasında “the most perfect artist” (en mükemmel sanatçı) sayan Wirginia Woolf, eğer Jane Austen kırk iki yaşında ölmeseydi, insanların yalnız dış dünyalarını değil, iç dünyalarını da yansıtabileceğini; Henry James ve Marcel Proust’un bir öncüsü olabileceğini söyler.</p>
      <p>Virginia Woolf, Jane Austen’i böyle överken, onun eksik yanlarını da görür. Oysa, Birinci Dünya Savaş’ından sonraki 1920’li yıllarda, Romantizm’e karşı başlayan şiddetli ve biraz da haksız tepkiyle birlikte, Jane Austen’e duyulan hayranlık aşırı boyutlara vardı. Bunun nedeni de, bu yazarın Klasisizm’in kurallarına, yani aklın egemenliğine, ölçüye, dengeye inanması; coşkulu heyecanlardan kaçınması; insanlara ve yaşama alaycı bir açıdan yaklaşması; sözün kısası, tam anlamıyla anti-romantik sayılmasıydı. Böylece Rudyard Kipling’in “Jane’ciler” dediği okuyucular ortaya çıktı. Kipling “The Janeites” adını taşıyan öyküsünde, Mart 1918’de savaşın sonlarına doğru, Jane Austen hayranı bir subay grubunu ele alır. Cephede kıyametler koparken, Alman saldırısı olanca şiddetiyle sürüp giderken, bu subaylar, emirerlerinden birine, Jane Austen’in romanlarını okutup ezberletmek için uğraşıp dururlar.</p>
      <p>Gelgelelim, Jane’ciler olduğu gibi, eskiden de, şimdi de pek o kadar Jane’ci olmayanlar da vardır. Yazar olarak ustalığına belirli bir değer vermekle birlikte, ondan ayrıca hoşlanmayanlar; hatta Lionel Trilling’in <em>Beyond Culture’</em>de (Kültürün Ötesinde) dediğine göre, ondan nefret edenler bile vardır. Jane Austen üstüne bir kitap yazan W. A. Craik, değil ondan nefret etmenin, ondan hoşlanmamanın bile bir “sapıklık” (perversity) olduğunu söyleyecek kadar ileri gider Jane’cilik açısından. Çünkü bu eleştirmene göre, Jane Austen, okuyucunun aklına ve mantığına yöneldiğine göre, ona karşı çıkmak, aklı ve mantığı yadsımak, çılgınlıktan yana olmak demektir. (Bu türden görüşlerle karşılaşınca, Lionel Trilling’in, Jane Austen üzerine söylenenleri, bu yazarın yapıtları kadar ilginç bulduğunu belirtmekte haklı olduğunu anlarız.) Ne var ki, bir romanda salt akıldan başka değerler arayanlar, biraz da çılgınlıktan yana olanlar, bu sağduyulu, ölçülü, dengeli yazara özellikle hayranlık duymayabilirler. Ele aldığı taşralı “kibar” aileler, onlara cansıkıcı gelebilir. Çağının orta sınıfının tüm ahlak kurallarını olduğu <span epub:type="pagebreak" id="page945" title="945"/>gibi benimsemesine; o sıralarda İngiltere’de olup bitenlerin hiç farkında değilmiş gibi davranmasına; 21 Mayıs 1801 tarihli bir mektubunda, ancak ihtilalci William Godwin’in çömezlerinin ülkenin toplumsal düzeninin kusursuzluğu konusunda kuşku duyabileceklerini ileri sürmesine içerleyebilirler. Romanlarının XVIII. yüzyılın kalıplaşmış anlatımıyla ele alınmasını tatsız bulabilirler. Her edebiyat yapıtının özü olan şiirselliğin onun romanlarında bulunmamasını büyük bir eksiklik sayabilirler. Jane Austen uzmanlarından R. W. Chapman bile, tüm hayranlığına karşın, bu şiir eksikliğinin gerçek bir kusur olduğunu; bu bakımdan Jane Austen’in Dickens, Emily Bronte ya da Thomas Hardy kadar büyük bir romancı sayılamayacağını kabul eder.</p>
      <p>Jane Austen’e hayranlık duyamayanların listesinin başında, başka bir ünlü kadın romancı, Charlotte Brontë gelir. Charlotte Brontë, gene ünlü bir kadın romancıyla, George Eliot ile ömrünün sonuna değin birlikte yaşayan eleştirmen George Henry Lewes’e, 1818 yılında yazdığı mektuplarda, Jane Austen’e onun duyduğu hayranlığı paylaşmamasının nedenlerini açıklar: Jane Austen, taşralı orta sınıfın yaşamını, “Çin minyatürlerine özgü bir gerçekçilik ve incelikle çizer” (there is a Chinese Fidelity, a miniature delicacy in her painting). Ama bu, yaşamın ancak “the surface” (yüzeyini) yansıtır. Jane Austen’in romanlarında duygu yoktur, sıcaklık yoktur, coşku yoktur, derinlik yoktur. Jane Austen, duyumsamasını değil, ancak gözlemesini bilir:</p>
      <blockquote>
        <p>“Her business is not half as much with the human heart as it is with the human eyes, mouth, hands and feet… Jane Austen was a complete and most sensible lady, but a very incomplete and rather insensible woman.”</p>
      </blockquote>
      <blockquote>
        <p>Onun işi, insan yüreğinden fazla, insan gözleri, ağzı, elleri ve ayaklarıyladır… Jane Austen, çok aklı başında, tam bir lady’dir; ama kadın olarak çok eksik ve oldukça duyarsızdır.</p>
      </blockquote>
      <p>Jane Austen’i büyük bir sanatçı olarak öven Lewes’e, Charlotte Brontë, “şiirden yoksun büyük bir sanatçı olabilir mi?” (can there be a great artist without poetry?) diye sorar.</p>
      <p><span epub:type="pagebreak" id="page946" title="946"/>Charlotte Brontë’nin çağdaşı şair Elizabeth Barrett Browning, 1855’te Ruskin’e bir mektubunda, Jane Austen’e hayranlığının çok sınırlı olduğunu; onun çizdiği kişileri ruhsuz, ele aldığı alanı da fazlasıyla dar bulduğunu yazar. “Her novels are perfect as far as they go; only they don’t go very far” diye kesip atar. 1859’da ünlü çevirisiyle Ömer Hayyam’ı Batı’ya tanıtan Edward Fitzgerald, Jane Austen’in kendi çevresine daracık bir çember çizdiğini, Fitzgerald’ın da bu daracık çemberin içine girmeye katlanamadığını söyler. Ünlü Amerikalı yazar Ralph Waldo Emerson, günlüğünde Jane Austen’i “vulgar” (bayağı) ve “sterile” (kısır) olmakla suçlar. D. H. Lawrence “A Propose of Lady Chatterley” (Lady Chatterley ile ilgili olarak) adlı denemesinde, çok daha ileri giderek, “this old maid” (bu kız kurusu) dediği Jane Austen’i tamamıyla itici bulur. Henry Fielding’i, sözcüğün en iyi anlamında İngiliz saydığı gibi, sözcüğün en kötü anlamında İngiliz, yani darkafalı ve snob saydığı Jane Austen’e fena halde saldırır. Günümüz romancılarından Kingsley Amis de “What became of Jane Austen” (Jane Austen’e ne oldu) adlı denemesinde, onu bir hayli yerer.</p>
      <p>Biraz önce dediğimiz gibi, Birinci Dünya Savaşı’ndan sonra, Jane Austen hayranlığı doruğa çıkmıştı. Ne var ki, 1928’de, o dönemin en tanınmış eleştirmenlerinden H. W. Garrod, <em>Jane Austen: A Depreciation </em>(Jane Austen: Bir Gözden Düşürme) gibi anlamlı bir ad taşıyan kitabında, bu hayranlığa bir hayli şiddetli bir tepki gösterdi: Jane Austen “intolerably sensible” (tahammül edilemeyecek kadar aklı başındaydı). Romanlarında ele aldığı çevre, insanın içini karartıyordu. Bütün romanlarında hep aynı konuyu; yani evlenecek yaşta kızların, kendilerine bir koca bulmaları konusunu işliyordu. Belli başlı kişileri, hep birbirlerine benziyorlardı. Anlatımı basmakalıptı. Duyguları değil, ancak töreleri ele alıyordu. Jane Austen usta bir yazardı, ama gerçekten büyük bir yazar değildi vb. Bütün bu olumsuz yargılarda bir gerçek payı vardır elbette. Ama Jane Austen’in kırk iki yaşında öldüğünü; eğer yaşasaydı, son romanı <em>Persuasion’</em>dan anlaşıldığı gibi, çok ilginç bazı değişimlere uğrayabileceği olasılığını da göz önünde tutmalı. </p>
    </section>
  </body>
</html>