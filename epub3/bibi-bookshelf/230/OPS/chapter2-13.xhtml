<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page623" title="623"/>
      <header>
        <h1 class="bolum">On Üçüncü Bölüm</h1>
        <h2>Percy Bysshe Shelley</h2>
      </header>
      <p>Shelley’yi ele almadan önce, birinci kuşak romantik şairler Wordsworth ve Coleridge ile Shelley, Keats ve Byron gibi ikinci kuşak Romantik şairler arasındaki belirgin iki ayrıma kısaca değinmek isteriz. Bu ayrımlardan birincisi siyasal tutumlarından, ikincisiyse kendi ülkeleriyle ilişkilerinden kaynaklanır.</p>
      <p>1770’te dünyaya gelen Wordsworth ve ondan iki yaş küçük olan Coleridge, gençliklerinde Fransız Devrimi’ni yoğun bir tutkuyla yaşamışlar, bu devrime büyük umutlar bağlamışlar, orta yaşlı olunca da, ancak “bağnaz bir gericilik” diye niteleyebileceğimiz bir tutuculuğa kapılmışlardır. Oysa 1788’de doğan Byron, 1792’de doğan Shelley, 1795’te doğan Keats, aradan yıllar geçtiği için Fransız Devrimi’ne daha serinkanlı bakabilmişlerdir. Keats yirmi altı yaşını tamamlamadan, Shelley otuz yaşında, Byron otuz altı yaşında öldüğüne göre, çok kısa süren ömürlerinin sonuna değin, bu devrimin getirdiği özgürlük, kardeşlik ve eşitlik ilkelerine bağlı kalmışlardır. İkinci kuşağın en genci olan Keats, gerçi siyasetle uğraşmaya pek vakit bulamadan ölmüştür ama, ileride göreceğimiz gibi, özgürlükten ve toplumsal adaletten yana olduğu kuşku götürmez gene de. Shelley ile Byron ise, Napoleon kesin yenilgiye uğradıktan sonra, 1815’te Rusya, Avusturya ve Prusya’nın kurduğu “Holy Alliance”ın, yani aslında hiç de kutsal olmayan Kutsal Birlik’in desteğiyle, tüm Avrupa’da gittikçe daha tutucu, özgürlükleri gittikçe daha kısıtlayıcı bir tutum benimseyen egemen güçlere karşı cephe almışlar, bu yüzden kendi ülkelerinde barınamaz hale gelmişlerdir sonunda. Bu üç <span epub:type="pagebreak" id="page624" title="624"/>şair arasında siyasal açıdan en zararsızı olan Keats’in şiirleri bile, sırf şairin Leigh Hunt gibi rejim düşmanı bilinen bir kişiye yakınlığından ötürü, aklın alamayacağı kadar ağır eleştirilere, daha doğrusu hakaretlere uğramıştır.</p>
      <p>Ara sıra yolculuk etmekle birlikte, sürekli İngiltere’de yaşayan birinci kuşak Romantik şairlerden farklı olarak, ikinci kuşağın şairleri, kısa yaşamlarının son yıllarını ülkeleri dışında geçirdiler; Shelley ile Keats İtalya’da, Byron Yunanistan’da öldü. Wordsworth ile Coleridge’in asıl esin kaynağı İngiltere’yken, Shelley, Keats ve Byron, Akdeniz ülkeleriyle eski Yunanistan’dan esinlendiler. Wordsworth ile Coleridge’in şiirlerinde eski Yunan mitolojisi ve edebiyatının izlerine neredeyse hiç rastlanmazken, ikinci kuşağın birçok şiiri, örneğin Shelley’nin <em>Prometheus</em> <em>Unbound</em>’u ve <em>Hellas</em>’ı, Keats’in <em>Endymion</em> ve <em>Hyperion</em>’u doğrudan doğruya eski Yunan mitolojisinden kaynaklanır. Byron’un uzun şiirlerinde anlatılan öykülerin çoğu da Akdeniz ülkelerinde geçer.</p>
			<figure class="left">
				<img src="image/p624.jpg"/>
				<figcaption>Percy Bysshe Shelley</figcaption>
			</figure>
      <p>Shelley’nin kişiliğine ve yaşamına aşırı bir merak duyulması, bu şaire zararlı olmuştur bir bakıma. Çünkü şiirlerini ele alan doğru dürüst incelemeler az sayıda yazılmış; hayal gücüne ve çeşitli uydurmalara geniş bir pay vererek, yaşamını anlatan bir yığın kitap sürülmüştür ortaya. Bunların arasında en kötülerinden biri, “vie romancée” ya da “romanlaştırılmış yaşamöyküsü” denilen türden olan ve İngiltere dışında her ülkede bir ara rağbet gören, Andre Maurois’nın <em>Ariel ou la Vie de Shelley</em>’idir (Ariel ya da Shelley’nin Yaşamöyküsü), Shelley’nin ölümünü izleyen ilk altmış beş yılda bile, yani 1887’ye değin, onun on dört yaşamöyküsü yayımlanmış, daha sonraları da hiç durmadan yeni yeni yaşam öyküleri üretilmiştir.</p>
      <p>Hali vakti yerinde, toprak sahibi bir ailenin tek oğlu olarak 1792’de dünyaya gelen Percy Bysshe Shelley, on sekiz yaşından sonra, hiç anlaşamadığı babasıyla, pek <span epub:type="pagebreak" id="page625" title="625"/>sözünü etmediği annesiyle ve iyi geçindiği halde, kız kardeşleriyle ilişkisini kesti. Fazlasıyla eliaçık olduğu için ömrü boyunca para sıkıntısı çekti. Babası, İngiltere’ye egemen olan yüksek sınıfın ayrıca darkafalı bir üyesi, sıradan bir adamdı. Shelley çok küçükken bile, babasının otoritesine ve babası gibilerin temsil ettikleri her şeye aşırı bir tepki gösterdi. Daha on bir yaşındayken yazdığı, elimize geçen ilk mektubunda, bunun sevimli bir örneğini görürüz: O sırada mektupları “I am, Sir, your obedient servant” (Sizin, efendim, itaatkâr hizmetkârınızım) tümcesiyle bitirme geleneği vardı. Ama küçük Shelley, “not”un altını çizerek, “I am <em>not </em>your obedient servant” (Sizin itatkâr hizmetkârınız değilim) diye bitirdi ilk mektubunu. Büyüyünce de, herkesçe kabul edilen görüşlere ve geleneklere hep başkaldırdı; ömrü boyunca, “sizin itaatkâr hizmetkârınız değilim” diyerek meydan okudu onlara. “That mythical monster Everybody” (Herkes denilen o uydurma canavar) diye tanımladığı çevre baskısını, değil sadece düşünce ve davranışlarıyla, kılığı kıyafetiyle bile her zaman yadsıdı; örneğin başına hiç şapka geçirmeden, açık yakalı beyaz gömleklerle gezindi hep.</p>
      <p>Shelley on iki yaşına basar basmaz Eton’a gönderildi. Bu okul İngiltere’de “public school” (halk okulu) denilen, ama gerçekte halkla en küçük bir ilgisi olmayan, tam tersine, ancak soylu ya da varlıklı aile çocuklarının gidebileceği lüks okulların en seçkini ve ta XV. yüzyılda kurulduğu için en eskisiydi. Eton’un havasına hiç mi hiç uymayan Shelley’ye “Mad Shelley” (Deli Shelley) diye bir ad takıldı hemen. Bu ad Shelley okuldan çıktıktan çok sonra da çağdaşlarının birçoğu tarafından benimsendi. Okuldayken Deli Sehelley’ye eziyet etmek, Eton öğrencilerinin başlıca eğlencelerinden biri olduğu halde, Shelley hiç yılmadı; üstelik bu tür okulların başlıca iki geleneğine, yani “flogging” ile “fag” sistemine başkaldırdı. “Flogging”, öğretmenin cezalandırılan çocukların kabahatlerine bir değnekle vurmasıydı. “Fag” sistemiyse, derebeylik düzeninin artığıydı ve her küçük öğrencinin büyük bir öğrencinin “fag”i olmasını, yani ona hizmet etmesini ve bu hizmetlerine karşılık onun tarafından öteki öğrencilerin şerrinden korunmasını gerektiriyordu. Ne var ki, Shelley hiç kimsenin “fag”i olamayacak kadar bağımsızdı.</p>
      <p><span epub:type="pagebreak" id="page626" title="626"/>Shelley okulda zamanının çoğunu ıssız yerlere sığınıp okumakla geçirirdi. Zaten bu okuma alışkanlığı ömrü boyunca sürdü. Üniversite arkadaşı Hogg’a bakılacak olursa, yirmi dört saatin neredeyse on altısını okumakla geçirirdi her gün. İkinci karısı Mary’nin günlüğü de, Shelley’nin ve kendisinin okudukları kitapların uzun listeleriyle doludur. Tüm bilim ve fen dallarına ömrü boyunca büyük ilgi duyan Shelley, okuldayken kimyasal deneyler yapmaya çok meraklıydı. Eton’da Deli Shelley’nin acayipliklerinden biri sayılan bu merakı, XX. yüzyılın ilk yarısının en önemli düşünürlerinden Alfred North Whitehead, <em>Science and the Modern World</em>’de (Bilim ve Çağdaş Dünya) öyle ciddiye alır ki, bu şair yüz yıl sonra dünyaya gelseydi, belki de büyük bir kimya uzmanı olabileceğini ileri sürer.</p>
      <p>Shelley on sekiz yaşındayken Oxford’a gitti. Ama ikinci yarıyılını bile tamamlayamadan üniversiteden kovuldu. Kovulmasının nedeni <em>On the Necessity of Atheism </em>(Tanrıtanımazlığın Zorunluluğu) adlı bir broşür yayımlaması ve bu broşürü üniversitesinin öğretim üyelerinin her birine ve çevredeki tüm piskoposlara gönderilmesiydi. Shelley bu kitapçığa imzasını koymadığı için, bunu kendi yazmadığını söyleyebilirdi. Hatta soruşturmayı yürütenler, böyle söylemesi için bir fırsat da verdiler ona. Ama Shelley’nin ödün vermeye hiç niyeti yoktu. Bunun üzerine, tanrıtanımazlığın zorunluluğunu savunan öğrencinin üniversiteden atılması bir zorunluluk halini aldı. Gerçi Shelley’yi kovan Oxford, çok daha sonraları görkemli bir anıt dikti onu onurlandırmak için; ama eğitiminin yarıda kalması, çok ağır bir darbe olmuştu delikanlıya. Shelley üniversite yetkililerini, özgür bir ülkenin özgür bilim adamları gibi değil, bir Engizisyon mahkemesinin yargıçları gibi davranmakla suçladı.</p>
      <p>Aynı yıl, yani henüz on dokuz yaşındayken, Shelley kahvehane işleten bir adamın on altı yaşındaki kızı Harriet Westbrook’la evlendi. Kız kardeşlerinin okul arkadaşı olan bu kızı almakla çok yanlış bir iş yapmıştı. Harriet ona hiç de uygun bir eş değildi. Üstelik kıza âşık bile sayılmazdı aslında. Sırf Don Kişot’luğundan ötürü bu evliliği göze almıştı: Arkadaşı Hogg’a o sıralarda yazdığı bir mektuptan anlaşıldığına göre, Harriet’in babası, onun ille okula devam etmesini istemekle kızına karşı zorbaca <span epub:type="pagebreak" id="page627" title="627"/>davranıyormuş. Shelley ise, adamcağızın kızın eğitim görmesini istemekle ne denli haklı olduğunu hiç hesaba katmadan, Harriet’e babasının zorbalığına karşı koymasını salık vermiş. Bunun üzerine kız, Shelley’e sığınmış, Shelley de onunla nikâhlanmayı daha doğru bulmuş.</p>
      <p>Genç çift bu münasebetsiz evlilikten sonra çeşitli yerlerde gezinip durdular. Zaten Shelley’de, İngilizlerin “wander-lust” (oradan oraya dolanma şehveti) dedikleri huy vardı; yani bir yere yerleşip oturacağına, hep başka yerlere gitmek isterdi. Temmuz 1816’da Peacock’a yazdığı bir mektuptan, İstanbul’a da gelmeyi bir ara düşündüğü anlaşılıyor; ama her nedense bu isteğini gerçekleştirememişti. Shelley genç karısıyla bir süre şurada burada dolandıktan sonra, her zaman olduğu gibi o günlerde de siyasal bir kargaşa içinde yaşayan İrlanda’ya gitmeye karar verdi. Halkın orada nasıl ezildiğini, nasıl sefalet çektiğini kendi gözleriyle görünce, büyük bir üzüntüye kapıldı. Mart 1812’de Elizabeth Hitchener’e bir mektubunda, İrlanda’da zenginlerin yoksulları ezdiklerini, onları aç bıraktıklarını, sonra da bir somun ekmek çalanı ipe çektiklerini anlattı. Genç şair bir tiyatro binasında konuştu; İrlanda’yı kurtarmak amacıyla bir insanseverler derneği kurmak için girişimlerde bulundu; <em>An Address to the Irish People </em>(İrlanda Halkına Bir Söylev) adlı bir kitapçık yazıp bastırdı. Burada ileri sürdüğü görüşler son derece sağduyulu ve gerçekçiydi aslında. Ne var ki, ikisi de henüz çocuk sayılabilecek bir yaşta olduklarından, genç çiftin bu propaganda kitapçığını dağıtma yöntemi bir oyuna dönüştü. Örneğin, oturdukları evin balkonundan sokaktan geçenlerin başına atarlardı broşürü. Hatta bir keresinde Shelley, İrlanda halkına bu söylevi, çok süslü bir kadının pelerininin kukuletasına usulcacık koyuvermiş; Harriet ise, bir arkadaşına mektubunda anlattığı gibi, neredeyse ölmüştü gülmekten.</p>
      <p>İrlanda’da birkaç ay kaldıktan sonra Shelley’ler İngiltere’ye dönünce, bu evliliğin yürümeyeceği anlaşıldı. Harriet yalnız yaşı açısından çocuk değildi, akıl açısından da çocuk kalmıştı. Sampson’un dediği gibi, Shelley’nin düzeyine çıkamıyor, Shelley de onun düzeyine inemiyordu. Evleneli üç yıl olmuş ve bu arada iki çocukları dünyaya gelmişken, Shelley, Mary Godwin’e <span epub:type="pagebreak" id="page628" title="628"/>âşık oldu. Mary, <em>Enquiry Concerning Political Justice</em>’in (Siyasal Adalet Üzerine Bir Araştırma) yazarı William Godwin ile, kızını dünyaya getirirken ölen, <em>Vindication of the Rights of Women</em>’in (Kadın Haklarının bir Savunması) yazarı ve İngiltere’nin ilk feministi Mary Wollstonecraft’ın çocuklarıydı. O sırada yirmi iki yaşında olan Shelley’den beş yaş küçük, yani on yedi yaşında olduğu halde, kültürlü bir çevrede yetişmenin yararını görmüş, kişilikli, aklı başında ve çok sevimli bir kızdı. Sadece Shelley’nin eşi olmakla değil, yirmi bir yaşındayken yazdığı ünlü korku romanı <em>Frankestein</em>’la da anımsanır günümüzde. 1814 yazında Shelley, Harriet’ten ayrılıp, Mary’yle birlikte İngiltere’den gitti. Kendi ülkesine ancak çok kısa süreler için geri dönerek, ilkin İsviçre’de, sonra da şiirlerinden birinde “paradise of exiles” (sürgünlerin cenneti) dediği İtalya’nın çeşitli kent ve kasabalarında yaşadı ömrünün sonuna değin.</p>
      <p>Shelley’nin o sırada ne denli genç olduğu hiç hesaba katılmadan, Harriet’i böyle bırakması çok ayıplandı. 1886’da Edward Dowden, Shelley’nin daha sonraları yazılan birçok yaşamöyküsünün başlıca kaynağı olan kitabını yayımlayınca, Victoria Çağı’nın ayrıca hoşgörülü bilinen ünlü şair ve eleştirmeni Matthew Arnold bile, bu kitabı okuduktan sonra her türlü yasadışı ilişkiden tiksindiğini söyledi. Oysa Shelley, gençliği bir yana, evlilik diye yasal bir kurumun varlığına hiç mi hiç saygı duymuyor, kadın erkek beraberliğinin ancak karşılıklı anlaşmadan ve sevgiden kaynaklanmasını istiyordu. Harriet’le hiçbir zaman kuramadığı bu tür bir beraberliği Mary’yle kurabilmişti. Mary’ye mektuplarından birinde yazdığı ve dizelere bölünse Japon şiirlerini andıran şu tümceden anlaşılacağı gibi, sanki Mary onun kafasının içini aydınlatıyordu: “My mind without yours, is dead and cold as the dark midnight river when the moon is down” (Benim dimağım seninkinden yoksun kalınca, ölü ve soğuk; tıpkı ay batınca gece yarısı akan karanlık bir ırmak gibi). Shelley’nin İsviçre’den ilk eşine çok sevecen bir mektup yazarak, Harriet’in yanlarına gelip, kendisi ve Mary’yle birlikte kardeş gibi yaşamasını önermesi, Harriet’i bırakmasından bile daha fazla ayıplandı. Oysa Shelley açısından bundan daha doğal bir istek olamazdı. Harriet’e yazdığı başka bir mektupta, ona hiç istemeyerek kötülük <span epub:type="pagebreak" id="page629" title="629"/>ettiğini, asıl suçunun ondan ayrılmak değil, onunla evlenmek olduğunu söylüyor ve genç kadının mümkün olduğu kadar az acı çekmesini istiyordu.</p>
      <p>Bu durumun en acayip yanlarından biri, William Godwin’in geleneklere bağlı herhangi bir baba gibi davranıp, Shelley’yi Mary’yi baştan çıkarmakla suçlaması, kızı bir erkekle nikâhsız oturuyor diye kıyametler koparmasıydı. Oysa Shelley, Godwin’i okuya okuya evlenme konusunda koşullanmıştı; karısını bırakıp Mary Godwin’le nikâhsız oturmakla da, hayran olduğu bu filozofun ileri sürdüğü kuramları uygulamaya koymaktan başka bir şey yapmıyordu.</p>
      <p>1816 kışında Shelley’yi çok üzen bir felâket oldu. Harriet kendini öldürdü. Zavallı kızcağız ahlak düşkünü bazı erkeklerle ilişkiye girmiş, hamile kalınca da kendini Serpentine ırmağına atmaktan başka çare bulamamıştı. Dul kalan Shelley iki çocuğunun anası olan Mary’yle evlenmeye karar verdi. Bundan yüz yetmiş yıl önce, Mary Godwin’in sonunda nikâhlanıp herkesin gözünde “namuslu bir kadın” olmanın hiçbir önemi yokmuş, sanki evlenen kendi değilmiş gibi, günlüğüne şu tümceleri yazmakla yetinmesine hayran olmamak elimizde değil: “A marriage takes place on the 13th of December 1816. Drew; read Lord Chesterfield and Locke.” (13 Aralık 1816’da bir nikâh kıyılıyor. Resim yaptım; Lord Chesterfield ile Lock’u okudum.)</p>
      <p>Shelley durumunu yasallaştırdıktan sonra, Harriet’ten olan ilk iki çocuğunu alabilmek için mahkemeye başvurdu. Ne var ki, kişiliği üzerine bir soruşturma yapılmış ve yayımladığı ilk uzun şiir olan <em>Queen Mab </em>(Kraliçe Mab) yargıçların eline geçmişti. Siyasal görüşleri çok tehlikeli sayıldığından, kendi öz çocuklarının vesayetini alamadı. Sırf düşüncelerinden ötürü yediği bu ikinci darbe, Oxford’dan kovulmasından çok daha ağır geldi Shelley’ye.</p>
      <p>Shelley ömrünün son dört yılını İtalya’nın çeşitli kentlerinde; Roma’da, Lucca’da, Venedik’te, Este’de, Pisa’da, Livorno’da geçirdi. Bu arada en güzel şiirlerini yazdı. 1821 ilkbaharından sonra, Spezzia körfezindeki Lerici’de deniz kıyısında bir evde oturuyor ve çoğu vaktini <em>Ariel</em> adlı küçük yelkenlisinde geçiriyordu. 1816’dan beri yakından tanıdığı Lord Byron’la birlikte, <em>The Libe<span epub:type="pagebreak" id="page630" title="630"/>ral </em>adını taşıyacak olan bir dergi çıkarmayı düşünüyorlardı. Bu dergiyi yönetmesi için Leigh Hunt’ı İtalya’ya çağırmışlardı. 8 Temmuz 1822’de Shelley’yle bir arkadaşı, Leigh Hunt’la görüşmek üzere Ariel’e binip Livarno’ya yelken açtılar. Dönüşlerinde kısa süren bir yaz fırtınası oldu; <em>Ariel</em> battı ve vaktinin büyük bölümünü bu teknede geçirdiği halde yüzme bilmeyen Shelley’yle arkadaşı boğuldular. Birkaç gün sonra Shelley’nin ölüsü bulununca, cebinden Sophokles’in tragedyaları ve Keats’in şiirleri çıktı. Ölü, birkaç arkadaşının huzurunda, kumsalda yakıldı. Bu yakma törenine katılan ve <em>Recollections of the Last Days of Shelley and Byron </em>( Shelley ile Byron’un Son Günleri üzerine Anılar) adıyla çok ilginç bir kitap yazan Trelawny’ye bakılacak olursa, Lord Byron, Shelley’nin kafatasının ateşten çıkarılıp kendisine verilmesini istemişti. Ama Byron’un şarap içmek için bir kafatası kullandığını anımsayan Trelawny, bu isteği yerine getirmemişti. Bu arada arkadaşının ölümü yüzünden perişan olan Byron, çok dramatik ve çok Byron’vâri bir davranışla kendini denize atıp, açıkta demirlemiş olan güzel yatına yüzmüştü. Trelawny ise, elini biraz yakma pahasına, şairin yüreğini ateşten çıkarmış, gömülmesini istemişti. Shelley’nin Roma’da Protestan Mezarlığı’ndaki mezar taşının üstünde “Cor Cordium” (Yürekler Yüreği) yazılmasının nedeni budur. Bir yıl önce ölen Keats de aynı güzel mezarlıkta gömülüdür.</p>
      <p>Shelley yüzme öğrenme zahmetine katlanmadan ömrünün son bir iki yılını denizde geçirmişti. Ne gariptir ki, yakında öleceği, hem de boğularak öleceği içine doğmuştu sanki. Kâğıttan küçük tekneler yapar, bunlardan birine binip fırtınada batmayı özler, ölümlerin en güzelinin bu olacağını söylerdi. Byron’un beş yaşındayken ölen küçük kızı Allegra’nın, denizin içinden çıkıp sevinçle el çırptığını ve ona “gel” diye işaret ettiğini hayal ederdi. Keats’in ölümü üzerine yazdığı “Adonais” ağıtının sonunda, “ruhunun gemisinin” (“my soul’s bark”) kıyılardan uzaklaştığını; karanlıklar ve korkular içinde ta uzaklara sürüklendiğini ve ölen Keats’in onu beklediğini yazdı. “Stanzas Written in Dejection near Naples”da (Napoli Dolaylarında Üzüntü İçinde Yazılan Kıtalar) denizde boğulma imgeleri vardır; “Ode to Liberty”deyse (Özgürlüğe Ode) boğulmadan önce duyulan dalga seslerine değinilir.</p>
      <p><span epub:type="pagebreak" id="page631" title="631"/>1822 yılında, okumuş yazmış bir İngiliz’e, otuz yaşında ölen bu adamın kim olduğu sorulsaydı; o İngiliz, ya Shelley’nin adını hiç duymadığını bildirir ya da Shelley’nin rezilce bir yaşam süren ahlaksız bir kişi ve son derece zararlı düşünceleri savunan kötü bir şair olduğunu söylemekle yetinirdi. Shelley herkesin arasına pek girmeyen çekingen bir genç olduğu için, onu çok az sayıda insan yakından tanırdı. Bu tanıyanlar, ona büyük bir hayranlık duyarlardı. Tanımayanlara gelince, bir canavar bilirlerdi onu. O kadar ki, bir İtalyan kasabasının postanesinde Shelley’yle karşılaşan bir İngiliz, “Demek sen o kahrolası dinsiz Shelley’sin!” demiş ve bir yumruk atarak, şairi dakikasında yere sermişti. <em>Literary Gazette</em> dergisi, Shelley ‘nin tüm insanlığa karşı iğrenç bir kin duyan bir canavar olduğunu ileri sürmüştü. Gene tutucu bir dergi olan <em>Quarterly</em>, Shelley’yi insan sayılmayacak kadar bencil ve zalim olmakla suçlamıştı. Shelley’nin şiirleriyse, aklın alamayacağı kadar ağır hakaretlere uğruyor, düpedüz deli saçması sayılıyordu. 1865’te, yani ölümünden kırk üç yıl sonra bile, Fransız ozanı Lamartine <em>Le Constitutionnel </em>gazetesinde Lord Byron’u överken, bu büyük adamın, Shelley gibi yıkıcı düşünceler besleyen, metelik etmeyen bir şairle dostluk kurmuş olmasına hayıflanıyordu. Çünkü Lamartine’e göre, Shelley “Avait subtituer aux soci´t´s humaines un communisme destructeur de toute individualité et de toutes relations de famille. II précédait les rêveries ultra-sociétés de nos jours.” (İnsan toplumlarının yerine, her türlü bireyselliği ve aile ilişkilerini yıkan bir komünizmi yerleştirmişti. Günümüzün aşırı sosyalistlerinin kurdukları düşlerin öncülüğünü yapıyordu.) Shelley’nin candan bir hayranlık duyduğu ve çok etkisinde kaldığı kayınpederinin bile onu ahlaksız saydığı, Mary’nin günlüğünden anlaşılır: “Papa remarked that Shelley was so beautiful, it was a pity he was so wicked” (Babam, Shelley çok güzel olduğu için, onun böylesine ahlaksız olmasının yazık olduğunu söyledi). Gerçekten de Shelley güzel olmasına öyle güzeldi ki, bir ressam onun portresinin yapılamayacağını belirtmişti. Karşılarında, ahlakı, dini ve toplumuyla tüm Büyük Britanya İmparatorluğu’nu yıkmaya kararlı korkunç bir ifrit bekleyenler, bu genç adamın meleğimsi yüzünü, mavi gözlerini, kıvırcık kumral saçlarını, biçimli incecik bedenini görünce şaşkına dönüyorlardı.</p>
      <p><span epub:type="pagebreak" id="page632" title="632"/>Peacokck’a 6 Mayıs 1819 tarihli mektubundan anlaşıldığı gibi, Shelley tüm insanlara karşı sevgiyle dolup taştığından, dört beş kişi bir yana, herkesçe bir canavar sayılmasından büyük bir üzüntü duyuyordu. Leigh Hunt’a bir mektubunda da bundan yakınır: “I am an outcast from human society; my name is execrated by the very beings whose happiness I ardently desire” (Toplumun dışına atılmış bir insanım; mutlu olmalarını böylesine bir içtenlikle istediğim kişiler benim adımdan nefret ediyorlar). Ne gariptir ki, siyasal inançlarından ötürü, günümüzde bile Shelley’ye kin duyanlar vardır. Örneğin, XX. yüzyılın en büyük şairlerinden biri olan ve daha önce söylediğimiz gibi, “a royalist in politics, a Catholic in religion and a classicist in literature” (siyasette kralcı, dinde Katolik, edebiyatta klasisizmden yana) olmakla övünen T. S. Eliot, Shelley’nin düşüncelerini “repellent” (itici) bulur ve bu şairi düşüncelerinden soyutlayarak değerlendirmenin yolu olmadığını söyler. İnsan olarak da Shelley’yi yerin dibine batırır: “It is difficult to read the poetry without remembering the man; and the man was humourless, pedantic, self-centred, and sometimes almost a blackguard” (Onu insan olarak anımsamadan şiirini okumak güçtür; ve o, insan olarak, gülmece yeteneğinden yoksun, ukala ve bencildi; kimi zaman namussuzdu neredeyse). Oysa bu türden siyasal yargıları olmayan ve T. S. Eliot’dan farklı olarak, yaşadığı sırada Shelley’yi yakından tanıyan başka bir şair, Lord Byron, kendi bir yana hiç kimseye karşı pek olumlu davranmadığı halde, Shelley’nin ölümünden sonra Murray’ye bir mektubunda şöyle demişti: “Without exception the best and least selfish man I ever knew. I never knew ona who was not a beast in comparison.” (Tanıdıklarım arasında istisnasız en iyi, en az bencil insandı. Onunla kıyaslanınca, hayvan sayılmayacak bir tek kişiyle karşılaşmadım.) Byron, Shelley’yi öven bir şiirinde de, “thy godlike crime was to be kind” (iyi yürekli olmak, senin tanrılara özgü cürümündü) der.</p>
      <p>Aslında ilk eşini bırakmaktan başka bir günahı olmayan Shelley’yi yakından tanıyan ender kişilerin hepsi, onun bu iyi yürekliliği üzerinde durmuşlardır. Shelley’nin şiirini anlamak için onun günlük yaşamına tanık olmak gerektiğini söyleyen Tre<span epub:type="pagebreak" id="page633" title="633"/>lawny, Shelley’nin herkese, özellikle yoksullara nasıl sevgiyle yaklaştığını anlatır. Leigh Hunt ise, Shelley’nin ölümünden çok sonra, 1850’de yayımladığı kendi özyaşamöyküsünde, Shelley’nin yoksul hastalara bakabilmek için, hastanelere devam ederek hastabakıcılığı öğrendiğini; yoksulların listesini çıkarıp, gerekince onlara giysi, besin ve para dağıttığını anlatır. Shelley sürekli geçim sıkıntısı çektiği halde, eline bir miktar para geçince, bunu başkalarına vermeye her zaman hazırdı. Ondan sürekli para isteyen kayınpederi Godwin’e beş bin İngiliz lirasından fazla vermişti. Kalabalık bir aile geçindiren Leigh Hunt’ın borçlarından kurtulması için, ona on dört bin İngiliz lirası bağışlamış ve Leigh Hunt, Shelley gibi bir insandan böyle bir yardım gördüğü için eziklik değil, tam tersine gurur duyduğunu söylemişti. Grierson’un dediği gibi, Shelley başkalarının acı çekmesine dayanamayan ender insanlardan biriydi ve bu iyi yürekliliği kimi zaman neredeyse güldürücü diyebileceğimiz durumlara neden olurdu. Örneğin, bir keresinde ayakkabılarını hemen çıkarıp bir dilenciye vermiş, evine yalınayak dönmüştü.</p>
      <p>Mary Shelley 1839’da eşinin toplu şiirlerini yayımlarken, onun başlıca iki özelliğinden söz eder. Bunlardan biri, herkese gösterdiği sıcak sevgi ve anlayıştı; ikincisiyse, tüm insanlığı özgürlüğe, barışa, mutluluğa ve toplumsal adalete kavuşturma özlemiydi. Shelley, <em>Prometheus Unbound</em>’un (Bağları Çözülen Prometheus) önsözünde, “a passion for reforming the world” (dünyayı düzeltme tutkusu) diye tanımlar bu özlemi. <em>The Cenci </em>adlı tiyatro oyunu bir yana, Shelley’nin uzun şiirlerinin tümünde görürüz bu tutkuyu. Ne var ki, aynı önsözde belirttiği gibi, Shelley didaktik şiirden nefret ederdi (“didactic poetry is my abhorrence”). Düzyazıyla da dile getirilebilecek bir düşünceyi şiirle söylemeye kalkanlardan hiç hoşlanmazdı.</p>
      <p>Dünyayı düzeltme tutkusu, Shelley’nin şiirine eklenen bir düşünce değil, şiirinin ta kendisidir. İşte bundan ötürü şair Shelley ile devrimci Shelley’yi birbirinden ayırmaya yeltenen eleştirmenler, yorumlarında başarısızlığa uğramışlardır öteden beri. Devrimcilik, Shelley’nin kişiliğinin özünden kaynaklanmaktaydı. Tutucu bir babanın oğlu olarak zengince bir aileden geldiğine, en seçkin okullarda eğitim gördüğüne göre de, devrimcili<span epub:type="pagebreak" id="page634" title="634"/>ğinde bir dış etken söz konusu olamaz. İlkin arkadaşları Wordsworth ve Coleridge gibi devrimci, sonra da tutucu olan Southey, “benim yaşıma gelince, sen de benim gibi düşüneceksin” dermiş Shelley’ye. Oysa Shelley’nin, otuzunda öleceğine sekseninde ölseydi, gene de hiçbir zaman Southey gibi düşünemeyeceği, öz varlığının ayrılmaz bir parçası olan inançlarından vazgeçmeyeceği besbellidir.</p>
      <p>Victoria Çağı’nda Matthew Arnold, Shelley’yi “beautiful and ineffectual angel beating in the void his luminous wings in vain” (ışıklı kanatlarını boşlukta nafile çarpan güzel ve etkisiz bir melek) olarak tanımlamış ve her nedense Shelley’nin havalarda uçan, düş dünyasında yaşayan, gerçeklerden kopmuş bir ütopyacı olduğu sanılmıştı. Ama Shelley hiç de öyle değildi aslında. Mektuplarından da anlaşıldığı gibi, çok okuyup sürekli bilgi ediniyor, yalnız kendi ülkesinin değil, tüm Avrupa’nın siyasal olaylarını yakından izliyordu. Ölümünden yüz yıl sonra yayımlanan <em>A Philosophical View of Reform </em>(Reforma Felsefi Açıdan Bir Bakış), siyasal gelişmeleri ne denli serinkanlı ve gerçekçi bir gözle incelediğini kanıtlar. Shelley ona çok acı veren ama kısa süren umutsuzluk anları geçirdiği halde, özlediği güzel düzenin eninde sonunda egemen olacağına inanırdı. Nitekim düşündüğü referansların birçoğu gerçekleşti bile. Tek isteği bu düzenin, aklın ve insanca bir sevginin denetimi altında, kan dökülmeden kurulmasıydı. Ama Mary Shelley’nin <em>The Masque of Anarchy </em>(Anarşinin Seyirlik Oyunu) adlı şiire eklediği nottan anlaşıldığı gibi, Shelley toplumun başlıca iki sınıfı saydığı varlıklılarla yoksullar arasında bir çatışmanın önlenemeyeceğini de biliyor, kanlı bir devrim olursa, halkın yanında yer alacağını söylüyordu.</p>
      <p>1821’de yazdığı ve ölümünden sonra yayımlanan <em>A Defence of Poetry</em>’yi (Şiirin Bir Savunması) okursak, Shelley’nin şairliğiyle devrimciliğinin ne denli iç içe olduğunu görürüz. Shelley’nin dostlarından Thomas Love Peacock, belki de şaka olsun diye <em>The Four Ages of Poetry </em>(Şiirin Dört Çağı) adlı bir kitapçık yazmış; yaşadıkları bilim ve felsefe çağında, şiirin bir barbarlık kalıntısı ya da yetişkin çocukların eline tutuşturulan bir oyuncaktan başka bir şey sayılmaması gerektiğini ileri sürmüştü. Shelley ise buna karşılık, XX. yüzyılın büyük şairlerinden Yeats’in, İngiliz edebi<span epub:type="pagebreak" id="page635" title="635"/>yatında şiir üzerine en özlü deneme diye övdüğü ve Sir Philip Sidney’nin XVI. yüzyılda yazdığı <em>Apology for Poetry </em>kadar değerli bir savunma kaleme almıştır. Shelley’ye göre, uygarlığın tek ölçüsü şiirdir; çünkü şiir “strengthens and purifies the affections, enlarges the imagination and adds spirit to sense” (duyguları güçlendirir ve arıtır, hayal gücünü genişletir ve maddeye ruh katar). XIX. yüzyılın başlangıcında olduğu gibi, bilim ve sanayinin ilerlediği çağlarda, maddeye egemen olan insanın maddenin kölesi haline dönüşmemesi için şiir ve sanat ayrıca gereklidir. (Gerçek kültürden genellikle yoksun bir teknoloji çağında yaşayan bizler için, Shelley’nin bu görüşü çok anlamlıdır.) Shelley uygarlığın gelişmesinin bilimden çok, şiir ve sanattan kaynaklandığına inanır. Gerçi ezilen insanlık Locke, Voltaire, Rousseau gibi düşünürlere gönül borcu duyar. “Ama onlar yaşamasaydı, ne olurdu?” diye sorar Shelley. Yanıtı da şudur: Sadece bir iki yüzyıl daha saçma sapan görüşler ileri sürülür, bazı kişilere inançlarından ötürü biraz daha eziyet edilirdi. Ama eğer Dante, Petrarca, Chaucer, Shakespeare, Milton ve başkaları şiir yazmasaydı; Rafaello, Michelangelo ve öteki ressamlar ve yontucular sanat yapıtları üretmeseydi; eski uygarlıklardan kalan anıtlar elimize geçmeseydi; dünyamız bugün korkunç bir halde olurdu. Üstelik Platon gibi gerçekten büyük düşünürlerin yazdıklarının özünde şiir vardır her zaman. Shelley’e göre, toplumun temellerini kuranlar, bize yaşama sanatını öğretenler, boyun eğdiğimiz yasaları koyanlar, şairler ve sanatçılardır. Geleceği gördükleri ve bize müjdeledikleri için, onların birer peygamber sayılmaları gerekmektedir.</p>
      <p>Shelley’nin ilk uzun şiiri, on sekiz yaşındayken yazdığı <em>Queen Mab</em>’in, Shakespeare’in <em>Romeo and Juliet</em>’inde sözü edilen bir peri kraliçesinin adını taşıdığı halde, perilerle filan ilgisi yoktur. Pek değerli bulmadığımız, Shelley’nin de daha sonraları çok kötü saydığı bu şiir, genç şairin henüz şiire dönüştüremediği siyasal ve toplumsal görüşlerini açıklaması açısından ilginç bulunabilir ancak. Kraliçe Mab, Ianthe adlı bir genç kızı (Ianthe, Shelley’nin ilk eşi Harriet’ten doğan kızının adıydı) sihirli arabasına koyup, ona dünyamızın geçmiş tarihini anlatır; insanların neden ezildiklerini, neden haksızlıklara uğradıklarını ve mutsuz olduk<span epub:type="pagebreak" id="page636" title="636"/>larını açıklar. Bu açıklamalar sırasında Shelley, yeryüzündeki felaketlerin başlıca sorumlusu saydığı krallara, devleti yönetenlere ve din adamlarına karşı yoğun bir saldırıya geçer; evlilik, ticaret, din gibi toplumca benimsenen kavramları acımasızca eleştirir. Sonra da, dünyamızın ileride nasıl kurtulacağını; barışın, adaletin ve kardeşliğin egemen olacağı bir düzenin nasıl kurulacağını anlatır. Shelley’nin daha sonraları en önemli uzun şiiri olan <em>Prometheus Unbound</em>’da kusursuz bir biçimde işleyeceği bu tema, <em>Queen Mab</em>’de oldukça ilkel ve basit bir biçimde ele alınır.</p>
      <p>Shelley’nin <em>Queen Mab</em>’iyle ilgilenen ender çağdaşları, bu şiirin asıl metninden çok, metne eklenen notları okuyunca şok geçirdiler. Bu notlara göre, Shelley’nin gözünde savaşmanın hiçbir kahramanca yanı yoktur. Savaşta insan kardeşinin kanını döken asker, düpedüz cinayet işlemiştir. Karşılıklı sevgi ve anlaşma üzerine kurulacağına, toplumda kendine saygın bir yer edinmek ya da parasal çıkarlar sağlamak uğruna yapılan evlilikler fuhuştan farksızdır ve çoğu evlilikler fuhuştur aslında. Kadın haklarının coşkulu bir savunucusu olduğu, daha sonraları yazdığı <em>The Revolt of Islam</em>’dan da (İslamın Başkaldırışı) anlaşılan Shelley’ye göre, kadınlar toplumda acımasızca ezilen ve horlanan köleler durumundadırlar. Hıristiyan dininin tüm öğretileri, sırf insanları sömürmek amacıyla papazlar tarafından uydurulan ve günün birinde gülünç sayılacak boş inançlardan başka bir şey değildir. Ne var ki, Shelley Hıristiyanlığı bir kurum olarak böylesine baltalamakla ve Hazreti İsa’yı Tanrı’nın oğlu saymamakla birlikte, onun tarihsel kişiliğine saygı duyardı. Hazreti İsa’yı <em>Hellas</em>’da da över:</p>
      <blockquote>
        <p>A power from the unknown God,</p>
        <p class="pull-right">A promethean conqueror came;</p>
        <p>Like a triumphant path he trod</p>
        <p class="pull-right">The thorns of death and shame</p>
      </blockquote>
      <blockquote>
        <p>Bilinmeyen tanrıdan bir güç,</p>
        <p class="pull-right">Prometheus’u andıran bir fatih geldi;</p>
        <p>Bir zafer alayında yürürcesine</p>
        <p class="pull-right">Ölümün ve utancın dikenlerini ezdi.</p>
      </blockquote>
      <p><span epub:type="pagebreak" id="page637" title="637"/>Tıpkı Blake gibi Shelley de, kilisenin baskısı yüzünden, temelde sevgi üzerine kurulu olan Hıristiyanlığın, kin üzerine kurulu bir dine dönüştüğünü ileri sürerdi. Ne var ki, Shelley Hıristiyanlığın kalıplaşmış Tanrı kavramını yadsıdığı ve otel kayıtlarına bile kendini “tanrıtanımaz bir insansever” diye yazdığı halde, gerçek bir <em>atheist</em>’ten çok, bir <em>pantheist</em>’ti bize kalırsa. Çünkü “evrenin ruhuna” (“the soul of the universe”) ve “sonsuzluğa can veren yüce bir dimağa” (“some vast intellect animates infinity”) inanırdı.</p>
      <p>Shelley’nin <em>Queen Mab</em>’de, ileride kayınpederi olacak Godwin’in düşüncelerini alıp koşuk biçimine döktüğü ileri sürülmüştür. Gerçi şair, bu düşünürle tanışmadan önce Godwin’e yazdığı coşkulu mektuplarda, ancak <em>Enquiry Concerning Political Justice</em>’i okuduktan sonra aklı başına geldiğini, doğru dürüst düşünmeyi öğrendiğini söyler. Ama bize kalırsa, Godwin’in Shelley üzerindeki etkisi bir hayli abartılmış; Shelley gibi çok okuyan bir adam için, sanki cahilmiş de yalnız Godwin’i okumuş gibi bir hava yaratılmıştır neredeyse. İşte bu yüzdendir ki, C. S. Lewis “Shelley, Dryden and Mr. Eliot” adlı denemesinde, “let us hear no more of Godwin!” (Godwin lafı yeter artık!) diye isyan eder. Kaldı ki, Shelley çok önemli bir noktada Godwin’in düşüncesini tersyüz etmiştir: Godwin’e göre, insanlığı toplumsal adalete kavuşturacak olan mutlu düzen, aklın egemen olmasıyla kurulacaktı. Oysa Shelley’e bakılacak olursa, ancak kardeşçe bir sevginin egemenliğiyle ve hem ulusların, hem de tek tek bireylerin birbirlerini sevmeleriyle yeryüzü cennete dönüşebilirdi. İnsanların kendi benliklerinin dar sınırlarından çıkıp, hayal güçlerini kullanarak başkalarıyla kaynaşmaları ve özdeşleşmeleri, bireyler için de toplumlar için de tek kurtuluş yoluydu.</p>
      <p>İşte bu yüzdendir ki, Shelley’nin <em>Queen Mab</em>’den sonra yazdığı ve 1816’da yayımladığı ilk önemli şiiri sayılan <em>Alastor or the Spirit of Solitude</em>’da (Alastor ya da Yalnızlığın Ruhu) yalnızlığın insanı nasıl ölüme sürüklediği konusu ele alınır. Yunancada “öç alan” anlamına gelen Alastor adlı doğaüstü varlık, yalnızlığa sığınanları cezalandırır. Shelley anlaşılması hiç de kolay olmayan bu şiiri, kendini çok yakında veremden ölmeye mahkûm sandığı bir umutsuzluk anında yazmıştı. Şiirin önsözünde, işleyeceği <span epub:type="pagebreak" id="page638" title="638"/>temayı özetleyip, bir şirin öyküsünü yazacağını bildirir. O şairin kendisi olduğunu söylemez ama, besbellidir bu. Şair sevebileceği bir varlığı arar, böyle bir varlığı bulamayınca da hayal kırıklığına uğrar ve Alastor öcünü alıp onu öldürür.</p>
      <p>Bu genç şair, tıpkı Shelley gibi, kendine yabancı bildiği ailesinden ve yurdundan ayrılıp, eski uygarlıkların merkezi olan Atina, Kudüs, Babilonya, Memphis, Thebes gibi kentlerde gezer. Arabistan’dan geçtiği sırada, ona âşık olan bir genç kızla karşılaşır, ama onun yanında kalmaz. Sonunda Kaşmir’e gelir ve orada bir düş görür: Yüzü örtülü bir kadın yanına oturup onunla konuşur. Bu kadının sesi, “kendi ruhunun sesi gibidir” (“like the voice of his own soul”). Tıpkı onun gibi şair olan bu gizemli varlık, Shelley’nin erdem ve özgürlük üzerine tüm düşüncelerini dile getirir. Şair, düşünde onunla birleşir; ama uyanınca, kendini gene yapayalnız bulur:</p>
      <blockquote>
        <p class="pull-right">Lost, lost, for ever lost</p>
        <p>In the wide pathless desert of dim sleep</p>
        <p>That beautiful shape!</p>
      </blockquote>
      <blockquote>
        <p class="pull-right">Yitti, yitti, sonsuza değin yitti</p>
        <p>Karanlık uykunun yolsuz engin çölünde</p>
        <p>O güzel biçim!</p>
      </blockquote>
      <p>“Yok olan bu düşün peşinden giden şair, günün birinde bir deniz kıyısına varır. Orada bulduğu küçük bir tekneye binip, garip bir yolculuğa çıkar. Rüzgârlar ve dalgalar onu sahilde bir mağaraya sürükler. Bu mağaradan akan bir yeraltı ırmağı, ilkin rengârenk çiçeklerle dolu ormanlardan geçtikten sonra, şairi çıplak dağlar, derin uçurumlar, gürleyen seller, yalçın kayalar, kapkara taşlarla dolu bir yere götürür. Bu kıraç ve korkunç yerde, yeşil ve huzurlu küçücük bir köşe vardır. Şair orasını görür görmez, öleceğini anlar. Gidip yeşilliğe uzanır ve ölür.</p>
      <p>Shelley tüm insanları sevip, tüm insanlarla kaynaşacağı yerde, kendi benliğinden çıkamayan, kendine benzer bir düş kadını uğruna kısır bir döngüye girip Yalnızlık tarafından öldürülen ve aslında kendisi olan bu şairi bir bakıma yüceltirken, bir bakı<span epub:type="pagebreak" id="page639" title="639"/>ma da yermektedir. Mary Godwin’le mutlu beraberliğine karşın, ideal kadını arayış tema’sı, aklını hep kurcalıyordu anlaşılan. Çünkü <em>Alastor</em>’dan bir yıl sonra yazmaya başladığı ve tamamlamadan bıraktığı “Prince Athanase”de de aynı konuyu işler; bir düş kadını uğruna Athanase’in nasıl mahvolduğunu anlatır. Birazdan göreceğimiz gibi, ölümünden bir yıl önce yazdığı <em>Epipsychidion</em>’da gene bu konuya değinir.</p>
      <p>Shelley 1817’de, ilkin Edmund Spenser trafından kullanıldığı için “Spenserian stanza” denilen dokuz dizelik kıtalarla on iki bölümlü uzun bir şiir yazdı. 1818’de yayımladığı bu şiire, anlattığı öykünün baş kişileri olan erkekle kadının adını, “Laon and Cythna” adını vermişti ilkin. Daha sonraları <em>The Revolt of Islam </em>adını haklı olarak daha uygun buldu. Bunun nedeni de ortada: Şiirin ele aldığı başlıca temalardan biri, kadınlarla erkeklere eşit haklar verilerek, onların özgürlüklerine kavuşmalarıdır. Kadınlar dünyanın her ülkesinde, özellikle İslam ülkelerinde ezilmektedirler. “Can man be free if woman be a slave?” (Erkek özgür olabilir mi kadın köle olunca?) diye soran Shelley, insan haklarını kadın haklarından ayırmanın yolu olmadığını bilir. Shelley eşi Mary’ye adadığı <em>The Revolt of Islam</em>’ın bir önsöz niteliği taşıyan sunuş şiirinde, daha çocukken, okulda büyük öğrencilerin küçüklere zorbalık ettiğini görünce, kötülüğe karşı savaşmaya ant içtiğini anlatır. Sonra da “geleneklerin öldürücü zincirini” (“the mortal chain of custom”) kırıp, sevdiği erkekle açıkça yaşayabildiği için Mary’yi över. Zaten bu şiirde Laon, kendisinin idealize edilmiş bir portresi olduğu gibi, Cythna da Mary’nin idealize edilmiş bir portresidir. Laon ile Cythna her açıdan birbirine çok benzerler; o kadar ki, Shelley onları kardeş yapmayı düşünmüştü ilkin.</p>
      <p>Çok güzel gencecik bir kız olan Cythna, Laon’la el ele verip, Shelley’nin bir tek büyük ülke saydığı İslam’ın başkaldırışında önderlik eder. Zorbaların yenilgisi, adaletsizliğin, boş inançların ve her çeşit kötülüğün ortadan kalkması sağlanır böylece. Üstelik bu büyük devrim hiç kan dökülmeden gerçekleşir. İslam halkı özgür ve mutlu olur. Ama bir süre sonra zorbalar daha da güçlenmiş, daha da kötüleşmiş olarak geri dönerler. Onlara başkaldıran halkı acımasızca cezalandırırlar. Din adamlarının isteği <span epub:type="pagebreak" id="page640" title="640"/>üzerine, Laon ile Cythna diri diri yakılır. Ne var ki, şiir umutsuzluk içinde bitmez gene de; çünkü bu mutsuz sona karşın, kötülüğün gelip geçici olduğuna, yeryüzü cennetinin er geç kurulacağına sarsılmaz bir inancı vardır Shelley’nin.</p>
      <p>Bu şiirde anlatılan olayların açık seçik olmayışı, <em>The Revolt of Islam</em>’ın başlıca kusurudur. Her şey şiirsel bir sis içinden, yarım yamalak, bozbulanık görülmektedir sanki. Shelley bir mektubunda, burada anlatılan olayların İstanbul’da ve Yunanistan’ın bazı bölgelerinde geçtiğini söyler. Oysa İstanbul’u ya da herhangi başka bir yeri anımsatan en küçük bir ayrıntı görülmez şiirde. Şairin gerçek dünyayla bir bağ kurmaması yüzünden, bizi ayrıca ilgilendiren ve çok güzel yerleri olan <em>The Revolt of Islam</em>’ı büyük bir şiir saymamamızın yolu yoktur.</p>
      <p>Shelley’yi yeryüzünden ayaklarını kesip, hep havalarda uçmakla suçlayanları doğrulayan <em>The Revolt of Islam</em>’dan farklı olarak, onun birçok şiiri –örneğin, <em>Rosalind and Helen</em>, <em>Julian and Maddalo</em> ve özellikle <em>The Masque of Anarchy–</em> gerçeklerden hiç de kopuk sayılamaz. Gerçi <em>Rosalind and Helen</em> ayrıca değerli bir şiir değildir ama, Shelley’nin kadın haklarını bir kez daha savunması açısından oldukça ilginçtir gene de. En olumlu yanı da, <em>Julian and Maddalo</em> gibi, rahat bir konuşma diliyle yazılmış olmasıdır. Zaten bu şiir, iki kadın arasında geçen bir konuşmadır aslında. Bu iki kadın konuşurken, başlarına neler geldiği anlaşılır: Rosalind nefret ettiği çok ahlaksız bir adamla zorla evlendirilmiştir. Bu adam çocuklarının vesayetinin annelerine verilmesini yasaklayan bir vasiyetname yazarak, öldükten sonra bile eşine kötülük yapmaya devam eder. Shelley kendi de Harriet’ten doğan çocuklarının vesayetini alamadığı için, bu ananın uğradığı haksızlığı ve çektiği acıları içtenlikle dile getirir. Sevdiği eşsiz erkeği, Lionel’i yitiren Helen’in öyküsü de hazindir. Şair olan Lionel tipik bir Shelley kahramanıdır: Toplumda saygın bir yeri ve serveti olduğu halde, ezilenlerin ve yoksulların haklarını savunur. Yaşamını bile yitirmeyi göze alarak, adaletsizliğe ve zorbalığa karşı çıkar. Eziyet gördüğü ülkesinden kaçıp sürgüne gitmek zorunda kalır. Ama yurtseverliği ağır bastığından geri döner ve hapse atılır. Ağır hastalandığı için düşmanları onu hapisten çıkarırlar, ama iş işten geçmiştir ve Lionel ölür.</p>
      <p><span epub:type="pagebreak" id="page641" title="641"/>Gene 1818’de yazılan <em>Julian and Maddalo: A Conversation, </em>Shelley’nin başyapıtları arasında yer almaz. Ama bu şiir, aslında Shelley olan Julian ile, Byron olan Maddalo arasında bir konuşma biçimini aldığı için bizi hayli ilgilendirir. Shelley ile Byron birçok açıdan tümüyle karşıt kişilikler olmakla birlikte, 1816’da İsviçre’de karşılaştıktan sonra sık sık görüşmüşlerdi. Shelley’nin daha ilk tanıştıkları sırada Byron’a yazdığı bir mektuptan anlaşıldığı gibi, Shelley en küçük bir kıskançlık duygusundan bile ne denli arınmış olduğunu kanıtlayan bir içtenlikle, Byron’un şair olarak yeteneklerinin insanda hayret uyandıracak kadar büyük olduğunu söylemiş ve bu yetenekleri boşuna harcamaması için arkadaşına yalvarmıştı. <em>Julian and Maddalo</em>, iki şairin 1818’de Venedik’te buluştukları sıradaki konuşmalarından esinlenerek yazıldı. Shelley şiirin önsözünde Julian’ı, yeryüzüne özgürlüğü ve toplumsal adaleti yerleştirmeye kendini adamış bir İngiliz olarak tanıtır. Maddalo ise, soylu bir aileden gelen çok varlıklı bir Venediklidir. (Bu şiire niçin girdiği pek anlaşılmayan üçüncü kişiyse, Julian’la Maddalo’nun bir tımarhaneyi gezerken gördükleri bir delidir.) Julian, yani Shelley, Byron’a gerçekten hayrandır, ama onu tam bir sağduyuyla eleştirmeyi bilir: Byron öyle bir dâhidir ki, tüm gücünü böyle bir amaca yöneltse, ülkesini özgürlüğe ve mutluluğa bile kavuşturabilir. Ama aşırı gururlu olmak onun büyük bir kusurudur. Kendi dev dimağını, çevresindekilerin cüce dimağlarıyla karşılaştırarak, onları hor görür. Belki Shelley de zaman zaman soylu Lord’un hor gördüklerinden biri sanıyordu kendini. Çünkü ölümünden iki ay önce, Mayıs 1822’de Leigh Hunt’a bir mektubunda, belki de şaka olarak, Lord Byron’un yanında uzun süre kaldığı için “güneşin ateş böceğini söndürdüğünü” (“the sun has extinguished the glow-worm”) ve artık şiir yazamadığını söyler.</p>
      <p>16 Ağustos 1819’da, İtalya’da oturan Shelley’yi derinden sarsan bir olay oldu Manchester’de: Bazı reformlar yapılmasından yana bir miting düzenleyen halkın üstüne yürüyen askerler, aralarında çocukların ve kadınların da bulunduğu kalabalığın içine dörtnala giden atlarla dalıp, on kişiden fazla insan öldürdüler, aşağı yukarı beş yüz kişiyi de yaraladılar. Napoleon’un yenildiği meydan savaşı Waterloo’nun adından esinlenerek, Manches<span epub:type="pagebreak" id="page642" title="642"/>ter’in St. Peter’s Fields’inde savunmasız halka karşı yapılan bu yürekler acısı savaşa Peterloo adı verildi. Shelley, <em>The Masque of Anarchy</em>’yi bu olay üzerine yazdı. Burada “masque” sözcüğü “maske” anlamında değil; XVII. yüzyılda verilen, müzikli danslı, kostümlü ve kimi zaman maskeli temsiller anlamında kullanılır. “Anarşi” ise, yasal haklarını arayan halkın eylemlerine verilen bir ad değil, baskıya ve teröre başvurarak, halkın kanını döken muhafazakâr İngiliz hükümetinin yaptığı teröre verilen bir addır.</p>
      <blockquote>
        <p>As I lay asleep in Italy,</p>
        <p>There came a voice from over the sea</p>
      </blockquote>
      <blockquote>
        <p>Ben uykudayken İtalya’da,</p>
        <p>Bir ses geldi denizleri aşarak</p>
      </blockquote>
      <p>dizeleriyle başlayan şiirde, hükümet üyeleri, adları açıkça verilerek, teker teker gözümüzün önünden geçirilir. Her biri, belirli bir kötülüğü simgeler. Örneğin, Shelley’nin öldüğü yıl canına kıyan Dışişleri Bakanı Viscount Catlereagh, cinayeti; şairin kendi çocuklarıyla yaşamasını engelleyen Adalet Bakanı Eldon, sahtekârlığı; başka bir bakan ikiyüzlülüğü simgeler vb. kabine üyelerinin peşinden lordlar, piskoposlar, hafiyeler ve her çeşit halk düşmanı gelmektedir. Kana bulanmış bir kır ata binen Anarşi, bu geçit töreninin en sonunda görülür; halkın içine dalıp herkesi ezer, sindirir. Ancak bir genç kızın karşı koymasıyla (ne ilginçtir ki, Shelley bu onurlu işi genç bir erkeğe değil de, genç bir kıza verir) halk, Anarşiyi ve avenesini yener. Şiirin sonunda da Shelley İngiliz halkına seslenir:</p>
      <blockquote>
        <p>Rise like lions after slumber</p>
        <p>In unvanquishable number,</p>
        <p>Shake your chains to earth like dew</p>
        <p>Which in sleep had fallen on you;</p>
        <p>You are many, they re few.</p>
      </blockquote>
      <blockquote>
        <p>Uykudan uyanmış aslanlar gibi kalkın,</p>
        <p>Yenilemeyecek kadar kalabalık;</p>
        <p><span epub:type="pagebreak" id="page643" title="643"/>Uyurken üstünüze düşen bir şebnemmiş gibi,</p>
        <p>Zincirlerinizi silkip yere atın;</p>
        <p>Siz çoksunuz, onlar az.</p>
      </blockquote>
      <p>Ancak beş dizesini verdiğimiz bu uzun seslenişin mesajı öylesine açık seçiktir ki, Shelley’nin tüm yalvarıp yakarmalarına karşın, Leigh Hunt gibi gözüpek bir adam bile, yönettiği ilerici bir dergi olan <em>The Examiner</em>’de bu şiiri yayımlamaya cesaret edemedi. <em>The Masque of Anarchy </em>şairin ölümünden ancak on yıl sonra, ünlü Reform Bill (Reform Tasarısı) Parlamento’dan geçince gün ışığına çıkabildi. Yüzyılımızın ilk yarısında, <em>Revaluations</em> (Yeniden Değerlendirmeler) adlı kitabında, Shelley’yi yeren eleştirmenlerin başında gelen, onu havalarda uçmak ve anlamı belirsiz şiirler yazmakla suçlayan Leavis bile, eğer dehasını <em>The Masque of Anarchy</em> türünde şiirler yazmakta kullansaydı, Shelley’nin çok daha büyük bir şair olacağını söyler. “Song to the Men of England”de de (İngiltere İnsanlarına Şarkı) Matthew Arnold’un deyişiyle “ışıklı kanatlarını” hiç de beceriksizce çırpmayan, hiç de havalarda uçmayan; tam tersine, yere çok sağlam basarak dobra dobra konuşan bir Shelley’nin sesini duyarız:</p>
      <blockquote>
        <p>The seed ye sow, another reaps,</p>
        <p>The wealth ye find, another keeps;</p>
        <p>The robes ye weave, another wears;</p>
        <p>The arms ye forge, another bears.</p>
        <p class="margin-top">Sow seed, but let no tyrant reap;</p>
        <p>Find wealth, let no impostor heap;</p>
        <p>Weave robes, let not the idle wear;</p>
        <p>Forge arms in your defence to bear.</p>
      </blockquote>
      <blockquote>
        <p>Senin ektiğin tohumu başkası biçer,</p>
        <p>Senin bulduğun servete başkası el koyar,</p>
        <p>Senin dokuduğun giysileri başkası giyer,</p>
        <p>Senin yaptığın silahları başkası taşır.</p>
        <p class="margin-top"><span epub:type="pagebreak" id="page644" title="644"/>Tohum ek, ama zorba biçmesin;</p>
        <p>Servet bul, ama sahtekâr yığmasın;</p>
        <p>Giysi doku, ama tembeller giymesin;</p>
        <p>Silah yap, ama kendini savunmak için.</p>
      </blockquote>
      <p>Shelley, <em>The Masque of Anarchy</em>’yi yazdığı yıl, yani 1819’da<em> Peter Bell the Third</em>’ü (Üçüncü Peter Bell), bir yıl sonra da <em>Swellfoot the Tyrant</em>’i (Şiş-ayaklı Zorba) yazdı. Taşlama türündeki bu uzunca şiirlerin çok başarılı olduklarını söyleyemeyiz. Birincisinde, eskiden hayranlık duyduğu, ama daha önce de açıkladığımız gibi, sonraları çok darkafalı ve tutucu bir adama dönüşen, şiirleri de aklın alamayacağı kadar kötüleşen yaşlı Wordsworth’ü alaya aldı. Birinci Peter Bell, Wordsworth’ün şiiri; ikinci Peter Bell, bu şiirin başka biri tarafından yapılan parodisiydi. Shelley üçüncü Peter Bell’i kendi yazdığı için, şiirine <em>Peter Bell the Third</em> adını verdi. Öteki taşlaması <em>Swellfoot the Tyrant</em>’i, Kral IV. George’un Kraliçe Caroline’dan büyük bir skandala neden olan boşanması dolayısıyla yazdı. Ne var ki, bu şiir, <em>Peter Bell the Third</em>’den bile daha az eğlencelidir. Böyle bir konuyu, İngiliz romantik şairleri arasında taşlamanın tek ustası olan Lord Byron işleyebilirdi ancak.</p>
      <p>Gene 1819 yılında Shelley, <em>The Cenci</em> adında bir tiyatro oyunu yazdı. Bu oyun XVI. yüzyılın sonunda İtalya’da geçen gerçek bir olaydan kaynaklanır: Roma’nın soylularından ahlaksız Kont Francesco Cenci, kendi öz kızı Beatrice’ye karşı cinsel bir tutkuya kapılır. Bu korkunç durumdan kurtulabilmek için elinden geleni yapan Beatrice, sonunda “my father’s honour did demand my father’s life” (babamın onuru, babamın yaşamını yitirmesini gerektiriyordu) diyerek, erkek kardeşi ve üvey annesiyle birleşir, kiralık katillerin babasını öldürmesini sağlar. Bu cinayet meydana çıkınca, her üçü de yargılanıp ölüme mahkûm olurlar. Shelley’nin toplumsal ya da siyasal bir konuyu işlemeyen tek uzun yapıtıdır bu, kimine göre. Ama bize kalırsa, <em>The Cenci</em>’de de kötülüğe karşı savaş açıldığı için, bu oyun Shelley’nin şair olarak her zaman güttüğü amaca uygundur gene de. Elizabeth Çağı tragedyalarına öykünen ve birçok tiyatro topluluğu tarafından reddedildikten sonra, ancak 1886’da Shelley derneği sayesinde sah<span epub:type="pagebreak" id="page645" title="645"/>neye konulan <em>The Cenci</em>’nin değeri konusunda eleştirmenler birbirlerine aykırı görüşler ileri sürerler. Kimileri <em>The Cenci</em>’yi hem şiir açısından, hem de dramatik açıdan, yani bir tiyatro oyunu olarak överler. Kimileri de bu oyunu pek beğenmezler. Leavis ise, Shelley’ye karşı çoğu zaman benimsediği olumsuz tutumu sürdürür; üstelik Shelley’nin bu oyunda Shakespeare’den “plagiarism” yani intihal yaptığı, birçok dizeyi ondan aşırdığı görüşünü savunur.</p>
      <p>Shelley 1819’da tamamlayıp bir yıl sonra yayımladığı başyapıtı <em>Prometheus Unbound</em>’u yazarken, Aeschylos’un <em>Zincirlenen Prometheus </em>tragedyasından esinlenmişti. Bilindiği gibi, Yunan mitolojisinde “titan” denilen ilk tanrılardan biri olan Prometheus, Apollo’nun güneş arabasından ateş çalıp, bu ateşi insanlara armağan etmiş, böylece yeryüzünde uygarlığın başlaması sağlamıştı. Tanrıların buyruklarına karşı çıkıp insanlara yardım ettiği için Zeus onu cezalandırmış. Kafkas dağında bir kayaya zincirlemiş, bir akbaba sürekli olarak onun karaciğerini kemirmişti. Böyle bir efsane elbette ki Shelley’yi büyüleyecek ve çağımızın büyük şairlerinden W. B. Yeats’in “a sacred book” (kutsal bir kitap) dediği, C. S. Lewis gibi etkin bir eleştirmeninse XIX. yüzyıl edebiyatının en güzel uzun şiiri saydığı <em>Prometheus Unbound</em>’un yazılmasına neden olacaktı.</p>
      <p>Beş perde yerine dört perde olan<em> Prometheus Unbound</em>’un, biçim açısından Yunan tragedyalarını biraz andırdığı halde, bir tiyatro oyunuyla uzaktan yakından hiçbir ilgisi yoktur; sahneye konulması da söz konusu olamaz. Shelley bu şiiri yazmakla, tümüyle özgün, kimsenin denemediği yeni bir edebiyat türü yaratmış, buna “lyrical drama” adını vermişti. Bu “lyrical” deyimi ayrıca yerindedir burada. O kadar ki, Paul de Reul gibi kimi eleştirmenlere göre, <em>Prometheus Unbound</em> bir şiirden çok bir senfoniyi andırır ve Shelley’nin dehasına asıl uyan sanatın şiir değil, müzik olduğuna inanan Matthew Arnold’un savını da doğrular.</p>
      <p>Eşi Mary, <em>Prometheus Unbound</em>’a eklediği notta, Shelley’nin kötülüğe karşı savaşan, umut ve yiğitlikle dolu kişileri ele almaktan ayrıca hoşlandığını söyler.</p>
      <blockquote>
        <p class="pull-right"><span epub:type="pagebreak" id="page646" title="646"/>Be what is my destiny to be</p>
        <p>The saviour and the strength of suffering man</p>
      </blockquote>
      <blockquote>
        <p class="pull-right">Alınyazım ne olmamı istediyse o olacağım</p>
        <p>Acı çeken insanın kurtarıcısı ve gücü</p>
      </blockquote>
      <p>diyen Prometheus, Shelley’nin sevdiği bu kahraman tipinin en yüce örneğidir. Prometheus, Aeschylos’un yarattığı kişiye de benzemez. Çünkü Yunanlı tragedya yazarının Prometheus’u, tanrıların gazabına uğradıktan sonra onlara başkaldırmaz; Zeus’un isteklerine boyun eğip onunla barışarak özgürlüğüne kavuşur. Oysa Shelley’nin Jupiter dediği Zeus, adaletten yana bir tanrı değil, “yanan altından yapılmış tahtına” (“on his throne of burning gold”) yerleşmiş, insanları baskı altında tutarak uygarlığa erişmelerini engellemeyi amaçlayan güçlü bir zorbadır. İnsanların savunucusu Prometheus böyle bir zorbaya ödün veremez.</p>
      <p>Alışılagelmiş tiyatro oyunlarından farklı olarak, <em>Prometheus Unbound</em>’da belirli bir olaylar dizisi yoktur. Birinci perdede, Premetheus’un çektiği akıl almaz acılar dile getirilir. Onun yalnız bedenine değil, ruhuna da işkence edilmektedir. Jupiter’in bu amaçla gönderdiği doğaüstü zalim yaratıklar, insanoğlunun her şeyi nasıl berbat ettiğini; örneğin, eski Yunanistan’ın görkemli uygarlığının nasıl yıkıldığını; dünyaya sevgi getiren Hazreti İsa’nın nasıl çarmıha gerildiğini; Fransız Devrimi’nin nasıl başarısızlığa uğradığını ona anımsatırlar; güçlü olanların iyilikten, bilge olanlarınsa sevgiden yoksun olduklarını söylerler. Ne var ki, Prometheus bu acılara karşın, umudunu yitirmez; kötülüğün ve zorbalığın yeryüzünden er geç yok olacağını bilir.</p>
      <p>Yenik düşen Titan’ın umudunun başlıca kaynağı, doğayı ve doğaya egemen olan sevgiyi temsil eden ve şimdilik uzaklarda sürgünde bulunan Asia’dır. İkinci perdede, sevdiği Prometheus’dan haber bekleyen Asia’nın baharı selamlaması, yakında ikisinin birbirlerine kavuşacaklarını, yani insanla doğanın bütünleşeceğini müjdeler:</p>
      <blockquote>
        <p class="pull-right"><span epub:type="pagebreak" id="page647" title="647"/>Thou hast descended</p>
        <p>Cradled in tempests; thou dost wake, o Spring!</p>
        <p>O child of many winds!</p>
      </blockquote>
      <blockquote>
        <p class="pull-right">İndin yeryüzüne</p>
        <p>Fırtınaların beşiğinde; uyanıyorsun ey bahar!</p>
        <p>Ey nice rüzgârların çocuğu!</p>
      </blockquote>
      <p>Üçüncü perdede, Jupiter insan ruhundan başka her şeye egemendir. İnsan ruhu ise,</p>
      <blockquote>
        <p class="pull-right">Like unextinguished fire,</p>
        <p>Yet burns towards heaven with fierce reproach and doubt.</p>
      </blockquote>
      <blockquote>
        <p class="pull-right">Sönmeyen bir ateş gibi,</p>
        <p>Yabansı kınamalar ve kuşkular içinde, hâlâ gökyüzüne yükselmektedir.</p>
      </blockquote>
      <p>Prometheus’un tanrılardan çaldığı ateşi simgeleyen insan ruhunun bu sönmeyen ateşi, sonunda Jupiter’i yok eder: Kaderin temsilcisi ve Jupiter’in oğlu olduğu halde, ondan daha güçlü olan Demogorgon, zorbayı tahtından alaşağı edip, onunla birlikte yarılan toprağın derinliklerine gömülür ve Herakles, Prometheus’un zincirlerini çözer. Dördüncü perdeyse, insanlığın kurtuluşunu kutlayan ve ancak Beethoven’in dokuzuncu senfonisiyle karşılaştırılabilecek uzun bir sevinç şarkısıdır.</p>
      <p>Shelley kendinden bir yıl önce veremden giden Keats’in ölüm haberini alınca, “Adonais” adlı bir ağıtla onu yüceltti. Shelley ile Keats hiç de yakın dost değildiler; Leigh Hunt’ın evinde ancak birkaç kez karşılaşmışlardı. Ama Shelley, Keats’in hasta olduğunu duyar duymaz, her zamanki sevecenliğiyle, onun İtalya’ya gelip evinde konuk kalmasını istemişti. “Adonais”in önsözünden anlaşıldığı gibi, Shelley, Keats’i zalim bir toplumun kurbanı biliyordu. Shelley’ye bakılacak olursa, Keats’in şiirleri öyle ağır hakaretlerle yerin dibine batırılmıştı ki, genç şair böylesine horlanmaya dayanamamış, verem olmuştu. Milton’ın “Lycidas”ı gibi, klasik Yunan edebiyatının <em>pastoral elegy</em>’lerini örnek alan “Ado<span epub:type="pagebreak" id="page648" title="648"/>nais”de, sevilen bir arkadaşın ölümüne değil, genç bir şairin ölümüne duyulan acı dile getirilir. Shelley 18 Haziran 1821’de, Byron’un sevgililerinden biri olan Jane Clairmont’a yazdığı bir mektupta, bu şiirin “hem Keats’e, hem de kendisine layık olduğunu” (“worthy both of him and me”) söyler. Gerçekten de, bu tür ağıtların yapaylığından ötürü, bir bütün olarak değilse bile, yer yer çok güzeldir “Adonais”:</p>
      <blockquote>
        <p>He has outsoared the shadow of our night;</p>
        <p>Envy and calumny and hate and pain,</p>
        <p>And that unrest which men miscall delight,</p>
        <p>Can touch him not and torture not again;</p>
        <p>From the contagion of the world’s slow stain</p>
        <p>He is secure.</p>
      </blockquote>
      <blockquote>
        <p>Gecemizin gölgesinden sıyrılıp yükseldi;</p>
        <p>Haset ve karaçalma, kin ve acı,</p>
        <p>Ve yanılarak sevinç dediğimiz o huzursuzluk,</p>
        <p>Ona dokunamaz, ona işkence edemez artık;</p>
        <p>Dünyanın ağır ağır yayılan lekesi</p>
        <p>Artık bulaşamaz ona.</p>
        <p>.............</p>
      </blockquote>
      <blockquote>
        <p>The One remains, the many change and pass;</p>
        <p>Heaven’s light forever shines, Earth’s shadows fly;</p>
        <p>Life, like a dome of many-coloured glass,</p>
        <p>Stains the white radiance of eternity,</p>
        <p>Until Death tramples it to fragments.</p>
        </blockquote>
      <blockquote>
        <p>Tek olan kalır, çok olan değişip göçer;</p>
        <p>Gökyüzünün aydınlığı hep parlar, yeryüzünün gölgeleri uçup gider;</p>
        <p>Yaşam, rengârenk camdan bir kubbe gibi</p>
        <p>Sonsuzluğun göz kamaştıran beyaz ışığını lekeler,</p>
        <p>Ta ki ölüm, o kubbeyi ayağının altına alıp paramparça eder.</p>
      </blockquote>
      <p><em>Alastor</em>’dan söz ederken, Shelley’nin ikinci eşi Mary’yle çok olumlu beraberliğine karşın, hep bir sevda hayalinin peşinden <span epub:type="pagebreak" id="page649" title="649"/>koşmak gibi çocuksu bir özlem beslediğine değinmiştik. Yunancada “ruha eklenen ruh” anlamına gelen <em>Epipsychidion</em>’u ömrünün son yılında, bu özlemi gerçekleştirdiğini sandığı sırada yazdı: Emilia Viviani adında, soylu bir İtalyan ailesinden gelen bir genç kızla tanışmıştı. Ailesi kızı bir manastıra kapattığı için, Shelley, Emilia’yı kötü geleneklerin ve toplum baskısının bir kurbanı saydı ve tamamıyla platonik bir biçimde ona sevdalandı. Daha doğrusu, sevdalandığına kendini inandırmak istedi. Eşi Mary bile bu durumu ciddiye almıyor, “ Shelley’s İtalian Platonics” (Shelley’nin İtalyan usulü platonizmi) dediği bu sevdayla alay ediyordu. Zaten kız daha şiir bitmeden başkasıyla evlenmişti. Çok geçmeden Shelley de yanıldığını anladı. Bir tanrıça sanıp yücelttiği genç kızın bir buluttan başka bir şey olmadığını, <em>Epipsychidion</em>’u okumaya artık katlanamadığını söyledi. Shelley bu şiirde, birbirini pek tutmayan iki ayrı tezi savunur: Bir yandan platonik aşkı yüceltirken, bir yandan da aşkın –hem de platonik olmayan aşkın– tümüyle özgür olması gerektiğini, insanın sadece bir tek kişiyi değil, birkaç kişiyi birden sevmeye hakkı olduğunu ileri sürer.</p>
      <p>Shelley’nin gene 1821’de yazdığı <em>Hellas</em>, biçim olarak <em>Prometheus Unbound </em>gibi bir <em>lyrical drama</em>’dır ve Yunanistan’ın Osmanlı İmparatorluğu’na karşı bağımsızlık savaşını kutlamak amacıyla kaleme alınmıştır. Shelley’nin Türklere karşı düşmanca duygular beslediğini söylemek gülünç olur. Ne var ki, Yunanistan’ın Osmanlıların egemenliği altında bulunup özgürlüğü uğruna savaşması, Shelley’nin bu ülkeden yana çıkması için yeterli bir nedendi. Eğer bir Yunan İmparatorluğu olsa da, bu imparatorluk Türkleri egemenliği altına alsaydı ya da Yunanistan Büyük Britanya İmparatorluğu’nun sınırları içinde bulunsaydı, Shelley mutlaka aynı tepkiyi gösterirdi. Nitekim bu şiirde kendi yurttaşlarına “the bought Britons” (satılmış Britanyalılar) diye çatar. İleride göreceğimiz gibi, Byron da tıpkı aynı tutumu benimsemişti. Kaldı ki, Shelley tüm Avrupalılar gibi, uygarlığın eski Yunanistan’dan çıktığına ve bu şiirin önsözünde dediği gibi, Avrupalıların hepsinin Yunanlı olduklarına (“we are all Greeks”) inandığı için, bu ülke ayrıca kutsaldı onun gözünde. Ne var ki, <em>Hellas</em> tutsak kadınların güzel bazı korolarına karşın, biçim açısın<span epub:type="pagebreak" id="page650" title="650"/>dan taklit ettiği <em>Prometheus Unbound</em> gibi değerli bir şiir değildir ve günümüzde pek okunmaz.</p>
      <p>Shelley’nin son şiiri, öldüğü için tamamlayamadığı <em>The Triumph of Life </em>(Yaşamın Zafer Alayı) ise ayrıca güzeldir. Shelley burada “triumph” sözcüğünü “zafer” değil, “zafer alayı” anlamında kullanır. Dante’nin <em>La Divina Commedia</em>’sında görülen “terza rima” dediğimiz ölçüyle yazılan <em>The Triumph of Life</em>’ın ancak beş yüz dizeden biraz fazlasının elimize geçmesi, anlaşılması zaten güç olan bu şiiri daha da çapraşık hale getirir. Bu şiirde yaşamın zafer alayının peşinden sürüklenen, zincirlenmiş tutsaklar vardır. Napoleon ya da İskender gibi yüce, Platon ya da Aristo gibi bilge insanlardır bunlar. Ama yaşam gene de hepsini yenmiş, hepsini tutsak almıştır. <em>La Divina Commedia</em>’da olup bitenleri Dante’ye Vergilius yorumladığı gibi, burada gördüklerini de Shelley’ye Rousseau yorumlar. Shelley’nin üstüne arasıra çöken karamsarlık anlarından birinde yazılmışa benzeyen bu şiir, “Then, what is life, I cried” (Öyleyse, “yaşam nedir?” diye bağırdım) sorusuyla ansızın kesilir. Shelley bir yaz fırtınasında boğulmayıp, bu sorunun yanıtını verebilseydi, <em>The Triumph of Life</em>’ı anlamamız daha kolaylaşırdı belki de.</p>
      <p>Şimdiye değin Shelley’nin uzun şiirlerinden söz ettik hep; oysa onun en güzel şiirleri kısa şiirlerdir aslında: <em>The Triumph of Life</em> gibi “terza rima” ile yazılmış “Ode to the West Wind” (Batı Rüzgârına Ode), “Stanzas Written in Dejection near Naples” (Napoli Dolaylarında Üzüntü İçinde Yazılan Kıtalar), “The Cloud” (Bulut), “To a Skylark” (Bir Tarlakuşuna), “Autumn: A Dirge” (Sonbahar: Bir Ağıt), “The Sensitive Plant” (Duyarlı Bitki), “To Night” (Geceye), “Ozymandias” ve daha niceleri. Shelley’nin kısa şiirlerinin uzunlarından daha güzel olması çok doğaldır; çünkü Shelley her şeyden önce lirik bir şairdir, çok uzun bir şiirin ise sürekli lirik kalmasının pek yolu yoktur. <em>Prometheus Unbound</em> bir yana, Shelley’nin uzun şiirlerinin gelecek yüzyıllarda nasıl değerlendirileceğini bilemeyiz; ama kısa şiirleri her zaman okunacaktır, bize kalırsa.</p>
      <p>1920’li ve 1930’lu yıllarda Romantizm’e karşı gösterilen yoğun tepkiler sırasında, en çok hırpalanan şairin Shelley olduğu kuşku götürmez. Shelley’nin Romantizm düşmanlarının şamar <span epub:type="pagebreak" id="page651" title="651"/>oğlanı durumuna düşmesinin nedenlerinden biri de, yaşadığı sürece yerin dibine batırılan bu şairin, ölümünden elli yıl sonra göklere çıkarılmasıydı. Ama aradan bir elli yıl daha geçince, Shelley yeniden yerin dibine batırıldı. Otuz yaşında, tam bir olgunluğa varmadan öldüğü hiç hesaba katılmadan, başta T. S. Eliot gibi büyük bir şair ve Leavis gibi çok etkileyici bir eleştirmen tarafından olmak üzere, sürekli suçlanıyordu artık: Shelley fazlasıyla kişiseldi, hatta şiirlerinin baş kişisi hep kendi olduğuna göre, narsisizm vardı onda; Shelley’de duygu ve düşünce birbiriyle kaynaşamıyordu; Shelley aklını kullanarak, duygularını denetim altına alamıyordu; gerçeklerden kopup, hayallere sığınıyordu; Shelley’nin düşünceleri de, imgeleri de dağınık, bulanık ve belirsizdi; kafası karmakarışıktı; Shelley anlaşılmayan şiirler yazıyordu; onun şiirlerini ancak on beş yaşındakiler okuyabilirdi; siyasal tutumu saçmasapandı vb. T. S. Eliot, Restorasyon Çağı şairi John Dryden’in Shelley’den daha iyi şiir yazdığı görüşünü savunacak kadar ileri gidince, bu saldırılara “dur!” diyenler çıktı. Günümüzde aşırı övgülere ve aşırı sövgülere kapılmadan, Shelley nesnel gözlerle incelenmekte ve eşsiz bir lirik şair olarak değerlendirilmektedir.</p>
    </section>
  </body>
</html>