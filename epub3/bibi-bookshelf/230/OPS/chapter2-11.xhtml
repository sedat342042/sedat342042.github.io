<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page563" title="563"/>
      <header>
        <h1 class="bolum">On Birinci Bölüm</h1>
        <h2>William Wordsworth</h2>
      </header>
      <p>Romantik dönemin başlıca iki şairi William Wordsworth ile Samuel Taylor Coleridge’dir. Bu iki şair yaşamlarının büyük bölümünü İngiltere’nin Göller Bölgesi’nde geçirdikleri için, 1817’de ilkin <em>The Edinburgh Review</em>’nun kullandığı bir deyimle, onlara “poets of the Lake School” (Göl Bölgesi Ekolünün şairleri) denilir kimi zaman. Oysa ileride göreceğimiz gibi, Wordsworth ile Coleridge yakın dost oldukları ve ilk kitaplarını işbirliği yaparak beraber yayımladıkları halde, aslında bir “ekol”, yani şiirlerinde aynı amacı güden bir gruplaşma söz konusu değildir. Çünkü hem bu ikisini tam anlamıyla izleyen başka şairler olmamıştır, hem de Wordsworth ile Coleridge arasında benzerliklerden çok ayrımlar göze çarpar.</p>
      <p>1770’te doğan William Wordsworth 1850’de öldü. Kırkından sonra çok yazmakla birlikte, iyi şiir yazamadığı için, seksen yaşına kadar yaşaması pek bir işe yaramadı doğrusunu söylemek gerekirse. Bir noterin oğlu olan Wordsworth, annesini sekiz yaşındayken, babasını da on üç yaşındayken yitirmişti. Akrabaları, Wordsworth’le kardeşlerini, babalarından kalan küçük bir gelirle yetiştirdiler. Çocuklar hiç de mutlu değildiler. Hatta çok daha sonraları yazdığı bir mektuptan anlaşılacağı gibi, Wordsworth küçükken kendini öldürmeyi bile düşünmüştü. Her bakımdan eşsiz bir kişiliği ve ayrıca güzel bir huyu olan kız kardeşi Dorothy Wordsworth’ün on beş yaşındayken yazdığı, elimize geçen ilk mektubundan da anlaşılacağı gibi, üç erkek kardeşi ve kendisi, büyükanne ve büyükbabaları tarafından ikide bir azarlan<span epub:type="pagebreak" id="page564" title="564"/>mışlar, sürekli hırpalanmışlardı. Ama ne gariptir ki, Wordsworth şiirlerinde çocukluğuna sık sık değindiği halde, çektiği bu acılardan hiç söz etmez; tam tersine, ömrünün ilk yıllarının çok mutlu geçtiği izlenimini veren şiirler yazar. Bunun nedeni ortadadır: Wordsworth ana baba denetiminden uzak kalmış, kırsal bölgelerde tam bir özgürlük içinde büyümüştü. Okul saatleri dışında, canının istediğini yapabilirdi. İsterse kış geceleri herkes uyurken, buz tutmuş gölün üstünde patenle kayardı; isterse yaz geceleri dağ tepe yürür, sonra güneşin doğuşunu seyrederdi. Daha küçükken bile tükenmez bir güzellik ve sevinç kaynağı bildiği doğayla baş başa kalmak, onu mutlu kılmaya sanki yetiyordu.</p>
      <p>Wordsworth bizde lisenin karşılığı olan “grammar school”u bitirdikten sonra, 1787 ile 1791 yılları arasında Cambridge’de okudu. Gerçi diplomasını aldı ama, özyaşamını anlattığı uzun şiiri <em>The Prelude</em>’de de dediği gibi, hiç de parlak bir öğrenci sayılmazdı; öyle olmaya da niyeti yoktu. Herkesin yaşamında ayrıca anlamlı bir dönem bilinen üniversite yılları ve Cambridge’in kültürel ortamı onu pek etkilemiş değildi. Çevresine yabancı kaldığı, <em>The Prelude</em>’den de anlaşılır:</p>
      <blockquote>
        <p class="pull-right">There was a strangeness in my mind,</p>
        <p>A feeling that I was not for that hour</p>
        <p>Nor for that place.</p>
      </blockquote>
      <blockquote>
       <p class="pull-right">Bir garipseme vardı kafamda,</p>
        <p>Ne o saate, ne de o yere</p>
        <p>Uygun olmadığım duygusu.</p>
      </blockquote>
      <p>Örneğin, son sınavlara hazırlanması gerekirken sırtına çantasını almış, bir arkadaşıyla birlikte Fransa, İsviçre ve İtalya’dan yaya geçerek, Alp dağlarında bir “walking tour”a, yani yürüyerek yolculuğa çıkmıştı. Daha sonraları çok moda olan, yaya yapılan bu yolculuklar, akıllara sığmaz bir çılgınlık sayılırdı o sıralarda. Wordsworth, Mont-Blanc, Simplon geçidi, Maggiore gölü gibi hayran kaldığı yerlerden geçti. Ama asıl önemli olan, Fransız Devrimi’nin en şanlı günlerini biraz olsun görebilme, kız kardeşine yazdığı bir mektupta anlattığı gibi, geceleri sokaklarda se<span epub:type="pagebreak" id="page565" title="565"/>vinçten dans edenleri seyretme fırsatını bulmuş olmasıydı. <em>The Prelude</em>’de buna değinir:</p>
      <blockquote>
        <p>Europe at that time was thrilled with joy,</p>
        <p>France standing at the top of golden hours,</p>
        <p>And human nature seeming born again.</p>
      </blockquote>
      <blockquote>
        <p>Avrupa sevinçten coşmuştu o sıralarda,</p>
        <p>Fransa altın saatlerinin doruğundaydı,</p>
        <p>İnsanoğlu sanki yeniden dünyaya gelmişti.</p>
      </blockquote>
      <p>Fransız halkının sevincini içtenlikle paylaşan Wordsworth coşku içindeydi:</p>
      <blockquote>
        <p>Bliss was in that dawn to be alive,</p>
        <p>But to be young was very heaven.</p>
      </blockquote>
      <blockquote>
        <p>O şafakta yaşamak mutlulukların en büyüğüydü,</p>
        <p>Ama genç olmak tam bir cennetti.</p>
      </blockquote>
      <p>Wordsworth, Cambridge’den diplomasını aldıktan sonra amcaları, ancak şiir yazmaktan ve uzun yürüyüşlere çıkmaktan hoşlanan bu yeğenlerini bir meslek seçmesi için zorladılar. Ama Wordsworth devrim coşkusuna öyle kapılmıştı ki, onlara kulak asmadı; özel ders vererek geçinebilmesi için Fransızca öğrenmesi gerektiğini bahane ederek, gene Fransa’ya gitti. Bir yıl süreyle, ilkin Orleans’ta, sonra da Blois’da kaldı.</p>
      <p>Wordsworth, <em>The Prelude</em>’de, 1792’ye, yani yirmi iki yaşına kadar en çok doğayı sevdiğini, ancak ondan sonra insanlara bağlandığını söyler. Zaten insan da Wordsworth açısından doğanının bir parçası sayıldığından, doğa sevgisinin er geç insan sevgisine dönüşmesi nasılsa beklenirdi. Hatta <em>The Prelude</em>’ün sekizinci bölümünün adı “Love of nature, leading to Love of Man”dir (insan sevgisine götüren doğa sevgisi). Wordsworth’e bakılacak olursa, yoksul kırsal bölgelerde yetişmesi de Fransız Devrimi’nin eşitlik ilkesini benimsemeye hazırlamıştı onu. Böylece Wordsworth kendini halka adadı:</p>
			<span epub:type="pagebreak" id="page566" title="566"/>
      <blockquote>
        <p>And my heart was all given to the people</p>
        <p>And my love was theirs.</p>
      </blockquote>
      <blockquote>
        <p>Ve yüreğimi tümüyle halka verdim,</p>
        <p>Sevgim onlara duyduğum sevgi oldu.</p>
      </blockquote>
      <p>Wordsworth’ün Blois’da tanıdığı Michel de Beaupuy adlı bir Fransız generali, onun bilinçli bir devrimci olmasında ayrıca önemli bir rol oynadı. Genç şair kendinden on beş yaş büyük, bilgili bir adam olan Beaupuy’ye derin bir hayranlık duydu. Onun sayesinde Fransız Devrimi’ni daha iyi anladı; bir ülkenin, hatta tüm Avrupa’nın alınyazısını değiştirecek olan tarihsel bir sürece tanık olmanın coşkusunu yaşadı. Bir insanın en soylu isteğini gerçekleştirmek amacıyla, yani toplumsal adalet üzerine kurulu, aklın ve erdemin egemenliğini sağlayan bir toplumun oluşturulmasına katkıda bulunmak amacıyla, Fransız arkadaşıyla uzun uzun nasıl konuştuklarını anlatır <em>The Prelude</em>’de. Wordsworth, “bir tek kişinin iradesinin herkese yasa olduğu” (“will of one is law for all”) mutlak monarşiye artık kin duyuyor, “halkın güçlü eliyle kendi yasalarını yaptığını görmek” (“see the people having a strong hand in framing their own laws”) istiyordu. Beaupuy ile gezinirken, paçavralar içinde aç bir genç kız görmüşlerdi günün birinde. Devrimci generalin, “biz buna karşı savaşıyoruz” (“it’s against <em>that</em> that we are fighting”) demesi Wordsworth’ü çok etkilemişti. İşte bu yüzden en büyük özlemlerinden biri, yoksulluğun en küçük bir izi bile kalmadan yeryüzünden silinip süpürülmesiydi. Sevinç dolu bir iyimserlik içinde olan Wordsworth, Fransız Devrimi’nin tüm dünyaya yayılmasıyla bu özlemlerinin gerçekleşeceğine inanmaktaydı. İleride göreceğimiz gibi, aradan birkaç yıl bile geçmeden, Fransız Devrimi’ne inancını yitirdi, hem de çok kötü bir biçimde yitirdi. Ama ister yandaşı, ister düşmanı olsun, bu devrim onun yaşamında en önemli olay sayılmalıdır gene de.</p>
      <p>Fransa’da kaldığı sırada genç şairin başından önemli bir olay daha geçti. Orleans’da Annette Vallon adında, kendinden dört yaş büyük bir kızla tanışmıştı. Bu Fransız kızın kralı tutan bir aileden gelmesi, kendisinin de kraldan yana olması, İngiliz deli<span epub:type="pagebreak" id="page567" title="567"/>kanlısınınsa Devrim’i coşkuyla savunması, iki gencin birbirine fena halde sevdalanmalarına hiç mi hiç engel olamamıştı. Annette kardeşleriyle birlikte Orleans’dan Blois’ya geçince, Wordsworth de onun peşinden gitti. Bu ilişki sonucu Caroline adında bir bebek dünyaya gelince, Wordsworth yeni doğan bebeğin babalığını resmen kabul etti. Ama Annette’le nikâhlanmadan İngiltere’ye geri döndü. İki gencin de meteliği yoktu. Belki de Wordsworth’ün niyeti, biraz para edindikten sonra Fransa’ya gene gidip, başını belaya soktuğu kızla evlenmekti. Ne çare ki, bir yıl sonra Fransa ile İngiltere arasında savaş başladı; sevgililerin birbirine kavuşma olasılığı kalmadı. Annette’in Wordsworth’e yazdığı iki uzun mektubun Blois postanesinde yüz otuz yıl sonra, 1922’de bulunmasından anlaşıldığı gibi, artık mektuplaşmalarının bile yolu kalmamıştı. Aradan yıllar geçince, Wordsworth’le Annette birbirlerinden koptular. Tam on yıl sonra, Mary Hutchinson’la evlenmeden önce, Wordsworth kız kardeşi Dorothy’yle birlikte Fransa’ya gidip, Annette’le kızını gördü; onlarla birlikte bir ay geçirdi, belki de başkasıyla evlenmek için izin istedi eski sevgilisinden. Zamanla Annette, Wordsworth ailesinin bir çeşit akrabası sayıldı anlaşılan. Çünkü 1820’de, Fransa’ya ilk gidişinden neredeyse yirmi yıl sonra, Wordsworth kızını ve kızının annesini görmek için, bu kez karısını da yanına alarak kız kardeşi ve bir iki yakın dostuyla gene Fransa’ya gitti.</p>
			<figure class="right">
				<img src="image/p567.jpg"/>
				<figcaption>Miss McInnes’in çizdiği portreden  Edward McInnes tarafından yapılan gravür (1843)</figcaption>
			</figure>
      <p>Wordsworth’ün tutkuyla sevdiği tek kadın Annette Vallon’du herhalde. Karısıyla çok huzurlu bir ilişki içinde kırk yıl yaşamakla birlikte, ona gerçek anlamda âşık olduğunu hiç sanmayız. Mary gerçi kusursuz bir eşti, ama heyecanlı duygular uyandırabi<span epub:type="pagebreak" id="page568" title="568"/>lecek bir kadın olmadığı da besbelliydi. Hatta Wordsworth ailesini çok yakından tanıyan De Quincey’e göre kadıncağızın öyle pırıltısız bir kişiliği varmış ki, tek söyleyebileceği söz “God bless you” (Tanrı seni korusun) imiş. İşin en garip yanı şu ki, Wordsworth’ün bu ilk ve belki de tek aşkı yaşamında kuşku götürmez bir önem taşıdığı halde, şairin özyaşamını, özellikle gençlik yıllarını anlattığı <em>The Prelude </em>adlı upuzun şiirde, Annette’e –kapalı bir biçimde bile olsa– hiç değinilmez. Kimi eleştirmenlere göre, Wordsworth’ün bu sessizliğinin ardında bazı çirkin hesaplar vardır. Çünkü gençliğinde bir serüven yaşadığını ve bunun sonucu nikâh dışı bir çocuğu olduğunu açıklamak, <em>The Prelude</em>’ü yazdığı sırada iyice tutucu bir adama dönüşen şairin hiç işine gelmiyordu. Daha da garip olanı şuydu ki, XIX. yüzyılın ilk yarısının en ünlü şairinin yaşamöyküsünü yazan İngiliz edebiyatı uzmanlarının da bu aşktan hiç haberleri yoktu; ya da Büyük Britanya’ya özgü burjuva erdemlerinin pırıl pırıl bir örneği sayılan saygıdeğer Wordsworth’lerine leke sürülmesin diye, bu durumdan haberleri yokmuş gibi davranmayı yeğ tutuyorlardı. Ne var ki, ünlü kişilerin özel yaşamıyla ilgili her şeyin er geç ortaya çıkmasını önlemenin yolu olmadığından, İngiliz şairiyle Fransız sevgilisinin yaşadıkları serüven yüz yirmi yıl sonra, yani 1922’de, bir Fransız eleştirmeni olan Legouis tarafından yazılan <em>William Wordsworth et Annette Vallon </em>adlı kitapta açıklığa kavuştu.</p>
      <p>Wordsworth bu gençlik aşkına <em>The Prelude</em>’de değinmediği gibi, öteki şiirlerinde de değinmez. Ama mutsuz bir sevdaya kapıldıktan sonra nikâh dışı çocuklarıyla terkedilmiş (dolayısıyla Annette Vallon’u anımsatan) genç kadınlar sık sık görülür şiirlerinde. Örneğin, <em>The Excursion</em>’un (Gezinti) ilk bölümünde durumu Annette’inkine benzeyen Margaret’i anlatırken şöyle der: “I thought of that poor woman as if of one whom I had known and loved” (sanki tanıdığım ve sevdiğim bir kadınmış gibi, o zavallı kadını düşündüm). Wordsworth sevdanın kendisini değil de, ancak acı sonuçlarını dile getirir genellikle. Zaten Wordsworth’ün tüm duyguları, tüm sevgisi doğaya yöneldiği için, yazdıklarının arasında aşk şiiri sayılabilecek beş şiir vardır ancak. Bu birbirinden güzel şiirlerin beşi de, şairin sevdiği Lucy adlı bir genç kızdan söz eder:</p>
			<span epub:type="pagebreak" id="page569" title="569"/>
      <blockquote>
        <p>A violet by a mossy stone</p>
        <p class="pull-right">Half hidden from the eye,</p>
        <p>Fair as a star when only one</p>
        <p class="pull-right">Is shining in the sky.</p>
      </blockquote>
      <blockquote>
        <p>She lived unknown and few could know</p>
        <p class="pull-right">When Lucy ceased to be:</p>
        <p>But she is in her grave, and oh</p>
        <p class="pull-right">The difference to me!</p>
      </blockquote>
      <blockquote>
        <p>Yosunlu bir taşın yanında bir menekşe,</p>
        <p class="pull-right">Yarı gizli gözlerden;</p>
        <p>Bir yıldız kadar güzel ancak bir tek yıldız</p>
        <p class="pull-right">Gökyüzünde parlarken.</p>
      </blockquote>
      <blockquote>
        <p>Kimseler tanımazdı onu; pek az kişi bilebilirdi</p>
        <p class="pull-right">Artık yaşamadığını.</p>
        <p>Ama o artık mezarında ve benim için her şey</p>
        <p class="pull-right">Öyle bir değişti ki!</p>
      </blockquote>
      <p>Yaşamında böyle bir genç kız olup olmadığı kendisine sorulunca, Wordsworth gizemli bir sessizliğe sığındığına göre, şairin 1799’da, yani Annette’den ayrıldıktan yedi yıl sonra yazdığı bu şiirlerde, kendi açısından artık ölmüş sayılan –ölmüş sayılması gereken– ilk sevgilisinden söz etmesi de olasıdır bize kalırsa. Ama ne gariptir ki, bu aşk şiirlerinde cinselliğin en küçük bir izi bile bulunmaz. Sanki bunları esinleyen kişi gerçekten yaşamış, eti kemiği olan bir genç kız değil de, doğanın tertemiz saflığını simgeleyen, elle tutulmaz bir ruhtur sadece. Zaten yarım düzine çocuk peydahlamış olan Wordsworth’ü yakından tanıyanların çoğu, onun kişisel yaşamında da cinselliği tümüyle yadsıdığı kanısına varmışlardır. Shelley, “Peter Belly, The Third”de “unsexual” (cinselliği olmayan) diye söz eder ondan. Sanatçı Haydon ise, Cupid ile Psyche’yi öpüşürken gösteren bir heykele baktıktan sonra, Wordsworth’ün tek tepkisinin, garip bir kinle başını çevirip, “the devils!” (şeytanlar!) diye homurdanmak olduğunu anlatır anılarında.</p>
      <p><span epub:type="pagebreak" id="page570" title="570"/>Annette Vallon’la kesintiye uğrayan ilişkisinin Wordsworth’ü çok sarstığı, kişiliğini bir bakıma çarpıttığı yadsınamaz. Bunca umut bağladığı Fransız Devrimi’nin olumsuz gelişmeleri de bir kaygı kaynağı olmuştu ona. Olayların tehlikeli bir aşamaya vardığını seziyor, Avrupa ülkeleri Fransa’ya saldırırken, dünyanın dört bir yanından gelecek iyi niyetli insanların Devrim’i koruyup kurtarmalarını istiyordu. Hatta bir ara Jacobin’lerden çok daha ılımlı olan Girondin’lerin safında siyasal savaşıma katılmayı bile düşündü. Ekim 1792’de Annette’den ayrıldıktan sonra, kendi önemsizliğini bilmekle birlikte, bu umutla beş hafta geçirdi Paris’te:</p>
      <blockquote>
        <p>Yet would I willingly have taken up</p>
        <p>A service at this time for a cause so great</p>
        <p>However dangerous.</p>
      </blockquote>
      <blockquote>
        <p>Gene de isteye isteye hizmet alırdım</p>
        <p>O sıralarda böylesine yüce bir dava uğruna</p>
        <p>Ne denli tehlikeli olursa olsun.</p>
      </blockquote>
      <p>İki ayrı versiyonu olan <em>The Prelude</em>’ün 1805 versiyonunda, akrabaları ona artık para göndermediklerinden, aç kalmamak için, “reluctantly” (hiç istekli olmadan) kendi ülkesine geri dönmek zorunda olduğunu yazar. Ama iyiden iyiye tutucu olduktan sonra düzelttiği ikinci versiyonda, “by the gracious providence of heaven” (Tanrının lütfedip onu koruması sayesinde) İngiltere’ye döndüğünü, yoksa Girondin dostlarıyla birlikte giyotinin kurbanı olacağını söyler. İngiltere’nin Şubat 1793’te Fransa’ya savaş açması korkunç bir acı oldu Wordsworth için. İnandığı devrim ilkelerine hainlik etmek korkusuyla, kendi vatanına karşı haince davranmak korkusu arasında bocalayıp durdu. Fransa Devrimi’ne bağlılığının, yurduna bağlılığından daha ağır bastığı da oldu. Bunu artık utanarak açıklamakla birlikte, <em>The Prelude</em>’de, bir çarpışmada İngilizler yenilince neredeyse sevindiğini söyler.</p>
      <p>Fransa’da terör döneminin başlaması, Wordsworth’ün deyişiyle “azınlığın cinayetlerinin yayılıp çoğunluğun deliliğine dö<span epub:type="pagebreak" id="page571" title="571"/>nüşmesi” (“the crimes of the few spread into the madness of the many”) genç şairi büsbütün allak bullak etti. Wordsworth, suçluluk duygusu içinde kıvranıyor, işlemediği bu cinayetlerden kendini sorumlu tutuyor, savunma çabalarına girişiyordu:</p>
      <blockquote>
        <p>I scarcely knew one night of quiet sleep,</p>
        <p>Such ghastly visions had I of despair,</p>
        <p>And tyranny, and implements of death,</p>
        <p>And long orations which in dreams I pleaded</p>
        <p>Before unjust tribunals.</p>
      </blockquote>
      <blockquote>
        <p>Neredeyse bir tek gece bile rahat uyuduğum yoktu;</p>
        <p>Öyle korkunç umutsuzluk hayalleri görüyordum ki!</p>
        <p>Zorbalık ve ölüm araçları hayalleri!</p>
        <p>Ve düşlerimde uzun söylevler veriyordum,</p>
        <p>Adaletsiz mahkemeler huzurunda.</p>
      </blockquote>
      <p>Wordsworth yaşamının en bunalımlı, ama bir bakıma da en ilginç günlerini geçirmekteydi. Ne yazık ki, 1792 sonunda Fransa’dan ayrılmasıyla, 1795 güzünde, şairliğine büyük bir güven duyan bir arkadaşının ölmeden önce ona küçük bir gelir sağlaması sayesinde kız kardeşi Dorothy’yle birlikte Göller Bölgesi’ne yerleşmesi arasında geçen üç yılla ilgili neredeyse hiç bilgimiz yoktur. Bu üç yıl boyunca ne yaptığını, nasıl geçindiğini bilmiyoruz. Wordsworth eşine dostuna çok sık yazdığı halde, o sırada yazdığı mektupların çoğu, sanki özellikle yok edilmişçesine elimize geçmedi. Kendi de daha sonraları, bu üç yıldan söz etmekten hep kaçındı. Böylece De Selincourt’un dediği gibi, bu yıllar şairin yaşamında en az bildiğimiz, ama en çok merak ettiğimiz dönem oldu. O sıralarda Wordsworth ayrıca belalı bir Fransız Devrimi yandaşı olduğu, İngiliz radikalleriyle ilişki kurduğu, kendi ülkesinin siyasal tutumuna öfkeyle başkaldırdığı ve Cumhuriyetçiliği benimsediği için; kimi eleştirmenler, orta yaşlı tutucu Wordsworth’ün, devrimci genç Wordsworth’e karşı düzenlediği bir sessizlik komplosu olarak yorumlarlar bu gizli kalan yılları. Böyle düşünenler hiç haksız değildirler bize göre. Çünkü bu dönemden kalan ender mektuplarından birinde, <span epub:type="pagebreak" id="page572" title="572"/>Wordsworth arkadaşı William Matthews’a, tüm İngiltere’nin nefret ettiği bir insan türü, yani bir demokrat olduğunu ve (yakında pek hazin bir değişime uğrayacağının hiç farkına varmadan) ömrünün sonuna değin demokrat kalacağını yazar. Ne var ki, herkesin okuyabileceği yazılarında, “ben bir demokratım” gibi, o sırada çok tehlikeli sayılan açıklamalar yapmaktan çekinir gene de. Örneğin, Llandaff Piskoposu Watson’a açık bir mektup yazar. Ama bu mektubu yazıldığı kişiye ya da gazetelere göndereceğine bir çekmeceye koyar, yayımlamaz hiçbir zaman. Fransız Devrimi yeni başladığı sırada devrimden yana olan bu Piskopos, sonradan dönmüştü; Tanrı’nın İngiltere’de varlıklı sınıfın yanında bir de yoksul sınıf yaratmakla ne denli isabetli davrandığı, sınıf ayrımlarının Tanrı’nın bilgeliğini kanıtladığı konusunda, Fransız Cumhuriyetini kötüleyen bir vaaz vermişti. Bu ünlü vaazı protesto eden mektubu “bir Cumhuriyetçi” diye imzalayan Wordsworth, Fransız Devrimi’ni akıllıca savunmuş; İngiltere’de zenginlerin gittikçe daha zenginleştiğini, yoksulların gittikçe daha yoksullaştığını belirtmiş, soylu sınıfı düpedüz asalak olmakla suçlamış, monarşinin yok edilmesini, tüm yurttaşların eşitliğinin sağlanmasını, herkese oy hakkı verilmesini istemişti. Gelgelelim bu isteklerini gözden uzak bir çekmecede saklamıştı.</p>
      <p>Wordsworth 1794’te Fransız Devrimi’nden ve bu devrim sayesinde yeryüzünde hemen gerçekleşebilecek bir cennetten umudunu kesince, daha soyut ve çok daha uzak ütopyalarla kendini avutmaya çalıştı bir süre. İşte o zaman William Godwin’in etkisine kapıldı. İleride Shelley’yi ele alırken görüşlerine değineceğimiz Godwin’in, çağının gençleri için öyle bir çekiciliği vardı ki, Nietzsche’nin Wagner için söylediğini, İngiliz eleştirmeni Garrod da Godwin için söylemiş, “bir insan değil, bir hastalıktı o” demiştir. 1793 ile 1795 yılları arasında Wordsworth de bu hastalığa tutuldu. Ne var ki, Godwin’in düşündüğü toplumsal düzen, aşırı mantıklı ve yaşamın gerçeklerine hiç uymayan, duygudan tümüyle arınmış bir akılcılık üzerine kuruluydu. Böyle bir akılcılık da, Wordsworth gibi her şeyden çok duygulara inanmış bir insanın tüm yaradılışına ters düştüğü için genç şair <em>The Prelude’</em>de dediği gibi, ne yapacağını, nasıl bir yol izleyeceğini artık bilemez hale gelmişti:</p>
      <blockquote>
				<span epub:type="pagebreak" id="page573" title="573"/>
        <p class="pull-right">Now believing,</p>
        <p>Now disbelieving; endlessly perplexed</p>
        <p>With impulse, motive, right and wrong.</p>
      </blockquote>
      <blockquote>
        <p class="pull-right">Bir inanıyorum,</p>
        <p>Bir inanmıyorum; dürtüler, güdüler, doğrular, eğriler</p>
        <p>Arasında sürekli bir şaşkınlık içindeyim.</p>
      </blockquote>
      <p>Bu şaşkınlık duygusu gittikçe yoğunlaşarak öyle bir hale geldi ki, Wordsworth inancını yitirdi, topluma karşı görevleriyle ilgili sorunları çözümlemekten vazgeçti:</p>
      <blockquote>
        <p class="pull-right">I lost</p>
        <p>All feeling of conviction, and, in fine,</p>
        <p>Sick, wearied out with contrarieties,</p>
        <p>Yielded up moral questions in despair.</p>
      </blockquote>
      <blockquote>
        <p class="pull-right">İnanç duygusunu</p>
        <p>Tümüyle yitirdim ve sözün kısası,</p>
        <p>Çelişkiler arasında bezgin ve hasta,</p>
        <p>Umutsuzluğa kapılıp ahlak sorunlarından vazgeçtim.</p>
      </blockquote>
      <p>Genç şair geçirdiği korkunç bunalımın doruğuna varıp da, önünde açılan umutsuzluk uçurumuna düşmek üzereyken, kız kardeşi Dorothy imdadına yetişti; topluma karşı başlıca görevinin şiir yazmak olduğuna Wordsworth’ü inandırarak onu kurtardı. Wordsworth’ün <em>The Prelude</em>’de, “she in the midts of all preserved me still a poet” (tüm bunların arasında, o benim şairliğimi hep korudu) demesinden, kız kardeşine ne denli büyük bir gönül borcu duyduğunu anlarız. Başka bir şiirinde de şöyle der:</p>
      <blockquote>
        <p>She gave me eyes, she gave me ears,</p>
        <p>And love, and thought, and joy.</p>
        <p>And humble cares and delicate fears,</p>
        <p>A heart the fountain of sweet tears.</p>
      </blockquote>
      <blockquote>
				<span epub:type="pagebreak" id="page574" title="574"/>
        <p>Bana göz verdi, bana kulak verdi;</p>
        <p>Alçakgönüllü kaygılar, ince korkular verdi;</p>
        <p>Tatlı gözyaşlarının kaynağı olan bir yürek,</p>
        <p>Ve sevgi, ve düşünce, ve sevinç verdi.</p>
      </blockquote>
      <p>İki kardeş arasında öyle bir özdeşleşme vardı ki, Wordsworth’ün artık dünyanın hiçbir yerinde kendini yalnız hissetmesinin yolu yoktu; “Such communion that no place on earth can be solitude to me.” William ile Dorothy çeşitli akrabalarının evlerinde, birbirlerinden uzak yaşamışlardı o güne değin. Birlikte oturmayı öteden beri istiyorlar, ama paraları olmadığından bunu bir türlü yapamıyorlardı. Ölmeden önce bir arkadaşının Wordsworth’e sağladığı küçük gelir sayesinde, bu özlemlerini gerçekleştirebildiler sonunda. Göller Bölgesi’nde Racedown’da küçük bir köy evine yerleştiler ve ömürleri boyunca bir daha ayrılmadılar birbirlerinden.</p>
			<figure class="middle">
				<img src="image/p574.jpg"/>
				<figcaption>Dorothy Wordsworth’ün 1800-03 tarihlerinde yaşadığı köyevi</figcaption>
			</figure>
      <p>Tuttuğu günlükten, mektuplarından ve De Selincourt’un 1933’te yazdığı özyaşamöyküsünden anlaşılacağı gibi, Dorothy Wordsworth’ün eşsiz bir kişiliği vardı. Harper, edebiyat tarihinde hiçbir kadının onun kadar canayakın, onun kadar büyüleyici olmadığını; kendi şair olmayan hiç kimsenin şiire onun kadar büyük bir katkıda bulunmadığını söyler. Sampson ise, şiir yaz<span epub:type="pagebreak" id="page575" title="575"/>madığı halde, Dorothy’nin aslında şair olduğunu ileri sürer. Dorothy’nin günlüğünü ve mektuplarını şöyle bir karıştırmak bile, bu eleştirmenin ne denli haklı olduğunu kanıtlamaya yeter. Bize kalırsa, Wordsworth’ün çok sevgili kız kardeşi olmak, bir talihsizlik sayılmalıdır Dorothy açısından. Çünkü bu çok yetenekli kız, yaratıcı gücünden yararlanıp kendi yazı yazacağına ağabeyinin şairliğini besleyip desteklemiş; evlenip çoluk çocuk sahibi olacağına ağabeyinin çoluk çocuğuna bakmış; kısacası kendi yaşamını yaşayacağına ağabeyinin yaşamını yaşamıştır. Dorothy’nin duyguları ve izlenimleri kimi zaman esin kaynağı olmuştur Wordsworth için. Kız kardeşinin günlüğü yazı masasının üstünde açık dururdu hep ve Wordsworth canı istediği gibi bundan yararlanırdı. Örneğin, Dorothy 15 Nisan 1802’de kır çiçeklerini anlatırken, “sallanıp yuvarlanıyorlardı, gölün üstünden esen rüzgârda sanki dansediyorlardı” diye yazar; Wordsworth ise, bir süre sonra bunu şiire dönüştürür:</p>
      <blockquote>
        <p>Beside the lake, beneath the trees,</p>
        <p>Fluttering and dancing in the breeze.</p>
      </blockquote>
      <blockquote>
        <p>Gölün kıyısında, ağaçların altında,</p>
        <p>Uçuşup dans ediyorlardı rüzgârda.</p>
      </blockquote>
      <p>Burada bir kopyacılık söz konusu değildi elbette. İki kardeş birbirlerine öyle yakındılar ki, aynı şeyleri duyarlardı çoğu zaman. Dorothy ve Wordsworth’le o sıralarda her gün beraber olan Coleridge, onların üç kişi, ama bir tek ruh olduklarını söylemişti. Dorothy karısıyla çok mutsuz olan Coleridge’e, hiç karşılık görmeyen, umutsuz bir aşkla bağlıydı. Günlüğünde ve mektuplarında bunu açıkça yazmadığı halde, Coleridge’e değinen her satırdan anlaşılır bu gizli aşk. Coleridge ise, Dorothy’ye yakınlık ve saygı duymakla birlikte, Wordsworth’ün baldızı Sara Hutchinson’a tutkundu.</p>
      <p><em>Reminiscences of the Lake Poets</em>’den (Göller Şairleri Üzerine Anılar) anlaşıldığı gibi, Wordsworth ailesiyle içli dışlı olan Thomas de Quincey, Wordsworth’ün şairliğine hayrandı. Ama bir insan olarak onu pek beğenmez, ancak Dorothy’ye hayranlık <span epub:type="pagebreak" id="page576" title="576"/>duyardı. De Quincey bu anılar kitabında Dorothy’den uzun uzun söz eder: Onun davranışlarının öteki kadınların davranışlarından ne denli farklı olduğunu; bir kadının yüzünü ve ellerini güneşten özenle koruduğu bir çağda, böyle şeylere hiç aldırmayan Dorothy’nin eldivensiz ve şemsiyesiz nasıl dolaştığını; bir dereyi geçmek isteyince, hiç duraksamadan ayakkabılarıyla çoraplarını nasıl çıkardığını; gözlerinin yoğun bir heyecanla nasıl ışıldadığını; geleneklere ve göreneklere hiç aldırmadan, ne denli akıllı ve sevimli olduğunu; ömründe onun kadar “doğal ve gerçek” bir insan tanımadığını anlatır. Ama ne yazıktır ki, bu doğal ve gerçek, ama belki de fazlasıyla duyarlı kadın, kaldıramayacağı kadar ağır toplumsal ve psikolojik baskılar altında yaşamak zorunda kaldığı için, ellisinden sonra ruhsal bir çöküntüye uğrayıp, ömrünün son otuz yılını bir akıl hastası olarak geçirdi.</p>
      <p>Böylece Dorothy ağabeyini bunalımdan kurtardıktan çok daha sonraları onulmaz bir duruma kendi düşerken, Wordsworth’ün ruhsal yaşamında ömrünün sonuna değin süren sağlam bir denge kuruldu. Ne yazık ki, şairin gençlik yıllarından sonraki yaşamı dengeli olmasına dengeliydi ama, şairliği açısından hiç de verimli olmayan katı ve bencil bir dengeydi bu. Wordsworth ölünceye değin Göller Bölgesi’nin çeşitli yerlerinde, gittikçe daha büyük ve daha rahat olan evlerde oturdu. Ailesi ve dostlarıyla birlikte, kendi ülkesinde ve Avrupa’da kısa süren yolculuklara çıktı. Yüksek mevkili kişiler tarafından korunduğu için, “head distributor of stamps” (damga pullarının baş dağıtıcısı) türünde “sinecure”lere, yani aslında hiçbir iş yapmadan maaş alınan memuriyetlere atanarak refaha kavuştu. Öyle ünlü olmuştu ki, edebiyat meraklıları Avrupa’nın birçok ülkesinden ve Amerika’dan, bir anıtı ziyaret edercesine onu görmeye geliyorlardı. 1839’da Wordsworth’ü onurlandırmak için Oxford Üniversitesi’nde törenler düzenlendi. Bundan bir yıl sonra devlet ona maaş bağladı ve Büyük Britanya İmparatorluğu’nun resmî şairi oldu. Bir süre sonra da Kraliçe Victoria tarafından saraya kabul edilerek onurlandırıldı. İşin en ilginç yanı şu ki, Wordsworth gerçekten iyi şair olduğu dönemde, yani aşağı yukarı 1808’e değin hiç kimse tarafından tanınmazdı. Ama şiirleri kötüleştikçe, ünü aynı oranda arttı. Üstelik dehasını yitirdiğinin bi<span epub:type="pagebreak" id="page577" title="577"/>lincinde olmadığı için, yaşamının son kırk yılında boyuna şiir yazıyordu.</p>
      <p>Oysa Wordsworth’ün gerçekten büyük şairlik dönemi 1797’de, yani yirmi yedi yaşındayken başlamış, 1807’de otuz yedi yaşındayken bitmişti. Eğer bu on yıllık süre olmasaydı, Wordsworth XIX. yüzyılın önemsiz şairlerinden biri sayılacak, unutulup gidecekti. Bu dönemin ilk şiirleri, Wordsworth ile Coleridge’in imzasız olarak birlikte yayımladıkları <em>The Lyrical Ballads</em>’da bulunur. Eğer Romantik akımın bilinçli başlangıcı için ille bir tarih saptamak gerekirse, <em>The Lyrical Ballads</em>’ın çıktığı 1798 yılı olarak verebiliriz bu tarihi. “Lirik Ballad’lar” adında bile, o çağda egemen olan edebiyat beğenisine bir meydan okuma vardır. Çünkü XVIII. yüzyılda bireysel duyguları yansıtan lirik şiirler beğenilmez, toplumun genel görüşlerini yansıtan, nesnel konuları işleyen ya da taşlama türünde olan şiirler rağbet görürdü ancak. <em>Ballad</em>’lar ise, adı sanı bilinmeyen karacahil ozanların ürettikleri, şiir adına layık olamayacak kadar ilkel bir tür sayılırdı.</p>
      <p>Coleridge çok daha sonraları, 1817’de yayımladığı <em>Biographia Literaria</em>’nın (Edebiyat Açısından Özyaşamım) on dördüncü bölümünde, <em>The Lyrical Ballads</em>’ı yayımlamak düşüncesinin nereden kaynaklandığını açıklar: Wordsworth’le dost oldukları ilk yılda, şiirin başlıca iki özelliğini sık sık tartıştıklarını söyledikten sonra, bu özelliklerden birinin gerçeği olduğu gibi yansıtmak, ikincisininse hayal gücüyle zenginleşerek, gerçeğe daha ilginç ve yepyeni bir hava vermek olduğunu bildirir. Bu düşünce alışverişinden sonra, iki şair iki ayrı türde şiir yazmayı kararlaştırırlar. Wordsworth günlük yaşamı, kırsal bölgelerin her köyünde görülebilecek sıradan olayları ve kişileri ele alarak, bunları renkli ve ilginç kılmaya çalışacaktı. Coleridge ise, doğaüstü olayları ve kişileri ele alıp, bunlara elinden geldiğince gerçek ve inandırıcı bir hava vermeye çalışacaktı.</p>
      <p><em>The Lyrical Ballads</em>’ın Coleridge’den çok, Wordsworth’ün yapıtı sayılması gerekir. Çünkü Coleridge bu derlemenin 1798 baskısına ancak üç şiirle, 1800 baskısına da ancak beş şiirle katıldı. Bunların arasında tek önemlisi, Romantik çağın en ünlü ve en güzel şiirlerinden biri olan “The Rime of the Ancient Mariner”dir (Yaşlı <span epub:type="pagebreak" id="page578" title="578"/>Gemici). Hatta derlemenin ikinci baskısında Coleridge’in adı bile bulunmaz. İleride göreceğimiz gibi Coleridge, “The Rime of the Ancient Mariner”de anlatılan doğaüstü olayları, okuyucuları büyüleyecek kadar inandırıcı kılarak, bu işbirliğinde kendi payına düşeni başarıyla yapmıştı. Wordsworth’e gelince, birçok şiirinde köy yaşamının sıradan olaylarına ve kişilerine şiirsellik bağışlayarak, hem tasarlanan programı uyguladı, hem de İngiliz edebiyatında yeni bir çığır açtı. Bunu yaparken de o zamana değin hiç kimsenin göze alamadığı bir cesaretle, alışılagelmiş şiir kavramına başkaldırdı. Ne var ki, çağın okuyucuları da, eleştirmenleri de, Wordsworth’ün yepyeni bir dille, yepyeni bir türde şiirler yazdığının pek farkına varmadılar. Bu kayıtsızlığa aldırmayan, hiç de yılmayan şair, <em>The Lyrical Ballads</em>’ın 1800’de çıkan ikinci baskısına birçok yeni şiirle birlikte, uzun ve çok önemli bir önsöz ve şiir dili üzerine bir deneme ekledi.</p>
      <p>Okuyuculardan ve eleştirmenlerden farklı olarak, Wordsworth’ün kendisi yaptığı yeniliğin tümüyle bilincindeydi. 1798 baskısına koyduğu kısa bir notta, bu şiirlerin çoğunun birer “deney” (“experiment”) olduğunu, “orta ve aşağı sınıfların konuşma dilinin” şiire ne denli uyduğunu saptamak için bu deneye giriştiğini söylemişti. 1800 baskısında bu düşüncesini geliştirerek, ancak bir “manifesto” olarak tanımlayabileceğimiz bir önsöz yazdı. Bugüne değin okuduklarından böylesine farklı şiirleri okuyuculara sunmadan önce bir açıklama yapma gereğini duyduğunu bildirdi. Çünkü Wordsworth’ü okuyanlar, onun yazdıklarını “garip ve biçimsiz” bulacaklar; “şiir arayacaklar ve bu parçalara neden şiir adı verildiğini soracaklardır” (“strangeness and awkwardness... They will look round for poetry and inquire why these pieces should bear the title of poetry”). Wordsworth bunu söyledikten sonra, bu şiirleri yazarken güttüğü başlıca amacı açıklar. Bu amaç, çevresindeki günlük yaşamdan kişiler, olaylar ve durumlar seçmek ve bunları sıradan insanların kendi aralarında konuşurken kullandıkları dille aktarmaktır. Ama bunu yaparken, o sıradan insanları ve olayları “colouring of imaginaiton” (hayal gücüyle renklendirerek”) yepyeni bir açıdan okuyuculara sunmaktır. Bir şairin böyle bir amaç gütmesi bizi bugün hiç şaşırtmaz; ne var ki, <span epub:type="pagebreak" id="page579" title="579"/>Wordsworth’ün yapmak istediği, akıllara sığmaz bir çılgınlık sayıldı XIX. yüzyılın ilk yıllarında.</p>
      <p>Wordsworth’ün <em>The Lyrical Ballads’</em>ın üçüncü baskısını yayımladığı 1802’de, edebiyat alanında etkinliği herkesçe kabul edilen <em>The Edinburgh Review</em>’nun ünlü eleştirmenlerinden Francis Jeffrey, “yoksulluğun insanı gülünç yaptığını” ileri sürebilecek kadar paralı sınıftan yana çıkarak, varlıksız ve eğitim görmemiş kişilerin şiir konusu olmamaları gerektiği tezini savunuyordu. Oysa Wordsworth köylerde yaşayan yoksul ve bilgisiz kişiler üzerine şiirler yazıyor ve bunu çok bilinçli olarak yapıyordu. Çünkü Wordsworth açısından bu tür kişiler hem doğanın güzelliğine, hem de insan “yüreğinin en özlü tutkularına” (“the essential passions of the heart”), kentlerde oturan, okumuş ve hali vakti yerinde insanlardan çok daha yakındılar. Üstelik “duygularını ve düşüncelerini çapraşık olmayan yalın sözlerle” (“convey their feelings and notions in simple and unelaborated expressions”) dile getirebiliyorlardı. Wordsworth bununla da yetinmeyip, toplum dışı sayılan kişilere, örneğin geri zekâlı çocuklara, delilere, yersiz yurtsuz serserilere, çingenelere, kanun kaçaklarına, eski mahkûmlara, nikâhlanmadan çocuk doğuran kadınlara da şiirlerinde yer verdi. Böylece Fransız Devrimi’ne inancını artık yitirdiği halde, şiirlerini gene de demokratik bir inanç üzerine; ne olursa olsun insana saygı duyulması gerektiği inancı üzerine kurdu.</p>
      <p>Wordsworth’ün işlediği konular, çağının alışılagelmiş şiir kavramına ne denli aykırıysa, kullandığı dil de o çağın şiir diline o denli aykırıydı. Daha önce de açıkladığımız gibi, XVIII. yüzyıl boyunca sözümona şiirsel, ama aslında şiirden tümüyle yoksun, klişelerle dolu, yapay bir dile başvurulurdu. Wordsworth’ün amacıysa, “şiir dilini insanların konuşma diline yaklaştırmaktı” (“to bring my language near to the language of men”). Wordsworth düzyazı yazarken kullanılan sözcüklerle şiir yazarken kullanılan sözcükler arasında bir ayrım görmüyordu. Gerçi bu doğru olmasına doğrudur ama, şiiri şiir yapan sözcükler değil, sözcüklerin diziliş sırasıdır. Örneğin, Shakespeare sonelerinden birinde, “love is my sin and your dear virtue hate” (aşk benim günahımdır, senin sevgili erdemin de kindir) deyince şiir <span epub:type="pagebreak" id="page580" title="580"/>olur. Gelgelelim Shakespeare sözcükleri başka bir biçimde dizerek, “my sin is love and hate is your dear virtue” deseydi, daha az şiir olurdu. Şiiri tanımlamanın yolu yoktur elbette. Ama Wordsworth’ün yapamadığını arkadaşı Coleridge yapmış, “the best words in the best order” (en iyi sözcüklerin en iyi biçimde dizilmesi) diye tanımlamıştır şiiri. Wordsworth haklı olarak, düzyazıda kullanılan sözcüklerin şiirde de kullanılabileceğini savunurken, asıl soruna, yani bu sözcüklerin diziliş sırasına da değinmesi gerekirdi. Üstelik şunu da göz önünde tutmalı ki, Wordsworth düzyazıda kullanılan ya da aramızda her gün konuşulan dilin basit sözcüklerini şiire sokmakla şiirde büyük bir devrim yaptığı halde, kendi kuramına hiç uymadığı da olmuştur. Her şiirin kendine özgü bir söylenişi olması gerektiği için, Wordsworth basit sözcüklerden oluşan iyi şiirler yazdığı gibi, her günkü konuşmalarda pek kullanılmayan çetrefil sözcüklerden oluşan iyi şiirler de yazmıştır. Hatta Anglo-Saxon kökenli basit sözcüklerle Latince kökenli güç sözcükleri aynı şiirde birleştirmiştir kimi zaman.</p>
      <p>Birçok şiirde, kırsal bölgelerin basit bilinen insanlarını –özellikle yaşlıları ve çocukları– basit sözcüklerle anlatır. Örneğin, “Goody Blake and Harry Gill”de (Kocakarı Blake ve Harry Gill) yaşlı ve çok yoksul bir kadın, soğuktan donduğu için, genç ve varlıklı komşusu Harry Gill bu durumu görmezlikten geleceği yerde, zavallı komşusunu yakalayıp rezil etmeye kalkar. Bunun üzerine yaşlı kadın ona öyle bir beddua eder ki, delikanlı sürekli üşümekten kurtulamaz artık. “The Idiot Boy”da (Budala Çocuk) bir anne geri zekâlı oğlunu bir iş için komşusuna gönderir. Şurada burada oyalanan çocuk bütün geceyi dışarıda geçirince anne boşuna telaşlanır, sabahleyin oğlu geri dönünce de sevinir. “Michael”da biricik oğullarının kötü yola düşüp ülkeyi terketmesi yüzünden, yaşlı ve gene çok yoksul bir çiftin ne denli üzüldüğü anlatılır. “The Female Vagrant”da (Yersiz Yurtsuz Kadın) zengin bir toprak sahibinin, babasının evini zorla elinden almasıyla barınacak bir yeri kalmayan, savaş yüzünden de kocasını ve çocuklarını yitiren, kimsesiz kalıp açlıktan kıvranarak yollara düşen bir kadından söz edilir. Wordsworth’ün o sıralarda yazdığı şiirlerde her zaman görülen savaş nefreti, bu şiirde ayrıca be<span epub:type="pagebreak" id="page581" title="581"/>lirgindir. O kadar ki, askerlere insan kardeşlerinin kanını emen köpekler demekten bile çekinmez. Ne var ki, daha sonraları, yani tutucu olduktan sonra bu dizeyi de, sokakta kalan kadının evini neden yitirdiğini de şiirden çıkarmıştır. “Simon Lee the Huntsman”de (Avcı Simon Lee) çok yaşlı ve sağlıksız bir adamın durumunu ele alır. Bu şiirde, “the more he works the more do his poor ankles swell” (ne kadar çok çalışırsa, o zavallı ayak bilekleri o kadar çok şişiyordu) demesi, ayrıca gülünç bulunduğu gibi. Uzunca bir şiir olan “Peter Bell”, çok kötü ve hayvansı bir adamın, geceleyin eşek sırtında, giderken doğanın eğitici etkisiyle nasıl insanlaştığının, nasıl iyi bir adama dönüştüğünün öyküsüdür. “We are Seven”de (biz yedi kardeşiz), küçük bir kız çocuğunun ölümü kabul etmediği, kardeşlerinden ikisi köy mezarlığında gömülü olduğu halde, “biz yedi kardeşiz” diye direttiği anlatılır. “Ruth”, “Alice Fell”, “The Thorn” (Diken), “Lucy Gray”, “The Afflictions of Margaret” (Margaret’in Üzüntüleri) gibi şiirler de, bu türden basit ve sıradan olaylarla ilgilidir.</p>
      <p>Ne var ki, şair olarak Wordsworth’ün yüceliği bu şiirlerden değil, doğa üzerine yazdığı şiirlerden kaynaklanır. Wordsworth doğaya yakınlık duyan çoğu şairlerden farklı olarak, çevresine bakıp gördüklerini betimlemekle yetinmez. Doğayı seven her şairin yapabileceği bu betimlemeler, aslında pek az bulunur onun şiirlerinde. Wordsworth’ün asıl becerisi, doğayı gözlerinin önüne ilk kez serilen bir mucize gibi görebilmesi, doğa karşısında insanın neler duyduğunu dile getirerek, doğanın dış görünüşü altında gizlenen güçleri sezmesi ve bu güçlerin insanı nasıl etkilediğini açıklamasıdır.</p>
      <p>Özyaşamını anlattığı büyük şiiri <em>The Prelude</em>’ün ilk iki bölümünde, çocukluğunda doğayla ilişkisinin başlangıcını, doğa sayesinde kişiliğinin nasıl yoğrulduğunu ele alır. Yazın Windermere gölünde sandalla gezinirken, balık tutarken, kışın gölün üstünde patenle kayarken, uçurtma uçururken, ona kimi zaman haz vererek kimi zaman da yüreğine dehşet salan gizemli korkularla, doğa onu sürekli eğitmektedir. Örneğin, başka bir çocuğun hazırladığı ökseyi kullanıp kuş tutmaya kalkınca, çevresindeki ıssız tepeler, ağır ağır solumaya, sessiz adımlarla ona yaklaşmaya başlar sanki. Ya da bir söğüt dalına bağlı bir sandal bu<span epub:type="pagebreak" id="page582" title="582"/>lup, sahibinden izin almadan gölde kürek çekince, bir dağın doruğu onu cezalandırmak istercesine sanki ansızın yükselir, yıldızlı gökyüzünü karartıverir.</p>
      <p>Zamanla çocuk haz ya da korku veren dış görünüşlerin ötesinde, doğanın gözle görülmeyen gizli anlamlarını sezmeye başlar. Doğanın bu gizemli güçleridir onu asıl eğiten. Garrod’un dediği gibi, bir kadınla bir erkeğin birleşmesi sayesinde değil de, sanki bir dağla bir nehrin birleşmesi sayesinde dünyaya gelen Wordsworth, <em>The Prelude</em>’de annesiyle babasından ya da onu büyütenlerden söz bile etmez. Şiirin üçüncü bölümünde, bir çocuğun kafasını geliştiren ve yüreğini yücelten tek olumlu gücün, insanlardan çok daha bilge saydığı doğa olduğunu, eğitimle uğraşanların bunu kabul etmeleri gerektiğini ileri sürer. Aynı inancı birçok başka şiirinde de görürüz. Örneğin, “Expostulation and Reply”da (Dostça Azarlama ve Yanıt) bir arkadaşı ona, bir taşın üstünde oturup saatlerce hiç kıpırdamadan neden boşuna zaman harcadığını, neden kitap okumadığını sorar. Şair, gözlerinin ister istemez gördüğünü, kulaklarının ister istemez işittiğini ve bu “wise passiveness” (bilgece edilgenlik) içindeyken, kendi de farkına varmadan doğadaki güçlerin onu olumlu yönde etkilediğini söyler. Gene 1798’de yazdığı “Up, up, my friend and quit your books” (Kalk, kalk dostum ve kitaplarını bırak) dizesiyle başlayan şiirde, bir kuşun şakımasını dinlemenin, insanı nice kitaplar okumaktan daha akıllı yaptığını savunacak kadar, “senin öğretmenin doğa olsun” (“let nature be your teacher”) diyecek kadar abartır doğanın eğitici niteliğini:</p>
      <blockquote>
        <p>One impulse from a vernal wood</p>
        <p>May teach you more of man,</p>
        <p>Of moral evil and of good</p>
        <p>Than all the sages can.</p>
        <p>Enough of Science and of art,</p>
        <p>Close up those barren leaves.</p>
      </blockquote>
      <blockquote>
        <p>Baharda bir korudan gelen bir içgüdü</p>
        <p>İnsanlar konusunda,</p>
        <p>Ahlâksal kötülük ve iyilik konusunda</p>
        <p><span epub:type="pagebreak" id="page583" title="583"/>Tüm bilgelerin öğretemeyeceğini öğretir sana.</p>
        <p>Yeter bilim ve sanat.</p>
        <p>Kapa o kısır sayfaları.</p>
      </blockquote>
      <p>Wordsworth’ün, doğanın insan üzerinde olumlu etkisini savunurken, bir yandan da “her şeye burnunu sokan beynimizden” (“our meddling intellect”) yakınmasında; aklı, bilimi ve sanatı yadsımasında; insanı bir hayli tedirgin eden, neredeyse “obscurantism” (bilgisizlik taraftarlığı) diye suçlayabileceğimiz bir yan vardır bize kalırsa. Zaten onu yakından tanıyanların anlattığına göre, Wordsworth gençliğinde bile çok az okurmuş. Yaşlılığındaysa, ona hayranlık duyan genç şairlerin gönderdikleri yapıtların sayfalarını kahvaltı sofrasında yağlı bir bıçakla kesip biraz karıştırdıktan sonra bir kenara atması, kitaplara ne denli az saygı beslediğini gösteren tatsız bir ayrıntıdır.</p>
      <p>Kısaca “Tintern Abbey” denilen, “lines composed a few miles above Tintern Abbey” (Tintern manastırının birkaç mil üstünde yazılan dizeler) Wordsworth’ün doğa tutkusunu daha dengeli bir biçimde yansıtan çok önemli bir şiirdir. On dört bölümlü upuzun <em>The Prelude</em>’ün özetlenmiş bir biçimi sayılabilecek bu şiirde Wordsworth, orayı ilk görüşünden beş yıl sonra, güzelliğiyle ünlü bu yere yeniden gelir, manastırı ve çevresini bir kez daha seyreder. Aradan geçen yıllar boyunca bu görünüm zaten gözünün önünden hiç gitmemiş, kasabaların ve kentlerin gürültüsü arasında onu her zaman avutmuş, bezginliğini gidermiş, ona huzur vermiştir. Bu şiirinde Wordsworth doğayı hem insanlarla, hem de –Tanrı adını hiç kullanmadan– Tanrı’yla özdeşleştirir. Doğada “the still sad music of humanity” (insanlığın dingin ve hazin müziğini) duyar ve ne olduğunu bilmediği yüce bir varlığın, doğanın her bir yanına egemen olduğu bilincine varır. “Tintern Abbey”de Wordsworth’ün yalnız doğaya sevgisini değil, yeryüzünde ona en yakın kişi olan kız kardeşi Dorothy’ye de sevgisini görürüz. Şair gençliğinde kendi duyduğu coşkuyu, bütün bu güzelliği ilk kez gören Dorothy’nin de duymasından büyük bir haz alır, onun doğayla her zaman kaynaşmasını ister:</p>
			<span epub:type="pagebreak" id="page584" title="584"/>
      <blockquote>
        <p class="pull-right">Let the moon</p>
        <p>Shine on thee in thy solitary walk;</p>
        <p>And let the misty mountain winds be free</p>
        <p>To blow against thee.</p>
      </blockquote>
      <blockquote>
        <p class="pull-right">Bırak da ay</p>
        <p>Her zaman ışıldasın tepende sen tek başına yürürken;</p>
        <p>Ve sisli dağ rüzgârları özgürce essin</p>
        <p>Senin üstüne.</p>
      </blockquote>
      <p>Wordsworth doğanın bizi “from joy to joy” (sevinçten sevince) götürdüğü inancını bir kez daha yineler bu şiirde.</p>
      <p>Gerçekten de doğa uçsuz bucaksız bir sevinç verirdi Wordsworth’e ve onun şair olarak büyüklüğü, bu sevinci şiirlerini okuyanlara aktarabilmesiydi. İşte bu yüzdendir ki, Matthew Arnold, Wordsworth’de doğayla ilişkimizi sağlayarak bizi “iyileştirme yeteneği” (“healing power”) olduğunu ileri sürer:</p>
      <blockquote>
        <p>He spoke and loosed our hearts in tears.</p>
        <p>He laid us as we lay at birth</p>
        <p>On the cool flowery lap of earth;</p>
        <p>Smiles broke from us and we had ease.</p>
        <p>The hills were round us, and the breeze</p>
        <p>Went over the sun-lit fields again;</p>
        <p>Our foreheads felt the wind and rain.</p>
        <p>Time may restore us in his course</p>
        <p>Goethe’s sage mind and Byron’s force;</p>
        <p>But where will Europe’s latter hour</p>
        <p>Again find Wordsworth’s healing power?</p>
      </blockquote>
      <blockquote>
        <p>Konuştu; yüreğimiz gözyaşları dökerek ferahladı.</p>
        <p>Bizi toprağın serin çiçekli kucağına serdi;</p>
        <p>Dünyaya ilk geldiğimizde olduğu gibi,</p>
        <p>Gülümsedik, rahatladık.</p>
        <p>Tepeler gene çevremizdeydi ve meltem</p>
        <p>Gene esti güneşli tarlaların üstünden,</p>
        <p>Rüzgâr ve yağmur alnımıza değdi yeniden.</p>
        <p><span epub:type="pagebreak" id="page585" title="585"/>Zaman seyredip günün birinde,</p>
        <p>Goethe’nin aklını, Byron’un gücünü gene verebilir bize;</p>
        <p>Ama Avrupa’nın son yılları,</p>
        <p>Nerede bulacak Wordsworth’ün iyileştirme yeteneğini?</p>
      </blockquote>
      <p>Bu iyileştirme yeteneğinin ilginç bir örneğini, ünlü düşünür John Stuart Mill’in yazdığı özyaşamöyküsünde buluruz. <em>Autobiography</em>’sinden anlaşıldığı gibi, Mill yirmi iki yaşındayken korkunç bir bunalıma girmiş, yaşama isteğini yitirmişti. Çocukluğunda gördüğü acayip eğitimden sonra böyle olması da doğaldı. Çünkü babası James Stuart Mill ona beş yaşındayken Yunancayı, sekiz yaşındayken Latinceyi ve yüksek matematiğin en çapraşık problemlerini öğretmişti. John’a bu bilgi, kâğıt kalem kullanılmadan, babasıyla yaptığı sabah yürüyüşleri sırasında verilirmiş çoğu zaman. Çocuk, uzun boylu babasının hızlı adımlarına uymak için onun peşinden koşar, duyduklarını anlayıp ezberlemeye çalışırmış. Bu da yetmiyormuş gibi, çocukların en büyüğü olduğundan, babasından öğrendiklerini küçük erkek ve kız kardeşlerine öğretme görevini de yüklenmesi gerekirmiş. Böyle bir deneyden geçen bir çocuğun büyüyünce ya akıl dengesi bozuk ya da geri zekâlı bir adam olması beklenirken, John Stuart Mill sadece büyük bir bunalım geçirerek ucuz kurtulmuş. Ne var ki artık ömrü boyunca huzura kavuşamayacağını, yaşamasında hiçbir anlam kalmadığını düşünüp umutsuzluğa kapılmış. Tam o sırada bir rastlantı sonucu Wordsworth’ün şiirlerini okumuş ve kendi anlattığına göre, hem mutlu, hem de iyi bir insan olmanın yolunu bu şiirler sayesinde bulmuş; “Oturup doğayı sessizce seyrederek sürekli bir mutluluk duyabileceğimi bana Wordsworth öğretti” der John Stuart Mill.</p>
      <p>Kimileri yanlış bir tutum benimseyerek Wordsworth’ün felsefesinden söz ederler. Wordsworth’ün bir felsefesi değil, doğa konusunda bir bilgeliği vardır sadece. Çünkü Wordsworth doğanın insana huzur verebileceğine inanır ve bu inancı şiirlerini okuyanlara da aşılayabilir. Duyduklarını bize de duyurma yeteneği vardır onda. Ama bir düşünceyi aktarmaya ya da bir ahlak dersi vermeye kalkınca, başarısızlığa uğrar çoğunlukla. Gelgelelim Wordsworth, onu düşünce ve duygunun tam bir sentezini <span epub:type="pagebreak" id="page586" title="586"/>yapabilen bir şair sayan, ona candan hayranlık duyan arkadaşı Coleridge’in etkisiyle, uzun bir felsefi şiir yazmayı kendine amaç edindi. Bu şiirin adı <em>The Recluse or Views on Men, Nature and Society </em>(Dünyadan El Etek Çeken Adam ya da İnsanlar, Doğa ve Toplum üzerine Görüşler) olacaktı. 1797’de, böyle bir şiir yazmayı düşünmeye başladığı sırada Wordsworth, Fransız Devrimi’nin umulan sonucu vermemesinden ötürü düştüğü bunalımdan yeni kurtulmuş, kız kardeşinin desteği sayesinde ve doğayla kaynaşarak ruhsal bir dinginliğe kavuşmuştu. <em>The Recluse</em>’un aynı bunalımı geçirenleri avutabileceğini, onlara bilgece bir mutluluğun yolunu gösterebileceğini umuyordu. Bu umudunu yıllarca yitirmedi. 1808’de yazdığı bir mektupta, “every great poet is a teacher; I wish to be considered as a teacher or as nothing” (her büyük şair bir hocadır; beni de ya bir hoca ya da bir hiç saymalarını isterim) demişti. Ne var ki, iki yıl içinde tamamlayabileceğini sandığı <em>The Recluse</em>’u kaleme almadan önce, şair olarak kendi kişisel durumunu, geçirdiği aşamaları saptaması gerekmekteydi. Wordsworth bu amaçla, adından da anlaşılacağı gibi, o uzun felsefi şiire sadece bir başlangıç saydığı <em>The Prelude</em>’ü yazdı. Hatta <em>The Prelude</em>, <em>The Recluse </em>diye anıldı Wordsworth yaşadığı sürece. Ancak Wordsworth öldükten sonra şairin eşi bu şiire <em>The Prelude or Growth of a Poet’s Mind </em>adını uygun bulup şiirin yayımlanmasına izin verdi.</p>
      <p>Wordsworth’ün <em>The Excursion</em>’un önsözünde söylediğine bakılacak olursa, birazdan ele alacağımız bu şiirle <em>The Prelude</em>, yüce Gotik bir katedrale benzettiği <em>The Recluse</em>’a bağlı iki küçük kilise olacaktı sadece. Gelgelelim seksen yaşına kadar yaşadığı halde, Wordsworth bu yüce katedrali bir türlü dikemedi. <em>The Recluse</em>’u yazamaması da çok iyi oldu aslında; çünkü böylesine kapsamlı ve genel konuları işleyen çok uzun bir şiirin başarısızlığa uğraması kaçınılmazdı bize kalırsa. Böylece yüce katedral gerçekleşmeyen bir hayal oldu, elimizde iki küçük kilise kaldı ancak. Wordsworth’ün <em>The Recluse</em>’u yazamaması doğaldı bir bakıma da; çünkü dehası hem felsefi türden şiire yatkın değildi, hem de tasarladığı bu uzun şiirde söyleyeceklerini <em>The Prelude</em>’de nasıl olsa söylediği için, malzemesi tükenmişti aslında. Onun için Leavis’in belirttiği gibi, <em>The Recluse</em>’u yazacağına, ömrü boyunca <span epub:type="pagebreak" id="page587" title="587"/><em>The Prelude</em>’ün şurasını burasını değiştirdi, bu şiirle oynayıp durdu.</p>
      <p>Upuzun <em>The Prelude</em>’de Coleridge’in adı sadece iki kez geçtiği halde, Wordsworth bu şiiri sevgili arkadaşı Coleridge’e ithaf ederek, 1799’da yazmaya başlayıp 1805’te bitirmişti. <em>The Prelude </em>ancak 1850’de yayımlandığına göre, demek ki, şair kırk beş yıl boyunca bu şiiri sürekli değiştirmişti. Yaptığı değişiklikler sadece biçim ve anlatımla ilgili olsaydı, Wordsworth’ün titizliğini anlar, kırk beş yıl süren bu gecikmeyi, daha kusursuz bir şiir yazma kaygısıyla açıklardık. Gerçi Wordsworth şiirin dilinde ayrıca olumlu sayılamayacak bazı değişiklikler yaptı ama, <em>The Prelude</em>’de şairin gittikçe artan tutuculuğunu kanıtlayan düşünce ve tutum değişiklikleridir bizi asıl ilgilendiren. Bu değişikliklerin ne denli kapsamlı olduğunu anlayabilmek için, Ernest de Selincourt’un 1926’da yayımladığı baskıyı okumak gerekir. Bu baskıdan önce şiir meraklıları, <em>The Prelude’</em>ün ancak son versiyonunu biliyorlardı. Oysa De Selincourt hazırladığı baskının bir sayfasına şiirin 1805 versiyonunu, karşı sayfaya da 1850 versiyonunu koyarak, şairin yaptığı değişikliklerin niteliğini ayrıntılı olarak açıkladı. Böylece yaşlı bir adamın gençliğinde benimsediği düşünce ve inançları zamanla nasıl eleştirip yadsıyabileceğini gözler önüne serdi.</p>
      <p>Wordsworth’ün özyaşamını, daha doğrusu şair olarak nasıl geliştiğini anlatan <em>The Prelude</em>, on dört bölümden oluşur. Şairin ele aldığı konular şunlardır: İlk iki bölümde çocukluğu ve okul yılları; üçüncü bölümden beşince bölümün sonuna değin Cambridge yılları; altıncı bölümde üniversite öğrencisiyken bir yaz tatilinde Alp dağlarında yürüyerek yaptığı yolculuk ve eğitimi sırasında okuduğu kitaplar; yedinci bölümde Londra’da geçirdiği süre; sekizinci bölümde doğa sevgisi sayesinde insan sevgisine nasıl yöneldiği; dokuzuncu bölümden on birinci bölümün sonuna değin Fransa’da yaşadığı yıl ve Fransız Devrimi üzerine düşünceleri ve pek ilginç saymadığımız son üç bölümde, şiir sanatında hayal gücü ve beğeni üzerine genel görüşler.</p>
      <p>Wordsworth’ün dehasının böyle uzun şiirlerden çok, kısa lirik şiirlere yatkın olduğu kuşku götürmez. Ne var ki, <em>The Prelude</em>, Wordsworth’ü anlamak bakımından son derece önemli ve <span epub:type="pagebreak" id="page588" title="588"/>yer yer çok güzel bir şiirdir gene de. Birçok eleştirmen <em>The Prelude</em>’ü Milton’ın <em>Paradise Lost</em>’undan sonra İngiliz edebiyatının en değerli uzun şiiri saymakla haklıdır. Şiirle yazılmış bir özyaşamöyküsü olduğu için, <em>The Prelude </em>tür olarak da hiç benzeri olmayan tümüyle özgün bir yapıttır.</p>
      <p>Kendi söylediğine bakılacak olursa, Wordsworth <em>The Prelude</em>’ü hep yazmayı tasarladığı <em>The Recluse</em>’un bir parçası saydığı için, yaşadığı sürece yayımlamamıştı. Oysa <em>The Excursion </em>da <em>The Recluse</em>’un bir parçasıydı, ama Wordsworth bu şiiri bitirir bitirmez, 1814’te yayımlamakta bir sakınca görmedi. Dokuz bölümden oluşan <em>The Excursion</em>’ı, <em>The Prelude </em>gibi değerli bir şiir saymanın yolu olmadığı konusunda herkes görüş birliğine varmıştır. Byron, <em>Don Juan</em>’da bu şiiri alaya alır:</p>
      <blockquote>
        <p>A drowsy, frowsy poem called The Excursion,</p>
        <p>Written in a manner which is my aversion.</p>
      </blockquote>
      <blockquote>
        <p>Uyku verici, pasaklı bir şiir The Excursion adlı,</p>
        <p>Nefret ettiğim bir biçimde yazılı.</p>
      </blockquote>
      <p>Shelley ise Wordsworth için şöyle der: “He was at first sublime, pathetic, impressive, profound; then dull... o so very dull!” (O ilkin yüce, dokunaklı, etkileyici, derindi; sonra cansıkıcı oldu... Aman ne cansıkıcı oldu!) Bateson gibi ağırbaşlı bir Wordsworth uzmanı da, Shelley’nin kullandığı sözcüğü kullanarak, <em>The Excursion</em>’ı İngiliz edebiyatının “en cansıkıcı” (“one of the dullest”) yapıtlarından biri sayar.</p>
      <p><em>The Excursion</em>’da dört beş gün süren bir gezi sırasında bir araya gelen dört kişinin konuşmaları anlatılır. Bunlardan biri, seyyar satıcılık yapan bir gezgin (the Wanderer), biri dünyadan el etek çekmiş bir adam (the Solitary), biri bir din adamı (the Pastor), biri de şairin kendisidir. Bu dört adam gerçekten değişik kişiler olsalardı, <em>The Excursion </em>bize biraz daha ilginç gelirdi belki de. Ne var ki, bunların dördü de Wordsworth’ün benliğinin değişik yanlarıdır ve Wordsworth kendi kendisiyle dört sesli bir monolog yapmaktadır aslında. Dünyadan el etek çekmiş adam, özgürlük, eşitlik ve kardeşlik ilkelerine gençliğinde candan bağlanmış, ama Fransız Dev<span epub:type="pagebreak" id="page589" title="589"/>rimi’nin başarısızlığa uğramasından ötürü, tıpkı genç Wordsworth gibi hayal kırıklığına uğramıştır. Rahip, tıpkı orta yaşlı Wordsworth gibi, toplumun benimsediği alışılagelmiş siyasal ve dinsel inançlara bel bağlayarak kurulu düzene sığınmıştır. Öteki iki kişi de bunlardan pek farklı değildirler. İşte bu yüzdendir ki, Sampson, <em>The Excursion</em>’da dört rolü de Wordsworth’ün oynadığını, ama bunları hiç de iyi oynamadığını söylemekte haklıdır.</p>
      <p><em>The Excursion</em>’ın değersiz olmasına pek şaşmamak gerekir; çünkü daha önce de belirttiğimiz gibi, Wordsworth 1807’den sonra iyi şiir yazamaz hale gelmişti. Bir şairin yaracıtı gücünü yitirmesi, otuz beş yaşında yazdıklarını yetmiş yaşında yazamaması gerçi doğaldır ama, Wordsworth’ün on yıl süren parlak bir dönemden sonra uğradığı değişim akıllara sığmaz gene de. Kırkından önce yazdıklarını kırkından sonra yazdıklarıyla karşılaştırınca, bunları aynı şairin ürettiğine insan inanamaz neredeyse. Wordsworth bu yüzden çağdaşları için alay konusu olmuştur. Şiirleri “kocamış, geri zekâlı bir koyunun” (“an old half-witted sheep”) çıkardığı seslere benzetilmiş; ona “ Worstworst” (beter beter) gibi adlar takılmıştır. Wordsworth ya şair olarak ne denli düştüğünün bilincine varamadığı için ya da acayip bir umursamazlık içinde bulunduğundan durmadan şiir yazıyor ve <em>The Prelude </em>gibi iyi bir yapıtı çekmecesinde saklarken, yeni yazdıklarını hiç duraksamadan yayımlıyordu. İnsan olarak da artık öyle tatsızdı ki, onun ilk şiirlerine büyük hayranlık duyan bir sonraki kuşağın en büyük şairi John Keats, 21 Şubat 1818’de kardeşine yazdığı bir mektupta, Wordsworth’ün Londra’ya geldiği sırada, “by his egotism, vanity and bigotry” (bencilliği, kendini beğenmişliği ve yobazlığı yüzünden) herkeste kötü bir izlenim bıraktığını anlatmıştı. Wordsworth’e ilkin Keats kadar hayran olan Shelley de, “Böyle bir şair nasıl böyle bir hayvana dönüşebilir?” diye sormuştu bir mektubunda.</p>
      <p>Wordsworth’ün şair olarak kötüleştikçe, insan olarak gittikçe daha darkafalı, gittikçe daha tutucu olması bu hazin durumun ayrıca ilginç bir yanıydı.<a class="dipnot" epub:type="noteref" href="#f11">*</a> Şair gençliğinde insan haklarını sa<span epub:type="pagebreak" id="page590" title="590"/>vunmuştu; orta yaşlı olunca, onu koruyan, onun ve çok çocuklu ailesinin geçimini sağlayan zengin toprak sahibi Lord Lonsdale’in haklarını savunmaya başladı. O sıralarda sadece ilericilerin değil, aklı başında her liberalin de desteklediği üç büyük reform vardı: Seçim yasalarının değiştirilmesi, İngiltere Kilisesi’ne bağlı Protestanlara verilen hakların Büyük Britanya’nın Katoliklerine de verilmesi ve basın özgürlüğünün sağlanması isteniyordu. Wordsworth bu reformların üçüne de karşı çıktı. Eğer 1832 Reform Tasarısı Parlamento’dan geçmezse, İngiltere’de asıl o zaman kanlı bir devrimin patlak vereceğini anlayamıyor; toplumsal, siyasal ya da dinsel düzende en küçük bir değişiklikten ödü kopuyor; bu tür değişikliklerin “anarşi” diye nitelediği bir durumda sonuçlanacağına inandığı için, ülkesinden kaçmaya bile hazırlanıyordu. İşte bu sağlıksız korkularından ötürü, ileri doğru atılan her adıma engel olmak istiyordu: Demiryolları yapılmamalıydı, kızlar daha iyi eğitilmemeliydi; toprak sahipleri silahlanıp ülkeyi devrimcilerden kurtarmalıydı; işçiler teknisyen yetiştiren enstitülerde okumamalıydı, çünkü bilgilerinin artması tehlikeliydi; Parlamento köleliği kaldırmamalıydı; ölüm cezası eskiden olduğu kadar yaygın olmalıydı ( Wordsworth bu konuda on dört sone yazdı); İngiltere Kilisesi siyasal alanda etkinliğini korumalıydı (bu konuda da bir yığın sone yazdı) vb.</p>
      <p/>
      <p>Wordsworth’e ne olmuştu? İlerici bir insan niçin böylesine darkafalı bir gericiye dönmüştü? Büyük bir şair daha kırkına basmadan neden dehasını yitirmişti? Wordsworth’ü seven şiir meraklılarının da, Romantik çağın uzmanlarının da aklını kurcalayan bu sorulara değişik yanıtlar verildi. Harper’e bakılacak olursa, Wordsworth Fransız Devrimi’nin ülkülerinden koptuğu için hem şair, hem de insan olarak yıkılıp gitti. Garrod’a göre, Colerige yüce, felsefi bir şiir yazabileceği inancını aşılamıştı Wordsworth’e; ama Wordsworth’ün Coleridge’le arası açılınca, arkadaşının desteğini yitiren Wordsworth’ün kendi şairliğine güveni de kalmadı. Wordsworth, Coleridge’in yarattığı en büyük yapıttı belki de; ama Coleridge tüm yapıtlarını yarıda bıraktığı gibi, onu da yarıda bıraktı. Herbert Read’e göre, Wordsworth saygıdeğer bir evlilik yapabilmek amacıyla Annette Val<span epub:type="pagebreak" id="page591" title="591"/>lon’u yaşamından sildiği için duygusal açıdan büyük bir yıkıntıya uğradı, giderek de şiir yeteneğini yitirdi. Bir hayli saçma bulduğumuz varsayımlar da ileri sürülmüştür bu arada. Örneğin, Milton’ın en büyük şiirlerini tümüyle körken ürettiğini hiç hesaba katmayan Edith Batho’ya göre, Wordsworth’ün gözleri bozulduğu için şiirleri de kötüleşmişti. Kimi eleştirmenlerin şairlere öteden beri ne denli insafsızca davrandıklarını unutmuşa benzeyen Theodore Redpath’a göre de, <em>The Edinburgh Review</em>’un ünlü eleştirmeni Jeffrey, <em>The Excursion </em>için “this will never do” (böyle şey olmaz) diye başlayan ve Wordsworth’ü fena halde hırpalayan bir yazı yazdığı için şair kırılmış, artık iyi şiir yazamaz hale gelmişti.</p>
      <p>Son ikisi bir yana, Wordsworth’ün şair olarak dehasını yitirişini açıklamak amacıyla ileri sürülen varsayımlarda bir gerçek payı vardır elbette. Fransız Devrimi’nin başarısızlıkla sonuçlanması da, Coleridge’le dostluğunun bozulması da, Annette Vallon’dan ayrılması da Wordsworth’ü çok sarsmıştır kuşkusuz. Ama bize kalırsa, Wordsworth’ün insan ve şair olarak belirli bir yaştan sonra yozlaşmasının başlıca nedeni, Keats’in “egotistical sublime” (bencil yücelik) diye nitelediği bir tutumu benimsemesi; bir yandan “ben! ben!” diyerek kendini yüceltmeye çalışırken, bir yandan da derinliğine düşünmekten, yoğun duygulara kapılmaktan, özellikle acı çekmekten çekinmesi; çevresindeki insanlarla gerçekten yakın ve dolayısıyla yıpratıcı olabilecek ilişkiler kurmaktan kaçınması; kurulu düzene her açıdan uymak isteyen bir kentsoylunun dingin ve olaysız yaşamını, bir şairin kimi zaman tehlikeli olabilecek çetin yaşamına yeğ tutması; sözün kısası “kan revan içinde” yaşamaktan korkmasıdır.</p>
    </section>
		<aside epub:type="footnote" id="f11">* Bu konuyla ilgilenenler, <em>Studies by Members of the English Department</em>, Vol. 11 1952 ve<em> Litera</em>, Vol. 11 1955, İstanbul Üniversitesi Edebiyat Fakültesi yayımlarında çıkan “The Decline of Wordsworth’s Genius and the Growth of his Conservatism” (Wordsworth’ün Dehasının Yozlaşması ve Tutuculuğunun Gelişmesi) adlı incelememe başvurabilirler.</aside>
  </body>
</html>