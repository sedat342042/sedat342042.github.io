<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>İngiliz Edebiyatı Tarihi</title>
    <link href="css/chapter.css" rel="stylesheet" type="text/css"/>
  </head>
  <body class="other" epub:type="preface">
    <section>
			<span epub:type="pagebreak" id="page11" title="11"/>
      <h1>Sunuş</h1>
      <p>Kırk yıla yakın İngiliz edebiyatı üzerine ders verdikten sonra, bu kitabı yazmayı bir görev bildim. Üniversitelerimizde İngiliz dili ve edebiyatı okuyanların ve genellikle edebiyatla ilgilenenlerin başvurabilecekleri, İngiliz edebiyatı üzerine Türkçe yazılmış bir kitabın bulunmayışı, bu konuda çaba göstermemi nerdeyse zorunlu kıldı.</p>
			<p class="center">* * *</p>
			<p>İngiliz edebiyatı tarihini on döneme ayırabiliriz. Gerçi bir edebiyat döneminin tam hangi tarihte başladığını, tam hangi tarihte sona erdiğini saptamanın yolu yoktur, ama kimi çağlarda edebiyat alanında belirli değişiklikler olduğu da yadsınamaz.</p>
			<p>1) Eski İngilizce dönemi sözlü edebiyatın yazılı edebiyata geçmesiyle birlikte aşağı yukarı VII. yüzyılda başlar ve İngiliz tarihinde bir dönüm noktası olan Norman istilasıyla (1066) XI. yüzyılın ortalarına doğru biter. 2) Orta İngilizce dönemi, tüm Ortaçağı kapsayarak XV. yüzyıla kadar sürer. 3) Rönesans ya da Elizabeth çağı, 1558 ile 1603 arasında hüküm süren Kraliçe Elizabeth’ten adını alır. Elizabeth’in ölümü üzerine İskoçya Kralı James tahta çıktığı ve James’in Latince adı Jacobus olduğu için, Elizabeth çağının son kırk yılına Jacobean çağ da denilir. Bu dönem, 1642’de Oliver Cromwell’in önderliğinde Puritan mezhebindekilerin iktidarı ele alarak Commonwealth’i, yani Cumhuriyeti kurmalarıyla sona erer. 4) Commonwealth dönemi, 1642 ile <span epub:type="pagebreak" id="page12" title="12"/>1660 yılları arasındaki dönemi kapsar. 5) Restorasyon dönemi, Cumhuriyetçilerin idam ettikleri Birinci Charles’ın oğlu İkinci Charles’ın tahta oturmasıyla, yani monarşinin restorasyonuyla başlar ve XVIII. yüzyılın başlangıcına kadar sürer. Demek ki XVII. yüzyıl İngiliz edebiyatı aslında üçe ayrılır: Başlangıçtan 1642’ye kadar Elizabethan ve Jacoben çağları, 1642’den 1660’a kadar Commonwealth dönemi ve 1660’tan yüzyılın sonuna değin de Restorasyon çağı. 6) Neo-Klasik Çağ, XVIII. yüzyılın başlangıcından aşağı yukarı 1770 yıllarına değin sürer. Kraliçe Anne 1702 ile 1714 yılları arasında hüküm sürdüğü için, bu dönemin başlangıcına Kraliçe Anne Çağı da denilir. Roma İmparatoru Augustus’un saltanatı sırasında Latin edebiyatının en ünlü kişileri yaşadığı ve onları örnek alan İngiliz şairleri ve yazarları kendilerini Roma’nın klasik yazarları kadar önemli sayarak, “Augustan” sıfatını benimsediklerinden, bu dönemin başka bir adı da Augustan çağıdır. 7) XVIII. yüzılın son otuz yılını kapsayan ve Romantik akımı hazırlayan Pre-Romantik Çağı, Romantizmle birlikte ele almak daha yerinde olur. 8) Romantik Çağ 1798’de Wordsworth ile Coleridge’in <em>The Lyrical Ballads</em>’ı yayınlamalarıyla başlar ve XIX. yüzyılın nerdeyse ortalarına değin sürer. 9) Victoria çağı, adını gene bir kraliçeden alır. Kraliçe Victoria 1837’de tahta çıktığı ve 1901’de öldüğü için, bu dönem XX. yüzyılın başlangcına kadar sürer. 10) XX. yüzyıl edebiyatı, İngliz edebiyatını uzmanlık dalı olarak seçmeyen, ama genellikle edebiyat meraklısı olan okuyucuların belki en çok ilgi duyacakları dönemdir. Ne var ki, değerlerin gerçek anlamda yerleşmediği, hangi yazarın ya da şairin yaşayacağı, hangilerinin unutulup gideceği belli olmadığından, 1900 yılından önce doğmayı bir ön koşul olarak benimseyerek, yaşayacağına ancak gerçekten inandığımız yazarları ele almakla yetinmek niyetindeyim.</p>
			<p class="center">* * *</p>
			<p>Başlangıcından günümüze dek İngiliz edebiyatı tarihini inceleyecek olan bu dizinin birinci cildi, Eski İngilizceden başlayarak Restorasyona, yani 1660 yılına değin gelecek.</p>
			<p>Şiir, düzyazı, tiyatro gibi edebiyat türlerini çağına özgü bir <span epub:type="pagebreak" id="page13" title="13"/>bütünlük içinde ele almayı amaçladığımdan, değişik türlerde eser vermiş olanyazarlar açısından bazı tekrarlar kaçınılmaz oldu. Yaşadıkları çağları aşan Langland, Chaucer, Shakespeare ve Milton gibi büyük yazarları ise, ayrı bölümlerde incelemeyi yeğledim.</p>
			<p>İngilizce alıntıları, “Türkçesini güzel söylemek” kaygısıyla değil, aslına en yakın ve en yalın karşılığını vererek, özgün metnin açık seçik anlaşılması amacıyla Türkçe’ye çevirdim.</p>
			<p class="center">* * *</p>
			<p><em>Shakespeare ve Hamlet</em> adlı kitabımı yayınladığım sırada olduğu gibi, bu kitabın yayına hazırlanması sırasında da yardımını benden esirgemeyen eski öğrencim Nilgün Himmetoğlu’yla Oya Çakır’a ayrıca teşekkür ederim.</p>
			<p class="by">Mîna Urgan</p>
    </section>
  </body>
</html>