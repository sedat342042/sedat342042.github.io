<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İngiliz Edebiyatı Tarihi</title>
		<link href="css/chapter.css" rel="stylesheet" type="text/css"/>
	</head>
	<body class="chapter" epub:type="chapter">
    <section>
			<span epub:type="pagebreak" id="page947" title="947"/>
      <header>
        <h1 class="bolum">Sekizinci Bölüm</h1>
        <h2>Victoria Çağı’na Kısa Bir Giriş</h2>
      </header>
      <p>Kraliçe Victoria’nın 1837’de tahta çıkmasıyla başlayan Victoria Çağı, XIX. yüzyılın yarısından çok daha uzun bir süreyi kapsayarak, bu kraliçenin seksen iki yaşındayken ölmesiyle 1901’de sona erdi. Çağa verilen “Victorian” adı, İngiliz dilinde “pejorative” yani olumsuz ve kötüleyici bir sıfattır günümüzde. Herhangi bir İngilizce sözlüğünü, örneğin Webster’in XX. yüzyıl sözlüğünü açıp bakarsanız, “Victorian” sıfatının “showing the middle class respectability, prudery, bigotry generally attributed to the Victorians” (Genellikle Victoria Çağı’nda yaşayanların nitelikleri sayılan, saygıdeğer olma merakını, cinsel konularda yapay çekingenliği, dinsel yobazlığı gösteren) gibi bir tanımlamasıyla karşılaşırsınız.</p>
      <p>Gerçekten de “Victorian” deyince burjuvazinin Büyük Britanya’ya tümüyle egemen olduğu, Kraliçe Victoria ile eşi Prince Albert’in ahlak alanında örnek alındıkları bu çağın en olumsuz yanları aklımıza gelir çoğu zaman: Victoria Çağı insanları, saygıdeğer görünebilmek için ikiyüzlü davranırlardı. Ülkelerinin toplumsal düzeninden ve kendi kişiliklerinden aptalcasına hoşnuttular. Piyanoların ayakları, kadın bacaklarını çağrıştırdığı için, bu ayaklara pahalı kumaşlardan yapılmış süslü kılıflar geçirecek kadar darkafalıydılar. Bir yandan yüce ülkeleriyle övünüp böbürlenirken, bir yandan da paraya öyle düşkündüler ki, ne denli yetenekli olurlarsa olsunlar, parasızların hiçbir saygınlığı yoktu onların gözünde. Yüce ruhlu geçinirlerdi, ama sanata da, her türlü güzelliğe de düşmandılar vb. Yüzyılımızın başlangıcının en <span epub:type="pagebreak" id="page948" title="948"/>önemli romancılarından D. H. Lawrence, Victoria Çağı’nda yaşamın çirkinliği üstünde ayrıca durur:</p>
      <blockquote>
        <p>“Although perhaps nobody knew it, it was ugliness which really betrayed the spirit of man in the Nineteenth Century. The great crime which the moneyed classes and promoters of industry committed in the palmy Victorian days was the condemning of the workers to ugliness, ugliness, and ugliness: Mean and formless and ugly surroundings, ugly ideals, ugly hope, ugly love, ugly clothes, ugly furniture, ugly houses, ugly relationships between worker and employers. The human soul needs beauty more than bread.”</p>
      </blockquote>
      <blockquote>
        <p>Bunu belki hiç kimse bilmediği halde, XIX. yüzyılda insan ruhuna gerçekten ihanet eden şey çirkinlikti. Victoria Çağı’nın refah günlerinde paralı sınıfların ve sanayide kalkınmayı sağlayanların işledikleri büyük cinayet, emekçileri çirkinliğe, çirkinliğe ve gene çirkinliğe mahkûm etmekti: Bayağı, biçimsiz, çirkin giysiler, çirkin mobilyalar, çirkin evler, çalışanlarla işverenler arasında çirkin ilişkiler. İnsan ruhunun, ekmekten fazla güzelliğe gereksinimi vardır.</p>
      </blockquote>
      <p>Üstelik bu çirkinliğe mahkûm olanlar D. H. Lawrence’ın sandığı gibi sadece emekçi kitleler değildi. Paralı sınıflar da, özellikle kentlerde oturanlar, hızla gelişen plansız sanayileşmenin çirkinleştirdiği bir çevrede, çirkin eşyalar arasında, çirkin evlerde oturuyorlar; başlıca uğraşları para kazanmak olduğu için, yaşamlarını çirkinleştiren amaçlar peşinden koşuyorlardı.</p>
      <p>Ne var ki, ileride göreceğimiz gibi, D. H. Lawrence’dan çok daha önce, Victoria Çağı’nın birçok yazarı ve düşünürü, kendi yaşadıkları dönemi acımasızca eleştirmişlerdi. Örneğin Thomas Carlyle, yoksulları varlıklılardan ayıran uçurumu ve yoksulların akıllara sığmaz sefaletini düşünerek, <em>Past and Present’</em>da (Geçmişle Bugün) İngiltere’nin dünyanın en zengin ülkesi olduğu için gururlananlara karşın, bu ülkenin yadsınmaz servetinin ancak küçük bir grubun elinde bulunduğunu; bu servetin ülkeyi genelinde mutlu etmediğini ileri sürmüştü. Dickens ve daha bir<span epub:type="pagebreak" id="page949" title="949"/>çok başka romancı, ülkenin toplumsal yapısındaki ve ekonomik düzenindeki eşitsizlikleri kıyasıya eleştirmişlerdi. Şair ve eleştirmen Matthew Arnold, İngiliz diline yeni bir sıfat kazandırarak, ülkesine egemen olan burjuvaziyi “philistine” yani kültürden yoksun, güzellik düşmanı ve darkafalı olmakla suçlamıştı. Sanat tarihiyle özellikle ilgilenen John Ruskin, yaşadığı çağa sanat ve güzellik aşkını aşılamaya çalışmıştı. Şair William Morris, Victoria Çağı insanlarının çevresini biraz olsun güzelleştirecek mobilyalar ve ev eşyaları üretebilmek için, yoğun bir çabaya girişmişti. O dönemin Samuel Butler ya da George Meredith gibi ikinci kuşak romancıları ise, içinde yaşadıkları toplumun tüm ahlak değerlerini hiç çekinmeden altüst etmişlerdi. O kadar ki, Butler’in başyapıtı <em>The Way of all Flesh, </em>yazarın ölümünden sonra, ancak 1903’te yayımlanabilmişti.</p>
			<figure class="right">
				<img src="image/p949.jpg"/>
				<figcaption>Kraliçe Victoria</figcaption>
			</figure>
      <p>Ahlak ve toplum düzeni açısından, XIX. yüzyılın ortaları bir çelişkiler yumağıydı: İngilizler bir yandan cinsel tabulara boyun eğmiş görünüyor, sevgiden tümüyle yoksun evlilikleri kutsal biliyorlardı. Ama öte yandan da kentler, açlıktan ölmemek için bedenlerini satan kadıncağızlarla dolup taşıyor, fuhuş gittikçe yaygınlaşıyor, bir tarihçiye göre kadın nüfusunun neredeyse üçte biri fahişelik ederek geçinmek zorunda kalıyordu. Dinsel alanda, bir yandan darkafalı bir yobazlık sürüp gidiyor, Anglikan Kilisesi gittikçe daha güçleniyordu. Ama öte yandan da, Charles Darwin ya da Thomas Huxley gibi bilimadamlarının, biyoloji ya da jeoloji uzmanlarının buluşları Hıristiyanlığı temelinden sarsıyordu. İngiliz emekçileri, kadınları ve çocuklarıyla birlikte, madenlerde ve fabrikalarda, kara kölelerden bin beter koşullar altında çalışmak zorunda kalı<span epub:type="pagebreak" id="page950" title="950"/>yorlardı. Ama bir yandan da William Wilberforce, Amerika Birleşik Devletleri’nde de, tüm dünyada da köleliği yasaklamak için uğraşıyor ve İngiliz kamuoyundan büyük destek görüyordu. Ticaret ve sanayileşme sayesinde, İngiltere son derece zenginleşmekteydi. Ama bir yandan da, Friedrich Engels’in 1845’de yayımladığı İngiliz işçi sınıfının durumunu inceleyen kitaptan ve İngilizlerin aynı konuyu ele alan romanlarından anlaşılacağı gibi, emekçi kitleler akıl almaz bir yoksulluk içindeydi. Kızlı erkekli, yedi sekiz yaşında çocuklar, karanlık madenlerde sömürülüyor; uyuklayınca, dövülerek, kömür yüklü arabaları çekiyorlardı. Yeni gelişen Manchester kentinin halini gördükten sonra, Alexis de Tocqueville, İngiltere’yi kalkındıran refahla bu ülkeyi ezen yoksulluk arasındaki çarpıcı karşıtlığa değinir:</p>
      <blockquote>
        <p>“It is in the midst of this foul drain that the greatest stream of human industry has its source and goes out to fertilize the whole world. From this filthy sewer flows pure gold. It is here that human nature reaches towards perfection and to brutishness; that civilization works its miracles and civilized man reverts almost to a savage.”</p>
      </blockquote>
      <blockquote>
        <p>Dünyanın en büyük sanayi nehri bu pis lağımdan kaynaklanıp, bütün dünyayı verimli kılıyor. Bu leş gibi kuburdan som altın akıyor. İnsan doğası burada tam bir erdeme de, tam bir hayvanlığa da varıyor; uygarlık hem mucizelerini yaratıyor, hem de uygar bir insan gerileyip neredeyse bir vahşi durumuna düşüyor.</p>
      </blockquote>
      <p>Ne var ki, emekçi kitlelerin hızlı sanayileşmeden kaynaklanan sefaleti dayanılmaz boyutlara varınca, İngilizler “condition of England” (İngiltere’nin durumu) denilen soruna çareler aramaya başladılar. Zaten Carlyle’in 1839’da yayımladığı <em>Chartism’</em>de dediği gibi, eğer bir çare bulunmazsa, bu işin sonu felaketti; çünkü “bir şeyler yapılmazsa, kendiliğinden bir şeyler olacaktı günün birinde” (if something be not done, something will do itself one day). İhtilal tehlikesinin bilincinde olan egemen sınıflar, bir dizi reforma giriştiler. 1832’de geçen “Reform Bill”in (Reform Tasarısı) emekçi kitlelerin durumunu düzeltmediğini <span epub:type="pagebreak" id="page951" title="951"/>gören Parlamento, 1867’de İkinci Reform Tasarısı’nı kabul etti. 1871’de sendikaların kurulmasına izin veren “Trade-Union Act” yasalaştı. Emekçi kitleler de kendi aralarında örgütlenmeye başlamışlardı zaten. Daha 1836’da Londra’da “The Working Men’s Association” (Çalışanlar Derneği) kurulmuştu. Bir yıl sonra başlayan Chartist akım, Disraeli’nin <em>Sybil </em>adlı romanda göreceğimiz gibi, emekçi kitlelerin siyasal isteklerini altı madde içinde kapsayan yüz binlerce imzalı bir dilekçeyi Parlamento’ya sundu.</p>
      <p>Tüm çelişkileriyle, olumlu ve olumsuz yanlarıyla çok ilginç bir dönem olan Victoria Çağı’nda roman, en önemli, hatta bir bakıma tek önemli edebiyat türüydü. Elizabethh Çağı tiyatro oyunları, Kraliçe Anne Çağı taşlamaları, Romantik Çağ şiirleri sayesinde yaşadığı gibi, Victoria Çağı da romanları sayesinde yaşayacaktır. Değerli ve değersiz, her türde ve çok sayıda roman yayımlanıyordu o sıralarda. Lord David Cecil’in <em>Early Victorian Novelists’</em>de (Victoria Çağı’nın İlk Romancıları) dediği gibi, bunların kimileri, ancak bir tren yolculuğu sırasında oyalanmak için okunacak nitelikte, kimileri de sonsuza değin okunacak kadar değerlidirler.</p>
      <p>İngiltere’de okumasını yazmasını bilenlerin, özellikle romandan öteden beri ayrıca hoşlanan eğitim görmüş kadın sayısının artmasıyla, romana rağbet de artmıştı doğal olarak. Okuyuculara kitap ödünç veren kitaplıkların halka açılması da, roman meraklılarına büyük bir kolaylık sağlıyordu. Günümüzde televizyonun işlevi neyse, romanın işlevi de oydu XIX. yüzyılın ikinci yarısında. Şimdi televizyon seyretmek için aileler akşamları oturma odalarında nasıl toplanıyorlarsa, Victoria Çağı aileleri de, akşamları bir araya geliyor, aralarından birinin yüksek sesle okuduğu romanı dinliyorlardı. İngilizlerin duygularını açığa vurmaktan nasıl çekindiklerini bilen alaycı birinin yaydığı bir söylentiye göre de, romanın acıklı bir yerine gelince de, ailenin her bireyi, kendi odasına çekilip, tek başına ağlıyordu. O çağın edebiyat meraklıları, Charles Dickens gibi ünlü romancıların yapıtlarını yüksek sesle okurken dinlemek için parayla bilet alarak tiyatro salonlarına gitmekten de haz duyuyorlardı.</p>
      <p>Victoria Çağı’nda, roman okuyucularının çoğu, daha önce de söylediğimiz gibi, ülkenin ekonomik yaşamına olduğu gibi, kül<span epub:type="pagebreak" id="page952" title="952"/>türel yaşamına da artık tümüyle egemen olan orta sınıf insanlarıydı. Romancılar ise, bu sınıfa yöneliyorlar, bu sınıfın kişilerini ve sorunlarını ele alıyorlardı genellikle. Böylece orta sınıf, romanın tuttuğu aynada, hem kendi çevresini, kendi yaşamını seyredebiliyor; okuduğu öykünün kendisine benzeyen kişileriyle özdeşleşebiliyor; hem de kendi cansıkıcı ve tekdüze yaşamında başına gelmesi pek olası görülmeyen renkli serüvenlerin, ilginç duygusal ilişkilerin heyecanını yaşayabiliyordu. XIX. yüzyılda romanın böylesine rağbet görmesinin nedeni de buydu herhalde.</p>
      <p>Şimdi az çok kronolojik bir sıra izleyerek, Victoria Çağı’nın önemli romancılarını inceleyeceğiz. Ele alacağımız ilk iki romancı, birbirinden her açıdan tamamıyla farklı olan Disraeli ile Mrs. Gaskell’dir. Bu ikisi, Dickens, Thackeray, Bronte kardeşler, George Eliot kadar büyük yazarlar olmamakla birlikte; yaşadıkları çağa ışık tutmak açısından ayrıca ilginçtirler.</p>
    </section>
  </body>
</html>