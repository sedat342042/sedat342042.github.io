<html xmlns="http://www.w3.org/1999/xhtml">
	<head>
		<title>7-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-12.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik" id="toc_marker-13">XII</p>
				<p class="paragraf-3">O andan sonra da, üç gün ardı arkası kesilmeyen haykırışlar başladı. Bu korkunç çığlıkları iki üç kapı öteden işitenler dehşete düşüyorlardı. </p>
				<p class="paragraf-3">Karısına ayin için “Evet” dediği zaman artık mahvolduğunu, bir daha geriye dönemeyeceğini, sonunun geldiğini, kuşkularının çözülmeden gene kuşku olarak kalacağını anlamıştı.</p>
				<p class="paragraf-3">Türlü sesler çıkararak, “Uu... Uu... Uu!..” diye bağırıyordu.</p>
				<p class="paragraf-3">Önce, “Yaşamak istiyorum, yaşamak istiyorum...” diye tutturmuş, sonra da “Uuu!” diye bağırmaya başlamıştı.</p>
				<p class="paragraf-3">Zaman kavramını unuttuğu üç gün boyunca, görünmeyen, karşı konulmaz bir kuvvetin onu sokmaya çalıştığı siyah çuvalın içinde debelendi durdu.</p>
				<p class="paragraf-3">Ölüm hükmü giyen bir suçlunun, celladın elinden kurtulamayacağını bile bile çırpınması gibi bir şeydi onun çırpınışı. Karşı koymak için harcadığı bütün çabalara karşın, içine korku salan şeye her an biraz daha yaklaştığını hissediyordu. Istırabının, hem o kara deliğin içine zorla sokulmaktan, hem de onun içine kendi isteğiyle girmesinden kaynaklandığını anlıyordu. Hayatının iyi geçmiş olduğuna yönelik inancı, oraya girmesini engelliyor gibiydi. Kendisini haklı görmesi, hem orada kalakalıp ileri gidememesine hem de daha çok acı çekmesine neden oluyordu. </p>
				<p class="paragraf-3">Birdenbire, bilinmeyen bir kuvvet onu önce göğsünden, sonra böğründen itti; soluğu daha çok daraldı. İvan İlyiç deliğe yuvarlanıverdi... Orada, deliğin dibinde bir aydınlık belirdi... Yolculukta tren geri geri giderken ileri gittiğinizi sanırsınız, sonra asıl yönünüzü anlarsınız. İvan İlyiç’e de aynı şey oldu.</p>
				<p class="paragraf-3">Kendi kendine, “Evet, yaşamım boyunca gerekeni yapamadığım doğru,” diyordu. “Ama zararı yok. ‘Mecbur olunan şey’ de pekâlâ yapılabilir. Peki nedir bu mecbur olunan şey?” İvan İlyiç bu soruyu sorduktan sonra birdenbire sakinleşti. </p>
				<p class="paragraf-3">Bu durum üçüncü günün sonunda, ölümüne iki saat kala orataya çıkmıştı. Tam o sırada kolejli oğlu, babasının odasına yavaşça girdi, yatağına sokuldu. Can çekişen İvan İlyiç avaz avaz bağırıyor, kollarını oradan oraya savuruyordu. Eli birden oğlunun başına çarptı. Çocuk elini yakaladı, dudaklarına götürdü, ağlamaya başladı.</p>
				<p class="paragraf-3">İşte o anda kara deliğe yuvarlanarak oradaki ışığı görmüş, yaşamının gerektiği biçimde geçmediğini, ama halen bunu düzeltebileceğini anlamıştı. Kendi kendine, “Nedir bu şey?” diye sorduktan sonra sakinleşerek içindeki sesi dinlemeye koyuldu. O anda birinin elini öptüğünü hissetti. Gözlerini açıp oğluna baktı. Acımaya başladı çocuğa. Karısı yaklaştı o sırada. İvan İlyiç ona da baktı. Kadının ağzı açıktı, burnundaki, yanaklarındaki gözyaşlarını silmemişti. Keder dolu gözlerle ona bakıyordu. İvan İlyiç karısına da acıdı.</p>
				<p class="paragraf-3">“Evet, üzüyorum onları,” diye düşündü. “Bana acıyorlar ama ben ölünce her şey düzelecek.” Bunu söylemek istediyse de kendinde konuşacak güç bulamadı. “Zaten söylemekten ne çıkar? Yapmak gerek,” diye geçirdi içinden. Gözleriyle oğlunu gösterdi karısına.</p>
				<p class="paragraf-3">“Çıkar... Yazık... Sana da...” dedi.</p>
				<p class="paragraf-3">“<span class="char-style-override-12">Prosti</span>,”<span class="dipp"><a class="footnote-link" href="#footnote-225-12" id="footnote-225-12-backlink">12</a></span> diye eklemek istedi, dili dolaşarak, “<span class="char-style-override-12">Propusti</span>,”<span class="dipp"><a class="footnote-link" href="#footnote-225-13" id="footnote-225-13-backlink">13</a></span> dedi. Yaptığı yanlışı düzeltecek gücü kendinde bulamayınca elini salladı. Anlayacak olan anlardı nasıl olsa...</p>
				<p class="paragraf-3">İçini sıkan, içinden çıkmayan şeyin birden dışarı çıkmaya başladığını, hem de iki yerinden, on yerinden, her yerinden çıkmaya başladığını anladı. Ailesine acıyordu. Onların üzülmemesi için bir şeyler yapmalıydı. Hem onları hem kendisini bu acıdan kurtarmalıydı. “Ne kadar rahat, hem de ne kadar kolaymış!..” diye düşündü. “Ya ağrı? Onu ne yapmalı?..”</p>
				<p class="paragraf-3">“Ağrı! Söyle neredesin?”</p>
				<p class="paragraf-3">Böyle söylenerek dinlemeye başladı.</p>
				<p class="paragraf-3">“Hah işte şurada! Ne yapalım, varsın olsun!..” </p>
				<p class="paragraf-3">“Ya ölüm? O nerede?”</p>
				<p class="paragraf-3">İçinde ölüme karşı duyduğu her zamanki korkuyu arıyor, bulamıyordu. Nerede?.. Ne ölümü?.. Korkunun zerresi yoktu, çünkü ölüm yoktu. Ölüm yerine aydınlık vardı.</p>
				<p class="paragraf-3">“Demek öyle! Ne büyük mutluluk!..”</p>
				<p class="paragraf-3">Bütün bunlar onun için bir anda oluverdi ve bu ânın anlamı artık değişmedi.</p>
				<p class="paragraf-3">Orada bulunanlar içinse can çekişmesi iki saat daha sürdü. Göğsünde bir şeyler hırıldıyor, bitkin bedeni tir tir titriyordu. Sonra hırlamalar, titremeler gitgide azaldı.</p>
				<p class="paragraf-3">Birisi üzerine eğilerek, “Bitti!” dedi.</p>
				<p class="paragraf-3">İvan İlyiç bunu işitti, içinden aynı sözü yineleyip, “Ölüm bitti, o yok artık,” dedi.</p>
				<p class="paragraf-3">Derin bir soluk aldı. Daha soluğun yarısındayken durdu, gerindi ve can verdi. </p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-12-backlink" id="footnote-225-12">12</a>	(Rus.) Bağışla. (ç.n.)</p>
					</div>
					<div class="footnote">
						<p class="dipnot"><a class="footnote-anchor" href="#footnote-225-13-backlink" id="footnote-225-13">13</a>	(Rus.) Bırak. (ç.n.)</p>
					</div>
				</div>
			</div>
		</div>
	</body>
</html>