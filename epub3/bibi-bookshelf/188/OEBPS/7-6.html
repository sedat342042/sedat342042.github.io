<html xmlns="http://www.w3.org/1999/xhtml">
	<head>
		<title>7-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-6.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik" id="toc_marker-7">VI</p>
				<p class="paragraf-3">İvan İlyiç ölmekte olduğunu görüyor, büyük bir umutsuzluk içinde çırpınıyordu. Ölmekte olduğuna ta derinden inanmakla birlikte, buna alışmak şöyle dursun, ölümün nasıl bir şey olduğunu anlamıyor, anlamak istemiyordu. </p>
				<p class="paragraf-3">Kiesewetter’in mantık kitabındaki şu akıl yürütmeyi anımsadı:</p>
				<p class="paragraf-3">“Gaius bir insandır. İnsanlar ölümlü olduklarına göre Gaius da ölümlüdür.”</p>
				<p class="paragraf-3">Ama Gaius için doğruydu bu, kendisine gelince durum değişiyordu. Gaius bir insandı, hem de sıradan bir insandı; sıradan biri için sonucun böyle olması doğaldı. Kendisi ise ne bir Gaius idi, ne de sıradan bir insan; öteki insanlardan ayrı, bambaşka biriydi. Anne babasıyla, oyuncak hayvanları Mitya ve Volodya’sıyla, öbür oyuncaklarıyla, arabacısıyla, dadısıyla, eğitmen Katenya’sıyla; çocukluğunun, yeniyetmeliğinin, gençliğinin sevinçleri, anıları, coşkularıyla Vanya’ydı o.</p>
				<p class="paragraf-3">Gaius, çocuk Vanya’nın o kadar çok sevdiği çizgili meşin topunun kokusunu bilir miydi? Gaius onun gibi annesinin elini öper miydi? Gaius’un annesinin ipek entarisi de onun annesininki gibi hoş bir biçimde hışırdar mıydı? Hukuk Okulu’nda börek yüzünden baş kaldıran Gaius muydu? Vanya gibi o da âşık olmuş muydu? Bir yargıç olarak onun gibi duruşma yürütebilir miydi?</p>
				<p class="paragraf-3">“Gaius gerçekten ölümlüdür, onun ölmemesi için bir neden yok; ama ben Vanya, İvan İlyiç, başka biriyim... Bütün duygularımla, düşüncelerimle herkesten ayrıyım. Benim ölmek zorunda olmam akıl almayacak bir şey. Çok korkunç bir şey olur bu!”</p>
				<p class="paragraf-3">İvan İlyiç’in aklından geçen bunlardı.</p>
				<p class="paragraf-3">“Benim de Gaius gibi ölmem gerekseydi bunu bilirdim, içimden bir şey böyle olacağını bana önceden söylerdi. Ama hiç de böyle olmadı; ne ben ne de arkadaşlarım, başımıza Gaius’unki gibi bir şey geleceğini tahmin edebildik. Oysa şimdi durum değişti... Olmaz böyle şey! ‘Olamaz’ diyorum ama oluyor işte!.. Nasıl bir şey bu? Ölümün derin anlamına nasıl inmeli?..”</p>
				<p class="paragraf-3">Ölüm düşüncesini bir türlü anlayamıyor; bu saçma sapan, marazlı düşünceleri kendinden uzaklaştırarak yerine doğru ve sağlam olanlarını koymak istiyordu. Ama aynı düşünceler, hem de düşünce olmaktan sıyrılıp bir gerçek olarak gene gelip karşısına dikiliyordu.</p>
				<p class="paragraf-3">Bunun üzerine, bu düşüncenin yerine başka düşünceleri çağırarak onlardan destek almaya çalışıyordu. Ölüm düşüncesini perdeleyen eski düşünme biçimine dönüyordu. İşin tuhafı, önceleri ölüm düşüncesini perdeleyen, gizleyen, yok eden düşünceler şimdi aynı etkileri göstermiyordu. </p>
				<p class="paragraf-3">Son zamanlarda İvan İlyiç’in bütün işi, ona ölümü unutturacak oyalanma yolları aramak olmuştu. Bazen kendi kendine, “İşimle uğraşayım, eskiden bütün yaşamımı o doldururdu,” diyor, bütün kaygılarını bir yana atıp mahkemeye gidiyordu. Orada arkadaşlarıyla konuşmaya dalıyor; öteden beri yaptığı gibi, insanlara aldırış etmeyen, düşünceli bakışlarla duruşma salonunu dolduran kalabalığı seyrediyordu. Sonra, zayıflayan ellerini meşin koltuğun kenarlarına dayayarak alışılmış bir hareketle arkadaşına doğru eğiliyor, dosyayı önüne çekip onunla fısıldaşıyor, sonra birdenbire gözlerini kaldırıp koltuğunda dikilerek bilinen sözleri söylüyor, duruşma başlıyordu. </p>
				<p class="paragraf-3">Ama tam duruşmanın ortasında böğründeki ağrı, davanın nasıl başarıyla ilerlediğine aldırmadan, sinsi, kemirici işine başlıyordu. İvan İlyiç hem kendini dinliyor hem de “ölüm” düşüncesini kafasından kovmaya çalışıyordu. Ama işte ağrı sürüp gitmekteydi; taş kesilen İvan İlyiç’in gözlerinin ışığı sönmüştü. Kendi kendine, “Tek gerçek ölüm mü?” diye soruyordu. O zaman, arkadaşları ile öbür küçük memurlar, onun gibi yetenekli, dikkatli bir yargıcın nasıl olup da şaşırdığını, yanlış yaptığını ağızları bir karış açık, üzülerek görüyorlardı. İvan İlyiç silkinerek kendisini toparlamaya çalışıyor, duruşmayı zar zor sonuna kadar götürüyordu. Sonra, artık mahkemedeki çalışmasının bile gizlemek istediği şeyi kendisinden gizlemediğini, mahkemedeki çalışmasıyla eskisi gibi “ondan, o ağrıdan” kurtulamayacağını anlayarak üzüntüyle evine dönüyordu. İşin en kötüsü ise “o”, İvan İlyiç’i bir şey yapması için değil, gözlerini “ona” dikip bakması, “ona” baktıkça da eli kolu bağlı, acılar içinde kıvranması için kendine çektikçe çekiyor, zavallı adamla oyum oyum oynuyordu. </p>
				<p class="paragraf-3">Bu zor durumdan kurtulunca, İvan İlyiç başka avuntular, başka kaçamaklar arıyordu. Ama kısa bir süre onu kurtarır gibi olduktan sonra bunlar da, bütün bütüne ortadan kalkmasalar bile, işe yaramaz hale geliyorlardı. “Ölüm düşüncesi” karşısına konan hiçbir engeli tanımıyormuş gibi hepsinin üstesinden gelip karşısına dikiliyordu. </p>
				<p class="paragraf-3">Diyelim, son günlerde sık sık olduğu gibi, kendi eliyle döşediği oturma odasına girerken cilalı masanın kıyısındaki bir çizik gözüne ilişiverdi. Döşenmesi için yaşamını verdiği bu odada –anımsadıkça içi burkularak güler, çünkü hastalığının, düşerken böğrünün bu masanın köşesine çarpması sonucunda başladığını çok iyi bilmektedir– böyle şeyler olmamalıydı.</p>
				<p class="paragraf-3">İvan İlyiç, çiziğin neden meydana gelmiş olabileceğini araştırıp buluyordu. Albümün tunç süsünün kalkık kenarı yapmış olabilirdi bunu. Özene bezene düzenlediği pahalı albümü eline alınca, kızının ve arkadaşlarının savrukluğuna canı sıkılıyordu. Resimlerin bazısı yırtılmış, bazısı ters konmuştu. İvan İlyiç resimleri yeniden düzene sokuyor, süsün kalkık kenarını düzeltiyordu.</p>
				<p class="paragraf-3">Sonra aklına bütün albümleri oradan kaldırıp başka bir yere, diyelim çiçeklerin yanına koymak geliyordu. Bunun üzerine uşağı çağırıyor, onun seslendiğini işiten karısı ya da kızı yardıma geliyordu. Ama onun fikrini beğenmiyor, karşı çıkıyorlardı; o da kızıyor, bağırıp çağırıyordu. Ama bütün bunlar iyiydi, çünkü İvan İlyiç “onu” unutmuş oluyordu, “o” artık gözünün önüne gelmiyordu.</p>
				<p class="paragraf-3">Ama eşyaların yerini değiştirmeye kalkışınca hemen karısı araya giriyor, “Bırak canım, uşaklar yapsın. Sonra gene bir yerini incitirsin,” diyordu. </p>
				<p class="paragraf-3">İşte “o”, engelleri aşıp birden gözünün önünden geçiyordu, “onu” bir an için görmüş gibi oluyordu. “Onun” geçip gittiğini, bir daha gelmeyeceğini umuyor, ama bir de böğründeki ağrıyı dinleyince orada aynı şeyin sızlayıp durduğunu anlıyordu. “Onu” kafasından atamayacaktı, çiçeklerin arkasından zavallı hastaya bakıp bakıp sırıtıyordu. Bütün çabaları boştu... </p>
				<p class="paragraf-3">“Doğru mu benim şurada, şu eşyalar uğruna yaşamımı harcadığım? Olacak şey değil!.. Korkunç, korkunç olduğu kadar anlamsız! Olamaz, olamaz! Ama gerçek bu işte!..” Odasına çekilip yatağına uzanıyor, yeniden “onunla” baş başa kalıyordu. Göz göze geliyorlardı... Ama “onunla” yapacak bir şeyi yoktu, yalnızca bakıp bakıp korkudan buz kesiliyordu...</p>
			</div>
		</div>
	</body>
</html>