<html xmlns="http://www.w3.org/1999/xhtml">
	<head>
		<title>7-8.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-8.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik" id="toc_marker-9">VIII</p>
				<p class="paragraf-3">Sabah olmuştu, evet sabah olmuştu, zira Gerasim gitmiş, yerine gelen uşak Pyotr mumları söndürüp perdeyi açtıktan sonra gürültü etmemeye çalışarak yavaşça ortalığı toplamaya başlamıştı. Sabah mıydı, akşam mıydı; cuma mıydı, pazar mıydı?.. Hangi gün, hangi vakit olursa olsun, ne fark ederdi ki? Bir dakikacık dinmeyen öldürücü ağrılar; umutsuzca süren, gene de sönmemiş yaşama isteği; biricik gerçek olan, şu gittikçe yaklaşan korkunç, iğrenç ölüm ve çevresini saran yalan... Bu durumda haftanın, günün, vaktin değeri mi olurdu?</p>
				<p class="paragraf-3">“Çayınızı getireyim mi, efendim?”</p>
				<p class="paragraf-3">İvan İlyiç, “Uşak düzeni sürdürmek istiyor; doğru ya, beyler sabahleyin çay içmeli...” diye düşündü. </p>
				<p class="paragraf-3">“İstemez!” diyerek kestirip attı.</p>
				<p class="paragraf-3">“Divana geçmek ister misiniz?”</p>
				<p class="paragraf-3">“Odayı toplaması gerek. Çocuğun işine engel oluyorum; üstelik pislik, düzensizlik kaynağıyım,” diye geçirdi içinden. </p>
				<p class="paragraf-3">“Hayır, rahat bırak beni!” dedi.</p>
				<p class="paragraf-3">Uşak ortalığı topladı. İvan İlyiç elini uzattı. Pyotr hizmete hazır, koşup yanına geldi.</p>
				<p class="paragraf-3">“Bir emriniz mi var, beyefendi?”</p>
				<p class="paragraf-3">“Şu saati...”</p>
				<p class="paragraf-3">Pyotr hastanın uzansa alabileceği saati alıp ona verdi.</p>
				<p class="paragraf-3">“Sekiz buçuk. Daha kalkmadılar mı?”</p>
				<p class="paragraf-3">“Hayır, efendim. Vasiliy İvanoviç (oğlu) okula gittiler. Praskovya Fyodorovna çağırdığınız zaman uyandırmamızı söylediler. Uyandıralım mı?” </p>
				<p class="paragraf-3">“Yok istemez.”</p>
				<p class="paragraf-3">“Bir çay içsem ne olur?” dedi kendi kendine. </p>
				<p class="paragraf-3">“Şey... Getir bir çay!..”</p>
				<p class="paragraf-3">Pyotr kapıya doğru yürüdü. İvan İlyiç yalnız başına kalmaktan korkarak, “Ne yapsam da onu burada oyalasam,” diye düşünmeye başladı. “Hah, tamam, ondan ilaç isterim!”</p>
				<p class="paragraf-3">“Pyotr, ilacımı ver. Alalım bari, belki yararı olur.”</p>
				<p class="paragraf-3">Kaşığı alarak bir yudum içti. Ağzında ilacın o pek iyi tanıdığı, umut kırıcı, iç bayıltıcı tadını duyunca, “Yok, fayda etmez! Bütün bunlar saçma, boş şeyler...” diye karar verdi. “Hayır, hiçbirine inanmıyorum artık. Ama şu ağrı, şu ağrı yok mu ya!.. Bir dakikacık dinsin hiç olmazsa!” </p>
				<p class="paragraf-3">İnledi. Pyotr geri döndü.</p>
				<p class="paragraf-3">“Yok, yok... Git, çayımı getir!”</p>
				<p class="paragraf-3">Pyotr çıktı. İvan İlyiç yalnız kalınca inlemeye başladı; inlemesi, şiddetlenen ağrılarından çok, içinin sıkıntısındandı. “Her gün aynı şey... Bitmeyen geceler ve gündüzler... Çabuk olsa bari! Ama çabuk olacak ne? Ölüm, karanlık?.. Hayır, hayır! Ölüm olmasın da ne olursa olsun!” </p>
				<p class="paragraf-3">Pyotr tepsiye koyduğu bir bardak çayla geri döndüğü zaman İvan İlyiç ona kim olduğunu, niçin geldiğini anlamadan şaşkın gözlerle uzun uzun baktı. Pyotr onun şaşkın bakışları karşısında duraklayınca İvan İlyiç ancak kendine gelebildi.</p>
				<p class="paragraf-3">“Ha, çay mı getirdin?.. Peki, koy şuraya. Ama önce temizlenmeme yardım et, bir de temiz gömlek ver...”</p>
				<p class="paragraf-3">İvan İlyiç temizlenmeye başladı. Dinlene dinlene yüzünü yıkadı, dişlerini fırçaladı. Saçını tararken aynaya baktı. Aynada kendini görünce, özellikle saçlarının solgun alnına yapıştığını fark ettiğinde içine bir korku düştü.</p>
				<p class="paragraf-3">Gömleğini değiştirirken bedenine bakarsa daha çok korkacağını bildiği için hep aynadan gözlerini kaçırıyordu. Bunu da bitirdikten sonra sabahlığını giydi, dizlerine battaniyesini örterek çay içmek için koltuğa oturdu. Bir an için canlandığını hissetti, ama çayını içmeye başlamıştı ki, gene aynı tiksindirici tadı, aynı ağrıyı duydu. Çayını güçlükle bitirdi, sonra bacaklarını uzatarak yattı. Pyotr’u da gönderdi.</p>
				<p class="paragraf-3">Hep aynıydı içindeki duygular... Kâh bir umut kıvılcımı, kâh umutsuzluk dalgaları benliğini sarıyordu. Ağrılar ve iç sıkıntısı arasında değişmeyen, aynı kalan bir dünya... Yalnızlıktan patlayacak gibiydi. Birini çağırmak istiyor, ama başkalarının yanında daha kötü olacağını biliyordu. “Bari gene morfin verseler de kendimden geçsem. Doktora söyleyeyim de bulsun bir şey. Dayanılmaz buna... Dayanılmaz!”</p>
				<p class="paragraf-3">Bir iki saat böyle geçti. Birdenbire bir zil sesi çınladı dışarıda. “Doktor olsa bari!” Gerçekten de doktordu gelen; canlı, dinç, besili ve neşeli. Yüzünün, “Siz bir şeyden korkmuşa benziyorsunuz, ama şimdi bunun çaresine bakarız,” der gibi bir duruşu vardı. Doktor bu tavrın burada sökmeyeceğini pek iyi bilmekteydi, ama bir kere takınmıştı bu tavrı, bir daha da vazgeçemiyordu. Ziyaretlere gidecek birisinin, sabahleyin giydiği frakını çıkarmaması gibi...</p>
				<p class="paragraf-3">Doktor onu canlandırmak için ellerini ovuşturdu. “Üşüdüm. Hava çok soğuk. Önce biraz ısınayım...” dedi.</p>
				<p class="paragraf-3">Sanki iş onun ısınmasındaymış, ısındıktan sonra her şeyi yoluna koyacakmış gibi bir havası vardı. İvan İlyiç’e yaklaşarak, “Nasılız bakalım?” diye sordu.</p>
				<p class="paragraf-3">İvan İlyiç, onun, “Söyleyin bakalım, şu küçük marazlarınız ne durumda?” diye sormak istediğini, ama böyle sormanın yakışıksız kaçacağını düşünerek sorusunu değiştirdiğini hissetti. </p>
				<p class="paragraf-3">Doktora, “Yalan söylemekten sıkılmıyor musun?” der gibi baktı. Ama doktor onun bu bakışını anlamazlıktan geldi.</p>
				<p class="paragraf-3">“Hep öyle,” dedi İvan İlyiç, “çok ağrıyor. Ağrının bir türlü önüne geçemedik... Başka bir şey verseniz bari...”</p>
				<p class="paragraf-3">“Ah bu hastalar, siz hep böylesinizdir. Eh, artık ısınmış gibiyim. Vücut ısım temkinli bir hanımefendi olan Praskovya Fyodorovna’ya bile söyleyecek söz bırakmıyor. Öyleyse, merhaba.”</p>
				<p class="paragraf-3">Böyle diyerek İvan İlyiç’in elini sıktı.</p>
				<p class="paragraf-3">Deminki hoppaca tavırlarını bırakarak, ciddi bir yüzle hastanın nabzını, ateşini ölçtü; şurasına burasına vurarak dinledi.</p>
				<p class="paragraf-3">İvan İlyiç bütün bunların göz boyamaca, aldatmaca olduğunu kesin olarak biliyordu. Ama doktor diz çöküp üzerine doğru abanarak kulağını bir aşağıya bir yukarıya koydukça, yüzünde ciddi bir ifadeyle çeşitli beden hareketleri yaptıkça kendini bu işin zevkine kaptırdı. İvan İlyiç, tüm bunları, tıpkı bir zamanlar sırf yalan söylemiş olmak için yalan söyleyen avukatların çırpınmalarını dinler gibi dinledi...</p>
				<p class="paragraf-3">Doktor, divanın üstüne diz çökmüş, başka yerlerine vururken kapıdan Praskovya Fyodorovna’nın ipekli giysisinin hışırtısı işitildi. Praskovya Fyodorovna, doktorun geldiğini haber vermediği için Pyotr’a çıkışıyordu.</p>
				<p class="paragraf-3">İçeri girip kocasını öptü; yataktan kalkalı çok olduğunu, doktorun gelişi sırasında burada bulunamayışının bir anlaşmazlıktan kaynaklandığını anlatmak için bir sürü dil döktü.</p>
				<p class="paragraf-3">İvan İlyiç gözlerini ona çevirerek tepeden tırnağa süzdü. Teninin beyazlığı, tombulluğu, kollarının, boynunun düzgünlüğü, saçlarının parıltısı, yaşam dolu gözlerinin ışıltısı yüzünden karısını ayıpladı. Bütün benliğiyle ondan nefret ediyor, onun kendisine dokunmasıyla içinde kabaran nefret dalgasının verdiği acıyla kıvranıyordu. </p>
				<p class="paragraf-3">Karısının ona ve hastalığına karşı olan tavrı hiç değişmemişti. Nasıl bir doktor hastalarına karşı belirli bir tavır takınarak bunu hiçbir zaman değiştirmezse, o da kocasına karşı değişmez bir tavır takınmıştı. Sözde İvan İlyiç gerekeni yapmamaktadır ve suç hep ondadır. Kocasına sitem etmesi onu sevdiği içindir. Ve bu tavrını hiç değiştirmemektedir. “Hiç söz dinlemiyor, ilacını vaktinde almıyor. Hele yatış biçimi sağlığına çok zararlı. Hep ayaklarını yukarıda tutarak yatıyor.”</p>
				<p class="paragraf-3">Bunları söyledikten sonra kocasının Gerasim’e ayaklarını havaya kaldırttığını anlattı. Doktor, “Ne yaparsınız! Hastaların aklına bazen böyle saçma sapan şeyler eser. Hoş görmeli...” gibisinden, yarı alaycı yarı acıyan bir tebessümle gülümsedi.</p>
				<p class="paragraf-3">Doktor, muayenesini bitirince saatine baktı. O sırada Praskovya Fyodorovna, İvan İlyiç’e, o kızsa da kızmasa da bugün ünlü doktoru eve çağırdığını, Mihail Daniloviç ile (muayeneyi henüz bitirmiş olan doktorun adı buydu) durumu görüşüp bir karara varacaklarını söyledi. </p>
				<p class="paragraf-3">“Rica ederim, karşı çıkma. Bunu senin için, yani durumu iyice anlamak için yapıyorum.”</p>
				<p class="paragraf-3">Kadın bunu alaycı bir sesle söylerken her şeyi onun için yaptığını, bu yüzden ona itiraz hakkı tanımadığını hissettirmek istiyordu.</p>
				<p class="paragraf-3">İvan İlyiç sesini çıkarmadı, yüzünü buruşturmakla yetindi. Çevresini saran yalan ağı öyle karışıp iplikleri birbirine dolaşmıştı ki, içinden kurtulana aşk olsun! Karısı onun için yapar göründüğü şeyleri salt kendisi için yapıyordu, üstelik bunu saklamıyordu. Yapılan bu olağanüstü şeylerin kocası tarafından tümüyle yanlış değerlendirileceğini bilmiyor değildi.</p>
				<p class="paragraf-3">Gerçekten de, saat on bir buçukta ünlü doktor geldi. Yeniden dinlemeler başladı, önce İvan İlyiç’in yanında, sonra başka bir odada ciddi tartışmalar yaşandı; tekrar böbreği, körbağırsağı görüşüldü. Doktorların hastalığı incelerken takındıkları tavır öyle tumturaklıydı ki, zavallı İvan İlyiç’in aklından bir an olsun çıkmayan asıl sorun (ölüm-kalım sorunu) unutulmuş, böbrek-körbağırsak tartışması yeniden alevlenmişti. Mihail Daniloviç ile ünlü doktor, işlevini yerine getirmeyen bu organların üzerine atılıp ikisini de zorla çalıştıracaklardı neredeyse.</p>
				<p class="paragraf-3">Ünlü doktor, ciddi ama umut verici bir yüzle, gitmek için izin istedi. İvan İlyiç korkuyla karışık bir umutla parlayan gözlerini doktora çevirerek iyileşme olasılığının bulunup bulunmadığını çekine çekine sordu. Bunun üzerine doktor, kesin bir şey söylememekle birlikte, böyle bir olasılığın bulunduğunu bildirdi. İvan İlyiç’in, doktor ayrılırkenki umut dolu bakışı öyle acıklıydı ki, vizite parasını vermek için odadan çıkan Praskovya Fyodorovna ağlamaya başladı. </p>
				<p class="paragraf-3">Doktorun yüreklendirici sözlerinin etkisi uzun sürmedi. Gene aynı oda, aynı tablolar, perdeler, duvar kâğıtları, ilaç şişeleri, gene o sancılı beden... İvan İlyiç inlemeye başladı, iğne yaptılar; uykuya daldı.</p>
				<p class="paragraf-3">Kendine geldiği zaman ortalık kararmaya yüz tutmuştu. Yemeğini getirdiler. Et suyuna çorbadan zorla birkaç kaşık alabildi. Sonra gene aynı şeyler, gene koyu karanlık akşam.</p>
				<p class="paragraf-3">Yemekten sonra saat yedide odasına Praskovya Fyodorovna geldi. Akşam eğlencesine katılacakmış gibi giyinmiş, iri göğüslerini korseyle sıkmıştı. Yüzünde pudra izleri vardı. Sabahleyin İvan İlyiç’e tiyatroya gideceklerini söylemişti. Yabancı bir sanatçı olan Sarah Bernhardt kentlerindeydi. İvan İlyiç loca almalarını ısrarla söylemiş, onlar da almıştı. Ama sonra bunu unuttuğu için karısının giyimli hali gücüne gitti İvan İlyiç’in. Çocuklar için estetik ve eğitici bir şey olacağı düşüncesiyle loca alıp tiyatroya gitmelerindeki ısrarını anımsayınca boşuna gücendiğini anladı ama belli etmedi. </p>
				<p class="paragraf-3">Praskovya Fyodorovna içeriye halinden memnun, aynı zamanda suçlu bir tavırla girmişti. Kocasının yanına oturdu, sağlık durumunu sordu. İvan İlyiç, karısının bunu durumunu öğrenmek için değil, laf olsun diye yaptığını biliyordu. Çünkü kadının, kocasıyla ilgili öğrenecek bir şeyi yoktu artık. İvan İlyiç böyle düşünüyordu. Praskovya Fyodorovna aslında kocasına bir şey söylemek için gelmişti oraya: Loca alınmamış olsa, Elen, kızları ve Petrişçev (kızlarının nişanlısı olan sorgu yargıcı) gitmeseler, evden dışarı adımını atmazdı. Şimdi onları yalnız başlarına bırakmak uygun kaçmayacaktı. Böyle bir zorunluluk çıkmasa kocasının yanında seve seve otururdu. O evde yokken doktorların dediklerini yapar mıydı?</p>
				<p class="paragraf-3">“Şey... Fyodor Dmitriyeviç (kızlarının nişanlısı) seni yoklamak istiyordu. Gelsin mi? Lizanka da...” </p>
				<p class="paragraf-3">“Gelsinler.”</p>
				<p class="paragraf-3">Üstünde açık bir giysiyle körpe bedenini tüm çıplaklığıyla sergileyen kızı girdi içeriye. İvan İlyiç’in bedeni sonsuz acılar içinde kıvranırken kızı körpe bedenini gözler önüne seriyordu. Sağlam yapılı, güçlü, üstelik âşık olduğu gözden kaçmayan Liza, mutluluğunu gölgeleyen her türlü hastalığa, ıstıraba, ölüme diş biliyor olmalıydı.</p>
				<p class="paragraf-3">Saçları “Capoul tarzı” kıvrılmış, değişik bir genç olan Fyodor Dmitriyeviç de girdi içeriye. Uzun beyaz yakalığı boynunu sımsıkı kavrayarak damarlarının dışarı fırlamasına neden olmuştu. Kolalı kocaman bir göğüslüğü, kuvvetli kalçalarını saran dar siyah bir pantolonu vardı; beyaz eldivenli elinde silindir şapkasını tutuyordu.</p>
				<p class="paragraf-3">Fyodor Dmitriyeviç’in arkasından kolejli oğul da gizlice içeriye süzüldü. Zavallıcık yeni bir resmi giysi giymiş, eldiven takmıştı. Gözlerinin altında, İvan İlyiç’in anlamını çok iyi bildiği morluklar vardı.</p>
				<p class="paragraf-3">İvan İlyiç oğluna karşı her zaman sevgi duyardı. Çocuğun ürkek, acıyan bakışı ürkütücüydü. Evde Gerasim’den başka durumu yalnız o anlıyor, babasına yalnız o acıyordu belki de.</p>
				<p class="paragraf-3">Hepsi oturdu, gene sağlık durumunu sordular İvan İlyiç’e. Sonra ortalığa bir sessizlik çöktü. Liza annesinden dürbününü istedi. Ana kız arasında dürbünü nereye koydukları konusunda ufak bir ağız dalaşı çıktı. Tatsız bir durum çıktı ortaya.</p>
				<p class="paragraf-3">Fyodor Dmitriyeviç, İvan İlyiç’e Sarah Bernhardt’ı seyredip seyretmediğini sordu. İvan İlyiç sorulanı önce anlamadı. Sonra, “Hayır,” dedi. “Siz seyrettiniz mi?”</p>
				<p class="paragraf-3">“Evet, Adrienne Lecouvreur’de.”</p>
				<p class="paragraf-3">Praskovya Fyodorovna, artistin özellikle falanca piyeste güzel oynadığını söyledi. Liza buna karşı çıktı. Artistin oyununun inceliği, gerçekçiliği üzerine her zamanki konuşmalardan biri başladı. </p>
				<p class="paragraf-3">Konuşmanın ortasında, Fyodor Dmitriyeviç, İvan İlyiç’e bakarak birden sustu. Ötekiler de sustular. İvan İlyiç, ışıl ışıl gözlerini önüne dikmiş, anlaşılacağı üzere ziyaretçilerine kızıyordu. Hepsi de garip bir durum içindeydi. Bunu düzeltmek gerekiyordu, ama nasıl? Ne yapıp etmeli, ortalığa çöken bu suskunluğu bozmalıydı. Kimse bu işi üzerine almıyor, nezaket yalanının birdenbire yıkılarak gerçeğin ortaya çıkacağı korkusuyla sesini çıkaramıyordu. İlk olarak Liza davranıp sessizliği bozdu. Herkesin yüreğinde duyup açıkça söyleyemediğini ağzından kaçırıverdi. Babasının armağanı olan saatine bakarak, “Eh, gideceksek gidelim. Vakit geldi,” dedi. </p>
				<p class="paragraf-3">Yalnız ikisinin bildikleri bir şey dolayısıyla nişanlısına hafifçe, anlamlı anlamlı gülümsedi. Sonra giysisini hışırdatarak kalktı.</p>
				<p class="paragraf-3">Liza’nın arkasından hepsi kalktı, vedalaşıp çıktılar.</p>
				<p class="paragraf-3">Onlar gidince İvan İlyiç sanki birden hafifledi. Yalan da onlarla birlikte gitmiş, ama geriye ağrı kalmıştı. Aynı ağrı, aynı korku, durumu ne ağırlaşıyor ne de iyileşiyordu. Her zamanki hastalığında değişen bir şey yoktu...</p>
				<p class="paragraf-3">Gene dakikalar dakikaları, saatler saatleri kovalamaya başladı. Bitip tükenmek bilmeyen zamanın akışı ve korkunç son...</p>
				<p class="paragraf-3">Pyotr’un sorusuna karşılık İvan İlyiç, “Evet, Gerasim’i gönderin,” dedi.</p>
			</div>
		</div>
	</body>
</html>