<html xmlns="http://www.w3.org/1999/xhtml">
	<head>
		<title>7-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-9.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik" id="toc_marker-10">IX</p>
				<p class="paragraf-3">Karısı gece geç vakit dönmüştü. Hastayı uyandırmamak için parmak ucuna basarak kocasının odasına girdiyse de İvan İlyiç onun gelişini duydu, gözlerini açmasıyla kapaması bir oldu. Kadın, Gerasim’i gönderip kocasının başında kendisi kalmak istiyordu. İvan İlyiç gözlerini açtı hemen.</p>
				<p class="paragraf-3">“Hayır, istemez.”</p>
				<p class="paragraf-3">“Çok ağrıyor mu?”</p>
				<p class="paragraf-3">“Varsın ağrısın. Ağrırsa ne çıkar?..”</p>
				<p class="paragraf-3">“Afyon al bari...”</p>
				<p class="paragraf-3">Razı oldu, afyon hapı yuttu. Praskovya Fyodorovna dışarı çıktı.</p>
				<p class="paragraf-3">Saat üçe kadar vakit azap verici bir dalgınlık içinde geçti zaman. Onu, sanki her tarafını sıkıştıran dar, karanlık, uzun bir çuvala sokmaya çalışıyorlar; durmadan uğraştıkları halde bir türlü işlerini bitiremiyorlardı. Bu durum korkunç acılar içinde uzayıp gidiyordu. İvan İlyiç bir yandan korkuyor, bir yandan da çuvala girmek için debelenip çırpınarak onu itenlere yardım ediyordu. Böyle debelenirken, birdenbire kurtularak yere düştü, kendine geldi. Gerasim ayakucunda oturmuş, sessiz ve sabırlı, uyuklayıp duruyordu. Kendisi ise ayağında çoraplar, bitkin bacaklarını Gerasim’in omuzlarına yaslamış yatıyordu. Hep aynı abajurlu mum, dinmek bilmeyen ağrı...</p>
				<p class="paragraf-3">Fısıltıyla, “Sen git Gerasim...” dedi.</p>
				<p class="paragraf-3">“Zararı yok... Otururum.”</p>
				<p class="paragraf-3">“Hayır, git.”</p>
				<p class="paragraf-3">Bacaklarını indirdi, kolunun üstüne yan attı. Kendisine çok acıyordu... Gerasim’in bitişik odaya gitmesine kadar zor bekleyerek çocuk gibi hüngür hüngür ağlamaya başladı. Zavallılığına, korkunç yalnızlığına, insanların, Tanrı’nın acımasızlığına, belki de Tanrı’nın yokluğuna ağlıyordu... “Bütün bunları niçin yaptın? Niçin beni bu duruma getirdin? Ben ne yaptım da bana bu acıları çektiriyorsun?..”</p>
				<p class="paragraf-3">Sorularına yanıt beklemiyordu. Yanıt alamayacağı için de ağlıyordu. Ağrılar gene depreşti, ama o kıpırdamıyor, kimseyi yardıma çağırmıyordu. Kendi kendine, “Haydi, daha vur!.. Ne duruyorsun? Vursana!.. Ama neden? Ben sana ne yaptım?..” diyordu.</p>
				<p class="paragraf-3">Sonra sustu, yatıştı. Yalnız ağlaması değil, soluk alması bile durdu; dikkat kesilip dinlemeye koyuldu. Dinlediği şey, bir ses ya da bir konuşma değildi; ta derinden gelen düşüncelerinin kıpırdanışını dinliyordu sanki.</p>
				<p class="paragraf-3">“Ne istiyorsun?”</p>
				<p class="paragraf-3">Ruhu ona açıkça böyle sesleniyordu.</p>
				<p class="paragraf-3">“Ne istiyorsun? Ne istiyorsun?” diye üsteledi birkaç kez daha.</p>
				<p class="paragraf-3">O zaman İvan İlyiç, “Ne mi istiyorum? Açı çekmemek. Yaşamak,” dedi.</p>
				<p class="paragraf-3">Sonra yeniden dinlemeye başladı. Öyle dikkatli dinliyordu ki ağrıyı bile hissetmez olmuştu. </p>
				<p class="paragraf-3">Ruhunun sesi, “Yaşamak mı? Nasıl yaşamak?” diye soruyordu.</p>
				<p class="paragraf-3">“Eskiden nasıl yaşıyorsam öyle. Rahat, tatlı...” </p>
				<p class="paragraf-3">“Eskiden rahat, tatlı mı yaşıyordun?”</p>
				<p class="paragraf-3">İvan İlyiç zihninde tatlı yaşantısının en iyi zamanlarını gözünün önüne getirmeye çalıştı. İşin tuhafı, tatlı yaşantısının en hoşa giden anları şimdi ona eskisinden çok farklı görünüyordu. Çocukluğu dışında yaşamının en zevkli anları bile değerini yitirmişti. Yalnız orada, çocukluğunda, gerçekten tatlı olan, yeniden o zamana dönebilse yaşamaktan zevk alacağı çok şey vardı. Ama bu zevkleri tadan adam o değildi artık... Sanki başka birine ait anılardı bunlar. Bugünkü İvan İlyiç içinse, o zaman mutluluk saydığı her şey şimdi gözünde eriyor, çoğu kez iğrenç bir şeye dönüşüyordu. </p>
				<p class="paragraf-3">Çocukluğundan uzaklaşıp bugüne yaklaştıkça sevinç diye bir şey kalmıyor ya da sevinç olma niteliğini yitiriyordu. Bu dönem Hukuk Okulu’yla başlıyordu. O zaman gerçekten tatlı olan bir şeyler vardı gene de. Neşe vardı, arkadaşlık vardı, umut vardı... Ama üst sınıflarda bu tatlı anlar iyice seyrekleşiyordu. Sonra, valinin yanında ilk görevi sırasında yeniden güzel bir dönem başlıyordu. Ancak İvan İlyiç’i bu dönemde en çok heyecanlandıran, bir kadının sevgisiyle ilgili anılardı. Sonra her şey karışıyor, iyi zamanlar yeniden azalıyordu. Daha sonra büsbütün azalıyor, güzel günler tümüyle yitiyordu.</p>
				<p class="paragraf-3">Hiç beklemediği anda çıkagelen evlilik, karısının yapmacık davranışları... Ve o öldürücü çalışma isteği, o para hırsı; böyle geçen bir, iki, on, yirmi yıl... Yıllar ilerledikçe ağırlık omuzlarına daha fazla çöküyordu. Meğer başarılı bir yolda yürüdüğünü sandığı halde başarısızlığa doğru dörtnala koşuyormuş da haberi yokmuş. Gerçekten de öyleydi. “Başkalarının gözünde iyi yaşıyor görünürken yaşam ayaklarımın altından akıp gidiyormuş... Şimdi de ölmeye hazırlan bakalım.</p>
				<p class="paragraf-3">Ama bunun anlamı ne? Neden böyle oluyor? Olamaz, yaşam böylesine anlamsız, böylesine çirkin olamaz! Yaşam böylesine çirkin ve anlamsızsa, bu, ölmek için bir neden mi?.. Başka bir iş var bunun içinde...”</p>
				<p class="paragraf-3">“Belki de gerektiği gibi yaşamadım?” diye bir düşünce geldi aklına. Kendi kendine, “Ama nasıl olur, her şeyi gerektiği gibi yaptım,” dedi.</p>
				<p class="paragraf-3">Sonra yaşam ve ölüm bilmecesinin bu biricik çözümünü, olmayacak bir şeymiş gibi hemen kafasından uzaklaştırmaya çalıştı.</p>
				<p class="paragraf-3">“Peki, şimdi istediğin nedir? Yaşamak mı? Nasıl yaşamak? Mahkemedeki mübaşirin, ‘Mahkeme başlıyor,’ diye bağırdığı zamanki gibi mi?” </p>
				<p class="paragraf-3">“Mahkeme başlıyor, mahkeme başlıyor,” diye üsteledi kendi kendine. “Al işte sana mahkeme!” </p>
				<p class="paragraf-3">“Ama ben suçlu değilim!” diye bağırdı öfkeyle. “Niçin yapıyorsunuz bana bunları?”</p>
				<p class="paragraf-3">Ağlamayı kesti, yüzünü duvara döndürerek hep aynı şeyi düşünmeye başladı: “Nedendir bu korkunç acılar? Nedendir, ha?”</p>
				<p class="paragraf-3">Ne kadar düşünürse düşünsün, soruları yanıtsız kalıyordu. Her zaman olduğu gibi, gerektiği biçimde yaşamadığı aklına gelince, hemen doğru yaşadığında direterek bu garip düşünceyi zihninden kovuyordu.</p>
			</div>
		</div>
	</body>
</html>