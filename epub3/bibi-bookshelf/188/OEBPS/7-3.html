<html xmlns="http://www.w3.org/1999/xhtml">
	<head>
		<title>7-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-3.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik" id="toc_marker-4">III</p>
				<p class="paragraf-3">İvan İlyiç’in evlendiği günün üzerinden on yedi yıl böylece çabucak akıp gitti. Bir gün, az kalsın bütün huzurunu kaçıracak, hiç beklemediği tatsız bir olay başına geldiği sırada artık deneyimli bir savcıydı: İvan İlyiç istediği yere verilmeyi bekleyerek birkaç görev önerisini geri çevirmişti. İstediği yer, üniversitesi bulunan bir kentte başsavcılıktı. Yeni göreve atanmayı umarken, Goppe birdenbire önüne geçerek o yeri elinden aldı. İvan İlyiç buna sinirlendi, sitem etti, Goppe ile, yani onun önüne geçip amiri olan kişiyle takıştı. Bunun üzerine bakanlıktan ona karşı soğuk davranmaya başladılar, ikinci atama döneminde İvan İlyiç’i yine atlattılar.</p>
				<p class="paragraf-3">Bu olay 1880 yılında geçiyordu. İvan İlyiç’in yaşamındaki en zor yıl da budur. Bir yandan aylığının geçinmeye yetmediğini ilk kez fark ederken, öte yandan herkesin onu unuttuğunu, onunla ilgili işlerde kendisine büyük haksızlıklar yapıldığını, ama kimsenin buna aldırış etmediğini anladı. Babası bile ona yardım etme sorumluluğunu unutmuştu. İvan İlyiç yılda üç bin beş yüz rublelik geliriyle normal, hatta mutlu bir yaşam sürdüğünü varsayarak bütün yakınlarının onu kendi haline bıraktıklarını düşünüyordu. Yapılan haksızlıklar, karısının ömür törpüsü davranışları, gücünün üzerinde harcamalarla girdiği borçlar sonucunda, evde durumunun hiç de iyi olmadığını fark eden tek kişi gene kendisi oldu. </p>
				<p class="paragraf-3">Parasal durumlarının biraz düzelmesi amacıyla o yaz izin alarak hep birlikte kaynının oturduğu köye gittiler.</p>
				<p class="paragraf-3">Köyde görevinden uzak kalan İvan İlyiç, ilk kez can sıkıntısını, hem de dayanılmaz bir biçimde tadarak, bu yaşayışın hiç de istediği bir şey olmadığına, birtakım kesin önlemler alma zamanının geldiğine karar verdi.</p>
				<p class="paragraf-3">Terasta geçirdiği uykusuz bir gecenin sabahında Petersburg’a gidip işlerini hal yoluna koymayı, değerini anlamayanları cezalandırmak için başka bir bakanlığa geçmeyi aklına koydu. </p>
				<p class="paragraf-3">Karısının, kaynının bütün ısrarlarına aldırmaksızın ertesi gün yola çıktı. Tek bir isteği vardı: beş bin rublelik geliri olan bir görev almak. Ne herhangi bir bakanlıkta gözü vardı, ne bir siyasal görüşte ne de herhangi bir işte... Bütün istediği, yılda ona beş bin ruble getirebilecek bir görevdi. Bunun için bankalarda, denizyollarında, İmparatoriçe Maria kurumlarında,<span class="dipp"><a class="footnote-link" href="#footnote-225-9" id="footnote-225-9-backlink">9</a></span> hatta gümrükte bile çalışabilirdi. Yeter ki, beş bin rublesini versinler, bir de değerini anlamayanların bakanlığında onu mumla arasınlar.</p>
				<p class="paragraf-3">Bu yolculuk umulmadık, şaşırtıcı bir başarıyla son buldu. </p>
				<p class="paragraf-3">Kursk’ta trenin birinci mevki kompartımanına F.S. İlyin adında bir tanıdığı bindi. Onun anlattığına göre, Kursk valisi bir süre önce bir telgraf almıştı; telgrafta bakanlığın yakınlarda bir devrim yaşayacağı, Pyotr İvanoviç’in yerine İvan Semyonoviç’in atanacağı bildiriliyordu.</p>
				<p class="paragraf-3">Beklenen devrim, Rusya’nın yararından çok İvan İlyiç için önemliydi, çünkü Pyotr İvanoviç’in ve besbelli ki dostu Zahar İvanoviç’in ön saflara itilmesi çok işine yarayacaktı. Zahar İvanoviç’le çok yakın görüşürlerdi.</p>
				<p class="paragraf-3">Moskova’da haber doğrulandı. Petersburg’a gelir gelmez Zahar İvanoviç’i arayarak, ondan, işyerinin bağlı bulunduğu adliye bakanlığında sağlam bir yer için söz aldı.</p>
				<p class="paragraf-3">Bir hafta sonra karısına şu telgrafı çekti: “Zahar, Miller’in yerini aldı. Bakan ilk fırsatta atanmamı sağlayacak.”</p>
				<p class="paragraf-3">İvan İlyiç, bu değişiklikler sayesinde, kendi bakanlığında, beklenmedik anda iyi bir mevkiye geçiverdi. Arkadaşlarından iki üst dereceye yükseldiği gibi, yılda beş bin rubleden başka barem üstü üç bin beş yüz ruble daha alacaktı. Eski hasımlarını ve bakanlığına duyduğu hıncı unutarak mutluluğa erişti.</p>
				<p class="paragraf-3">İvan İlyiç, daha önce kimsenin tanık olmadığı bir sevinç ve neşeyle köye döndü. Praskovya Fyodorovna’nın da neşesi yerine gelince aralarında barış antlaşması imzalandı. İvan İlyiç, Petersburg’da saygıyla karşılandığını, ona düşmanca davrananların yüzleri kara çıkınca yaltaklanmaya başladıklarını, herkesin onun yeni görevini kıskandığını, hele hele onu Petersburg’da sevenlerin ne kadar çok olduğunu anlata anlata bitiremiyordu. </p>
				<p class="paragraf-3">Praskovya Fyodorovna inanmıyormuş gibi yaparak anlatılanları sonuna kadar dinledi. Kocasının söylediklerine hiç itiraz etmiyor, taşınacakları kentte yeni yerlerine yerleşme tasarıları yapıyordu. Karısının tasarılarının kendi düşünceleriyle tıpatıp aynı olduğunu gören İvan İlyiç, onunla yeniden anlaşma ortamı bularak, gölgelenen yaşamlarına eski neşesini, tadını, düzenini verebilecekleri umuduyla sevinmeye başladı. </p>
				<p class="paragraf-3">İvan İlyiç, köye kısa süreliğine dönmüştü. Eylül ayının sonunda göreve başlaması, öncesinde de, taşra ilinden bütün eşyasını getirmesi, ısmarlanacak ve alınacak pek çok şeyle birlikte bunları yeni evlerine yerleştirmesi gerekiyordu. Bu kez gönlünden geçirdiği gibi ve karısının da tasarladığı biçimde düzenleyecekti evlerini. </p>
				<p class="paragraf-3">Bütün işlerin yoluna girmesi, karısıyla ortak bir amaçlarının olması, ayrıca onunla fazlaca bir arada kalmamaları evliliklerinin ilk yıllarında bile görülmeyen bir yakınlık kurdu aralarında. İvan İlyiç, ailesini de alarak hemen yola çıkmak istedi, ama ona ve ailesine karşı birdenbire son derece akrabaca davranmaya başlayan kaynı ile karısının ısrarlarına dayanamadığı için yalnız başına yola çıktı.</p>
				<p class="paragraf-3">Elde ettiği başarıların sevinci ve karısıyla anlaşmış olmasının verdiği mutluluk yol boyunca bir an olsun eksilmedi. İstedikleri gibi bir daire de bulunmuştu. Eski tarzda, uygun, yüksek tavanlı ve geniş bir konuk odası, çalışmak için kocaman bir salon, karısıyla kızı için ayrı odalar, oğlu için ders çalışacağı ayrı bir oda; kısacası her şey onlar için düşünülmüş gibiydi. İvan İlyiç evin düzenlenmesini de üzerine aldı. Duvar kâğıtlarını kendi eliyle seçti, evin mobilyasını elden düşme eşyalardan alarak beğendiği döşemelik bir kumaşla kaplattı, bunlara günün anlayışına uygun bir hava verdi. Evin içi döşendikçe yavaş yavaş hayalinde yaşattığı biçime bürünüyordu. Bütün işler yarı yarıya bittiğinde evin görüntüsü umulandan da iyiydi. İvan İlyiç her şey olup bittikten sonra, evin günün zevkine uygun, ince, kibar bir görünüş alacağını anlamıştı. Akşamleyin uykuya yatarken salonun alacağı biçimi gözlerinin önüne getiriyor; henüz tamamlanmayan konuk odasına baktıkça şömineyi, şöminenin önüne konulacak paravanayı, etajeri, sağa sola dağıtılacak ufak sandalyeleri, duvarlara asılacak tabakları, tunç bibloları tastamam yerli yerinde görüyordu. Bu işlerden anlayan oğlu Paşa ile kızı Lizanka’nın bunları görünce nasıl şaşıracaklarını düşündükçe sevincinden kabına sığamıyordu. Herhalde bu kadarını beklemezlerdi. Odalara kibar bir görünüş veren ikinci el eşyaları ne iyi etmişti de ucuza alıvermişti. </p>
				<p class="paragraf-3">Karısıyla çocukları şaşırtmak için mektuplarında yapılanları olduklarından daha kötü gösteriyordu. Bu işler onu öylesine oyalıyordu ki, görevini sevdiği halde yeni işine aldırış etmez olmuştu. Duruşmalarda bazen dalıp gidiyordu, bu sırada düz ya da kabartmalı kornişlerden hangisinin perdelere daha çok yakışacağını düşünüyor olmalıydı. Evin düzenlenmesi işine kendisini iyice kaptırdığı için bir odadan ötekine koşuyor, ikide bir eşyaların yerlerini değiştiriyor, perdeleri bir çıkarıp bir takıyordu. Bir keresinde, durumu bir türlü anlamayan duvar kaplamacısına ne istediğini göstermek için merdivene tırmanırken ayağı kayarak aşağıya yuvarlandı. Neyse ki çevik, güçlü bir adam olduğundan bir yerlere tutunmuş, yalnızca böğrü bir dolap kapağının kulpuna çarpmıştı. Böğrü bir süre ağrıdı, sonra geçip gitti.</p>
				<p class="paragraf-3">İvan İlyiç’in neşesi yerindeydi; kendini her zamankinden daha dinç hissediyor, mektuplarında on beş yaş gençleştiğini yazıyordu. Eylül ayında bitirmeyi düşündüğü halde işler ekim ortalarına kadar sürdü. Ama her şey istediği gibi olmuştu; bunu yalnız o değil, bütün görenler söylüyordu. Aslına bakılırsa pek zengin olmayanların zenginlere benzemek için aldıkları eşyalar ancak birbirine benzer. İvan İlyiç’inkinin olup olacağı da buydu. O da, kendisi gibi orta halli insanların belirli kişilere özenerek aldıkları döşemelik kumaş, abanoz ağacından mobilyalar, çiçekler, halılar, tunç biblolar gibi açıklı koyulu birtakım bilinen eşyalar almıştı. Bütün bunlar, başkalarınınkine benzediklerinden ötürü değerlerinden yitiriyordu, ama gelin bir de ona sorun!..</p>
				<p class="paragraf-3">Çoluk çocuğu istasyonda karşılayıp mumlarla pırıl pırıl aydınlattığı eve getirdikten sonra, beyaz boyunbağlı bir uşak onları önce çiçekle süslenmiş antreye, oradan da konuk odasına ve salona götürünce sevinçten hepsinin ağzı bir karış açık kaldı. İvan İlyiç çok mutluydu; çocukların övgüsünü mutluluk duyarak dinliyor, sevinçten ağzı kulaklarına varıyordu. O akşam çay içerlerken Praskovya Fyodorovna, söz arasında merdivenden nasıl düştüğünü sorunca İvan İlyiç güldü, düşmesiyle kaplamacı ustasının çok korktuğunu söyledi.</p>
				<p class="paragraf-3">“Boşuna sporcu dememişler bana. Benim durumumda bir başkası olsa bir yerini kırardı, bense azıcık şuramı vurdum. Dokunursam ağrıyor, ama geçti artık; biraz morluk var, o kadar.”</p>
				<p class="paragraf-3">Böylece yeni evlerinde yaşamaya başladılar. Ama her zaman olduğu gibi, iyice yerleşince evin onlara yetmediği, bir odaya daha gereksinmeleri olduğu anlaşıldı. Gelirleri de beş yüz ruble kadar eksik görünüyordu, bununla birlikte, gül gibi geçinip gidiyorlardı. Hele eşyalar daha yerli yerine konmadan önce yaşam ne kadar tatlıydı! Alınacak yeni şeyler çıkıyor, başka eşyalar ısmarlanıyor, evdeki eşyaların yerleri değiştirilerek yeniden düzene sokuluyordu. Arada bir karıkoca arasında bazı anlaşmazlıklar çıkmıyor değildi, ama ikisinin de durumlarından genellikle memnun olması ve işlerin çokluğu büyük kavgaların çıkmasını önlüyordu. Her şey düzene girince biraz canları sıkılmaya, bir şeyin eksikliğini duymaya başladılar; neyse ki o zamana kadar yeni dostluklar kurulmuş, yaşamları yeni ilişkilerle dolmuştu.</p>
				<p class="paragraf-3">İvan İlyiç gündüzleri mahkemede geçirdikten sonra öğle yemeğine eve geliyordu, evden dolayı biraz başı ağrımakla birlikte keyfine diyecek yoktu. (Masa örtüsündeki, döşeme kumaşlarındaki lekeler, perdenin eskimiş kordonu gözüne çarptıkça sinirleri bozuluyordu. Nasıl bozulmasın ki, hepsine teker teker emek vermişti!) Günlük yaşamı, istediği biçimde kolay, hoş, genel kurallara uygun olarak geçiyor sayılabilirdi. Saat dokuzda kalkıyor, kahvesini içerken gazetesini okuyor, sonra resmi giysisini kuşanıp mahkemeye gidiyordu. Orada ise çekeceği arabanın hamudu hazırdı, boynuna takıveriyordu hemen. Davacılar, mahkeme ilmühaberleri, bürodaki yazışmalar, açık ve gizli oturumlar... İşte bütün bunlardan kurtulmak, davanın dürüst olarak yürütülmesini engelleyecek, duygusallıkla ilgili ne varsa hepsini ortadan kaldırmak gerekiyordu; insanlarla görev dışı alışverişte bulunulmuyor, onlara ancak davayla ilgili durumlarda yaklaşılıyordu. </p>
				<p class="paragraf-3">Diyelim, biri gelmiş, bir konuyu öğrenmek istiyor. Sorumlu olmadığı bir konuda İvan İlyiç’in bu adama söyleyecek bir şeyi yoktu.</p>
				<p class="paragraf-3">Ama öyle değil de antetli kâğıda yazılabilecek türden konularda kendisine başvuruyorlarsa, resmiyet çerçevesi içerisinde elinden gelen her şeyi yapacaktı. Hem de iş sahibiyle arasında dostça ilişkiler varmışçasına, yani ona son derece nazik davranarak...</p>
				<p class="paragraf-3">Resmi bağlantılar kesilir kesilmez bütün öteki ilişkiler de kesiliveriyordu. Yaşamının görevle ilgili bölümünü kişiliğiyle ilgili olandan ayırma yeteneği uzun yıllar boyunca o denli gelişmiş, bu yanını öyle ustalıkla kullanır duruma gelmişti ki, arada bir gönlünü eğlendirmek için görev ilişkileri ile senli benli davranışları mahsus birbirine karıştırdığı oluyordu. Kendisine böylesine garip bir özgürlük tanımasının nedeni, gerektiği anda yalnızca görevle ilgili alışverişi yerinde bırakarak geri kalanı kesip atmak konusunda kendisine olan sonsuz güveniydi.</p>
				<p class="paragraf-3">Çevresiyle ilişkilerini yoluna yordamına uyarak, kolayca, kimseyi kırmadan yürütmekle kalmıyor, bu konuda da büyük bir ustalık gösteriyordu. Duruşma aralarında çayını içip sigarasını tüttürerek, biraz siyasetten, biraz günlük işlerden, biraz iskambil oyunlarından, daha çok da atamalardan söz ediyordu. Ama orkestrada kendi çalacağı parçayı diğer birinci kemanlardan tüm açık seçikliğiyle ayıran bir virtüöz havasıyla, eve yorgun argın dönüyordu. Karısı ile kızı bir yerlere gitmiş oluyordu ya da evlerinde birileri bulunuyordu. Koleje giden oğlu, öğretmeninin denetiminde ödevlerini günü gününe yeniden gözden geçiriyor olurdu. İvan İlyiç’in keyfine diyecek yoktu. Öğle yemeğinden sonra konuk filan gelmemişse, bazen çok sözü edilen bir kitabı okumaya başlardı. Akşamleyin işinin başına geçerdi; evrakları okur, verilen ifadeleri karşılaştırır, yasa kitaplarını inceleyerek ilgili maddeleri bulurdu. Bu çalışma gönül eğlendirici değilse bile can sıkıcı da değildi. Hiç olmadı, kalkar vint oynamaya giderdi. Vint oynamadığı zamanlar yalnız başına oturmaktan ya da karısıyla konuşmaktan iyiydi çalışmak!..</p>
				<p class="paragraf-3">İvan İlyiç’in büyük zevki, toplumun ileri gelenlerinden birkaçını çağırarak onlarla birlikte öğle yemeği yemekti. Onun bu öğle yemekleri de, konuk odalarının birbirine benzemesi gibi, kendi düzeyindeki ailelerin öğle yemeklerinin aynısıydı.</p>
				<p class="paragraf-3">Bir gün evinde danslı bir akşam toplantısı bile düzenledi, her şey kusursuz olmuş, çok da eğlenmişlerdi; ne var ki sonradan pastalar, şekerlemeler yüzünden karısıyla aralarında büyük bir kavga çıktı. Praskovya Fyodorovna, pastayı bir şekerciden almakta ısrar ederek bir sürü pasta getirmişti. Toplantıdan sonra pastaların yarısı kalıp şekerciye borçları kırk beş ruble tutunca kızılca kıyamet koptu. Praskovya Fyodorovna kocasına “bunak”, “mıymıntı” diyecek kadar ileri gitti. İvan İlyiç dövünerek, öfkeyle “boşanmak”, “karısını bırakmak” gibi laflar etti. Oysa ne güzel bir akşam geçirmişlerdi! Seçkin kişiler gelmiş, İvan İlyiç “Üzüntümü Al Benden” derneğini kuran kadının kız kardeşi Prenses Trufanova’yla dans etmişti.</p>
				<p class="paragraf-3">İvan İlyiç’in görevinden duyduğu mutluluk, tek başına tattığı bencilce sevinçler, topluluk içindeki neşesi gösterişten başka bir şey değildi. Onun asıl sevinci vint masasında oyundan tattığı sevinçti. Her ne olursa olsun, başından geçen can sıkıcı bir olaydan sonra, karşısına oturaklı, ağırbaşlı bir arkadaş alarak düşüne düşüne oynadıkları ciddi bir oyuna başladı mı, can sıkıntısından eser kalmazdı. Oyun dört kişiyle oynanır, hele bir de iyi kâğıt gelirse tadına doyum olmazdı. Yedek beşinci kişiyle oynamaktan zevk aldığını söylerse de dörtlünün verdiği tat başkaydı. Sonra da akşam yemeğine oturulur, birer bardak şarap içilirdi. Ufak bir kârla vint partisinden kalkınca (büyük bir kazanç pek hoşuna gitmezdi) yaşamından çok memnun olarak uykuya dalardı. </p>
				<p class="paragraf-3">İşte böyle yuvarlanıp gidiyorlardı. Bulundukları arkadaş çevresi en seçkin kişilerden oluşmuştu. Evlerine önemli insanlardan da gelip gidenler oluyordu, gençlerden de... </p>
				<p class="paragraf-3">Erkek tanıdıkları konusunda İvan İlyiç olsun, karısı ya da kızı olsun bütün aile aynı düşünceyi paylaşıyorlardı. Duvarlarında Japon işi tabaklar asılı konuk odasına türlü türlü övgülerle doluşan çapaçul akraba ve ahbaplardan, söz birliği etmişçesine aynı zamanda yüz çevirip yakayı sıyırmayı bildiler. Çok geçmeden bu çapaçul tanıdıklarının gidiş gelişleri iyice kesildi, İvan İlyiç Golovin’lere seçkin bir topluluk gelip gitmeye başladı. Gençler Lizanka’ya kur yapıyordu. En sonunda Dmitriy İvanoviç Petrişçev’in oğlu ve tek vârisi olan sorgu yargıcı Petrişçev, evin genç kızıyla ilgilenmeye başladı. Hatta bir gün İvan İlyiç ile karısı arasında bu konu görüşülüp konuşuldu: Acaba gençleri bir araba gezintisine mi göndermeliydi, yoksa evde bir temsil mi vermeliydi?..</p>
				<p class="paragraf-3">Günlük olaylar böylece sürüp gidiyordu. Fazlaca değişen bir şey yoktu, yaşamlarından memnundular.</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-9-backlink" id="footnote-225-9">9</a>	1796-1801 yılları arasında Rus çarı olan Pavel Petroviç’in karısı Maria Fyodorovna tarafından kurulmuş hayır dernekleri. (ç.n.)</p>
					</div>
				</div>
			</div>
		</div>
	</body>
</html>