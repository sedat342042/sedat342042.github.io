<html xmlns="http://www.w3.org/1999/xhtml">
	<head>
		<title>7-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-5.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik" id="toc_marker-6">V</p>
				<p class="paragraf-3">Böylece iki ay daha geçti. Yılbaşından önce bir gün kaynı çıkageldi evlerine. O sırada İvan İlyiç mahkemedeydi, Praskovya Fyodorovna ise alışverişe çıkmıştı. İvan İlyiç eve döndüğünde çalışma odasında sıcakkanlı bir adam olan kaynını valizlerini açarken buldu. O içeri girerken kaynı gözlerini dikmiş, konuşmadan ona bakıyordu. İvan İlyiç bu bakıştan her şeyi anladı. Hatta kaynı “Ah” çekmek için ağzını açmış, ama sonra kendini zor tutmuştu. Onun bu hareketi, anladığı şeyi daha da pekiştirdi.</p>
				<p class="paragraf-3">“Nasıl, değişmiş miyim yoksa?” diye sordu. </p>
				<p class="paragraf-3">“Evet... Var bir değişiklik.”</p>
				<p class="paragraf-3">Bunun üzerine, İvan İlyiç, kaynını dış görünüşü hakkında ne kadar zorlarsa zorlasın, kaynı hep susmakta ısrar etti; Praskovya Fyodorovna eve gelince de onun yanına gitti. İvan İlyiç odaya kapanıp kapıyı arkadan kilitledi. Aynanın karşısına geçerek kendisine bir karşıdan, bir yandan uzun uzun baktı... Karısıyla çektirdikleri resmi aynadaki görüntüsüyle karşılaştırdı. Arada büyük bir değişiklik vardı. Sonra kollarını dirseklerine kadar sıvayarak kollarına baktı, tekrar yenini aşağıya indirdi, divana oturup kara düşüncelere daldı. </p>
				<p class="paragraf-3">Kendi kendine, “Bırak bu düşünceleri,” diyerek ayağa fırladı, masaya yaklaştı. Orada bir dosya açıp okumaya başladıysa da yapamadı. Kapıyı açarak salona çıktı. Konuk odasının kapısı kapalıydı. Ayakuçlarına basarak kapıya yaklaştı, dinlemeye başladı.</p>
				<p class="paragraf-3">Praskovya Fyodorovna, “Hadi canım sen de, büyütüyorsun!” diyordu.</p>
				<p class="paragraf-3">“Ne büyütmesi? Sen farkında değilsin. Adamın ölüp gittiği bakışlarından belli. Feri kaçmış gözlerinin. Söyler misin, nesi var kocanın?”</p>
				<p class="paragraf-3">“Kimse bilmiyor. Nikolayev (ikinci doktor) bir şeyler dediydi ama aklımda kalmadı. Oysa Leşçetitski (ünlü doktor) bambaşka şeyler söylemişti.” İvan İlyiç kapıdan uzaklaşarak odasına gitti, yatağına yatıp düşünmeye başladı: “Böbreğim kaymış... Evet böbreğim kaymış.” Doktorların söylediklerini bir bir anımsadı: Böbreğinin biri yerinden koparak kaymıştı. Hayalinde bu böbreği yakalayıp durdurmaya, yerine yerleştirmeye çalışıyordu. Hani bunu yapmak böyle uzun boylu bir iş de değildi. “Hele ben bir Pyotr İvanoviç’e gideyim de,” diye düşündü. Yakın arkadaşı olan Pyotr İvanoviç’in iyi bir doktor arkadaşı vardı.</p>
				<p class="paragraf-3">İvan İlyiç çıngırağı çaldı, arabayı koşmalarını söyledikten sonra hazırlanmaya başladı. </p>
				<p class="paragraf-3">Karısı, yüzünde keder izleri, sesinde başka zaman görülmeyen bir tatlılıkla, “Nereye Jean?”<span class="dipp"><a class="footnote-link" href="#footnote-225-10" id="footnote-225-10-backlink">10</a></span> diye seslendi.</p>
				<p class="paragraf-3">Karısının sesindeki bu alışılmadık yumuşaklık onu çileden çıkardı. Yüzünü ekşiterek baktı, “Pyotr İvanoviç’e uğrayacağım.”</p>
				<p class="paragraf-3">Doktor arkadaşı olan dostunun evine gitti. Onunla birlikte de doktora. Adamı yerinde buldular, uzun uzun konuştular.</p>
				<p class="paragraf-3">Doktor, kendi düşüncesine göre, hastanın bedeninde olan biteni bir kere anatomik, bir kere de fizyolojik açıdan inceleyince her şeyi anladı. Körbağırsağında bir sorun, ufacık bir sorun vardı. Ama iyileştirilmesi mümkündü. Organlarından birinin gücünü azaltıp ötekininkini artırdın mı, bedeni makine gibi tıkır tıkır işlemeye başlayacaktı. </p>
				<p class="paragraf-3">İvan İlyiç yemeğe biraz geç geldi. Yemekte çok neşeliydi, durmadan konuştu, canı bir türlü çalışmak istemiyordu. En sonunda odasına çekilerek hemen işlerinin başına oturdu. Dosyaları okuyor, yazıp çiziyor, ama ertelediği ve çalışmasının sonunda ilgileneceği önemli bir konunun onu beklediği bir an olsun aklından çıkmıyordu. Çalışmasını bitirince bu önemli konunun körbağırsağıyla ilgili düşünceler olduğunu anımsadı. Yakasını bu korkunç düşüncelere kaptırmadan salona çay içmeye gitti. Orada konuklar vardı; konuşuyor, piyano çalıyor, şarkı söylüyorlardı. Kızlarına kur yapan genç sorgu yargıcı da oradaydı.</p>
				<p class="paragraf-3">Praskovya Fyodorovna’ya bakılırsa, İvan İlyiç o akşamı herkesten daha neşeli geçirmişti. Ama kendisine sorarsanız, körbağırsağıyla ilgili düşünceleri bir an olsun bırakmamıştı yakasını. Saat on birde konuklardan izin alarak odasına çekildi. Hastalığından beri çalışma odasının yanındaki bölmede yalnız başına yatıyordu.</p>
				<p class="paragraf-3">Odasına girince soyundu, eline Zola’nın bir romanını aldı. Ama kendini bir türlü okumaya veremiyordu. Hayalinde körbağırsağını isteğine uygun biçimde düzeltti. Bütün organları görevlerini düzenli bir biçimde yaparak tıkır tıkır çalışmaya başladı. Kendi kendine, “Olacağı zaten buydu, sadece doğaya biraz yardım etmek gerek,” diye düşünüyordu. Bu sırada ilacını anımsadı. İlacın etkisini, ağrıyı nasıl yavaş yavaş kestiğini dinlemeye koyuldu.</p>
				<p class="paragraf-3">“İlacımı akşamdan almalı, zararlı şeylerden korunmalıyım... Daha şimdiden iyileştiğimi, hem de epeyce iyileştiğimi hissediyorum.” Böyle düşünerek böğrünü yokladı, dokununca ağrımıyordu. “Hiçbir şey duymuyorum, gerçekten daha iyiyim şimdi.”</p>
				<p class="paragraf-3">Mumu söndürüp yan yattı... Körbağırsağı düzeliyordu, hiçbir aksaklık yoktu... Ama, o pek iyi bildiği, derinden gelen, inatçı, sinsi, kunt, rahatsız edici ağrıyı hissetmeye başladı ansızın. Ağzında gene o berbat tatsızlık... Yüreği cız etti, zihni karıştı. “Aman Tanrım! Aman! Gene başladı, gene... Bitmeyecek bu, hiç bitmeyecek!..” </p>
				<p class="paragraf-3">Birdenbire durumunu başka bir açıdan görmeye başladı. “Körbağırsakmış! Böbrekmiş! Ne körbağırsak umurumda ne de böbrek! Asıl benim yaşamım söz konusu! Ölmek ya da yaşamak!.. Sağdım, sağlamdım ama bunlar sona eriyor işte! Bu gidişi durdurabiliyor muyum? Hayır! Öyleyse ne diye kendimi kandırıyorum? Ölmekte olduğum benden başka kimsenin gözünden kaçıyor mu? Yok canım! Ölümüm şurada gün, hafta, belki de an sorunu... Demin ortalık aydınlıktı, şu anda karanlık... Şimdi buradayım, birazdan oraya gideceğim... Ama nereye?” Birdenbire ürperdi, soluğu kesildi. Yalnız yüreğinin vuruşlarını hissediyordu.</p>
				<p class="paragraf-3">“Ben yok olursam ne çıkar? Hiçbir şey... Peki burada olmazsam nereye gideceğim? Ölüm, ölüm mü bu yoksa? Hayır ölmeyi istemiyorum!..” Yatağından fırlayarak mumu yakmak istedi; titreyen elleriyle sağı solu yoklarken mumu şamdanla birlikte yere devirdi, kendisi de gerisin geri yastığın üzerine yıkıldı. Gözleri açık, yattığı yerden karanlığa bakıyordu. “Hiçbir şeyin önemi yok... Ölüm! Evet ölüm!.. İçeridekilerin hiçbiri bilmiyor, bilmek istemiyor... Acıyorlar, keyif sürüyorlar.” Uzaktan, kapalı kapıların ötesinden şen şakrak kahkahalar, şarkı sesleri geliyordu. “Dünya umurlarında değil, ama bir gün onlar da ölecek! Bugün ben, yarın onlar; bundan kurtuluş yok!.. Oturmuş eğleniyorlar. Hayvanlar!..” Öfkeden boğulacak gibiydi. Duyduğu üzüntüye, çektiği acılara dayanamıyordu. “Bu korku... Herkesin bu korkuyu duyması olacak şey değil!” diye söylendi ve yataktan kalktı.</p>
				<p class="paragraf-3">“Doğru yapmıyorum, sakinleşmeliyim. Her şeyi ta başından bir kez daha düşünmeliyim,” diye düşünmeye başladı. “Evet... Hastalığın başlangıcı... Böğrümü çarptım. Önemli bir şey değil gibiydi. Üzerinden günler geçti, başlangıçta biraz sancıyordu, sonra ağrı fazlalaştı, sonra doktorlar ortaya çıktı, umutsuzluk, üzüntü, gene doktorlar... Derken, adım adım uçurumun kenarına geldim. Güçten düştüm, bir deri bir kemik kaldım, gözlerimin feri kaçtı, işte ölüm gelip çattı, ben hâlâ körbağırsağımı düşünüyorum. Körbağırsağı nasıl düzeltsek diye yollar arıyorum. Oysa ölüm yanı başımda...” Yeniden korku sardı benliğini, boğulacak gibiydi. Eğilerek kibriti aramaya başladı, bir dirseğini komodine dayadı. Komodin eğilmesine engel oluyor, kolunu acıtıyordu. Öfkelenerek hızlıca kolunu bastırdı ve komodini devirdi: Kendisi de ölümün hemen gelmesini bekleyerek, umutsuzluk içinde, soluk soluğa yatağa düştü.</p>
				<p class="paragraf-3">O sırada konuklar evlerine gidiyordu. Praskovya Fyodorovna onları uğurlarken gürültüyü duyarak içeri girdi.</p>
				<p class="paragraf-3">“Ne oldu?”</p>
				<p class="paragraf-3">“Hiç! Komodini devirdim de...”</p>
				<p class="paragraf-3">Kadın dışarı çıktı, mum getirdi. İvan İlyiç bir kilometre koşmuş gibi derinden, sık sık soluk alıyor, durgun gözlerini karısına dikmiş bakıyordu. </p>
				<p class="paragraf-3">“Ne oldu Jean?” </p>
				<p class="paragraf-3">“Hi..ç.. Dü..şür..düm...”</p>
				<p class="paragraf-3">“Ne desem boş. Zaten anlamaz ki!” diye düşündü. Karısı gerçekten de anlamamıştı. Mumu yerden aldı, yaktı, ivedilikle dışarı çıktı. Konuklardan bir hanımı geçirecekti. Döndüğü zaman İvan İlyiç aynı şekilde, arka üstü, tavana bakarak yatıyordu. </p>
				<p class="paragraf-3">“Sana ne oluyor? Yoksa kötüleştin mi?” </p>
				<p class="paragraf-3">“Evet.”</p>
				<p class="paragraf-3">Kadın başını sallayarak yanına oturdu.</p>
				<p class="paragraf-3">“Beni dinle, Jean. Bana kalırsa Leşçetitskiy’i eve çağıralım. Ne dersin?”</p>
				<p class="paragraf-3">Bu, ünlü doktoru çağırıp parayı esirgememek demekti. İvan İlyiç zehir gibi bir gülümsemeyle, “Hayır, istemez,” dedi.</p>
				<p class="paragraf-3">Kadın biraz daha oturdu, sonra yaklaşıp alnından öptü.</p>
				<p class="paragraf-3">İvan İlyiç, karısı onu öperken bütün benliğiyle ondan iğreniyor, onu itmemek için kendini zor tutuyordu.</p>
				<p class="paragraf-3">“Haydi hoşça kal. Uyursun inşallah.”</p>
				<p class="paragraf-3">“Bilmem artık...”</p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-10-backlink" id="footnote-225-10">10</a>	Jean: İvan’ın Fransızca söylenişi. (ç.n.)</p>
					</div>
				</div>
			</div>
		</div>
	</body>
</html>