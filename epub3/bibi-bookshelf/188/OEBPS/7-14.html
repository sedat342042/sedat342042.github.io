<html xmlns="http://www.w3.org/1999/xhtml">
	<head>
		<title>7-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-14.html" xml:lang="tr-TR">
			<div class="Basic-Text-Frame">
				<p class="split-1"/>
				<p class="anabaslik para-style-override-17" id="toc_marker-14">SON YARGI</p>
				<p class="paragraf-3 para-style-override-18"><span class="char-style-override-15">Lev Şestov</span></p>
				<p class="paragraf-3">Tolstoy’un ölümünden sonra yayımlanan eserlerinde toplumsal yaşama olan ilginin devam ettiğini görürüz. Hâlâ bir tür vaaz ve mücadele havası vardır; bu yüzdendir ki Descartes’ın <span class="char-style-override-12">cogito</span> ve Bergson’un yanılmaz <span class="char-style-override-12">ego</span> kavramlarına olan inancın muhafazası söz konusudur. Fakat İvan İlyiç’te ve Brehunov’da (<span class="char-style-override-12">Efendi ile Uşağı</span>), ne bir şey yapma gücü ne de bir şey yapma ihtiyacı vardır. İkisi de yavaşça ölüyordur ve bu nedenle sıradan dünyanın sakinleri için var olmayı bırakmışlardır. İçinde bulundukları koşullara baktığımızda, sanki onlar hakkında söylenecek pek de bir şey yoktur. Tolstoy gerçekten övündüğü gibi aklın sadık kulu olsaydı, ölüm gibi akıldışı bir konu üstüne öykü yazmayı aklından bile geçirmezdi. Zira insan öldüğünde onu gömmekten başka yapacak bir şey yoktur. </p>
				<p class="paragraf-3">Şayet aklın yargıçlığı içinde kalınıyorsa, ıstırap içindeki bir ruhu gözetlemek aylakça bir meraktan başka nedir ki? </p>
				<p class="paragraf-3">Fakat Tolstoy aklın buyruklarını dikkate almamıştır. İstediğinde hiçbir otoriteye başvurmadan maksadına dosdoğru yönelmeyi bilmiştir. Gerektiğinde aklı yargılamaktan da korkmamıştır.</p>
				<p class="paragraf-3">Hem İvan İlyiç hem de Brehunov aklın dışındadır; ikisi de mutlak bir yalnızlık içinde ölür. Tolstoy kasıtlı olarak onların toplumla, eylemle ve yaşama gücünü aldığımız tüm kaynaklarla bağını kesmiştir: </p>
				<p class="paragraf-3">“Artık kendini kandırması imkânsızdı. Başına şimdiye dek karşılaşmadığı, yepyeni, korkunç mu korkunç, çok önemli bir şeyin geldiğini anlıyordu şimdi. İşin kötüsü, bunu yalnız kendisi biliyordu; çevresindekiler ise ya anlamadıkları ya da anlamak istemedikleri için hiçbir şey olmamış gibi davranıyorlardı. .... her biri başlı başına birer ıstırap kaynağı olan yirmi dört saatini evde geçirmek zorundaydı. Hem de kendisini anlayıp yakınlık gösterecek bir kişi bile bulamadan, ölümün eşiğinde tek başına yaşayarak...”</p>
				<p class="paragraf-3"> Hiç kimsenin onu anlamak ve ona acımak istemediğini söyleyerek kendimizi avutamayız; hısımları, karısı ve çocukları için feci ve iğrenç bir külfet haline gelmiştir İvan İlyiç. Hiç kimse böylesine yeni ve önemli bir şeyin onun başına geldiğine ve bunun daha önce olan hiçbir şeye benzemediğine inanmaz veya inanmak istemez. Herkes, İvan İlyiç’in kaprisleriyle kabul ettikleri varoluş düzenini, kanunsuz ve hatta kriminal olarak bozduğu konusunda içten ve samimi biçimde hemfikirdir. Ne tiyatroya gidebiliyorlardır, ne de kızlarının üstüne başına bir şey alıp düğün yapabiliyorlardır. Hiçbir şey “yapamıyorlardır”. Öte yandan, İvan İlyiç’e kendi hususi bakış açısından olağandışı bir şeyler olması başkalarına göre sıkça rastlanan bir durumdur, kimsenin şaşırmasını gerektirmez ve özel bir ilgi veya kaygıya yol açacak bir durum söz konusu değildir; tam da bu yüzden alışıldık varoluşun akışını durdurmak imkânsızdır.</p>
				<p class="paragraf-3">İvan İlyiç’in komşuları ve arkadaşları Epiktetos gibi akıl yürütürler: Bize yabancı ve uzak olan birinin öldüğünü öğrendiğimizde sakin kalmalıyız ve olanların doğanın değiştirilemez buyrukları dahilinde gerçekleştiğini söylemeliyiz. Her ne kadar İvan İlyiç’i kendimize yakın hissetsek de, var olan düzen onun hatırına bozulamaz ve bozulmamalıdır. Hiçbir aklı başında insanın inkâr edemeyeceği apaçık bir gerçektir bu. Akrabalar yerleşik ve olağan düzeni idame ettirmek için ellerinden gelen her şeyi yaparlar. Hasta adamı olabildiğince rahat ettirmeye çalışırlar; en pahalı doktorları çağırırlar, düzenli olarak ilacını verirler, onun için ufak eğlenceler düşünürler. Fakat bütün bunlar İvan İlyiç’i sakinleştirmek yerine daha da çok rahatsız eder ve telaşlandırır. Akrabalarında bedenleşmiş mevcut düzenin, bu yeni ve olağandışı hissi asla kâle alamayacağına dair inancı doğrulanır. Fakat arkadaşları ve akrabaları İvan İlyiç’e olan şeyin hususi önemini kabul etmeyi reddetmekle kalmazlar; akıl namına, zorunlu hakikatler namına, İvan İlyiç’in bu duruma böylesine önem atfetmemesi gerektiğini söylerler, çünkü biri yalnızca İvan İlyiç için, öbürüyse herkes için olan iki hakikat olamaz. İşte onu etrafındaki herkese öfke saçmaya kışkırtan ve nihayetinde dış dünyaya bütünüyle kapatıp bir kâbus atmosferi yaratan özellikle de budur. Karısına, çocuklarına, müstakbel damadına ve doktorlara hoyratça, gaddarca ve amaçsızca hakaret eder. İvan İlyiç onlardan imkânsızı talep eder. Başına gelen bu yeni ve olağandışı şeyin dünyanın en önemli şeyi olduğunu kabul etmelerini, bu uğurda her şeyi unutup terk etmelerini ve dünyanın var olan düzenine karşı isyanda ona katılmalarını ister. Şayet haklı olan kendisiyse, bu “haklılığın” herkesi ona destek olmaya mecbur bıraktığına inanmakta ısrar eder. Kimse kabul etmeyince, kimse desteklemeyince haklı olmak hiçbir işine yaramaz. O halde bunun neresi haklı olmaktır?</p>
				<p class="paragraf-3">Akrabaları ve arkadaşları İvan İlyiç’in derdinin peşine düşmezler, ona ne olduğunu anlayamazlar da. Hiçbirinin buna ne gücü ne de isteği vardır; hepsi İvan İlyiç hastalanmadan önce nasılsa öyledir. Normal insan yalnızca diğer insanlarla birlikte yürüdüğünde, kozmik ve toplumsal düzen tarafından desteklendiğinde yaşayabilir. Kendi iradesine güvenen yalnız insanlar türdeşlerinin hışmına uğrar, Tanrı’ya ve topluma karşı suç işlemiş sayılırlar. Herkes İvan İlyiç’ten kaçınılmaz olanı kabullenmesini ister. “Korkunç, feci bir şey olan ölüm gerçeğine çevresindekiler herhangi tatsız bir şey, hatta yakışıksız bir olay gözüyle bakıyorlardı. Kalabalık bir salona girerken pis kokular saçan bir adammış gibi tavır takınıyorlardı ona karşı. Bütün bunları yaptıran da, İvan İlyiç’in hayatı boyunca sıkı sıkıya uyduğu nezaket kurallarıydı.” Nezaket kuralları: Tolstoy’un, toplumsal ve kozmik düzen demeye alışık olduğumuz her şeye, uyanan her insana ortak olan dünyaya verdiği isim; ki Aristoteles’in rüya görenlerin bireysel dünyası dediği şeyin zıttıdır bu. </p>
				<p class="paragraf-3">Tolstoy bize İvan İlyiç’in önceki yaşamını ayrıntılarıyla anlatır. İvan İlyiç, doğa kanunlarına isyan etmeye asla cesaret edememekle kalmamıştır, aynı zamanda insanlığın kurulu düzenini bozmaktan, âdetlere aykırı davranışlarda bulunmaktan korkmuştur. Çokça geçilmiş anayolları bulmasını sağlayan özel bir içgüdüsü vardır, kendisi ve başkaları bu duyuyu onun sevilmesini ve saygı görmesini sağlayan özel bir yetenek olarak görmüştür. Sersemlikle, dehşetle dönüp bakar geçmişine. Başkalarını ve kendini kesin ve değişmez bir düzene tâbi kılmadaki kabiliyeti ve şevki artık ona bir lütuf değil, lanet gibi gelir. İstisnasız herkesin, şeyleri onun bakış açısından görmesini ister. Bir şeyin gerçek olması için, evrensel olarak kabul edilmesi ve herkesçe benimsenmesine gerektiğine dair kökleşmiş inancıdır buna yol açan. Yeni algılamaya başladığı hakikatin hiç kimsede bir duygudaşlık uyandırmadığını ve bunun kimse tarafından asla tanınmayacağını açıkça görür. Durum, onun dışında herkes için “âşikâr”dır: Ölüm bir tesadüftür, artık hesabı kesilmiştir, kendini “tesadüfi” benliğine bırakmak zorundadır, gayrişahsi ve ebedi düzen, evvelce irfan ve adalet kaynağı olarak göklere çıkardığı akıl zafer kazanmıştır. </p>
				<p class="paragraf-3">İşte tam da bu noktada içten içe kendisinin değil de onların haklı olduğuna inanmaya başlar – ki durumu korkunç kılan da budur. Tam da bu yüzden hırsla etrafındakilerden nefret eder; kendinde bu hakkı bulur ve bu hakkı koruyan kudret, onun değil, başkalarının tarafındadır. Mümkün olsa, mahkemede oturmaya, vint oynamaya, siyaset konuşmaya vb. memnuniyetle devam edecektir. Artık bunların hepsinden kopmuştur. Daima sadakatle hizmet ettiği ve doğduğundan beri onu desteklemeyi bir an olsun bırakmayan ama artık ona karşı işleyen ebedi düzenin, bu aşağılık ihanetten utanmışa benzer bir hali yoktur, herhangi bir meşruiyete veya açıklamaya da ihtiyaç duymamaktadır. “Oysa şimdi durum değişti...” Dualar ve yakarışlar hiçbir şeyi değiştirmez. İvan İlyiç çok sevdiği ve güvendiği “sıradan dünya”dan dışlanmıştır. Atalarının ülkesine, alıştığı ocağa dönme çabalarının tümü nafiledir. Eskiden kendini haklarına sahip çıkan bir adam olarak gören İvan İlyiç artık bir “tesadüf” düzeyine düşmüş, kanunun korumasından mahrum kalmıştır. Artık her şey evvelce takdir ettiği amansız katılıkla ona karşı birlik olmuştur. </p>
				<p class="paragraf-3">İvan İlyiç başına gelen şeylerin nihai bir son olduğunu kabul etmeyi hâlâ reddeder. Ona göre bunlar gerçek olamaz; rüya görüyordur ve uyandığında kendini eski kavranabilir gerçeklik içinde bulacaktır: </p>
				<p class="paragraf-3">“Bunun üzerine, bu düşüncenin yerine başka düşünceleri çağırarak onlardan destek almaya çalışıyordu. Ölüm düşüncesini perdeleyen eski düşünme biçimine dönüyordu. İşin tuhafı, önceleri ölüm düşüncesini perdeleyen, gizleyen, yok eden düşünceler şimdi aynı etkileri göstermiyordu. Son zamanlarda İvan İlyiç’in bütün işi, ona ölümü unutturacak oyalanma yolları aramak olmuştu. Bazen kendi kendine, ‘İşimle uğraşayım, eskiden bütün yaşamımı o doldururdu,’ diyor, bütün kaygılarını bir yana atıp mahkemeye gidiyordu. Orada arkadaşlarıyla konuşmaya dalıyor; öteden beri yaptığı gibi, insanlara aldırış etmeyen, düşünceli bakışlarla duruşma salonunu dolduran kalabalığı seyrediyordu. Sonra, zayıflayan ellerini meşin koltuğun kenarlarına dayayarak alışılmış bir hareketle arkadaşına doğru eğiliyor, dosyayı önüne çekip onunla fısıldaşıyor, sonra birdenbire gözlerini kaldırıp koltuğunda dikilerek bilinen sözleri söylüyor, duruşma başlıyordu. Ama tam duruşmanın ortasında böğründeki ağrı, davanın nasıl başarıyla ilerlediğine aldırmadan, sinsi, kemirici işine başlıyordu. İvan İlyiç hem kendini dinliyor hem de ‘ölüm’ düşüncesini kafasından kovmaya çalışıyordu. Ama işte ağrı sürüp gitmekteydi; taş kesilen İvan İlyiç’in gözlerinin ışığı sönmüştü. Kendi kendine, ‘Tek gerçek ölüm mü?’ diye soruyordu.”</p>
				<p class="paragraf-3">Hakikaten de tek gerçek ölüm müydü? Diğer bütün tatlı ve iç rahatlatıcı olan lüzumsuz gerçeklerin yok edilmesi veya çöpe atılması mı gerekirdi? O zaman dayanacak neyi kalırdı? Ne yapardı, neyin sorumluluğu altına girerdi? İnsana mahsus ayrıcaklıkları, her akıl sahibi canlıya bahşedilen o ayrıcalıkları bırakarak, tıpkı hipnotize edilmiş bir kuşun kendini yılanın ağzına atması gibi, uysalca ve tevazu içinde kendini dipsiz kuyuya mı atmalıydı? İşte bu noktada, onu en zor durumlardan kurtaran akıl, “eyleme geçmesi için düşünmesini sağlayan” akıl bütün gücüyle bir araya gelir. Ama hiçbir şey bulamaz: </p>
				<p class="paragraf-3">“İşin en kötüsü ise ‘O’[ölüm], İvan İlyiç’i bir şey yapması için değil, gözlerini ONA dikip bakması, ONA baktıkça da eli kolu bağlı, acılar içinde kıvranması için kendine çektikçe çekiyor, zavallı adamla oyum oyum oynuyordu.” Ve Tolstoy sonrasında yineler: “Odasına çekilip yatağına uzanıyor, yeniden ‘onunla’ baş başa kalıyordu. Göz göze geliyorlardı... Ama ‘onunla’ yapacak bir şeyi yoktu, yalnızca bakıp bakıp korkudan buz kesiliyordu...”</p>
				<p class="paragraf-3">Yapacak hiçbir şey yoktu! Bu tuhaf ve gizemli gerçekliğin gözünün içine bakmaktan başka. Geldi. Kim bilir nasıl, ne zaman. İvan İlyiç’e biri ne yardım edebilirdi, ne de şikâyetlerini dinleyebilirdi. Bu büyük şehirde, arkadaşları ve ailesi arasında, bir şey “yapmanın” imkânsızlığı içinde, okyanusun derinliklerinde ya da yeryüzünün bağırsaklarında bile böylesine dört başı mamur olamayacak bu mutlak yalnızlıkta yatıyordu İvan İlyiç’e tezahür eden absürd ve akıl almaz imkânsızlık. Yalnızca insanlar değil, uzun yaşamı boyunca oluşturduğu imanı ve ilkeleri de ona yanlış ve gerçek dışı gelmeye başlar. Ve artık gerçeği yanılsamadan, uyanıklığı rüyadan ayıracak hiçbir kıstası yoktur. Tutunacak bir dal bulmak umuduyla geçmişi hatırlamaya çalışır, fakat bu geçmiş onu bütün dayanaklardan mahrum bırakmak isteyen sayısız görünmez düşmanla işbirliği yapmıştır; geçmiş yardımına gelmeyi reddeder. Bir zamanlar öylesine huzur dolu, öylesine nazik, öylesine makbul olan geçmiş artık onu suçlama ve azarlara boğan korkunç bir canavar suretine bürünmüştür: </p>
				<p class="paragraf-3">“İvan İlyiç zihninde tatlı yaşantısının en iyi zamanlarını gözünün önüne getirmeye çalıştı. .... Sanki başka birine ait anılardı bunlar. Bugünkü İvan İlyiç içinse, o zaman mutluluk saydığı her şey şimdi gözünde eriyor, çoğu kez iğrenç bir şeye dönüşüyordu. .... Hiç beklemediği anda çıkagelen evlilik, karısının yapmacık davranışları... Ve o öldürücü çalışma isteği, o para hırsı; böyle geçen bir, iki, on, yirmi yıl... Yıllar ilerledikçe ağırlık omuzlarına daha fazla çöküyordu. Meğer başarılı bir yolda yürüdüğünü sandığı halde başarısızlığa doğru dörtnala koşuyormuş da haberi yokmuş. Gerçekten de öyleydi. ‘Başkalarının gözünde iyi yaşıyor görünürken yaşam ayaklarımın altından akıp gidiyormuş... Şimdi de ölmeye hazırlan bakalım.’”</p>
				<p class="paragraf-3">İşte böyle düşünüyordur hiçbir şey “yapamayan” adam; “sıradan dünya”nın hakikatleri, iyiyle kötünün, gerçekle yanılsamanın kanunları – bütün bu hakikatler, yalnızca şeytani bir cadı büyüsünden ibarettir, hatta bu türden gerçeklere tapınılan “sıradan dünya”nın kendisi bile. </p>
				<p class="paragraf-3"><span class="char-style-override-12">İvan İlyiç’in Ölümü</span>, hakikaten de, yalnızca mütevazı bir memurun hikâyesidir ve bu yüzden bazı kimseler, İvan İlyiç sırf sıradan ve alelade bir adam olduğundan düşüncelerinin acı ve mutsuzluk verici olduğunu düşünebilir. Ama mesele İvan İlyiç’in aleladeliği değil, dünyanın aleladeliğidir, ki yalnızca İvan İlyiç için değil, düşünce tarihinin en büyük düşünürleri için bile tek gerçeklik budur. Sergey Baba devasa bir figür, münzevi bir azizdir, ama Tolstoy onu da İvan İlyiç’in ölmeden önce katlandığı acıya mahkûm eder. Sergey Baba da denizin dibinde bile daha az şiddetli olan o yalnızlığı bilir; aynı korkular, çözümü olmayan aynı imkânsız durum, kendi kurtuluşu için aynı bir şey “yapamama” hali. </p>
				<p class="paragraf-3">Tolstoy hiç de büyük adamlara tapınma meraklısı biri değildi. Bu iki adam, bir yığın şey “yapan” Sergey Baba ve küçük mütevazı memur İvan İlyiç, dünyevi varoluşun sınırlarına vardıklarında eşit ölçüde güçten düşmüş insanlar haline gelir. Bu yeni gerçeklik karşısında, Tolstoy’un kahramanlarını girdabına attığı bu kesif karanlıkta, gün ışığında âşikâr olan farklılıklar ayırt edilemez hale gelir. Üstelik Tolstoy’un kendisi bile ona karanlıkta tecelli eden şeyleri gün ışığında teşhis edememiştir. O değil midir Aziz Pavlus’a ve iman yoluyla kurtuluşa düşmanlığını ilan eden? Havari Pavlus’un unutulmuş öğretisini dirilten Nietzsche’ye “iyinin ve kötünün ötesinde” formülü yüzünden ne denli kızgın olduğunu biliyoruz. Gerçekten de “herkese ortak olan dünya”da insanlar imanlarıyla yaşayamaz; zira bu dünyada mecburen ameller itibar görür; bu dünyada insan, imanıyla değil, amelleriyle aklanır. Fakat İvan İlyiç “herkese ortak olan dünyaya” asla geri dönemeyecektir. Zira düşünceleri, yani yalnızca O’na [ölüm] bakan ve hiçbir şey “yapamayan” insanın düşünceleri, artık eskisi gibi değildir: </p>
				<p class="paragraf-3">“Ama bunun anlamı ne? Neden böyle oluyor? Olamaz, yaşam böylesine anlamsız, böylesine çirkin olamaz! Yaşam böylesine çirkin ve anlamsızsa, bu, ölmek için bir neden mi?.. Başka bir iş var bunun içinde... ‘Belki de gerektiği gibi yaşamadım?’ diye bir düşünce geldi aklına. Kendi kendine, ‘Ama nasıl olur, her şeyi gerektiği gibi yaptım,’ dedi. Sonra yaşam ve ölüm bilmecesinin bu biricik çözümünü, olmayacak bir şeymiş gibi hemen kafasından uzaklaştırmaya çalıştı. ‘Peki, şimdi istediğin nedir? Yaşamak mı? Nasıl yaşamak? Mahkemedeki mübaşirin, Mahkeme başlıyor, diye bağırdığı zamanki gibi mi?’ ‘Mahkeme başlıyor, mahkeme başlıyor,’ diye üsteledi kendi kendine. ‘Al işte sana mahkeme!’ ‘Ama ben suçlu değilim!’ diye bağırdı öfkeyle. ‘Niçin yapıyorsunuz bana bunları?’ Ağlamayı kesti, yüzünü duvara döndürerek hep aynı şeyi düşünmeye başladı: ‘Nedendir bu korkunç acılar? Nedendir, ha?’ Ne kadar düşünürse düşünsün, soruları yanıtsız kalıyordu. Her zaman olduğu gibi, gerektiği biçimde yaşamadığı aklına gelince, hemen doğru yaşadığında direterek bu garip düşünceyi zihninden kovuyordu.”</p>
				<p class="paragraf-3">Mahkeme başlıyor! Mahkeme! İvan İlyiç hayatı boyunca kendi kendisinin yargıcı olmuştur. Adaletin bir kez konmuş ilkelere göre haklıyı haksızdan ayırmak, herkese payına düşeni dağıtmakla yükümlü olduğunu bilir. Fakat bu yeni ve akıl almaz adaletin dünyevi adaletle bir alakası yoktur. Hiçbir kural, kanun tanımaz; ona göre masum insan yoktur; herkes suçludur, özellikle de kanunlara itaat edenler ve bu gönüllü biati erdem sayanlar. </p>
				<p class="paragraf-3">İvan İlyiç’in dayanma gücünü aşar bu durum. Eski bir yargıç olarak vicdanı böyle bir öneriye isyan eder, çünkü bu yeni Son Yargı iyiyle kötü arasındaki tüm ayrımları ilga etmiştir. Yalnızca İvan İlyiç değil, bütün insanlar suçludur:</p>
				<p class="paragraf-3">“‘Karşı konulmaz,’ diyordu. ‘Ama en azından nedenini anlayabilseydim! Bunu da yapamıyorum... Gerektiği gibi yaşamamış olsaydım aklım yatardı. Böyle bir şeyi nasıl kabul ederim?’ İvan İlyiç gerilere gittikçe yaşamının geleneklere, göreneklere, nezaket kurallarına uygun geçtiğini düşünüyor, ‘Böyle bir şey olamaz!’ diyordu. Bir yandan da gülümsüyordu. Birisi bu gülümsemeyi görüp aldanabilirdi. ‘Akıl almaz bir şey! Bu acılar, ölüm... Neden?’”</p>
				<p class="paragraf-3">İvan İlyiç varoluşunun düzenliliğine yakarmakta haklıdır; yalnız değildir bunda; bir zamanlar ait olduğu, bu sistemin ve düzenin sürdürdüğü sıradan varoluş bütünüyle desteklemektedir onu. Şayet işinin ehli bir doktor onu tedavi edebilmiş olsaydı, mahkemeye geri dönüp bir kez daha her zaman hizmet ettiği kanunu ve düzeni savunacaktı. İvan İlyiç’in hayatının insan arzularının tamamına erişmiş olduğunu söylemiyorum, ama Tolstoy’a tecelli eden Son Yargı’ya göre (bu ister <span class="char-style-override-12">anamnez</span> ister <span class="char-style-override-12">atavizm</span> olsun), en takdire şayan işlerimizin Görünmez Yargıç üstünde bir etkisi yoktur. Aslında neyin O’nun merhamet etmesine yol açacağı hakkında hiçbir şey bilemeyiz ve kararlarında O’nun merhametsiz ve aman vermez olduğuna inanmak için her türlü gerekçemiz vardır. “‘Peki, ya bu ağrıların ne gereği var!’ ‘Hiç, öyle işte!..’ Bundan başka bir yanıt yoktu...” Acımasız suçlayıcı, şayet bir merhamet emaresi gösterirse, bunu hep bir anda yapar, salt kafasına estiğinden, hiçbir saik olmaksızın. Bütün kanunsallığı, bütün düzeni, toplumsal ve ahlaki bütün yüce idealleri bırakmak zorundayız, sorgusuz sualsiz terk etmek zorunda kalırız; hepsi güveler ve pas içinde çürümeye terk edilir.</p>
				<p class="paragraf-3">Öte yandan İvan İlyiç’in varoluşunda ebediyet testine dayanabilecek bir şeyler de vardır. Gençliğinde gerçekten mutlu olduğu bir ya da iki anı biliyordur; bir onları hatırlayabilse, yaşamak yine mümkün olabilirdi. Çalışırken de mutluydu, neşe, dostluk, umut nedir biliyordu. Sonra mürebbiyenin çıraklığında olduğu o eski günler vardı; bir kadının sevgisi. Fakat Tolstoy’un keşfetmiş olduğu “iyi”, ebedi kurtuluşu arayan birinin iyisinden ne kadar da farklıydı; doğrusu herhangi bir iyi fikrinden bile ne kadar da farklıydı! Sırf bu sebepten, çünkü “iyi”ye benzemiyordu, yargıdan kaçabilirdi, sıradan dünyanın takdir ettiği, develerin geçemediği, kanunsallık ve düzen denen bu iğne deliğinden sıvışabilirdi. Ne de olsa Son Yargı’da, bütün teamüller gibi, kanunsallık ve düzen ölümcül günahlar olarak lanetleneceklerdir. Sırf imtiyazları yüzünden lanetleneceklerdir, çünkü her ne kadar insan tarafından yaratılmış olsalar da, ebediyet taklidi yapma münasebetsizliğini göstermişlerdir. Dünyevi varoluşumuzun temeli haline gelmiş esasen “ideal” olan bu telakkiler, tam da İvan İlyiç’in bırakmak zorunda kaldığı şeylerdir; bizi türdeşlerimize bağlayan bütün ipleri keser ölüm. İnsan ruhunun dirilişinin başlangıcı ve ilk koşulu yalnızlıktır, o yalnızlık ki bütün kanunsallığın, bütün gerçekliğin, gündelik hayatın bütün ideal alt katmanlarının yitip gittiği dünyanın bağırsaklarında veya okyanusun derinliklerinde böylesine dört başı mamur değildir. Dürüst, renksiz ve vasat memur varoluşu İvan İlyiç’i kurtaramayacaktır, tıpkı Sergey Baba’nın faziletli ve münzevi hayatının onu yüceler yücesi mahkeme heyeti karşısında kurtaramayışı gibi. Aslında tam da faziletleridir her ikisinin de durumunu daha da ıstırap verici yapan. İkisi de liyakatlerini bırakarak bütün inançlarını geçmiş veya gelecek faaliyetler yerine, aklıselimin küçümseyerek reddettiği yaratıcı talihe koymak zorunda kalır: </p>
				<p class="paragraf-3">“Şimdiye dek olmayacağını sandığı şey, yani yaşamının gerektiği biçimde yaşanmamış olabileceği düşüncesi aklına yatmaya başladı. Kendisinden yüksekte olanların iyi saydığı şeylere karşı içinde uyanan belli belirsiz kıpırdanışlar, hani şu içinde uyanır uyanmaz kovmaya çalıştığı zayıf kuşkular doğru olabilirdi ve belki bunun dışındakiler gerçeğe aykırıydı! İşi de, yaşama düzeni de, aile anlayışı da, görev ve toplum ilişkileri de temelden yanlıştı belki de. İvan İlyiç bu düşüncelere karşı kendisini savunmak istedi. Ama savunmasının ne kadar güçsüz olduğunu o anda anladı. Hem savunsa eline ne geçecekti? ‘Mademki gerçek bu, şu dünyada elime geçen nimetleri berbat ediyorum, üstelik bunları düzeltmeme de olanak yok, öyleyse niye boşuna uğraşıyorum?’ dedi. Sırtüstü uzandı, başından geçenleri başka bir gözle incelemeye koyuldu. Ertesi sabah önce uşağın, sonra karısının, sonra kızının, sonra da doktorun her davranışı, her sözü, o gece gözlerinin önünde beliren korkunç gerçeği doğrulamaktaydı. Bütün bu hareketlerde kendisini, şimdiye dek nasıl yaşadığını gördü. Artık açıkça anlıyordu ki, <span class="char-style-override-12">yaşamı ve ölümü kapsayan korkunç bir yanlış işlemişti</span>. Bunu anlaması bedensel acılarını artırdı, on katına çıkardı. İnliyor, çırpınıyor, üstünü başını paralıyordu. Giysisi onu sıkıyor, boğuyordu sanki; bu yüzden herkesten nefret ediyordu.”</p>
				<p class="paragraf-3">Son Yargı betimlemesi burada dahi sona ermez. İvan İlyiç büyük ölçüde pes etmiştir, fakat tamamıyla değil. En önemli şeyden henüz vazgeçmemiştir. Geçmişteki varoluşu hâlâ onu cezbetmektedir. Geri dönüşün ona yasaklandığını, her şeyin sonunun geldiğini, gerçekten sona geldiğini görse de, geçmiş yaşamının asıl hakikati gizleyen aralıksız bir yalan olduğuna ikna olmuş olsa da, hâlâ pes etmekten korkar; bilinmeyen gelecek, kötü ama aşina olduğu geçmişten çok daha korkunç görünmektedir. Sürüncemelerle birlikte iyi yaşamış olduğuna inanmakta ısrar eder. Ve tam da bu varoluşunu aklayışı yüzünden eziyet çeker, takılıp kalır ve ilerleyemez. “Birdenbire, bilinmeyen bir kuvvet onu önce göğsünden, sonra böğründen itti; soluğu daha çok kesildi. İvan İlyiç deliğe yuvarlanıverdi... Orada, deliğin dibinde bir aydınlık belirdi...” Bilinmeyene doğru bu son adım, İvan İlyiç’in kendi başına cesaret edemediği bu cüretkâr adım, meçhul bir kuvvetin eylemi sayesinde gerçekleşir. İvan İlyiç’i, bir zamanlar rahat ve makul ama artık dayanılmaz olan herkesin paylaştığı dünyadan koparan ne liyakatidir, ne iradesi, ne de parlak zekâsı. Tıpkı var olmayandan var olana geçişimizin kendi müdahalemiz olmadan gerçekleşmesi ve bir tür gizemli “ol” [<span class="char-style-override-12">fiat</span>] emrinin buyurgan, belki de şiddetli müdahalesini gerektirmesi gibi, yaşamdan ölüme geçiş de doğal yollardan gerçekleştirilemez; akıl almaz bir şeydir bu ve bu nedenle ancak varoluşumuzun kurulu düzeninde tesadüfi ve dehşet verici bir kopma olarak gerçekleşir. Yalnızlık, zifiri karanlık, kaos, geleceği bilmenin imkânsızlığı ve mutlak cehalet; insan bunları kabul edebilir mi? İvan İlyiç’in çektiği acıyı kendi gözleriyle gördüğünde umutsuzluğa kapılmadan yaşamaya devam edebilir mi?</p>
				<p class="paragraf-3 para-style-override-19">İngilizceden çeviren</p>
				<p class="paragraf-3 para-style-override-20">Oğuz Tecimen</p>
			</div>
		</div>
	</body>
</html>