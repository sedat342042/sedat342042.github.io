<html xmlns="http://www.w3.org/1999/xhtml">
  <head>
    <title>
      21_Dut_Yemis_Bulbul-37
    </title>
    <link href="css/21_Dut_Yemis_Bulbul.css" rel="stylesheet" type="text/css"/>
  </head>
  <body id="x21_Dut_Yemis_Bulbul" xml:lang="tr-TR">
    <div>
      <p class="BASLIK01 bizsmart" id="toc_marker-37">
        ÜÇ MAYMUNU OYNAMAK
      </p>
      <p class="govde-metin bizsmart">
        <span class="blue char-style-override-2 bizsmart">Birinin; görmek, duymak, konuşmak istememesi gibi durumlar için kullanılan bir deyimdir. Bir şeye karışmak istemeyenler, üç maymunu oynarlar.</span>
      </p>
      <p class="govde-metin bizsmart">
        Japonya’dan çıktığı söylenen bu deyimde üç maymun varmış. Maymunlardan biri elleriyle gözlerini, biri kulaklarını, diğeri de ağzını kapatmış. Böylece “Görmedik, duymadık, söylemedik.” mesajı vermek istemişler.
      </p>
      <p class="govde-metin bizsmart">
        Japon kökenli bir figürdeki maymunların isimleri, Mizaru, Kikazaru ve Iwazaru, Japonca’da sırasıyla (şeytanı) görmemek, işitmemek ve konuşmamak anlamına geliyor.
      </p>
      <p class="govde-metin bizsmart">
        Çok eski zamanlarda bir dağın bir yamacında iyi ve akıllı bir kral, diğer yamacında da çok kötü huylu biri yaşarmış. Kralın çok yaşlı ama çok da akıllı üç maymunu varmış. İnançlarına göre öbür yamaçta yaşayan kötü kişiyi gören ve sesini duyanlar felakete uğrarlarmış.
      </p>
      <p class="govde-metin bizsmart">
        Bu üç maymun bir gün kralları için tepede seçkin çiçekler ararken çalıların arasında bir hışırtı duymuşlar. Merakla çalıları aralayıp baktıklarında bu çok kötü kişiyle yüz yüze gelmişler. Kötü huylu kişi, çığlıklar atmaya başlamış. Maymunlardan birincisi görmemek için gözlerini kapamış ama onun sesini duymuş. İkincisi kulaklarını kapamış ama o da gözleriyle görmüş. Üçüncüsü ise hiçbir şey yapamamış, kötü huyluyu hem görmüş hem de sesini işitmiş. Bu sırdan kimseye bahsetmemek için hemen ağzını kapamış.
      </p>
      <p class="govde-metin bizsmart">
        Bu üç maymun, felakete uğrayacaklarını bilerek ormanda bir söğüt ağacının altına gizlenmişler. Orada korkudan tir tir titriyorlarmış. Gece yarısı, bu sırrı kimseye söylemeyeceklerine, krallarını ve halklarını tehlikeye atmamak için söz vermişler. Ellerini ağızlarından, kulaklarından, gözlerinden çekmemeye yemin etmişler. O günden sonra insanlar gözlerini, kulaklarını ve ağzını kapatmış üç maymun görseler kötü ruhlu kişiyi hatırlarlarmış. Fakat toplumun çıkarları uğruna bunu bir sır olarak saklarlarmış.
      </p>
      <p class="govde-metin bizsmart">
        İnsanlar, çevrelerinde gördükleri kötülükler, haksızlıklar karşısında sessiz kalmamalı. Başkalarının zarar görmemesi için yanlışları dile getirmeliler.
      </p>
      <p class="govde-metin bizsmart">
        Göz görmek için, kulak işitmek için, ağız da söylemek içindir. Öyleyse her organın görevi yerli yerince yerine getirilmeli. Haksızlık ve yanlışlık karşısında susmak, bir şey yapmamak iyi insanların sergileyeceği bir davranış değildir.
      </p>
      <p class="govde-metin bizsmart">
        İnsan ilişkilerinde samimiyet olmalı, riyakârlık olmamalı. Dostluğa koşmalı, düşmanlıklardan uzak durulmalıdır. Sadece kendini değil, başkalarını da düşünmelidir.
      </p>
      <p class="govde-metin bizsmart">
        Üç maymunu oynayıp
      </p>
      <p class="govde-metin bizsmart">
        Duyarsız kalmamalı.
      </p>
      <p class="govde-metin bizsmart">
        Haksızlığa göz yumup
      </p>
      <p class="govde-metin bizsmart">
        Duyarsız kalmamalı.
      </p>
      <p class="govde-metin bizsmart">
         
      </p>
      <p class="govde-metin bizsmart">
         
      </p>
    </div>
  </body>
</html>