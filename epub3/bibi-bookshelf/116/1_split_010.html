<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_7">FLU(X)US -IV Bir Denizin Kıyısından Bir Avuç Çakıl Taşı</h1>
		<p class="normal1"><span class="idebold">1.</span></p>
		<p class="normal1">Boşalmış bir kap gibi günler, yıllar ve hayat... Bir şey diri tutmalı, dolu tutmalı! Hep onunla dolmalı düşlerimiz, düşüncelerimiz. Geriye baktığımda kalan, hep şimdi olan, şimdi olup da hep dolduran bir şey olmalı... Yoksa boş!</p>
		<p class="normal1"><span class="idebold">2.</span></p>
		<p class="normal1">Bunca kitap karşısında açlıktan ölmüş kararsız eşek durumuna düşmemeli.</p>
		<p class="normal1"><span class="idebold">3.</span></p>
		<p class="normal1">Her yerde kırtasiyeci var. Kitapçıdan çok kırtasiyeci! Okumadan ne yazar bu insanlar?</p>
		<p class="normal1"><span class="idebold">4.</span></p>
		<p class="normal1">Abartısız yaşayamayız. Tevazu bile bir abartı değil midir sanki... Yalnızca hüzün abartılamaz. Bu yüzden ilişkilerimizde ondan kaçınırız. Hüzün yalnızlığımızın katıksız ekmeğidir.</p>
		<p class="normal1"><span class="idebold">5.</span></p>
		<p class="normal1">(K)abartı...</p>
		<p class="normal1"><span class="idebold">6.</span></p>
		<p class="normal1">Aydınlık ve temiz</p>
		<p class="normal1"><span class="idebold">7.</span></p>
		<p class="normal1">Bardağın boş kısmını görmeyen doldurmayı düşünemez. Dolu kısmını görmeyi yüceltmek bir aptallaştırma yöntemidir.</p>
		<p class="normal1"><span class="idebold">8.</span></p>
		<p class="normal1">Toplukonut... Ne biçim bir söz! Toplu mezar gibi! Burulmadı mı, kararmadı mı hala yüreğin? Hangi sevinç ezdirmiyor seni?</p>
		<p class="normal1"><span class="idebold">9.</span></p>
		<p class="normal1">Sözlerin etkisi üzerine de düşünmeli.</p>
		<p class="normal1"><span class="idebold">10.</span></p>
		<p class="normal1">Hukuku sözlerin daha çok etkisi ilgilendiriyor.</p>
		<p class="normal1"><span class="idebold">11.</span></p>
		<p class="normal1">Bugün hiçbir şeyi küçüklüğünden dolayı önemsiz sayamayacağımız bir konumda bulunuyoruz. Bunca insanın davranışında, ya da bir insanın yaşam boyu kendi davranışlarında yinelenen küçücük şeylerin zamanı geldiğinde altından kalkamayacağımız ağırlıklara dönüştüğünü çarpıcı örnekleriyle biliyoruz. Ama bunları körükörüne bir önleme hastalığına da sürüklenmemeliyiz. Her iki durumun ilacı, biriktikçe daha çok özgürlük, gönenç ve onur getireceğini düşündüğümüz davranışları tasarlayıp, onların daha çok sayıda insan tarafından yinelenmesini sağlamaya çalışmaktır.</p>
		<p class="normal1"><span class="idebold">12.</span></p>
		<p class="normal1">Süreç içi erek – erek için süreç...</p>
		<p class="normal1"><span class="idebold">13.</span></p>
		<p class="normal1">Öfkeni beklet. Sorulmasından onur duyacağın bir öfke değilse, utancın olmadan unut gitsin.</p>
		<p class="normal1"><span class="idebold">14.</span></p>
		<p class="normal1">Biçime kalır tüm söz. Başlarken, yolda, tükenince... Öz dediğimiz hiçlik biçimle seyrüsefer eyler bilincimizde, yüreğimizde...</p>
		<p class="normal1"><span class="idebold">15.</span></p>
		<p class="normal1">Özgür olmak eşit olmamak gibi gelir kimilerine. Eşit olmamak oysa özgür olmamak değil midir?</p>
		<p class="normal1"><span class="idebold">16.</span></p>
		<p class="normal1">Geçiciliği katlanılır ve görülmez kılan şey ilişkidir. İlişki bizi ölümsüzleştirir ve zamanı durdurur. Geçiciliğin gözünün içine bakan çıldırır.</p>
		<p class="normal1"><span class="idebold">17.</span></p>
		<p class="normal1">Büyük çark yavaş döner. Boşuna işlemiyorsa doğru olan budur.</p>
		<p class="normal1"><span class="idebold">18.</span></p>
		<p class="normal1">Yasaklamakla bazen yalnızca kendimizi durdururuz. Deve kuşunun başını kuma sokması gibidir kimi zaman yasaklamak. Yasak yasaklamanın yasasına uygun olmalı.</p>
		<p class="normal1"><span class="idebold">19.</span></p>
		<p class="normal1">Aşkın çekimiyle kadın erkeğe, erkek kadına dönüşerek güzelleşir. Bu ateşin sönmeye yüz tutmasıyla her iki cins yeniden kendi yalnızlığına ve kendi çirkinliğine dönmeye başlar. Tüm güzellik aşk iledir.</p>
		<p class="normal1"><span class="idebold">20.</span></p>
		<p class="normal1">İstediğin şey yeterince saf mı?</p>
		<p class="normal1"><span class="idebold">21.</span></p>
		<p class="normal1">Başkaldırmak başını bir güneşe doğru kaldırmaktır.</p>
		<p class="normal1"><span class="idebold">22.</span></p>
		<p class="normal1">Geriye bakıp da, bir an yeniden orada olmak istediğim yer yok gibidir. Böyle bir bağlılığı pek çok kimseye, pek çok yere pek hissetmiyorum. Pek azına karşı böyle bir meylim var. Onları gerçekten seviyor olmalıyım. Bu adacıkların dışında yaşam karanlık, umutsuz, fırtınalı bir okyanus. Uykudaki düşlerim de özlem ve güzelliklerin düşü değil.Yalnız gündüz düşlerim farklı. Orada hep bir şeye inandım: Yaşam başka türlü de olabilirdi. Aslında bu yüzden hep gelecekte böylesine düşlediğim bir yerde olmayı istedim. Geleceğin asla gelmeyeceğini biliyordum. Anda yaşıyorduk. Talihlilerimiz anı sonsuza bölerek sonsuzluğu yaşabiliyordu. Bu cinnet ve dehanın birlikte başarabileceği bir şeydi. Vasatın yüzeyi böylesine bir derinliği kimseye göstermez. Bizim için bu yüzden en içten bağlandığımız birkaç adacık çok bile... Gönüllü yoksulluğumuz!</p>
		<p class="normal1"><span class="idebold">23.</span></p>
		<p class="normal1">Koşullar duygularını yaratıyor. Öyleyse koşulları yaratmak görevini ve sorumluluğunu taşıyoruz.</p>
		<p class="normal1"><span class="idebold">24.</span></p>
		<p class="normal1">Hurdalık – Kesişmeyen anlamların yığınağı...</p>
		<p class="normal1"><span class="idebold">25.</span></p>
		<p class="normal1">Yeni kibirlidir. Hurdalık da!</p>
		<p class="normal1"><span class="idebold">26.</span></p>
		<p class="normal1">Yeninin kibri hurdalığın kibri karşısında kaygıya dönüşür.</p>
		<p class="normal1"><span class="idebold">27.</span></p>
		<p class="normal1">Yeni, sıfır anlama değdiğinde hiçliğin çekirdeğini parçalar. Hiçlik hurdalıktır.</p>
		<p class="normal1"><span class="idebold">28.</span></p>
		<p class="normal1">Her yeni içimizde bir hurdadır. Bu yüzden bir içimiz olmalı. İçimizde durmalı, içimizden bakmalıyız.</p>
		<p class="normal1"><span class="idebold">29.</span></p>
		<p class="normal1">Birbirimizin içinde işimize uygun bir hurda ararız.</p>
		<p class="normal1"><span class="idebold">30.</span></p>
		<p class="normal1">İçi olmayanın hiçi olmaz. Hiçi olmayanın düşü olmaz. İçimizi yok ederek düşsüz bırakıyorlar.</p>
		<p class="normal1"><span class="idebold">31.</span></p>
		<p class="normal1">Bir düşüncenin yeniden düşünülüyor olması, koşullarının yeniden yaşanıyor olması demektir.</p>
		<p class="normal1"><span class="idebold">32.</span></p>
		<p class="normal1">Yalnız öleceksin.Yaşamak can cana, işte bunun için güzel!</p>
		<p class="normal1"><span class="idebold">33.</span></p>
		<p class="normal1">İçeriden bakmak içtenlikle bakmaktır.</p>
		<p class="normal1"><span class="idebold">34.</span></p>
		<p class="normal1">Birbirimizi daha nitelikli, daha içten seveceğiz.</p>
		<p class="normal1"><span class="idebold">35.</span></p>
		<p class="normal1">Hak etmediğini alıp vermek... Bununla insanlık yok olur. Suum cuique!</p>
		<p class="normal1"><span class="idebold">36.</span></p>
		<p class="normal1">Karım içerde gazete okuyor</p>
		<p class="normal1">Oğullarım - torunum yaşta ikisi de - kumda oynuyor</p>
		<p class="normal1">Ben ılık güneşini yudumluyorum</p>
		<p class="normal1">Uzayan gölgeleriyle</p>
		<p class="normal1">Ömrümün</p>
		<p class="normal1">Uydudan Radio Swiss Jazz Ella Fitzgerald’ı çalıyor</p>
		<p class="normal1">İçimde hüzün</p>
		<p class="normal1">Mutluyum</p>
		<p class="normal1"><span class="idebold">37.</span></p>
		<p class="normal1">Kapsayamadığımız bizi kapsar. Bilinç bir kapsamadır.</p>
		<p class="normal1"><span class="idebold">38.</span></p>
		<p class="normal1">Olmasa da olur şeyler uğruna hayatı heder etmemeli. Hayatı bulmalı ve sürmeli.</p>
		<p class="normal1"><span class="idebold">39.</span></p>
		<p class="normal1">Can gittikçe tadlanıyor.</p>
		<p class="normal1"><span class="idebold">40.</span></p>
		<p class="normal1">Yargıçları rahat uyuyan bir ülke uykusuz bir ülkedir.</p>
		<p class="normal1"><span class="idebold">41.</span></p>
		<p class="normal1">Kendi önümde gidiyorum ardımdan kimse gelmesin diye.</p>
		<p class="normal1"><span class="idebold">42.</span></p>
		<p class="normal1">Kaygı pişmanlığı önler.</p>
		<p class="normal1"><span class="idebold">43.</span></p>
		<p class="normal1">Yeniden yaşamayı istemek geçmişin o denli geride kalmadığını gösterir. İsteyen için aynı şeyi söylemek her zaman olanaklı değil.</p>
		<p class="normal1"><span class="idebold">44.</span></p>
		<p class="normal1">Aslında yalnızca birbirimize dayanarak ortaya çıkan güce inanıyoruz. Gündelik yaşamımızda bu güç türlü figürleriyle çocuksu bir güvenci duyumsamamızı sağlıyor. Onun bu etkisinin bizim her birimizin düşüncelerine ve eylemine ne denli bağlı olduğunu da biliyoruz. İnsanlığın tüm trajedileri işte böyle birbirimize koyunlar gibi sokulurken yarattığımız yalanlardan ve yanlışlardan doğuyor. Bu dayanışma ve güvenç insana saygınlık getiren bir anlam örgüsüne dayalı bir hukuk düşüncesi ve düzeni içerisinde yaşanmalı.</p>
		<p class="normal1"><span class="idebold">45.</span></p>
		<p class="normal1">Olacakları değil, olasılıkları önceden bilebiliriz.</p>
		<p class="normal1"><span class="idebold">46.</span></p>
		<p class="normal1">İçimizle dışımız arasındaki doğal uyumluluğun insani çevre ortamında da yasalarını keşfetmek ya da kurmak...</p>
		<p class="normal1"><span class="idebold">47.</span></p>
		<p class="normal1">Özgürlük dayatma oluyor, dayanışma değilse... </p>
		<p class="normal1"><span class="idebold">48.</span></p>
		<p class="normal1">İki çocuğun babasıyım. Olabildiğim en önemli şey! Aslında olunabilecek en önemli şey!</p>
		<p class="normal1"><span class="idebold">49.</span></p>
		<p class="normal1">Az ye, çok yaşa... Bir gazete haberi. Bildiğimiz, ama okuyunca inandığımız sözlerden...</p>
		<p class="normal1"><span class="idebold">50.</span></p>
		<p class="normal1">Bir konuda hiç konuşulmuyor ya da pek çok konuşuluyor ise orada önemli bir sorun var demektir. İlkinde konuşmaya başlayarak, ikincisinde eyleme geçerek sorunu çözmeye doğru gidilebilir.</p>
		<p class="normal1"><span class="idebold">51.</span></p>
		<p class="normal1">Yaşlılık hep bir sırdır. Yaşlılar için bile gençlik tapınağında... Çocuk tanrı.</p>
		<p class="normal1"><span class="idebold">52.</span></p>
		<p class="normal1">Bizim verdiğimiz önemi ve değeri onlar kendilerine vermez. Başkalarına verdiklerinden daha fazlasını alıkoymazlar. Bunun için de değerlidirler.</p>
		<p class="normal1"><span class="idebold">53.</span></p>
		<p class="normal1">Yiyeceğini toprağa körleyip unutan köpeklere döndük.</p>
		<p class="normal1"><span class="idebold">54.</span></p>
		<p class="normal1">Kimi zaman, ülkemin şehirleri ve hemşehrileri arasında katmerli bir kardeşliğin kurulmasının ne denli anlamlı olacağını düşünürüm. Çocuklarımızı yurt savunmasına ölüme gönderdiğimiz o yerlere biz köy, kent demeden kendimiz gitsek... Hanelerin kapısını çalarak, içindekileri yerden selamlasak Nâzım’ın felsefesiyle. Onlara birer Tanrı misafiri olsak... Onlara umut olsak bizi düşündüklerinde... Şehirlerin varoşlarında, izbelerinde umutsuzluğun karanlığında boğulanların çaresi olsak kurbanları olmadan önce... Ulpian’a göre adaletin bir tanımı da honeste vivere-şerefli yaşamaktır! Biz daha ilerisini söylesek: Kardeşçesine yaşasak!</p>
		<p class="normal1"><span class="idebold">55.</span></p>
		<p class="normal1">İyi bir insana kötülük, kötü bir insana iyilik yapmak istiyorsanız onu rektör, siyasi parti genel başkanı, milletvekili vs. yapın. Elinde hesabı sorulamayacak yetkiler bulunsun. Ama insanlara iyilik yapmak istiyorsanız bu ülkede yasaları değiştirin. Öyle değiştirin ki, kimse haksız yere eza, cefa görmesin.</p>
		<p class="normal1"><span class="idebold">56.</span></p>
		<p class="normal1">Bu ülkede her erkek bir Atatürk olabildiğinde karısının sevgilisi, çocuğunun babasıdır.</p>
		<p class="normal1"><span class="idebold">57.</span></p>
		<p class="normal1">Neye göre bakacağını bilirsen görürsün. Görürsen neye göre bakacağını bilirsin.</p>
		<p class="normal1"><span class="idebold">58.</span></p>
		<p class="normal1">Sıradan taşlar ancak ıslanınca ışıldar. Bu kimi zaman gözyaşıyladır.</p>
		<p class="normal1"><span class="idebold">59.</span></p>
		<p class="normal1">Hiçe saymış... Benimi, senin, onun, kendisinin benini bir boşluğa düşürmüş altı üstü olmayan, ışıksız... Ol’sun!</p>
		<p class="normal1"><span class="idebold">60.</span></p>
		<p class="normal1">- Ne isterdin?</p>
		<p class="normal1">- Daha hızlı okumak, daha hızlı düşünmek, daha çok yazmak, bunların en hızlısını başarmak! - Aptal mısın?</p>
		<p class="normal1"><span class="idebold">61.</span></p>
		<p class="normal1">Bilse, söylemez. Bilse yapmaz. İstemiyorsa bilmeyi ya da biliyor ama yapıyorsa, söylüyorsa, işte elinde değil. Derinden kısıtlı. Sen bil, sen elini uzat. Sen de bilmiyorsun, biliyorsan senin de elinde değil, öyle mi?</p>
		<p class="normal1"><span class="idebold">62.</span></p>
		<p class="normal1">Özgürleşmek... İnsanlığın en kapsamlı, en anlamlı tasarımı!</p>
		<p class="normal1"><span class="idebold">63.</span></p>
		<p class="normal1">Doğru yolda doğru iş kanısı, yanılsak da, bizi korur. Bu kanıyı taşımanın tek koşulu bunun kaygısını taşımaktır.</p>
		<p class="normal1"><span class="idebold">64.</span></p>
		<p class="normal1">Yazdıklarıma bir şey demiyorlar. Ama yayımlıyorlar.</p>
		<p class="normal1"><span class="idebold">65.</span></p>
		<p class="normal1">Olmak bitti, ölmek kaldı. – Akan zaman</p>
		<p class="normal1"><span class="idebold">66.</span></p>
		<p class="normal1">Ölmek bitti, olmak kaldı. – Duran zaman</p>
		<p class="normal1"><span class="idebold">67.</span></p>
		<p class="normal1">İnsanın gerçek değeri, hiçbir işe yaramadığında, kendisine duyabildiğimiz saygının nedeninden kaynaklanır.</p>
		<p class="normal1"><span class="idebold">68.</span></p>
		<p class="normal1">Açlıkla tokluk arasında </p>
		<p class="normal1">Yazgımız</p>
		<p class="normal1">Birine sabır ötekine şükür</p>
		<p class="normal1">Arada hür</p>
		<p class="normal1">Aç gözünü</p>
		<p class="normal1">Açgözlülük</p>
		<p class="normal1">Doymaz da bir türlü </p>
		<p class="normal1">Öldürür</p>
		<p class="normal1"><span class="idebold">69.</span></p>
		<p class="normal1">Soğuk taşlı sahanlıklar durur öyle</p>
		<p class="normal1">Kışın buz gibi</p>
		<p class="normal1">Yazın ıssız</p>
		<p class="normal1">Serin ve loş koridorlardan </p>
		<p class="normal1">En dipte </p>
		<p class="normal1">Hep o pencereden</p>
		<p class="normal1">Çağırır gün ışığı</p>
		<p class="normal1">Sabunlaşıp gideriz sokak kapılarından</p>
		<p class="normal1">Şehirler boşalır sessizce </p>
		<p class="normal1">Kalan</p>
		<p class="normal1">Kemiklerimiz gibi</p>
		<p class="normal1">Kenarlarda</p>
		<p class="normal1">Tökezlediğimiz kaldırımlar durur</p>
		<p class="normal1">Düşmeden önce yüzüstü</p>
		<p class="normal1">Geride bir gökyüzü </p>
		<p class="normal1">Bilmek ve anımsamak istemediğimiz</p>
		<p class="normal1">Durur öyle </p>
		<p class="normal1"><span class="idebold">70.</span></p>
		<p class="normal1">Öyle bastırmışım ki korkumu, duyamaz olmuşum. Ama hiçbir şeyi duyamaz olmuşum.</p>
		<p class="normal1"><span class="idebold">71.</span></p>
		<p class="normal1">Yalnızlık öpüşü...</p>
		<p class="normal1"><span class="idebold">72.</span></p>
		<p class="normal1">Öyle kavramlarımız vardır ki, açıklamaya çabaladıkça sözlerimiz daha çok banalleşir. Onları yalnızca duygularımızla bilebiliriz. Ancak sanatla söylenebilen sözlerle onların gizemli derinliklerine inebiliriz.</p>
		<p class="normal1"><span class="idebold">73.</span></p>
		<p class="normal1">Geçmişte düşlediğimiz, hala düşleyebileceğimiz ya da başkalarının düşlediği bir yaşantının içerisinde henüz yaşamadığımız ya da hiç yaşamayacağımız bir yaşantıyı özlemle düşünmek... Düş içinde düş görmek... Düşlerini yaşıyoruz. Düşlerimizi yaşıyorlar. Düşlerimizi yaşıyoruz. Korku için de geçerli bu. Hayat bir çaprazlamadır çoğun.</p>
		<p class="normal1"><span class="idebold">74.</span></p>
		<p class="normal1">Söylemek – Söylememek / İkisi de ürkütür beni </p>
		<p class="normal1"><span class="idebold">75.</span></p>
		<p class="normal1">Taş neye değer fırlayınca</p>
		<p class="normal1">Hayat neye değer</p>
		<p class="normal1">Dokunur</p>
		<p class="normal1">Yaşayınca </p>
		<p class="normal1">Değeri ne</p>
		<p class="normal1">Ya senin </p>
		<p class="normal1">Uğruna yaşadığın </p>
		<p class="normal1">Senin uğruna... </p>
		<p class="normal1">Taş attığına değdi mi </p>
		<p class="normal1">Hayat yaşadığına </p>
		<p class="normal1">Hayat sana değdi mi</p>
		<p class="normal1">Ölmek sana...</p>
		<p class="normal1"><span class="idebold">76.</span></p>
		<p class="normal1">Sözleri saklı tutmak... Bu çok ciddi bir iş.</p>
		<p class="normal1"><span class="idebold">77.</span></p>
		<p class="normal1">Tüm sevinçler birer avuntu, bir an unutmak... Sevinmeyi bilmeli!</p>
		<p class="normal1"><span class="idebold">78.</span></p>
		<p class="normal1">Her şey biraz kendisidir.</p>
		<p class="normal1"><span class="idebold">79.</span></p>
		<p class="normal1">İşaret</p>
		<p class="normal1"><span class="idebold">80.</span></p>
		<p class="normal1">Ona kimsenin veremeyeceği ve kendisinden alamayacağı şeyleri ver.</p>
		<p class="normal1"><span class="idebold">81.</span></p>
		<p class="normal1">İçinde bir idil hep var. </p>
		<p class="normal1"><span class="idebold">82.</span></p>
		<p class="normal1">Hiçbir şey yüreğini çürütememeli!</p>
		<p class="normal1"><span class="idebold">83.</span></p>
		<p class="normal1">Çok istediğin, bu yüzden başkalarına gıpta ettiğin, onları kıskandığın şeyleri bir an elde ettiğini düşün. İşte ondan sonra yapacağın şeyleri yap şimdi. Zorunda olduğun şeylerden sonra hep yapmak istediğin şeyler vardır. Onları düşün. Onları yap şimdi.</p>
		<p class="normal1"><span class="idebold">84.</span></p>
		<p class="normal1">Yanlış hevesler...</p>
		<p class="normal1"><span class="idebold">85.</span></p>
		<p class="normal1">Bilgiçlik için değil...</p>
		<p class="normal1"><span class="idebold">86.</span></p>
		<p class="normal1">Ne şehvet, ne savaş, ne tanrı... Bizi başka bir şey doyurmalı.</p>
		<p class="normal1"><span class="idebold">87.</span></p>
		<p class="normal1">Söz vardı. Söz kaldı.</p>
		<p class="normal1"><span class="idebold">88.</span></p>
		<p class="normal1">Diyelim ki, bilinebilecek her şeyi bildik. Hani, hiç, ama hiçbir şey kalmadı bilinmeyen. Tüm eylemleri de eyledik, tüm durumlarda olduk, bulunduk... Sonrası ne? Öyleyse, sorun her şeyi bilmek, eylemek, olmak değil. Bunları olabildiğince tüketmek de değil. Hayret ve merakla sürüklenmek dışında anlamlı ve haklı diyebileceğim tek amacımız olabilir: Tüm bunlarla acılarımızı azaltıp, sevinçlerimizi çoğaltmaya çalışmak. Tüm evrenin, tüm varoluşumuzun bilincimizde daha çok sevince dönüşeceği kişisel bir bilgi, eylem ve oluş durumuna yönelmeyi, gereken her şeyi bilmek, eylemek ve olmak diye anlayabilirim.</p>
		<p class="normal1"><span class="idebold">89.</span></p>
		<p class="normal1">İlk gördüğüm, son söylediğin...</p>
		<p class="normal1"><span class="idebold">90.</span></p>
		<p class="normal1">Keşfedilmek keşfedene de onur vermeli. Bu yüzden gizli kalmalı. Orta malı bir siyasetçi ile, yalnızca anlayanın değer verdiği bir yaratıcının tanınması arasındaki ayrıma dikkat etmeli.</p>
		<p class="normal1"><span class="idebold">91.</span></p>
		<p class="normal1">Ün bozar.</p>
		<p class="normal1"><span class="idebold">92.</span></p>
		<p class="normal1">Hep yaşamak, var olmak istiyorsan, inan buna. Ölmeyeceğine inan. Ölüm diye bir şeyin olmadığına inan. Asla ölmemenin sevinçlerinin kanatlarında olduğunu bil. Ayrılıp gidene sevinçlerinle sonsuzca eşlik edebileceğini bil. Sevinçlerinle sonsuza uçarsın. Ölümü olmayan hayat ya sonsuz bir sevinçle cennet, ya da sonsuz bir sıkıntı ile bir cehennem değil mi? Hangisini ne kertede yaşayacağına sen karar verirsin. Her an sevinci görmeye çalış. Tek sonsuzluk odur. Gerçek tanrı odur. Ölmeyeceksen, sevinçlerinle, sevdiklerinle var olmalısın.</p>
		<p class="normal1"><span class="idebold">93.</span></p>
		<p class="normal1">Hiç ölmeyeceğine inanırsan, hep sevinçlerinle yaşamak istersin.</p>
		<p class="normal1"><span class="idebold">94.</span></p>
		<p class="normal1">Kör kurşunlar öldürecek sizi</p>
		<p class="normal1">Vızıldayıp gelen</p>
		<p class="normal1">Ansızın </p>
		<p class="normal1">Gökyüzü </p>
		<p class="normal1">Bölünecek</p>
		<p class="normal1">Birdi hep </p>
		<p class="normal1">Kör kurşunlar girdi mi</p>
		<p class="normal1">Karanlığa </p>
		<p class="normal1">Kör öfke sağır </p>
		<p class="normal1">Sessizce acıyacak</p>
		<p class="normal1">Yüreğin</p>
		<p class="normal1">Çocuğum</p>
		<p class="normal1">Değmeyecek alnına öpücüğüm </p>
		<p class="normal1">Bir türlü</p>
		<p class="normal1">Sonsuzca uzaktan</p>
		<p class="normal1"><span class="idebold">95.</span></p>
		<p class="normal1">Dağın kadar büyüksün.</p>
		<p class="normal1"><span class="idebold">96.</span></p>
		<p class="normal1">Kimsenin çöp sepetimiz olmadığını unutmamalıyız.</p>
		<p class="normal1"><span class="idebold">97.</span></p>
		<p class="normal1">Bir çocuk bağışladığında kendisinden bize en saf ve karşılıksız olan bir şeyi verir.</p>
		<p class="normal1"><span class="idebold">98.</span></p>
		<p class="normal1">İlk gördüğündeki heyecan ve son baktığındaki hayranlık bir şaheserin kanıtıdır.</p>
		<p class="normal1"><span class="idebold">99.</span></p>
		<p class="normal1">Teknolojiyi istiyoruz. O bizde bir tutku... Tutsaklığımızı biliyoruz. Kulu kölesi olduğumuzu da. Efendimizin bizim iyiliğimizi istemediğini, isteyebilecek bir durumda olmadığını da biliyoruz! Onunla neyi istediğimizi ise tam olarak bilmiyoruz. Konfor, güvenlik, eğlence... Korku veren her şeyden bizi uzak tutmasını... Bizim, kendimizin ve yakınlarımızın işine yaramasını. Bu sırada ötekilerinin durumu pek önemli değil. Gelecek kuşaklar, yeryüzü, evren hiç önemli değil. Teknolojiye bize, kendimize doğrudan dokunduğu yerde hayır diyoruz. Uğradığımız zararı yine yeni teknolojik gelişmelerle gidermek istiyoruz. Öyleyse, teknolojinin karşısına doğanın korunmasını koyarsanız teknolojiye hayır diyemezsiniz. İnsan soyunun sürmesini koyarsanız yine ona hayır diyemezsiniz. Çünkü bu amaçlar yaşamın anlamı ile ilgili değil. Olan bitene anlam veren tek ölçütümüz vardır: Adalet... Bunun ne olduğunu kesin olarak bilmesek de, zaman zaman ve her birimiz bir biçimde onun bilinciyle baş kaldırırız. Teknolojiye ancak bir adalet kaygısıyla tutum alındığında onun tutsağı olmaktan kurtuluruz. Adaleti isteyebilmekle yaşamımız kendi başına bir anlam ve değer kazanır. Bunun dışında teknolojinin sarf malzemesi olmaktan başka bir işe yaramayız. Teknoloji budalalığından adalet üzerine düşünmekle kurtulabiliriz. Adalet üzerine düşünmek teknolojik yaratıcılık kadar özgün ve başarılı olabilir. Her biri diğerinden daha tehlikeli değildir. Ama biri diğerince zorlanmadıkça sonuç insanlığın sona ermesi olur.</p>
		<p class="normal1"><span class="idebold">100.</span></p>
		<p class="normal1">Uzun da olsa kısa yaz. Kısa olsa da uzun olmasın! Ustalar hep böyle söylüyor...</p>
		<p class="normal1"><span class="idebold">101.</span></p>
		<p class="normal1">Do ut des! Bilinçle ve istençle yaşam her şeyin bir alışverişine dönüşür.</p>
		<p class="normal1"><span class="idebold">102.</span></p>
		<p class="normal1">Ne sığar diye düşünürsek, aslında pek fazla bir şey sığmaz. Neye sığar dersek, ne denli büyükse, o denli büyük bir şeye sığar.</p>
		<p class="normal1"><span class="idebold">103.</span></p>
		<p class="normal1">Açlık öldürünceye dek sürebilir, ama doymak hep açlığa dönüşür. Her doyuran bizi her zaman güçlü ve sağlıklı kılmaz. İşte felsefe ve sorumluluğu bu ilişkide bir anlam taşır.</p>
		<p class="normal1"><span class="idebold">104.</span></p>
		<p class="normal1">Son bulmak, sona ermek... Son, erdiğimiz, bulduğumuz değerli bir şey! Son, yetkin, saltık bir şey! Ona erinceye dek biz sonsuz oluruz. 88 tuşu olduğu için piyanonun diyordu bir filmin kahramanı caz ustası, biz sonsuzca çalarız. Yaşamda birkaç yılımız olduğunu bildiğimiz için, sonsuzca düşünür, düşleriz. Dışımızdaki sonsuzluk bizi öldürür. Bu sonsuzluk ayrıca boşluktur. Asla doldurulamaz. Hiçlik budur. Doldurdukça yaşamaya başladığımız boşluk, içimizdeki boşluktur. Bizi yaşatan şey, hep erdiğimiz, bulduğumuz sonlarla doldurduğumuz, içimizdeki sonsuzluktur. Başka hiçbir şey bizi ayakta tutamaz. İçindeki boşluğu dolduramayan ölür.</p>
		<p class="normal1"><span class="idebold">105.</span></p>
		<p class="normal1">Yalnızlık, tiryakisinden başkasına yaramaz.</p>
		<p class="normal1"><span class="idebold">106.</span></p>
		<p class="normal1">Geçip giden birinde henüz andır</p>
		<p class="normal1">Hep andır geçip giden herhangi birinde</p>
		<p class="normal1">Geçip giden bizden</p>
		<p class="normal1">Bir yerinde zamanın durandır</p>
		<p class="normal1">Tozlar unutuşlar içinde</p>
		<p class="normal1"><span class="idebold">107.</span></p>
		<p class="normal1">Ancak kendi çevresinde yaşayabilen hayvanlara döndük.. Oysa biz yaşayamadığı çevreleri kendine uydurabilen tek canlı değil miydik? Bireyselden kolektif insana dönüştük. Bu insan kendi teknolojik doğasını yaratarak ilk doğadaki hayvana dönüşüyor.</p>
		<p class="normal1"><span class="idebold">108.</span></p>
		<p class="normal1">Çarpmadan, şaşırtmadan, abartmadan, yani çarpıtmadan söylemek, bunun için de düz, yalın görmek...</p>
		<p class="normal1"><span class="idebold">109.</span></p>
		<p class="normal1">Yineyle yeni... Her tekrarın aynı zamanda hep bir ilk ve tek olduğunu da görebilmek nasıl bir yaşamı bize gösterebilirdi!</p>
		<p class="normal1"><span class="idebold">110.</span></p>
		<p class="normal1">Kim kimi yaratmış!</p>
		<p class="normal1"><span class="idebold">111.</span></p>
		<p class="normal1">Şairler, filozoflar, hukukçular... Şiirin, felsefenin, hukukun ustaları rakipleriyle didişirken ve çömezleriyle düşüp kalkarken halk kendi şiirleriyle, düşünceleriyle, kurallarıyla kendince varolur. Bu sırada bu meslek erbabından kimilerini kişilik bakımından hiç hak etmedikleri halde saygınlaştırır. Saygısı eserlerinedir. Kişiliklerine bu saygı bu nedenle koşulsuz tanınır. Onların eserleri denizlere akan serin nehir suları gibidir. Bütüne halk içinde kavuşurlar. Bunun dışında yalnızca ve belki mükemmel bir açıdırlar. Bunların bu saf ve soğuk kibri bu yüzden tuzlu bir denize akar, orada yanar kavrulur.</p>
		<p class="normal1"><span class="idebold">112.</span></p>
		<p class="normal1">Özgünlük özgürlükledir. </p>
		<p class="normal1"><span class="idebold">113.</span></p>
		<p class="normal1">Nasreddin hoca davacıya, davalıya ve karısına “haklısın” derken aslında hepsine birden “haksızsınız” demek istiyor. Sen de haksızsın hanım! Hoca’nın doğru bulduğu hukuka göre, düzen bir yanılgı içerisindedir.</p>
		<p class="normal1"><span class="idebold">114.</span></p>
		<p class="normal1">Bir öğrencim okumama alışkanlığından söz etti! İnsan okumamaya nasıl alışır?</p>
		<p class="normal1"><span class="idebold">115.</span></p>
		<p class="normal1">Fotoğraflar bir anlık eyleminizi alışkanlığınız kılar, o anki durumunuza sizi hapseder. Daha doğrusu, resimdeki asla siz değilsiniz. Bunu yalnızca siz bilirsiniz.</p>
		<p class="normal1"><span class="idebold">116.</span></p>
		<p class="normal1">Ben kendim gülebilirim.</p>
		<p class="normal1"><span class="idebold">117.</span></p>
		<p class="normal1">Hayatı süprüntüden kurtarmak...</p>
		<p class="normal1"><span class="idebold">118.</span></p>
		<p class="normal1">Hayatta nedir gereksiz olan? Varsa, gerekir! </p>
		<p class="normal1"><span class="idebold">119.</span></p>
		<p class="normal1">Bazı durumları kendimize layık görmüyorsak bu kibre doğru gider. Hayata layık görmemek ise adalet kaygısıyladır.</p>
		<p class="normal1"><span class="idebold">120.</span></p>
		<p class="normal1">Zamanı taşlar seyreder</p>
		<p class="normal1">Taştan yürekler seyreder zamanı </p>
		<p class="normal1">Bir de tanrı</p>
		<p class="normal1">Sen</p>
		<p class="normal1">De enel zaman</p>
		<p class="normal1"><span class="idebold">121.</span></p>
		<p class="normal1">Ne istiyorsun? Hayata doymak... mümkün mü bu? Her ölüm erkendir bu yüzden. Hayat açlığı çeker her birimiz. Nefis köreltmek çare gibi gelir, yetinmeyi bilmek, yetinmeyi öğrenmek güya. Tok gözlülük öğütlenir. Hayata açık gözlü, aç gözlü olmak hayata... İşte bunu diri tutmalıyız içimizde, uyuşturmak yerine. Bu açlık bizim canımızdır. Bence, hayata sadık kalmak gösterebileceğimiz en büyük dürüstlüktür. Tüm bilim hayata sadık kalmanın bilgisini bulmak çabası değil de nedir?</p>
		<p class="normal1"><span class="idebold">122.</span></p>
		<p class="normal1">Özlediğimiz her şeyin bir teorisi var. Pratiği de olanaklı. Felaket, bu özlemlerin çatışmasından doğuyor. Özlemek ile tutkuyu birbiriyle karıştırmazsak, böyle bir kavgaya yer olmadığını görürüz.</p>
		<p class="normal1"><span class="idebold">123.</span></p>
		<p class="normal1">Az ağrıyı aş savar. çok ağrıyı iş savar, derdi annem. Çok ağrıyı, ruhun ağrısını demek istemişti belli ki, iş savar!</p>
		<p class="normal1"><span class="idebold">124.</span></p>
		<p class="normal1">Koşullu yaşamak, korkulu yaşamak!</p>
		<p class="normal1"><span class="idebold">125.</span></p>
		<p class="normal1">İlaçların insan onuruna bir yan etkisi var.</p>
		<p class="normal1"><span class="idebold">126.</span></p>
		<p class="normal1">Hiçbir laf nerdeyse söylenmeye değmez oldu.</p>
		<p class="normal1"><span class="idebold">127. </span></p>
		<p class="normal1">Bir e-posta yazışması:</p>
		<p class="normal1">Original Message ----- </p>
		<p class="normal1">From: “ali metin (...)” &lt;alimetin_(...)@hotmail.com&gt;</p>
		<p class="normal1">To: &lt;hayret@akdeniz.edu.tr&gt;</p>
		<p class="normal1">Sent: Tuesday, April 22, 2008 3:45 Pk</p>
		<p class="normal1">Saygın Hocamız,</p>
		<p class="normal1">2000’ler civarı CBT’de iki sayfalık bir yazınız çıkmıştı; olağanüstüydü, mükemmeldi. CBT’de yazacağınızı okuyunca çok sevindim (halen de). Yazdığınızdan bu yana çıkan her yazınızı birden fazla defa okuduğumu yazabilirim. Sevgili Aziz Nesin’in bir sözü vardı: “Bence okuduğumu anlarım ama...” demişti bir toplantıda. Hani öyle demeyeyim ama birazcık olsa da anlarım diyebilirim. İşte bu nedenle -meslekten değilim ama- doğrusu o yazınızın anlaşılırlığını arıyorum. Merakımı lütfen bağışlayın; öğrencileriniz değil, asistanlarınız da değil, kaçta kaçı 28.3.2008 tarihli yazınızı (CBT, Hukuk Politikası’nda “Hukukta Felsefi Duruş göstergeleri”, HÖ.) yerli yerine oturtabilir muhterem hocaların? Saygılarımı iletirim.</p>
		<p class="normal1">- Sayın Ali Metin Bey,</p>
		<p class="normal1">pek çok metni ben de birden fazla, defalarca okuyorum. Her okuduğumu her zaman hemencecik anlamıyorum. Elbette bir defada anladığımız, hatta sonuna bile gelmeden sözün nereye geleceğini bildiğimiz pek çok yazıyla da karşılaşıyoruz. Bunların bir kısmından keyif de alıyoruz. Okumak başlı başına bir macera değil midir? Yazmak da öyle aslında.</p>
		<p class="normal1">Yazılarımın bir defa okumakla anlaşılmasını ben de isterim. Başarabildiğimde sevinirim. Ama anlaşılmamanın bir başka seçeneğinin artık yazmamak olduğunu da biliyorum. Er ya da geç, zamanı geldiğinde, hiç bir sözün artık söylenmeye değmediğini duyumsadığımda, sahneden çekileceğimi biliyorum. Değerli eleştiriniz ve hak etmediğimi düşündüğüm takdiriniz için teşekkür ederim. Saygılarımla, Hayrettin Ökçesiz</p>
		<p class="normal1">- Saygın Hocamız;</p>
		<p class="normal1">”Anlaşılmıyorsunuz yazmayın” deme hakkım olabilir mi? Üstelik bir aydının, bir bilim insanının son nefesine kadar yazmak hakkı iken. Öyle kolay değil sevgili hocamız bırakmak, üstelik elinizde de değil, çünkü bırakmayız. Saygılarımla. </p>
		<p class="normal1"><span class="idebold">128.</span></p>
		<p class="normal1">Kalan</p>
		<p class="normal1">Bizimle kalan</p>
		<p class="normal1">Bizden kalan</p>
		<p class="normal1">Bir süre</p>
		<p class="normal1">Biziz</p>
		<p class="normal1">Zaman değil</p>
		<p class="normal1">Kaybolan</p>
		<p class="normal1">Biteviye</p>
		<p class="normal1">İşte bu</p>
		<p class="normal1"><span class="idebold">129.</span></p>
		<p class="normal1">İnsan insana... </p>
		<p class="normal1"><span class="idebold">130.</span></p>
		<p class="normal1">Hukuk devleti modernlikten, postmodernliğe görüp geçirerek gelmiş bir ulus-devlet bilgeliğidir. Cüretten cesarete yolculuktur.</p>
		<p class="normal1"><span class="idebold">131.</span></p>
		<p class="normal1">Fiziksel değişim, dönüşüm ve el değiştirme... Tüm metafizik bunun içerisinde. Tüm hukuk bunlara yönelik istençler çatışmasında üstün olanın yengisi. Haklar birer manifesto!</p>
		<p class="normal1"><span class="idebold">132.</span></p>
		<p class="normal1">Gözüm güneş</p>
		<p class="normal1"><span class="idebold">133.</span></p>
		<p class="normal1">Ne minnet et kimseye</p>
		<p class="normal1">Ne mihnetini çek</p>
		<p class="normal1">Muhannetin</p>
		<p class="normal1">Gör de görme geç</p>
		<p class="normal1">Ettiğini cehaletin</p>
		<p class="normal1">Öyle bir söz de</p>
		<p class="normal1">Bir iş yap ki</p>
		<p class="normal1">Her dem yeniden</p>
		<p class="normal1">Yüreğini temizleye </p>
		<p class="normal1"><span class="idebold">134.</span></p>
		<p class="normal1">An sonsuza bölersen tanrı, sonsuzla çarparsan hiç olur.</p>
		<p class="normal1"><span class="idebold">135.</span></p>
		<p class="normal1">Doğa bizim kendisini görmemizi istiyor. Doğa bir kez varolduktan sonra artık bizim sevgimiz için var! Bu yüzden ona kendimizi adayabiliyoruz.</p>
		<p class="normal1"><span class="idebold">136.</span></p>
		<p class="normal1">Bir düzlük oluyor söylemek gittikçe...</p>
		<p class="normal1"><span class="idebold">137.</span></p>
		<p class="normal1">Aforizma... Büyük sözlerle, büyüklenen sözleri birbirinden ayrı tutmalı. Elbette büyüklenmeden de okuyabilmeli.</p>
		<p class="normal1"><span class="idebold">138.</span></p>
		<p class="normal1">Söylemek, yemek içmek gibi değil midir? Biri diğerine hep benzer. Birinin tadı diğerinden hep az ya da çoktur. Bazen sofralarımız sözlerimizden daha zengin. Kimi katıksız ekmeğe talim edenlerin sözleri en mükellef sofralara taş çıkartır. Üçüncü olasılığı unutmayalım. Öyle bir sofrada bulunabilmek ne büyük bir keyif!</p>
		<p class="normal1"><span class="idebold">139.</span></p>
		<p class="normal1">Bir biçimde...</p>
		<p class="normal1"><span class="idebold">140.</span></p>
		<p class="normal1">Tanrı olmakla, tanrısı olmak...</p>
		<p class="normal1"><span class="idebold">141.</span></p>
		<p class="normal1">Çık, düş, vur, koyul yola gelme!</p>
		<p class="normal1"><span class="idebold">142.</span></p>
		<p class="normal1">Açık olana hiçbir şey kapalı değil!</p>
		<p class="normal1"><span class="idebold">143.</span></p>
		<p class="normal1">Cigaram hüzün evimin ocağıydı. </p>
		<p class="normal1"><span class="idebold">144.</span></p>
		<p class="normal1">Sağlık sığlık olmamalı.</p>
		<p class="normal1"><span class="idebold">145.</span></p>
		<p class="normal1">İkiyüzbin yıl önce söylemeye başlamışız. Beşbin yıl önce yazmaya... Neyi?</p>
		<p class="normal1"><span class="idebold">146.</span></p>
		<p class="normal1">Yalancının yürüyeceği bir yol yoktur.</p>
		<p class="normal1"><span class="idebold">147.</span></p>
		<p class="normal1">Okumak tırmanmaktır. Dağını kendin seç.</p>
		<p class="normal1"><span class="idebold">148.</span></p>
		<p class="normal1">İyi bir hakem istiyorsan, görevi akla ver. İyi bir yargıç istiyorsan yüreğine...</p>
		<p class="normal1"><span class="idebold">149.</span></p>
		<p class="normal1">İyi bir yargıç aklıyla eler, yüreğiyle görür.</p>
		<p class="normal1"><span class="idebold">150.</span></p>
		<p class="normal1">Tek ama yalnız değil. Her şeyin kalabalığı biricikliği boğuyor. Siyaset insana bu ikisini verebilmeli.</p>
		<p class="normal1"><span class="idebold">151.</span></p>
		<p class="normal1">O kadar kötü mü her şey?</p>
		<p class="normal1"><span class="idebold">152.</span></p>
		<p class="normal1">Niçin küçümsüyorsun ki?</p>
		<p class="normal1"><span class="idebold">153.</span></p>
		<p class="normal1">Küçümsemek bir korkuyu yenmek için... Korkuyu sonunda yenmek için önce küçümsememek!</p>
		<p class="normal1"><span class="idebold">154.</span></p>
		<p class="normal1">Hasretini çekecek kadar sıla...</p>
		<p class="normal1"><span class="idebold">155.</span></p>
		<p class="normal1">Düşünmek tanrıca, inanmak kulcadır. </p>
		<p class="normal1"><span class="idebold">156.</span></p>
		<p class="normal1">Küçük adamın korkusu büyük.</p>
		<p class="normal1"><span class="idebold">157.</span></p>
		<p class="normal1">Zor ya da geç gelmenin verdiği acı dışında her açlığın doyumu aynıdır. Sığa büyüdükçe doyum gecikir. Her sığa dolar sonunda. Duygular doyar, düşünce doymaz. Düşünce büyüdükçe doyumsuzluk büyür. Düşünme aslında sonsuzca doyumsuzluk demektir. Düşünmeyi bıraktığımızda ne doyum, ne doyumsuzluk kalır geriye. Sönmüş bir kor oluruz.</p>
		<p class="normal1"><span class="idebold">158.</span></p>
		<p class="normal1">Yazılı hukuk her zaman bir kadavradır. Ondan yaşayan hukuku öğreniriz.</p>
		<p class="normal1"><span class="idebold">159.</span></p>
		<p class="normal1">Sonunda hepimizi her şeyden daha çok birleştiren şu iki eş anlamlı sözle iki ustayı konuk edelim: Montaigne Denemeler’inde der ki, “Hiç kimse aptalca şeyler söylemekten ari değildir. Bahtsızlık, bunları coşkuyla ileri sürmektir.” Ardından Terenz’in, “Şimdi büyük bir gayretle büyük bir saçmalık söyleyecek” anlamına gelen “<span class="ideitalik">Nae iste magno conatu magnas nuges dixerit</span>” sözünü ekler (Michel De Montaigne, Essais, Auswahl und Übertragung von Herbert Lüthy, Zürih 1953, s. 605). Yine de bir şeyler söylemeli, söz bitmemeli!</p>
		<p class="normal1"><span class="idebold">160.</span></p>
		<p class="normal1">Çöl aydınlığı gözümüze aydınlık değil! Bir vahayı düşleyenler bunu çok iyi bilir.</p>
		<p class="normal1"><span class="idebold">161.</span></p>
		<p class="normal1">Sana bunları, bir denizin kıyısında çakıl taşları ne için varsa, ne için görülmek istiyorlarsa, Senin kendilerini görmeni ne için istiyorlarsa, ben onları senin görmeni ne için istiyorsam, senin onlara gülmeni, değersizce duran bu taşların bazılarını senin nedensizce sevmeni ne için istiyorsam onun için yazıyorum.</p>
		<p class="normal1">Gülmek evren kadar sonsuzca bir şey. Sevmek gibi... Ama sevmek gibi yekpare değil. Hiçbir taş bu denizin kıyısında bir diğerine asla benzemez. Bu yüzden her birine bir başka biçimde gülebiliriz.</p>
		<p class="normal1">Severek gülmeyi hak edenleri yazmış olmayı isterdim. Hüzünle sevilmeyi de bunların arasına koymalıyız.</p>
		<p class="normal1">Yakınımda olsaydın bu taşları sana kendi ellerimle verirdim. Çocuklarımın bir sevinçle koşarak getirip verdiği gibi. Benim onları aldığım gibi alabilirsin. Bir kuyumcu ya da bir sarraf gibi de alabilirsin.</p>
		<p class="normal1">Her söz, her söyleyen övülürken taşlanır da. Bunlar taşlanmak için de iyidir.</p>
		<p class="normal1">Bunları senin için yazdım. Benim için oku.</p>
		<div class="calibre1" id="calibre_pb_11"/></body>
</html>