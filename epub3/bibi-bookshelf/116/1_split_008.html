<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_5">FLU(X)US – II Bir Denizin Kıyısından Bir Avuç Çakıl Taşı</h1>
		<p class="normal1"><span class="idebold">1. </span></p>
		<p class="normal1">Düşeceğin yere çıkma.</p>
		<p class="normal1"><span class="idebold">2.</span></p>
		<p class="normal1">Başkaları senin yaptığın işi yapamıyorsa, sen onların işini yapma.</p>
		<p class="normal1"><span class="idebold">3.</span></p>
		<p class="normal1">Düzeltmeye çabalamak yerine, yetkinleşmelerine örnek olmaya bak.</p>
		<p class="normal1"><span class="idebold">4.</span></p>
		<p class="normal1">Beklerken değil, yaparken geçer zaman.</p>
		<p class="normal1"><span class="idebold">5.</span></p>
		<p class="normal1">Gizlemeyeceğiz; bilmek istemeyeceğiz.</p>
		<p class="normal1"><span class="idebold">6.</span></p>
		<p class="normal1">Bilmek istemeyeceğimiz şeylerin açıklanması saygısızlıktır. Siyasal-hukuksal anlamda tehdit ve tahkirdir.</p>
		<p class="normal1"><span class="idebold">7.</span></p>
		<p class="normal1">Bilmek istenen şeylerin gizlenmesi, zarar görmemek ve vermemek dışında zaman ve güç kaybına değmez.</p>
		<p class="normal1"><span class="idebold">8.</span></p>
		<p class="normal1">Bir bilmediği vardır.</p>
		<p class="normal1"><span class="idebold">9.</span></p>
		<p class="normal1">Yapa bildiklerim, seve bildiklerim, yapa yazdıklarım, seve yazdıklarım, bile yazdıklarım...</p>
		<p class="normal1"><span class="idebold">10.</span></p>
		<p class="normal1">İnsanların sizi sevmesine izin verin.</p>
		<p class="normal1"><span class="idebold">11.</span></p>
		<p class="normal1">Hayat bu değil. Kurtulmak, kılpayı kurtarmak, iyi sıyırtmak, şansımıza, talihimize sevinmek ya da dövünmek değil. Hayat hangi durumda olursak olalım, bizden kopmayacak, hiç eksilmeyecek, hiçbir gücün içimizden çekip alamayacağı bir düşünce, bir bilinç, bir duyuş olmalıdır. Bu asla bir şans ve talih işi değildir.</p>
		<p class="normal1"><span class="idebold">12.</span></p>
		<p class="normal1">Doğal veya sosyal konumun verdiği “ayrıca”lıklarla kendimizi tanımlarsak, bu bizim tutsaklığımız olur. Bunların dışına çıkarak kendimizi bulmalıyız. Dağlarca bir gün bana, sağlık sorunu nedeniyle üzerinden atlayamadığı basamak karşısında “bu ben değilim” demişti. “Nice dağlara çıktım, o zaman da ben değildim...”</p>
		<p class="normal1"><span class="idebold">13.</span></p>
		<p class="normal1">Yalnızca kendin olduğun hiç aklına geldi mi? Bu yüzden “kendini tanı”! Yine kendin olacaksın. Acılarımı azaltıp, sevinçlerimi çoğaltacak mı? Evet. Ve onları daha derin kılacak!</p>
		<p class="normal1"><span class="idebold">14.</span></p>
		<p class="normal1">Hukuk bir karıncanın sandığından daha fazla bir şeydir! Kelsen’ci karıncalar!!!</p>
		<p class="normal1"><span class="idebold">15.</span></p>
		<p class="normal1">Düşmek durmaz bir yerde, durmazsan.</p>
		<p class="normal1"><span class="idebold">16.</span></p>
		<p class="normal1">Sonunda ölüm var.</p>
		<p class="normal1"><span class="idebold">17.</span></p>
		<p class="normal1">Ne arıyor bu insanlar?</p>
		<p class="normal1"><span class="idebold">18.</span></p>
		<p class="normal1">Yazılar da direnir, silinmemek için!</p>
		<p class="normal1"><span class="idebold">19.</span></p>
		<p class="normal1">Küçük şeyler arkasındaki büyük şeyler, büyük şeyler arkasındaki küçük şeyler.</p>
		<p class="normal1"><span class="idebold">20.</span></p>
		<p class="normal1">Küçük şeyler arkasındaki küçük şeyler, büyük şeyler arkasındaki büyük şeyler.</p>
		<p class="normal1"><span class="idebold">21.</span></p>
		<p class="normal1">En küçük azınlık bireydir. Ona tanınması gereken en yüksek koruma, çoğunlaşmaya başladıkça azalmalıdır.</p>
		<p class="normal1"><span class="idebold">22.</span></p>
		<p class="normal1">Hemen her konu için “uzmanına bırakılamayacak kadar önemli” diyerek bilgisizliğin itibarını yükseltmeye girişmek aptalların işidir. Onlar bu sözleri ile de tehlikeli olmaktaki protokol koltuğunu başkalarına kaptırmazlar. Doğrusu her konu yalnızca uzman kalmış uzmanlara bırakılamayacak kadar önemli demek olmalı! Uzman bile olmayanların elinde ne hale geldiğimizi bir düşünelim.</p>
		<p class="normal1"><span class="idebold">23.</span></p>
		<p class="normal1">Uzakta ya da yakında başkalarına yapılan bir haksızlığa, bizim de birgün ve kesinlikle uğrayacağımızı bilerek seyirci kalmamız kumarbaz ahlakıdır. Mezbahanın kapısında katil anını bekleyen koyunlar bu bekleyişte hayatın tadını çıkarmayı düşündükleri anda bizden biri oluveriyorlar. Kumarbaz bir koyun!</p>
		<p class="normal1"><span class="idebold">24.</span></p>
		<p class="normal1">Günde birkaç dakika, haftada yarım saat, ayda bir yarım gün bir haksızlığa karşı çık! Hepimize çok iyi gelir.</p>
		<p class="normal1"><span class="idebold">25.</span></p>
		<p class="normal1">Hiçbir pozitif hukuk hükmünün varlığına ihtiyaç duymaksızın bilimin doğasından kaynaklanan yasalara itibar etmeliyiz. Bu yasaları çiğnememeliyiz. Bu yasalar bilimciye onurunu veren ve çiğnediği zaman ise geri alan ilkelerdir.</p>
		<p class="normal1"><span class="idebold">26.</span></p>
		<p class="normal1">O büyükse, ötekileri ne kadar küçük!</p>
		<p class="normal1"><span class="idebold">27.</span></p>
		<p class="normal1">Yükseldikçe kaybolur yücelikler.</p>
		<p class="normal1"><span class="idebold">28.</span></p>
		<p class="normal1">Karıştırdıkça renkler siyaha dönüşür. Newton Çarkında döndürüldükçe beyaza... Arada, bir ahengi yaratmanın sanatı “Adalet” olsa gerek. Adalet ruhumuzun dinlendiği, bir soluk aldığı, yaşamın karşısında manevi bir tazmin ile acılarının dindirildiği bir sığınak... Onun için, yerini bulsun da, isterse dünya yıkılsın diyerek bir susuzluğu devlet düzenlerinin yüzüne haykırır insanlar. Çoğu zaman ikisi de olmaz. Kimi zaman dünya yıkılırcasına, ya da yeni bir dünya kurulurcasına adalet yerini bulur. İnsan aydınlanır.</p>
		<p class="normal1"><span class="idebold">29.</span></p>
		<p class="normal1">Yerkabuğunda bir yarıkta ağlıyordu tanrı. Bir akşam alacakaranlığında uçaktan gördüm.</p>
		<p class="normal1"><span class="idebold">30.</span></p>
		<p class="normal1">Şiir cehennemde yazılır.</p>
		<p class="normal1"><span class="idebold">31.</span></p>
		<p class="normal1">Sorumlu olabilmek hakkını ve yeteneğini görevlilerin sorumluluğu ve yetkileri ile karıştırmamalıdır. Bir sorumluluğu algılayıp, benimseyerek yerine getirdiğimizde arıtan bir duyguyla yüceldiğimizi duyumsarız. Sorumluluğun duygusu vicdanı, konusu hukuku ilgilendirir.</p>
		<p class="normal1"><span class="idebold">32.</span></p>
		<p class="normal1">Bir mucize! Bunu diyebilmek için donanımlı ve arınmış olmak gerekiyor.</p>
		<p class="normal1"><span class="idebold">33.</span></p>
		<p class="normal1">Başkalarının hayatına anlam vermeye kalkmamalıyız.</p>
		<p class="normal1"><span class="idebold">34.</span></p>
		<p class="normal1">“Değerli Hocam, hukuku, hakları tanımayanların karşısında, çocukluğumda duyduğum bir bilgeliği -Sizin sözleriniz üzerine- yeniden anımsadım: Çoban haksızlık yapan ağasının gıyabında sitemle demiş ki, ‘hakkımı almayayım da bir görsün!’ Gülümsemek de öyle değil mi?” (Ahmet İnam’ın e-mail’ine yanıt)</p>
		<p class="normal1"><span class="idebold">35.</span></p>
		<p class="normal1">İstisnası yoksa kendisi de yoktur.</p>
		<p class="normal1"><span class="idebold">36.</span></p>
		<p class="normal1">İktidarın köleleri var. Hiç ona efendi. </p>
		<p class="normal1"><span class="idebold">37.</span></p>
		<p class="normal1">İktidara hakim olan tutkunundan daha güçlüdür.</p>
		<p class="normal1"><span class="idebold">38.</span></p>
		<p class="normal1">Bir siyasal hareketin içerisinde bazı insanlar inandıkları, bazıları da çıkarları olduğu için işbirliği yapar. Bir insan dahi kimi zaman inandığı ve kimi zaman çıkarı olduğu ya da hem çıkarı, hem inandığı için bu hareketin içerisinde bulunur. Bir siyasal hareket tüm bunlardan beslenerek, fakat kendisine güç veren insanlardan bağımsız olarak, hatta onların ayrıca bir de kendisine inandıkları toplumsal bir etkene dönüşür. Bir siyasal hareket sağladığı çıkarların sürekliliği ölçüsünde katı ve değiştirilemez, inanç içeriğinin tartışılabilirliği ve yanlışlanabilirliği ölçüsünde esnek ve değişime açık özellik taşır. Bu iki nedenle bir siyasal hareketin içerisinde bu iki özellik arasında gerilim yaşanır. Çıkarlar kesildiği ve inançlar sarsıldığı zaman siyasal hareket gücünü yitirir.</p>
		<p class="normal1"><span class="idebold">39.</span></p>
		<p class="normal1">Tebaa olan heba oluyor.</p>
		<p class="normal1"><span class="idebold">40.</span></p>
		<p class="normal1">Bırak eski teraneleri</p>
		<p class="normal1">Yapacaksan bir şey yeni</p>
		<p class="normal1">Ona bak</p>
		<p class="normal1">Sus değilse</p>
		<p class="normal1">Son nefesini bekle gün be gün</p>
		<p class="normal1">Günler nasıl geçerse</p>
		<p class="normal1">Öyle</p>
		<p class="normal1">Sallan dalında (dar) ağacının</p>
		<p class="normal1">Uçup gidene dek</p>
		<p class="normal1"><span class="idebold">41.</span></p>
		<p class="normal1">Bir erkeğin arkasında kimi zaman kendisine rağmen başarılı olduğu bir kadın vardır. Bir kadının arkasında her zaman kendilerine rağmen başarılı olduğu birçok erkek vardır.</p>
		<p class="normal1"><span class="idebold">42.</span></p>
		<p class="normal1">Yüz yıl da yaşasak bugün artık ömrümüz yarım saat.</p>
		<p class="normal1"><span class="idebold">43.</span></p>
		<p class="normal1">Hiç değilse...</p>
		<p class="normal1"><span class="idebold">44.</span></p>
		<p class="normal1">Yurttaşların, haksız dahi olsa yasalara itaat görevi varsa, yargıçların da bu haksız yasalara karşı direnmek hakları ve görevleri vardır. Yargıçlar bu haklarını kullanmazlar, bu görevlerini idrak edemezler ise, yurttaşlar onların yerine geçer.Yargıcın hukuk yaratmak işlevi işte burada, bu eleştirel tutumda gerçek anlamını bulur. O kendisinde bu cesareti bulmalı, bu sorumluluğu yüklenmelidir. Bunun için ise, tüm yurttaşlara güvencesini vereceği şeyi: özgürlüğünü almalıdır: Nemo dat, quod non habet. Kimse kendisinde olmayan şeyi başkasına veremez.</p>
		<p class="normal1"><span class="idebold">45.</span></p>
		<p class="normal1">Hayat mı? Sonsuz incelikli ve yok olabilecek bir şey, ama tüketicisi olunacak bir şey değil.</p>
		<p class="normal1"><span class="idebold">46.</span></p>
		<p class="normal1">Bilmeyi istemek...</p>
		<p class="normal1"><span class="idebold">47.</span></p>
		<p class="normal1">Bir söz bir ömrü çürütür.</p>
		<p class="normal1"><span class="idebold">48.</span></p>
		<p class="normal1">Hiçbir sorun çözülmüş değil!</p>
		<p class="normal1"><span class="idebold">49.</span></p>
		<p class="normal1">Tanrı inanır mı?</p>
		<p class="normal1"><span class="idebold">50.</span></p>
		<p class="normal1">İçine girince biçim kayboluyor.</p>
		<p class="normal1"><span class="idebold">51.</span></p>
		<p class="normal1">Biri bizimle fena halde kafa buluyor!</p>
		<p class="normal1"><span class="idebold">52.</span></p>
		<p class="normal1">Biz de tanrıyı “kul”lanıyoruz. Peki, kimdir tanrı?</p>
		<p class="normal1"><span class="idebold">53.</span></p>
		<p class="normal1">Yeryüzü beni dinle! Gök yüzünden geldi başımıza bu bela. Gökte yıldızlardan başka şeyler görenler yüzünden...</p>
		<p class="normal1"><span class="idebold">54.</span></p>
		<p class="normal1">İnanmak ile, bir inancı yönetmek ya da örgütlemek birbirleriyle karıştırılmamalıdır. İlkinin özgürlük alanı ikincisininkinden çok daha geniş olmalıdır. Bu savı Düşünmek için de ileri sürebiliriz.</p>
		<p class="normal1"><span class="idebold">55.</span></p>
		<p class="normal1">Kutsal isyanlardan ayrı, isyan kutsaldır.</p>
		<p class="normal1"><span class="idebold">56.</span></p>
		<p class="normal1">Etos, patos, Sisifos... </p>
		<p class="normal1"><span class="idebold">57.</span></p>
		<p class="normal1">Sınırlar dıştan çekilir. Gücü gücü yetene... Hiçbir şey sınır tanımaz... Oysa biz dayatılmadan önce sınırlara dayanmamız ile varlığımızı kazanır, ileri süreriz. Buna ahlak kavgası denir.</p>
		<p class="normal1"><span class="idebold">58.</span></p>
		<p class="normal1">Biz geçmiş kuşakların söylence figürleriyiz.</p>
		<p class="normal1"><span class="idebold">59.</span></p>
		<p class="normal1">Torun ama atayız da.</p>
		<p class="normal1"><span class="idebold">60.</span></p>
		<p class="normal1">Sözün gücü gerçekliğin dile gelmesinden doğuyor. O, gücün sözünü geveleyenlerin çirkinliğini gizlenemez kılıyor.</p>
		<p class="normal1"><span class="idebold">61.</span></p>
		<p class="normal1">Bilgelik, Cesaret, Ölçülülük ve Adalet; İnanç, Umut ve Sevgi; Duyunç ve Coşku... Sen ve O</p>
		<p class="normal1"><span class="idebold">62.</span></p>
		<p class="normal1">Biz dilimizde onu ayırmadık ve kendimizi en sona koyduk. Bu bir insancıllık değil mi?</p>
		<p class="normal1"><span class="idebold">63.</span></p>
		<p class="normal1">Bilmezler, kötülük yaparlar, tembel ve kabadırlar, çıkar peşinde koşarlar. Bu halleri diğerlerine küçük ve büyük zararlar verir. Hiç birimiz bundan azade değiliz. Bu zararları yeri ve zamanı geldikçe hep göreceğiz. Ama vermemeyi başarabilirsek, ilk önce o bize yetmeli. Kazanım diyebileceğim şey, bu zararlara karşı büyüklerinden başlayarak, başarılı savaşımlar verebilmektir. Büyük zarar insanın canına; dirimine, tinine, duyuncuna saplanan kötülüklerdir. Zamanını ve gücünü bu savaşıma verirken hesap yanlışı yapmamalısın. Bu da büyük bir zarardır.</p>
		<p class="normal1"><span class="idebold">64.</span></p>
		<p class="normal1">Düşünce özgürlüğünün değeri belki, düşüncenin bir fiyatının olmaması gerektiğinden kaynaklanabilir. Nerede düşüncenin bir fiyatı varsa, insanın da bir fiyatı vardır.</p>
		<p class="normal1"><span class="idebold">65.</span></p>
		<p class="normal1">Hukuku savunmak başkalarının hakkını savunmaktır. Bir aslan, bir kaplan kendi hakkını bizden daha iyi alıyor.</p>
		<p class="normal1"><span class="idebold">66.</span></p>
		<p class="normal1">“Düşün, ama itaat et!” demiş Büyük Frederik. Düşünmek direnmektir.</p>
		<p class="normal1"><span class="idebold">67.</span></p>
		<p class="normal1">Burada belki yasakçılar tarafından sorulacak olan soru şudur: Düşünce niçin bu hukuksal değerlerden daha üstün bir değer olarak görülmelidir? İnsanın Düşünmek gibi kendisiyle bu denli özdeş olduğu başka bir yanını doğrusu bilmiyorum. Bir düşüncenin hangi nedenle olursa olsun yasaklanması ona verilen ölüm cezasıdır. Bu ceza artık en ağır suçlara bile verilmiyor. Düşünmek daha da mı ağır bir suç! Düşüncelerini şu ya da bu nedenle kısıtlayarak insanı tedrici bir yokoluşa sürüklüyoruz. Bu yokoluş insanlığın giderek yokoluşu anlamındadır. Kalan asla insan ve insanlık olmayacaktır. Düşünmeyi unutmuş ya da bırakmış refah ve yoksulluk topluluklarında insanın nasıl buharlaştığını ciddi bir gözlem hemen gösterecektir. Düşünmek yaratmaktır. Onu mutlak özgürlükle korumak da yaratıcılık ister. Düzencinin anlayışı bu inceliği fark edebilecek bir kavrayıştan ne yazık ki yoksundur.</p>
		<p class="normal1"><span class="idebold">68.</span></p>
		<p class="normal1">Ancak düşünceyi yasaklayan kurnazca düşünceler yasaklanabilir.</p>
		<p class="normal1"><span class="idebold">69.</span></p>
		<p class="normal1">Düşünceyi açıklamanın yasal sınırları yanında her birimizi ve yasakoyucuyu da, daha fazla bağlayan ahlaki sınırlarımızın ayırdında olmalıyız: Söylerken saygılı, dinlerken hoşgörülü... Bu her ikisinde aşırıya kaçmak mümkün değildir.</p>
		<p class="normal1"><span class="idebold">70.</span></p>
		<p class="normal1">Karşıt düşüncenin yasaklandığı yerde en fazla, izin verilen ya da dayatılan düşüncelerin türevleri dile getirilebilir. Akraba düşüncelerin ilişkisinden sakat düşünceler doğar.</p>
		<p class="normal1"><span class="idebold">71.</span></p>
		<p class="normal1">Yasalarımız devinen yaşamın karşısında “ölüdoğa” resimleri gibidir. Gizlice ölümün doğasını belgelerler.</p>
		<p class="normal1"><span class="idebold">72.</span></p>
		<p class="normal1">Özümüzü almalarına özverili olmakla karşı koyabiliriz.</p>
		<p class="normal1"><span class="idebold">73.</span></p>
		<p class="normal1">Birbirimizi eskitiyoruz.</p>
		<p class="normal1"><span class="idebold">74.</span></p>
		<p class="normal1">Mutsuz ve umutsuz aynı şey değil mi? (U)mutsuz...</p>
		<p class="normal1"><span class="idebold">75.</span></p>
		<p class="normal1">Yitirdiğimiz şeylere sahipler.</p>
		<p class="normal1"><span class="idebold">76.</span></p>
		<p class="normal1">Bireysin, birçok biçimde sayısızca mağdursun, bu zulmün niye?</p>
		<p class="normal1"><span class="idebold">77.</span></p>
		<p class="normal1">Kamusal Alan için 13 Sav:</p>
		<p class="normal1">I- Kamusal alanda özgürlüklerin kavranması bakımından Kant’ın ünlü üç sorusunu yol gösterici olarak alabiliriz: Ne bilebilirim? Ne yapmalıyım? Ne ümit edebilirim? Doğaldır ki, bu sorular “insan nedir?” sorusunun ardından gelmektedir. Şu halde, kamusal alana felsefi ve hukuksal bir antropoloji ile bir çerçeve önerebiliriz.</p>
		<p class="normal1">II- Özgürlükleri yaratım ve tüketim özgürlükleri olarak ayırabilirsek; nihai bir değer olarak insanı kuran niteliklerin yaratım özgürlükleri alanında kaynağını bulacağını, tüketim özgürlüklerinin, araç değerlerin insan için önem derecesinden daha üste yerleştirilmesine izin verilmesi durumunda, kamusal alanı tahribe yol açacağını söyleyebiliriz. Düşünce, duyunç ve inanç özgürlükleri insanın yaratım özgürlüklerinin kabını oluşturmaktadır.</p>
		<p class="normal1">III- Kamusal alanın yasaları: (empatik) eşitlik, (talep edilen) özgürlük ve (sürekli kılınmış eşit özgürlük olarak) güvenliktir.</p>
		<p class="normal1">IV- Kamusal alanın insan için değeri, anlam ile eylemin birbirlerinden olabildiğince geniş bir çerçevede türetilebildiği bir özgürlük düzeni olması gerektiğidir. Bu bakımdan şu sözler kamusal alanı bir ölçüde niteleyebilir: “Kamusal alan bilmek istemediklerimizin örtülü tutulduğu yerdir.” “Kamusal alan bilinmesini istediklerimizin açıklanması için mücadele edildiği yerdir.” “Kamusal alan iradenin sürekli hukuka dönüştüğü yerdir.” “Kamusal alan hukuk alanıdır.” “Hukuk alanında özgürlükler ne denli korunuyorsa, kamusal alan o denli işlevsel demektir.”</p>
		<p class="normal1">V- “Kamusal alan” arayışı, buyurma yetkisinin haklılığının yeniden sorgulanmasından doğmuştur. Düşünce, vicdan ve din kavramları altında daima bir muhalefetin dile gelmek çabasının bulunduğunu bilmeliyiz. Buyurgan bunlara bu dile gelmek özgürlüğünü niçin ve hangi koşullarda verebilir, vermelidir? Dile gelmenin ardından eyleme dönüşmesinin karşısında tutumunun ölçütleri neler olacaktır? Bu ne kadar örtersek örtelim, çıplak bir kabagüç karşılaşması değil midir? Finalist tutumların çatışması olarak bakıldığında bu soruya evet demek gerekecektir. Ancak gidilen yolun attığımız adımlar olduğunu düşündüğümüzde, bunun bir kabagüç karşılaşması olmak zorunda bulunması yerine, daha üstün argümanın geçerliliğine dayalı bir ortak tutum ilişkisi biçiminde kavranabileceğini de tasarlayabiliriz. Geriye şu sorular kalıyor: Daha üstün argüman diğerlerine temel hak ve özgürlüklerinde bir varoluş şansını ortadan kaldırıyorsa, hala bu ortak tutum ilişkisi sürecek midir? Yani ben böyle bir argümanın üstünlüğü uğruna örneğin yaşam hakkından feragat edebilecek miyim? Ya da benim yaşam mücadelem en üstün argüman sayılarak bu temellendirme faaliyetinin çerçevesini, sınırlarını oluşturabilir mi? En üstün argümanlar çürütelebilir mi? Kamusal alanın sınırları nihayet bu imkansızlık ile mi çizilmektedir? Bu sorulara hangi yanıtları verir isek verelim, finalist tutumun özgürlükleri ciddi biçimde tehdit ettiğini, kamusal alanın gelişimini zorlaştırdığını söyleyebiliriz.</p>
		<p class="normal1">VI- Umut etmek, inanmak ve dinsel inanç arasındaki ayırıma dikkat etmelidir. Dinsel inanış özgürlüğü ile din özgürlüğü arasında kesin bir farkın bulunduğuna da dikkat etmelidir: Din bir kurum ve alt sistem olarak tüm özgürlük alanlarını kendi lehine kullanmak, insanın düşünce, duyunç ve inanç alanlarına hükmetmek istiyor. İnsanın dinsel inanışı ile dinin insanı bütünüyle isteyişi arasındaki bu tehlikeli ilişki bir “din özgürlüğü” kategorisi ile gizlenemez. Bir dinsel inanış özgürlüğünden söz etmelidir. Bir dine inanış ile bir dinin yönetimini asla aynı özgürlük içerisinde kavrayamayız.</p>
		<p class="normal1">VII- Özgürlüklerin öncelik sıralaması düşünce, duyunç ve dinsel inanış yönünde olmalı, bu sıra tersine çevrilmemelidir.</p>
		<p class="normal1">VIII- Düşünce ile inanç arasındaki yaratıcı ilişki ile din özgürlüğü arasında doğrudan bir tamamlayıcılık yoktur.</p>
		<p class="normal1">IX- Düşünce-duyunç-inanç bir bütünlük içinde seyreder. Bu bütünlük yedi erdemde (bilgelik, cesaret, ölçülülük, adalet, inanç, umut ve sevgi’de) kendini gösterir. Bu bütünlük kamusal alanın zeminini oluşturur. Bu zeminde temel taşıyıcı insanın özgürlük içerisinde sorumluluğudur.</p>
		<p class="normal1">X- Kamusal alanın normatif yapılanması hukuk idesi ögelerine (eşitlik, amaca uygunluk ve hukuk güvenliği’ne) uygunluk içerisinde gerçekleşmelidir.</p>
		<p class="normal1">XI- Tabi olduğumuz yasaları kendimiz yapmalıyız. Bunlar elbette özgürlük yasaları olacaktır. Kamusal alanın belki gerçek anlamı ve ütopik yanı bu olsa gerektir.</p>
		<p class="normal1">XII- Düşünce bilmeye, duyunç eylemeye ve inanış umut etmeye olanak vermektedir. İnsanın bu durum ve duygularda bilgelik, cesaret, ölçü ve adalet içerisinde giderek özgürleşmesi süreci ona bugüne kadar yaşayageldiği trajediden kurtulma yolunu açmaktadır. Kamusal alan bu iyimserliğin koşuludur.</p>
		<p class="normal1">XIII- Kamusal alanda tüm canlılığı ve devinimi sağlayan şey ifade özgürlüğüdür. Ancak bu özgürlüğün sınırları bakımından ifade edilen şeyin niteliğine göre bir ayrım yapmak, özgürlük alanını ileri düzeyde genişletmek olanağını sağlayacaktır. Bugün ifade için tanınabilecek en geniş özgürlük alanını, yalnızca kişilik hakları saklı kalmak üzere, düşünceye mutlak özgürlük vererek daha da genişletebiliriz. Düşünce olan şey ilk elde yanlışlanabilir önermelerdir. Yanlışlayabilmek için gerekli tüm özgürlükler de bu çerçevede tanınmak zorundadır.</p>
		<p class="normal1"><span class="idebold">78.</span></p>
		<p class="normal1">Özgürlük – Güvenlik İlişkisinde Yedi Sav - In dubio pro libertate (kuşkulu durumda özgürlüklerden yana)</p>
		<p class="normal1">I- Özgürlüğü keyfilik sanırsak, güvenlik zorbalık olarak karşımıza dikilir. Oysa güvenlik sürekli kılınmış eşit ve daha çok özgürlükten başka bir şey olmamalıdır. Buradan özgürlüğün ciddi bir sorumluluk düşüncesine dayandığını çıkarsayabiliriz. Özgürlüğü ve Güvenliği tehdit eden şey keyfiliktir.</p>
		<p class="normal1">II- Bu ilişkide Kant’ın hukuk tanımını aydınlatıcı bulmaktayım: “Hukuk bir kişinin istençsel eylemini diğer kişilerin istençsel eylemleriyle evrensel özgürlük yasasına göre uzlaştıran koşulların bütünüdür”. Hukuk keyfiliğin dışlanmasıdır. Bu iki yolla gerçekleşir. İlki biçimsel adalet tanımıyladır: “Adalet, bir kategorinin tüm üyelerine eşit davranmaktır”. Ancak bu tanımın içeriksel adalet ile desteklenmesi gerekmektedir. Yani tüm üyelerine eşit davranılacak bir kategorinin kurulmasında da adil olunması zorunludur. Yani tüm kölelere eşit davranarak adaleti gerçekleştirmiş olamayız.</p>
		<p class="normal1">III- Bireyin Özgürlük, Güvenlik ve Eşitlik gereksinimleri Hukuk Devletinin üstün değerleridir. Bu değerleri hukuk idesinin üç ögesi ile karşılayarak; yani, eşitlik, amaca uygunluk ve hukuk güvenliği ölçütlerine vurarak pozitif hukuka dönüştürebiliriz. Üstün değerleri araç değerlerden ayıran özellik, onların paylaşıldıkça çoğalmaları ve karşılarında bizim birbirimizle eşitlik ve dayanışma içerisinde bulunmamızdır. Araç değerler karşısında insanlar ya kavga halinde ya da sembiyotik ilişki içerisindedir. Özerk değil, yaderke bağımlı bir özellik taşırlar. Araç değerlerin üretiminde ve paylaşımında dayanışmacı bir hukuk düzeni geliştiremez isek, kazananı asla olmayacak bir kavganın içerisinde insanlığın ve bu mavi gezegenin sonuna bir gün gelmiş olacağız. İşte bu nedenle özgürlüğün hukukun bir üstün değeri olarak ve güvenliğin de herkes için sürekli kılınmış özgürlük olarak kavranması önemli bir bakış açısıdır. Güvenlik özgürlüğün karşıtı değildir. Gerçek güvenlik özgürlüğün bir başka adıdır.</p>
		<p class="normal1">IV- Çağdaş Yasa kavramı Güvenliğin zorbalığa dönüşmesine engel oluşturur. Bu nedenle Yasayı her zaman çağdaş boyutlarıyla anlamak durumundayız. Yasayı çağdaş kavranışından uzaklaştıran ve buna uygun etkisinden yoksun kılan yasama işlemlerine de karşı durmalıyız. Antidemokratik siyasi partiler ve temsilde adaleti dışlayan seçim yasaları bu yozlaşmaya uygun birer örnektir. Bu Yasa karşısında hiç kimse kendisine “derin devlet” adını vererek “güvenlik” görevi üstlenemez. Çağdaş Yasa, İnsanın temel haklarını ve özgürlüklerini sınırlamaya yetkili olan milletin temsilcileri aracılığıyla bu yetkisini kullandığı bir işlemdir. Ancak Millet dahi bu temel hakların ve özgürlüklerin özüne dokunacak bir işlemde bulunamaz. Bir başka deyişle, temel hakların ve özgürlüklerin özüne asla dokunulamaz. Bunların sınırlandırılmaları gerektiğinde buna yetkili tek mercii millettir. Millet bu yetkisini temsilcileri aracılığıyla kullanır. Temsilcilerin bu işlemine yasa denir. Görüldüğü gibi burada amaçlanan, özgürlüklerin korunması olup güvenlik, bu özgürlüklerin korunmasına yönelik önlemler alanıdır.</p>
		<p class="normal1">V- Özgürlük kavramını çoğul olarak kullandığımızda o bir postüla olmaktan çıkarak siyasal yaşamın somut davranış kalıpları durumuna dönüşür. Bunların bu kez fiili ve hukuksal sınırlarından söz etmek zorunlu hale gelir. Özgürlükleri sınırlayan yasaların anayasaya uygun yorumu’nun anlamı körleşmiş bir güvenlik saplantısının önüne geçmektir. Bir özgürlüğün koruma alanını, çekirdek alanını, özünü hiçbir gerekçe ile ihlal edemeyeceğiz demektir bu. Özgürlüklerin fiili sınırları ise sosyal bir hukuk devleti ile sağlanacak güvenlik ve güvencelerle mümkün olan en geniş alana işaret edecektir.</p>
		<p class="normal1">VI- Nihayet özgürlükler arasında bir hiyerarşiden söz etmeye başlayabiliriz. Bu bağlamda yaratım ve tüketim özgürlükleri ayrımını yapmayı tercih ediyorum. Korunmada önceliğin yaratım özgürlüklerine ve bunların içerisinde en çok da düşünce özgürlüğüne tanınması gerektiğini savunuyorum. Düşünce özgürlüğü için sınır olarak Türk Medeni Kanunu’nun 24. maddesinin içerdiği hukuk mantığını kabul ediyorum. Buna göre kişilik hakkına saldırı “kişilik hakkı zedelenen kimsenin rızası, daha üstün nitelikte özel veya kamusal yarar ya da kanunun verdiği yetkinin kullanılması sebeplerinden biriyle haklı” kılınmamış olmalıdır. Pozitif hukukta bunun dışında kalan tüm sorumluluk kalıplarını düşünme yetimizin yetkinleşebilmesi için reddetmek gerektiğine inanıyorum.</p>
		<p class="normal1">VII- Güvenliği insan onuru ve özgürlük idelerinden bağımsız olarak, sarkacın salındığı diğer uç imiş gibi anlarsak, onun biçim vereceği devletin ilkönce bir “güvenlik devleti” olacağını peşinen kabul etmemiz gerekir. Bu devletin kesinlikle bir “hukuk devleti” olamayacağını da görmeliyiz.</p>
		<p class="normal1">Yukarıdaki kaygıları haklı kılan bir örnek olarak, ciddi bir Alman hukuk felsefecisi ve ceza hukukçusunun okuyanı sarsan şu görüşlerini burada sunmak istiyorum: Bu kişi, Hobbes, Rousseau, Fichte ve Kant’a dayanarak, ismini zikretmediği ama aynı “düşman-dost” kategorilerini kullanmış olan (Nasyonal Sosyalist akımın bir düşünürü) Carl Schmitt’e uygun biçimde bir “yurttaş ceza hukuku-düşman ceza hukuku” ayrımı tasarlıyor. Devlet ile sözleşme yapmış bireylerin devlete karşı ileri sürdükleri ve devletin tek meşruluk nedeni olan “güvenlik hakkı”nın korunmasını görüşünün temeline yerleştiriyor: “Her kim kişisel davranışında yeterli derecede bilişsel güvenlik sunamıyorsa, kişi olarak muamele görmeyi bekleyemeyeceği gibi, devlet de ona asla bir kişi muamelesi yapamaz. Aksi halde, diğer kişilerin güvenlik hakları ihlal edilmiş olur.” Günther Jakobs bu, güvenlik hakkına dayalı düşman ceza hukuku tezini aşağıdaki altı noktada özetliyor:</p>
		<p class="normal1">“- Vatandaş ceza hukukunda cezanın belirgin işlevi karşılık vermedir. Düşman ceza hukukunda ise bir tehlikenin bertaraf edilmesidir. Bu ideal tipler uygulamada katışıksız bir biçimde görünmezler. Her iki tip anlayışı da meşrudur.</p>
		<p class="normal1">- Sözleşme kuramına sıkı sıkıya bağlı bir doğal hukuk anlayışında her suçlu bir düşmandır (Rousseau, Fichte). Normatif beklentiler karşısında muhatabı sürekli var kılabilmek için temelde sapmamış olana yurttaş statüsünü taşımasına izin vermelidir (Hobbes, Kant).</p>
		<p class="normal1">- Temelde sapan, kişisel davranış için bir güvence vermemektedir. Bu nedenle yurttaş olarak muamele görmek yerine, bir düşman olarak onunla mücadele edilmelidir. Bu mücadele yurttaşların meşru bir hakkına, yani güvenlik hakkına dayanarak yapılmaktadır. Cezadan farklı olarak, burada düşman dışarıya atılmaktadır.</p>
		<p class="normal1">- Maddi hukuktaki karşıt eğilimler – tehlikeyi bertaraf etme - karşılık verme - usul hukukunda da kendi koşutluğunu bulmaktadır.</p>
		<p class="normal1">- Ceza hukukunun birtakım düşman ceza hukuku normlarıyla bezenerek bir karışıma gidilmesi karşısında, hatları açıkça belirlenmiş bir düşman ceza hukuku hukuk devleti bakımından daha az tehlikelidir.</p>
		<p class="normal1">- İnsan hakları ihlallerinin uluslararası ya da ulusal düzlemde siyasi bir darbeden sonra cezalandırılması düşman ceza hukuku hatları taşımaktadır. Bu cezalandırma ise meşruluk sınırlarının dışına düşmemektedir.” (Günther Jakobs, HRRS Maerz 2004 (3/2004), s. 95)</p>
		<p class="normal1">Jakobs teröristlere ve devletin mutlak düşmanlarına karşı böyle bir düşman ceza hukukunu öneriyor. Ancak bir meslektaşı: Alman İnsan Hakları Enstitüsü’nden Heiner Bielefeldt “Hukuk Devletinde İşkence Yasağı” adlı yazısında O’na şu soruları soruyor:</p>
		<p class="normal1">- “Devlet kendi düşmanlarının kimler olduğunu nereden biliyor?</p>
		<p class="normal1">- Olağan suçluların ya da suçsuzların bu düşman ceza hukukunun değirmen taşları arasına yanlışlıkla düşmeleri nasıl engellenecektir?</p>
		<p class="normal1">- Ne zaman yurttaş ceza hukukunun ve ne zaman düşman ceza hukukunun uygulanacağına kim hangi ölçütlere göre karar verecektir?” (Das Folterverbot im Rechtsstaat, Deutsches Institut für Menschenrechte, Policy Paper No. 4, Berlin, Juni 2004)</p>
		<p class="normal1">Bu düşman ceza hukukunda düşmanın normal durumda bir kişi olarak taşıyabileceği tüm haklar askıya alınacağı için “suçsuzluk karinesi” de kendisine tanınmayacaktır. Hukuk devletinin böylesine önemli bir temel taşının bu olayda güya haklı olarak çekilip alınması sonunda devletin tüm hukuka ve yurttaşlara karşı terörüne yol açacaktır. Bu Devlet terörü tüm hukuk devletini sonunda bir kaosa sürükleyecektir.</p>
		<p class="normal1"><span class="idebold">79. </span></p>
		<p class="normal1">Hukuk zayıfın güç açığını kapatır. Güçlüler hukuku bu yüzden sevmez.</p>
		<p class="normal1"><span class="idebold">80.</span></p>
		<p class="normal1">Yetindikte</p>
		<p class="normal1">Kalan</p>
		<p class="normal1">Sen</p>
		<p class="normal1"><span class="idebold">81.</span></p>
		<p class="normal1">Başımdan geçip gitsin diye hayat... Bir yorgunluk, bir de yılgınlık söyletir bize bunu. Oysa hayatın kendisi olmayı öğrenmeliyim! Ya da kendisi olduğumu anımsamalıyım! Biz hayatın kendisiyiz. Kendimizde hayatı bulduğumuzda biz kendimiz oluruz.</p>
		<p class="normal1"><span class="idebold">82. </span></p>
		<p class="normal1">Ölmeyeceksin</p>
		<p class="normal1">Kimse ölmüyor</p>
		<p class="normal1">Ölüm senmeyecek</p>
		<p class="normal1">Birleşmeye akıyor</p>
		<p class="normal1">Hep birleşmeye</p>
		<p class="normal1">Hep yeniden birleşmeye ayrı düşerek </p>
		<p class="normal1">Ölmek işte ayrı kalmaktır </p>
		<p class="normal1">Ölümsenmeyeceksin</p>
		<p class="normal1"><span class="idebold">83. </span></p>
		<p class="normal1">Hayatın bir parçası olmakla, kendisi olmak arasında dururuz. Yüzümüz ilkine dönüktür hep. Henüz doğarken bizi böyle yerleştirirler. Parça oluş, paramparça oluşa götürür sonunda. Kendisi olmak, yoğun bir duyguyla öğrenilmek ister. Onu yaşamak da zorlu bir iştir.</p>
		<p class="normal1"><span class="idebold">84. </span></p>
		<p class="normal1">Bilemeyeceğiz. Bilebildiklerimizle hayatımızı değiştireceğiz. Bu böyle gidecek. Hissedeceğiz. Bütününü bilemeyeceğiz, ama hissedeceğiz.</p>
		<p class="normal1"><span class="idebold">85. </span></p>
		<p class="normal1">Nerede yatıyorsun diri</p>
		<p class="normal1"><span class="idebold">86. </span></p>
		<p class="normal1">Bilgiyle öğrenmek, duyguyla öğrenmek hayatı... İlkinde tikel, ikincisinde tümeldir hayat!</p>
		<p class="normal1">Duyguyla sanat öğretir, ama felsefe de öyledir, duyguyla söyler hepsini, ikrar etmese de!</p>
		<p class="normal1"><span class="idebold">87. </span></p>
		<p class="normal1">Rahatı, hırsı, hevesleri için kullanmak... Bu çember nasıl kırılır?</p>
		<p class="normal1"><span class="idebold">88. </span></p>
		<p class="normal1">“Sevgili İkinci Dönem Öğrencilerim!</p>
		<p class="normal1">Mezun olamayanlarınıza bunun büyük bir sorun olmadığını söylemek isterim. Mezuniyet ise tek başına bir başarı değildir. Onun engin ve derin bir meslek ve yurttaşlık bilinci ile bezenmiş olması gerekir. Bu bilincin sizin hepinizde bulunduğunu ben her zaman gördüm. Bu yüzden sizleri gönülden kutluyorum. Sizinle yaptığım bu dört yıllık çalışmada ben de çok şey öğrendim. Beni aranızda saymanızı dilerim.</p>
		<p class="normal1">Yahya Kemal Beyatlı’nın yıllar önce okuduğum bir sözü beni hep etkilemiştir: ‘Mabedi yapanlar mabuda inanmıyor!’ Bu saptama bana biraz da Max Weber’in ‘biçimsel ussallık’ını anımsatıyor. Kapitalist endüstri toplumuna geçişte ‘devlet’ aygıtına biçilen bir ussallıktır bu. Bizim ‘biçimsel hukuk devleti’ dediğimiz bu şey elbette pozitivist bir hukuk düşüncesi ile de iyice sarmalanmıştır. Yahya Kemal’in serzenişi ile Weber’in sosyolojik saptaması bizi bugün çok başka bir kaygının kıyısına getirip bırakmakta: Mabedi yapan artık hiçbir şeye inanmıyor. ‘Us’ ise hem içeriğini hem de biçimini yitirmiş durumda.</p>
		<p class="normal1">Dünyanın yeni düzeni ve küreselleştirme ideolojisi bizi her türlü aklın dışına fırlatmaya meylediyor. Hangi ‘Adalet’ olursa olsun, tüm kısa devrelerden ve kısırdöngülerden sakınarak usumuzla temellendirdiğimiz bir adalete inanmak zorundayız.</p>
		<p class="normal1">Bir adalete inanmakla mı, yoksa hiçbir adalete inanmamakla mı Dünya daha iyi olur diye sorduğumuzda, verilebilecek herhangi bir yanıt yerine, bize yanıtımızı güvenilir kılacak ‘Us’u yeniden icat ya da keşfetmek zorunda olduğumuzu görmeliyiz.</p>
		<p class="normal1">Dünyanın içimizdeki yedi harikasına da aynı biçimde güvenmeliyiz. İşte bizim yedi harikamız: Bilgelik, Cesaret, Ölçülülük ve Adalet; İnanç, Umut ve Sevgi!</p>
		<p class="normal1">Sevgilerimle”</p>
		<p class="normal1"><span class="idebold">89. </span></p>
		<p class="normal1">Güç gösterenin gülünçlüğü gülenin cüretine bakar.</p>
		<p class="normal1"><span class="idebold">90. </span></p>
		<p class="normal1">Bedelini ödemiyorsak, yaptığımız işe ne denir? Ya, bizim yüzümüzden başka insanlar ve hatta tüm doğa ağır bedeller ödemek zorunda kalıyorsa, bize ne denir?</p>
		<p class="normal1"><span class="idebold">91. </span></p>
		<p class="normal1">Nihil novi sub sole. Bize bunu söyletenlere ne mutlu!</p>
		<p class="normal1"><span class="idebold">92. </span></p>
		<p class="normal1">Gerçekte bilginin pazarı değil, potası vardır. Bilgin de bezirgan değildir. Bilgedir, bilgisiyle o potada ergir. O kendini yitirir, biz onu buluruz. Gayrisi çığırtkandır.</p>
		<p class="normal1"><span class="idebold">93.</span></p>
		<p class="normal1">İnsanlara güvenirseniz, güvenlik kaygılarınız bu denli güçlü bir biçimde hayatınızı kuşatmaz. Hele onları kural olarak hep özgür kılarsanız, bu kuşatmadan çok çabuk kurtulursunuz. Hukuk, işte, bu güvenin rasyonel bir biçimde beslenebileceği bir toplum düzenini kurmanın başlıca aracıdır. Böyle bir hukuk düzenini ama özgürlükçü bir hukuk düşüncesi ile yaratabilirsiniz.</p>
		<p class="normal1"><span class="idebold">94. </span></p>
		<p class="normal1">Doğru lafın her zaman yeridir. Uygun yeri ve zamanı beklerken o laf kokmaya başlar. Onu kokutan bizim korkularımız ve çıkar kaygılarımızdır.</p>
		<p class="normal1"><span class="idebold">95. </span></p>
		<p class="normal1">Ayrıcayız / Aynıcayız. Adalet bunları birbirine karıştırmamaktır.</p>
		</body>
</html>