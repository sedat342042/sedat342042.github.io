<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>"Neyiniz oluyor Bayan Gerald?" diye sordu Şerif.</p>

  <p>"Gerard," diye düzeltti kadın. Gri-mavi gözleri ve ilginç bir ağzı vardı. "Kuzenim."</p>

  <p>"Bütün ademoğulları bir şekilde kuzendir. Daha ayrıntılı anlatmanız gerekiyor."</p>

  <p>"Yedi yıl önce Hava Kuvvetlerindeydi," dedi kadın. "Sorunları vardı. Atıldı. Sağlık sorunları."</p>

  <p>Şerif masanın üstündeki dosyaları karıştırdı. "Doktorun adını hatırlıyor musun?"</p>

  <p>"Adı Thompson, soyadı Bromfield. Onu atan imza doktor Bromfield'inkiydi."</p>

  <p>"Sanırım bununla ilgili bir şeyler biliyorsun. Hava Kuvvetlerinde enselenmeden önce neydi?"</p>

  <p>"Mühendis. Yani okulu bitirse mühendis olacaktı."</p>

  <p>"Niye bitirmedi?"</p>

  <p>Kadın titredi. "Birden yok oldu."</p>

  <p>"Burada olduğunu nerden biliyorsun?"</p>

  <p>"Onu nerde olsa tanırım. Gördüm .. . olay olurken gördüm."</p>

  <p>"Gördün mü?" Şerif homurdanarak dosyayı kaldırıp bıraktı. "Bakın Bayan Gerald, insanlara öğüt vermek işim değil. Ama iyi ve saygın birine benziyorsun. Niye onu unutup gitmiyorsun?"</p>

  <p>"Onu görmek istiyorum izin verirseniz," dedi sessizce.</p>

  <p>"O bir deli. Bunu biliyor muydun?"</p>

  <p>"Sanmıyorum."</p>

  <p>"Hiçbir neden yokken elini cama geçirdi."</p>

  <p>Kadın bekledi. Adam yine denedi. "Kir içinde. Adını bile zor hatırlıyor."</p>

  <p>"Onu görebilir miyim?"</p>

  <p>Şerif homurdanarak kalktı. "Hava Kuvvetlerindeki o piskopatlarda biraz anlayış olsaydı onu asla hapse girmeyeceği bir yere koyarlardı. Bu taraftan."</p>

  <p>Duvarlar gemi duvarı gibi çelikti, iri çivilerle perçinlenmiş, üst kısımları solgun bir krem rengine, aşağılar hardal rengine boyanmıştı. Ayak sesleri yankılandı. Şerif ağır bir kapının kilidini açıp kapıyı yana kaydırdı, kapı sürtünürken ses çıkardı. Geçtikten sonra şerif kapıyı kapatıp kilitledi. Kadın önden yürüyordu; duvarları ve tavanı beton olan, ahıra benzer bir yere geldiler. Etrafı çevrili bir tür balkona benzeyen bu yerin altında ve üstünde çelik duvarlar, önlerinde demir parmaklıklar olan yirmi kadar hücre vardı. Bunlardan sadece altısı doluydu. Soğuk ve mutsuz bir yerdi.</p>

  <p>"Ne zannediyordunuz?" diye sordu şerif kadının yüzündeki ifadeye bakarak. "Waldorf Oteli filan mı?"</p>

  <p>"Nerede o?"</p>

  <p>Aşağı uçtaki hücrelerden birine yürüdüler. "Kendini toparla Barrows. Bir bayan ziyaretçin var."</p>

  <p>"Hip! Ah, Hip!"</p>

  <p>Mahkûm kımıldamadı. Çelik bir yatağın üstünde yarı yatar durumdaydı, bir ayağı yorganın üzerinde, bir ayağı yerde. Sol kolu kirli bir askının içindeydi.</p>

  <p>"Gördünüz mü? Ağzından tek söz çıkmıyor. Tatmin oldunuz mu Bayan?"</p>

  <p>"Bırakın içeri gireyim. Bırakın konuşayım."</p>

  <p>Şerif titredi, istemeyerek kapıyı açtı. Kadın içeri girip döndü. "Onunla yalnız konuşabilir miyim?"</p>

  <p>"Kalbinin kırılmasına hazırlıklı ol." diye uyardı şerif.</p>

  <p>Kadın ona baktı. Ağzı sıradışı bir şekilde etkiliydi. "Evet," dedi şerif uzun uzun, "buralarda olacağım. Gerekirse bağır. Bir şey yapmaya kalkarsan sana sümüklüböcek yediririm Barrows." Demir parmaklıklı kapıyı kızın arkasından kilitledi.</p>

  <p>Kadın, o uzaklaşana kadar bekledi, sonra mahkûma doğru gitti. "Hip," diye mırıldandı. "Hip Barrows."</p>

  <p>Kadının durduğu yönü bulana dek duygusuz gözler yuvalarında devindi. Yavaş, uyuşmuş bir kırpışla gözler açılıp kapandı.</p>

  <p>Kadın yanına diz çöktü. "Bay Barrows," diye fısıldadı. "Beni tanımıyorsunuz. Onlara kuzeniniz olduğumu söyledim. Size yardım etmek istiyorum."</p>

  <p>Adam konuşmuyordu.</p>

  <p>"Sizi buradan çıkaracağım. Çıkmak istemiyor musunuz?"</p>

  <p>Bir dakika boyunca adam kadının yüzüne baktı. Gözlerini kilitli kapıya çevirdi, sonra yine kadına baktı.</p>

  <p>Kadın onun alnına, yanaklarına dokundu. Kirli askıyı işaret etti. "Çok acıyor mu?"</p>

  <p>Gözler kadının yüzünden bandaja doğru çevrildi, sonra büyük bir çabayla tekrar yukarı baktılar. "Bir şey söylemeyecek misin? Yardım etmemi istemiyor musun?"</p>

  <p>Adam öyle uzun sustu ki kadın ayağa kalktı. "Gitsem iyi olacak. Beni unutma. Sana yardım edeceğim." Kapıya döndü.</p>

  <p>"Neden?" diye sordu adam.</p>

  <p>Kadın ona döndü. "Çünkü kirlisin, yorgunsun ve bunları umursamıyorsun, bunların hiçbiri kim olduğunu gizleyemiyor."</p>

  <p>"Sen delisin," diye mırıldandı adam yorgunca.</p>

  <p>Kadın gülümsedi. "Senin için de deli diyorlar. Ortak bir şeyimiz var."</p>

  <p>Adam küfür etti, çirkin bir şekilde.</p>

  <p>Kadın rahatsız olmamıştı. "Bunun da arkasına saklanamazsın. Dinle. Bu akşamüstü iki adam seni görmeye gelecek. Biri doktor. Diğeri avukat. Seni bu akşam buradan çıkaracağız."</p>

  <p>Adam başını kaldırdı ve uyuşuk yüzünde ilk kez bir şey belirdi. Beliren her neyse güzel değildi. Sesi göğsünün derinlerinden çıktı. Ayı gibi homurdandı, "Ne tip doktor?"</p>

  <p>"Kolun için," dedi kadın tekdüze bir şekilde. "Psikiyatrist değil. Onları tekrar yaşaman gerekmeyecek."</p>

  <p>Adamın serbest bıraktığı başı arkaya düştü. Uzuvları yavaşça ifadelerini yitirdi. Kadın bekledi, adamın söyleyecek ve yapacak bir şeyi kalmadığı zaman dönüp şerifi çağırdı.</p>

  <p>&nbsp;</p>

  <p>Çok zor olmadı. Kötü niyetli yaramazlıklar için mahkûmiyet altmış gündü. Teklif edilen alternatif bir para cezası yoktu. Avukat hemen para cezası gerektiğini kanıtladı ve ceza ödendi. Temiz yeni bandajları ve leş gibi giysileriyle Barrows öfkeyle bakan şerifi geçti, onu ve onun şehre geri gelirse pis bir gezginci serseriye göstereceği davranışı görmezden gelerek.</p>

  <p>Kız dışarda bekliyordu. Kız avukatla konuşurken adam hapishane merdivenlerinin başında aptalca bekledi. Avukat gittikten sonra dirseğine dokunarak "haydi Hip," dedi.</p>

  <p>Adam kurulmuş bir oyuncak gibi kızı takip etti, ayaklarının gösterdiği yöne doğru. İki köşe dönüp beş blok yürüdüler. Ön kapısı vitraylı, körfeze karşı penceresi olan temiz, kuru, yaşlı bir kız gibi duran bir evin taş basamaklarından çıktılar. Kız ana kapıyı bir anahtarla, koridordaki kapıyı ise başka bir anahtarla açtı. Adam kendini körfez manzaralı odada buldu. Oda yüksek tavanlı, havadar ve temizdi.</p>

  <p>İlk kez kendi iradesiyle hareket etti. Teker teker duvarlara bakarak yavaşça etrafında döndü. Elini uzattı, büfenin üzerindeki örtünün kenarını kaldırıp bıraktı. "Senin odan mı?"</p>

  <p>"Senin," dedi kız. Adama doğru gelip büfenin üzerine iki anahtar koydu. "Anahtarların." Üst çekmeceyi açtı. "Çorapların ve mendillerin." Parmakları sırayla her çekmeceye dokundu. "Gömlekler. İç çamaşırları." Bir kapıyı işaret etti. "Orada iki takım elbise var, sana uyar. Terlikler, ayakkabılar." Başka bir kapıyı gösterdi. "Banyo. Bir sürü havlu ve sabun var. Bir de jilet."</p>

  <p>"Jilet mi?"</p>

  <p>"Anahtarları olan birisinin jileti de olabilir." dedi kız kibarca. "Güzelce temizlen, tamam mı? On beş dakika sonra geleceğim. Ne zamandır yemek yemediğinin farkında mısın?"</p>

  <p>Adam olumsuz anlamda başını salladı.</p>

  <p>"Dört gündür. Şimdilik hoşça kal."</p>

  <p>Adam tam bir şeyler söyleyecekken kız kapıdan sıyrılıp çıktı. Uzun süre kapıya baktı. Sonra küfredip kendini sırtüstü yatağın üstüne bıraktı.</p>

  <p>Burnunu kaşıdıktan sonra eli çenesine gitti. Çenesi pürüzlüydü ve kaşınıyordu. Yarı doğrulup söylendi. "Yaparsam ne olayım," diyerek tekrar uzandı. Sonra bir şekilde banyodaydı, aynada kendine bakıyordu. Ellerini ıslattı, yüzüne su çarptı, kirini havluya silip aynaya baktı. Homurdanarak sabuna uzandı.</p>

  <p>Jileti buldu, iç çamaşırlarını, pantolonu, çorapları, terlikleri, gömleği, ceketi. Aynaya baktığında bir tarağı olmuş olmasını diledi. Kız kapıyı dirseğiyle açıp elindeki paketleri büfenin üstüne koydu. Sonra gülümseyerek adama baktı, elinde bir tarak vardı. Adam bir şey söylemeden tarağı aldı, saçını ıslatıp taradı.</p>

  <p>"Haydi her şey hazır," diye çağırdı kız öbür odadan. Adam belirdi. Kız gece lambasını masanın üzerinden almış, yerine kalın oval bir tabak koymuştu. Tabağın içinde yağsız, az pişmiş bir biftek, bir şişe bira, daha küçük bir şişe siyah bira, ikiye ayrılmış üzerinde yağı eriyen, bir Idaho patatesi, peçetenin üzerinde sıcak ekmekler, küçük tahta bir kabın içinde karışık salata.</p>

  <p>"Hiçbir şey istemiyorum," dedi adam ve birden yemeğe girişti. O anda dünya yüzünde ağzını dolduran iyi bir yemek, boğazını gıdıklayan bira ve kömürde pişmiş ekmeğin anlatılamaz büyüsünden başka bir şey yoktu.</p>

  <p>Tabak boşaldığında, tabak ve masa aniden adamın kafasından yukarı doğru uçmak istediler. Öne doğru uzandı, masayı kenarlarından yakalayıp kendinden uzakta tuttu. Şiddetle sarsıldı. Kız arkasından, "Tamam, tamam, her şey yolunda," diyerek ellerini omuzlarına koydu, onu iskemlesine doğru bastırdı. Adam elini kaldırmaya çalıştı, ancak başarılı olamadı. Kız onun ıslak alnıyla üst dudağını bir peçeteyle sildi.</p>

  <p>Bu arada adamın gözleri açıldı. Kızı görmek için etrafına bakındı, onu yatağın kenarında oturur kendini seyrederken buldu. Utançla mırıldandı.</p>

  <p>Kız kalktı. "Her şey düzelecek. Yatsan iyi olur. İyi geceler!"</p>

  <p>Kız, bir an odanın içinde, sonra dışındaydı. Kız, adamla beraberdi, adam yapayalnızdı. Hoşgörü göstermek için çok önemli, anlamak için de çok büyük bir değişiklik yarattı. Adam bakışlarını kapıdan yatağa çevirip "iyi geceler," dedi. Bunu sırf kızın son söylediği ve sessizlikte parıldayan sözler için tekrarladı.</p>

  <p>Ellerini iskemlenin kenarına koyup ayaklarını da yardım etmeye zorladı. Ayakta durabiliyordu ama tek yaptığı buydu. Öne ve yana doğru düştü, düşerken masaya çarpmamak için toparlandı. Yatağa yattı, her yer karanlık oldu.</p>

  <p>&nbsp;</p>

  <p>"Günaydın."</p>

  <p>Hareketsizce yatıyordu. Dizleri göğsüne doğru çekilmiş ve elleri sımsıkı şakaklarına kenetlenmişti. Işık girmesin diye gözlerini uyumaktan bile daha sıkı kapattı. Kızın yatağın üzerinde oturduğu noktayı belli eden hafif sarsıntıyı engellemek için de kinestatik duygularını kapattı. Kız tekrar konuşur korkusuyla duyma duygusunu devreden çıkardı. Yalnız burun delikleri ona ihanet etti; odada kahve olmasını ümit etmiyordu, kahve istiyordu, çok istiyordu, onu da kapatmayı düşünmeden önce.</p>

  <p>Yattığı yerde düşünüyordu, kız hakkında düşünüyordu. Bir daha konuşursa diye düşündü, ona gösterecekti. Kız bir daha konuşana kadar yatacak, konuştuğunda da onu duymazlıktan gelip yatmaya devam edecekti.</p>

  <p>Bekledi.</p>

  <p>Kız konuşmazsa, kızı duymazlıktan gelemezdi, değil mi?</p>

  <p>Gözlerini açtı. Gözleri ateş saçıyordu, yuvarlak ve kızgın. Kız yatağın ayak ucunda oturuyordu. Bedeni hareketsizdi, yüzü de, ağzı ve gözleriyse canlı.</p>

  <p>Adam birden öksürmeye başladı, şiddetle. Bu yüzden gözlerini kapattı, tekrar açtığında artık kıza bakmıyordu. Beceriksizce göğsüne dokundu, sonra başını çevirip üstüne baktı.</p>

  <p>"Bütün gece üstümdekilerle uyumuşum."</p>

  <p>"Kahveni iç."</p>

  <p>Kıza baktı. O ana dek kımıldamamıştı, yine kımıldamadı. Üzerinde şarap rengi ceket, gri yeşil bir eşarp vardı. Gri yeşil gözleri profilden derin üçgenler gibi görünüyordu. Kızdan öteye baktı, öteye, kahveyi görene dek. Büyük bir kap, kalın sıcak bir bardak, önceden doldurulmuş. Siyah, sert ve güzel. "Ooo," dedi elindeki bardağı koklayarak. İçti. "Ooo."</p>

  <p>Günışığına baktı. Güzel. Pencerede rüzgârla havalanarak dönen perdenin görünüşü, günışığında. Güzel. Parlak oval, günışığının kendi gölgesi, bir duvarın üzerindeki yuvarlak aynadan diğer duvarın temiz boyası üzerine yansıyan güneş. Güzel kahveden biraz daha içti.</p>

  <p>Bardağı yere koyup gömlek düğmeleriyle oynadı. Buruşuk ve terliydi. "Duş," dedi.</p>

  <p>Kız, "git yap," diyerek ayağa kalkıp büfeye gitti. Karton bir kutu ve birkaç kâğıt torba aldı. Kutuyu açtı, içinden elektrikli bir ısıtıcı çıkardı. Adam üç düğmesini açtı, dördüncü ve beşinci düğmeler küçük parçalanma sesleriyle açıldılar. Bir şekilde diğer giysilerini de çıkardı. Kız adamın ne yaptığıyla ilgilenmedi, ne ona ne de uzağa bakıyor, sakince ısıtıcıyla ilgileniyordu. Adam banyoya gitti, suyun sıcaklığını ayarlayana dek uzun bir süre musluklarla oynadı. Banyoya girip suyu ensesine akıttı. Bir tabağın içinde sabun buldu, başını ıslatıp kızgın bir şekilde sabunu başına sürttü, ta ki ılık, kibar sabun köpüğüyle kapla- nana kadar. <em>Allahım,</em> bu düşünce bir yerden geldi, <em>bir ksilofon kadar zayıfım. Biraz etlenip butlanmalıyım yoksa hasta olacağım... </em>Aynı düşünce dönüp geri geldi, kendini engelleyerek: <em>İyi olmak zorunda değilsin. İyileş ve hastalan</em>, <em>hasta kal. Daha çok hasta ol. </em>Adam kızgınca sordu, "Hastalanmak zorunda olduğumu kim söyledi?", fayanslardan yankılanan sesten başka cevap yoktu.</p>

  <p>Suyu kapatıp banyodan çıktı, havluluktan büyük bir havlu aldı. Bir ucuyla kafa derisini kurulamaya başladı, sonra boydan boya saçlarını kuruladı. Havluyu yere, köşeye attı, başka bir havlu alıp pembeleşene kadar bedenini sildi. O havluyu da atıp banyodan çıktı. Kapının yanındaki sandalyenin üzerinde duran bornozu alıp giydi.</p>

  <p>Kız tavanın içindeki üç mükemmel yumurtanın üzerine kokulu domuz yağı sürmekteydi. Adam yatağın ucuna oturduğunda kız usta bir hareketle bütün yağı tavada bırakarak yumurtaları tabağa sıyırdı. Yumurtalar mükemmeldi, beyazları sert, sarıları yırtılmamış ve yumuşak, üstleri ince bir tabakayla kaplanmış. Domuz eti; çıtır çıtır olmasına dört kısa saniye kalmış, kâğıtta kurutulmuş ve aromalı. Dışı kahverengi, içi yumuşak ve beyaz kızarmış ekmekler, tereyağ üzerlerinde hızla eriyor, koşuşup çukur ve boşlukları dolduruyordu; iki dilim tereyağlı, bir dilim reçelli. Bunlar günışığında sadece reçele ve vitraya özgü renkler saçarak duruyordu.</p>

  <p>Adam yedi, kahvesini içti; biraz daha yiyip biraz daha içti. Bu süre içersinde kız kucağında adamın gömleği olduğu halde iskemlede oturdu, ellerini dansçılar gibi tutuyordu. Bu arada düğmeler yumuşak ve narin kumaşta belirmeye başladı.</p>

  <p>Kızı seyretti, işini bitirdiğinde gelip gömleği almak için elini uzattı ama kız başını sallayıp işaret etti. "Temiz bir tane al."</p>

  <p>Adam yakalı, örgü bir kazak buldu. O giyinirken kız bulaşıkları yıkayıp yatağı düzeltti. Adam sandalyede arkasına yaslandı, kız Önünde diz çöküp adamın sol eline bulaşmış sosu temizlemeye başladı, yaraları inceleyip tekrar sardı. Bandaj sıkı ve rahatlatıcıydı. "Askıyı çıkarabilirsin artık," dedi mutlu bir ifadeyle, kalkıp yatağa gitti. Yatağın üzerinde yüzü adama dönük oturdu, gözleri ve ağzı dışında her yeri yine hareketsizdi.</p>

  <p>Dışarda sarı bir asmakuşu ince uzun bir iz bırakarak uçtu, içinden geçip izi parçaladı, parçalar parlak havanın içinden yere düştü. Boş boş gezinen bir kamyonet, içindeki ineklerin çıngıraklarını sallayarak geçti, bir boğuk sesli, bir de keman sesli iki adam şarkı söyleyerek yan taraftan araca bindi. Pencerelerin birinden merkezinde bir sinek olan küresel bir ses geldi, diğer pencerede beyaz bir kedi yavrusu belirdi. Sinek kediye uçtu, kedi gerilip sineğe vurdu, sinek zaten gidecekmiş gibi gözden kayboldu; sadece bir aptal onun dengesini kaybettiğini düşünürdü.</p>

  <p>Sessiz odada her şeyin gözetimsiz bırakılmasına karşın her şey kontrollü bir uyanıklık içindeydi. Kızın elleri hareketli, gözleri uyanıktı, bu arada Healing<a class="nref" href="../Text/footnotes.xhtml#n6" id="n6d"><sup>{6}</sup></a> adında, pipo temizleyicisini andıran bir adam Hip’in özünde, iliklerinde, onun belli bir poz veren rahatlamış bedenini bir dinlenip bir devam ederek temizleme çalışmalarına girmişti.</p>

  <p>Sonra, kız kalktı. Hiç danışmadan, sadece zamanı geldiği için küçük el çantasını alıp kapının yanında beklemeye başladı. Adam harekete geçti, ayağa kalkıp kıza gitti. Dışarı çıktılar.</p>

  <p>Toprağın yumuşak ve bakımlı olduğu bir yere yürüdüler. Aşağıdaki boşlukta bazı çocuklar top oynuyordu. Bir süre durup çocuklara baktılar. Kız adamın yüzüne bakıp bu yüzde oyunun tamamı yerine sadece hareket eden figürleri gördüğünde adamın dirseğine dokunup yürümeye devam etti. İçinde ördekler olan bir göl ve çiçek tarhlarıyla bezeli düz taş yollar gördüler. Kız bir çuhaçiçeği koparıp adamın yakasına taktı. Bir bank gördüler. Adamın biri temiz, beyaz bir aracı onlara doğru itiyordu. Kız sosisli sandviç ve bir şişe soda alıp adama verdi. Adam sessizce yedi ve içti.</p>

  <p>Birlikte sessiz bir zaman geçirdiler.</p>

  <p>Karanlık çökmeye başladığında adamı odaya geri getirdi. Yarım saat yalnız bıraktıktan sonra döndüğünde adamı bıraktığı yerde aynen oturur buldu. Paketleri açtı, etleri pişirip salatayı hazırladı, adam yerken biraz daha kahve yaptı. Yemekten sonra adam esnedi. Kız hemen ayağa kalktı. "İyi geceler," dedi ve gitti.</p>

  <p>Adam yavaşça dönüp kapalı kapıya baktı. Bir süre sonra "iyi geceler," dedi. Giysilerini çıkarıp yatağa girdi, ışığı kapattı.</p>

  <p>Ertesi gün otobüse binip bir lokantada öğlen yemeği yediler.</p>

  <p>Sonraki gün dışarda biraz daha uzun kalıp konser izlediler.</p>

  <p>Bir akşamüstü yağmur yağarken sinemaya gittiler, adam hiç ses çıkarmadan, gülümsemeden, memnuniyetsizlik göstermeden, müzikle birlikte hareket etmeden izledi.</p>

  <p>"Kahven." "Haydi şunları yıkamaya götürelim." "Gel." "İyi geceler." Kızın adama söylediği şeyler bunlardı. Bunun dışında adamın yüzüne bakıp bir şey ümit etmeden beklerdi.</p>

  <p>&nbsp;</p>

  <p>Adam uyandı, çok karanlıktı. Nerede olduğunu bilmiyordu. Yüz oradaydı, kalın kaslı, solgun, kalın göz mercekleri ve sivri çenesiyle. Sözcük kullanmadan adam ona kükredi, o da adama sırıttı. Yüzün odada değil, kendi kafasında olduğunu fark edince yüz yok oldu... hayır; sadece adam kızgınlıkla doldu; beyni neredeyse sinirden eriyecekti. <em>Evet ama kim bu adam?</em> diye sorup cevap verdi: "Bilmiyorum, bilmiyorum, bilmiyoru... Sesi bir mırıltıya dönüştü, yumuşadı, yok olana kadar yumuşadı. Adam derin bir nefes aldı, içinde bir şey kayıp düştü, adam ağlamaya başladı. Biri elini tuttu, öbür elini de tuttu, ikisini yan yana getirdi; bunu yapan kızdı, onu duyup gelmişti. Adam yapayalnız değildi.</p>

  <p>Yapayalnız değil ... bu daha çok bağırmasına neden oldu, acı acı. Ona eğilince adam kızın bileklerini tuttu, karanlıkta yüzüne ve saçına baktı, ağlamaya başladı.</p>

  <p>Ağlamasını bitirene kadar, elini tuttuğu sürece kız adamın yanında kaldı. Ellerini bıraktığında uyuşmuştu, battaniyeyi adamın üzerine örtüp ayaklarının ucuna basarak dışarı çıktı.</p>

  <p>&nbsp;</p>

  <p>Adam sabahleyin yatağın kenarında oturup kahvesinden çıkan dumanın günışığında dağılıp yok olmasını seyrederken kız yumurtaları önüne koyunca kafasını kaldırıp baktı. Ağzı titredi. Kız önünde dikilip bekledi.</p>

  <p>Sonunda "Sen kahvaltı etmedin mi?" diyebildi adam.</p>

  <p>Kızın gözlerinde bir şeyler parladı. Başını salladı.</p>

  <p>Adam tabağa bakıp anlam çıkarmaya çalıştı. Sonunda tabağı biraz itip kalktı. "Bu senin," dedi. "Ben biraz daha yaparım".</p>

  <p>Kızın daha önce de gülümsediğini görmüş ama önemsememişti. Şimdi bütün o önceki gülüşlerin sıcaklığı bu gülüşte toplanmıştı sanki. Kız oturdu ve yedi. Adam kızın yaptığı kadar iyi olmasa da kendi yumurtalarını kızarttı. Daha ekmeği kızartmadan yumurtalar olmuştu, yumurtaları yerken ekmekleri yaktı. Kız hiçbir şekilde yardım etmeye çalışmadı, adam boş boş küçük masaya bakıp esneyip çenesini ovuşturduğunda bile. Adam aradığını bulmuştu - büfenin üzerindeki diğer bardak. Kıza kahve koyup onun dokunmadığı diğer bardağı kendine aldı, kız yine gülümsedi.</p>

  <p>"Adın ne?" diye sordu adam ilk kez.</p>

  <p>"Janie Gerard."</p>

  <p>"Ya."</p>

  <p>Kız bir süre düşündükten sonra yatağın ayakucuna uzanıp askısından asılı çantasını aldı. Çantayı kendine çekti ve açarak içinden kısa bir metal parçası çıkardı. İlk bakışta alüminyum bir tüpe benziyordu, yirmi santim uzunluğunda ve oval kesitli. Ama esnekti, demir çubuklarla değil iplikten örülmüştü. Kız adamın, bardağın yanındaki sağ avucunu açıp tüpü içine koydu.</p>

  <p>Adam bardağa doğru baktığı için kızın bunu yaptığını görmüş olmalıydı. Parmaklarını kapamadı. İfadesi değişmedi. Bir parça ekmek aldı. Tüp elinden düşüp yuvarlandı, masanın kenarına gelip yere düştü. Adam ekmeğe yağ sürmeye başladı.</p>

  <p>&nbsp;</p>

  <p>O beraber yenen ilk yemekten sonra her şey farklıydı. Pek çok değişiklik vardı. Kızın önünde bir daha asla soyunmadı, kızın yemek yememesini görmezlikten gelmedi. Bazı şeyleri o ödemeye başladı: otobüs biletleri, öğlen yemekleri, bir yere girerken kızın önden girmesi, karşıdan karşıya geçerken kızın koluna girmesi. Kızla alışverişe gittiklerinde dönüşte paketleri taşırdı.</p>

  <p>Adını hatırladı; "Hip"in "Hippocrates"in kısaltması olduğunu bile hatırladı. Gelgelelim, adının nerden geldiğini, nerde doğduğunu ve kendisiyle ilgili diğer şeyleri hatırlamaktan acizdi. Kız zorlamadı, sormadı. Sadece günlerini adamla geçirip bekledi. Alüminyum tüp parçasını da meydanda bıraktı.</p>

  <p>Tüp nerdeyse her sabah kahvaltı tabağının yanındaydı. Adamın diş fırçası içine sokulmuş bir şekilde banyoda olduğu da olurdu. Bir keresinde tüpü ceketinin yan cebinde parayla buldu, paralar tüpün içine sokulmuştu. Adam paraları tüpün içinden çıkardı, farkında olmadan tüpü yere düşürdü, kız onu yerden aldı. Kız bir keresinde de tüpü ayakkabısının içine koydu, adam ayakkabıyı giymeye çalışıp beceremeyince yere koyup bıraktı. Sanki tüp ona görünmezdi; paraları alırken yaptığı gibi tüpü tutmak zorunda kaldığı zaman bu işi sakarca yapardı, dikkatsizce ve belli ki unuturdu. Janie bunu hiç konu etmedi. Tüpü sessizce adamın önüne koydu, defalarca, bir sarkaç kadar sabırlıydı.</p>

  <p>Artık akşamüstlerinin sabahları vardı, günlerininse dünleri. Daha önce oturdukları bir bankı hatırlamaya başladı, gittikleri bir tiyatroyu, geri dönüşlerde yolu o gösterirdi. Günlük planlar yapmaya başladığı an, kız yardımı kesti.</p>

  <p>Kızla geçirdiği zamandan başka hatırlayacak anısı olmadığı için, o günler keşif günleriydi. Pikniklere gidip otobüslere bindiler. Başka bir tiyatro buldular, ördekli yerden başka kuğular olan bir yer daha buldular.</p>

  <p>Başka türlü bir keşif de vardı. Bir gün adam odanın ortasında durup bir duvardan diğerine, pencerelere, yatağa bakarak sordu: "Ben hastaydım, değil mi?"</p>

  <p>Bir gün caddenin bir yanında durup diğer taraftaki çirkin binaya baktı. "Ben oradaydım."</p>

  <p>Bu olay yavaşlayıp, esneyerek erkek giysileri satan mağazanın içine bakmasından günler sonra olmuştu. Yok, hayır, içine değil, binanın kendine, camına.</p>

  <p>Janie yanında yüzünü seyrederek bekledi.</p>

  <p>O yavaşça sol elini kaldırıp açtı, elinin arkasındaki yara izine baktı, bileğindeki biri uzun, biri kısa düz çizgilere.</p>

  <p>"İşte," dedi kız. Tüpü adamın eline bastırdı.</p>

  <p>Adam eline bakmadan parmaklarını kapadı, yumruk yaptı. Sürpriz, uzuvlarında bir şimşek gibi çaktı, sonra saf bir şiddet, kızgınlık gibi bir şey. Ayaklarının üzerinde sallandı.</p>

  <p>"Tamam," dedi Janie yavaşça.</p>

  <p>Adam soru sorarcasına homurdandı, kıza bir yabancıya bakarmış gibi baktı, onu nerden tanıdığını çıkartmaya çalışıyormuş gibi gözüküyordu. Adam elini açıp içindeki metal parçasına dikkatle baktı. Tüpü havaya atıp tuttu. "Bu benim," dedi.</p>

  <p>Kız başını salladı.</p>

  <p>"Şu camı ben kırdım." Pencereye baktı, metal parçasını tekrar havaya attı, sonra tüpü cebine koyup yürümeye başladı. Uzun süre sessizdi, tam evin merdivenlerini çıkarken, "dükkânın camını kırdığım için beni hapse attılar. Sen beni hapisten çıkardın, hastalandım, iyileşene kadar beni buraya getirdin," dedi.</p>

  <p>Anahtarlarını çıkarıp kapıyı açtı, geriye çekilip kızın geçmesine izin verdi. "Neden bunu yapmak istedin?" diye sordu.</p>

  <p>"İstedim işte," dedi kız.</p>

  <p>&nbsp;</p>

  <p>Yerinde duramıyordu. Dolaba gidip takım elbiselerinin, spor ceketinin ceplerini ters çevirdi. Odada yürüyüp büfenin üstündeki örtüyü amaçsızca pençeledi, çekmeceleri açıp kapattı.</p>

  <p>"Ne oldu?"</p>

  <p>"O şey," dedi zayıfça. Banyoya girip çıktı. "Biliyorsun, o pipo gibi şey."</p>

  <p>"Aaa," dedi kız.</p>

  <p>"Yetti artık," diye söylendi mutsuzca. Odada bir kez daha dolaştıktan sonra yatağın kenarında oturan Janie'yi omuzlayarak gece lambasına uzandı. "İşte burada!"</p>

  <p>Baktı, esnetti, iskemleye oturdu. "Bir şey kaybetmekten nefret ediyorum," dedi, rahatlamıştı. "Bu uzun süredir bendeydi."</p>

  <p>"Hapiste eşyalarını koydukları zarftaydı." dedi Janie.</p>

  <p>"Ya, ya." Tüpü elinde çevirdi, sonra havaya kaldırıp parlak, kalın, öğüt veren işaret parmağı gibi salladı. "Bu şey-"</p>

  <p>Kız bekledi.</p>

  <p>Adam başını salladı. "Uzun zamandır bende," dedi yine. Ayağa kalktı, yürüdü, tekrar oturdu. "Birini arıyordum... <em>Ah! </em>" diye kükredi, "Hatırlayamıyorum."</p>

  <p>"Tamam," dedi kız kibarca.</p>

  <p>Adam başını ellerinin arasına aldı. "Nerdeyse buluyordum allahın cezasını," dedi kükreyen bir sesle. "Ne zamandır arıyorum. <em>Hep</em> onu arıyorum."</p>

  <p>"Hep mi?"</p>

  <p>"Yani şeyden beri... Janie yine hatırlayamıyorum."</p>

  <p>"Tamam."</p>

  <p>"Tamam, tamam. Tamam değil!" Doğrulup kıza baktı. "Özür dilerim Janie. Sana bağırmak istemezdim."</p>

  <p>Kız gülümsedi. "O mağara nerdeydi?" diye sordu adam.</p>

  <p>"Mağara?" diye tekrarladı kız.</p>

  <p>Adam kollarını salladı. "Mağaramsı şey. Yarı mağara, yarı dağ evi. Ormanda. Neredeydi?"</p>

  <p>"Orada seninle miydim?"</p>

  <p>"Hayır," dedi hemen. "O önceydi sanırım. Hatırlamıyorum."</p>

  <p>"Bunun için kendini üzme."</p>

  <p>"<em>Üzüyorum</em>!." diye karşılık verdi adam heyecanlı bir şekilde. "Üzülebilirim değil mi?" Sözler ağzından çıkar çıkmaz kızın bağışlar bakışlarını aradı, aradığını da buldu. "Anlamak zorundasın," dedi sessiz bir şekilde, "bu benim - şey - Bak," dedi heyecanla dönerek, "ne olduğunu hatırlamadığın halde dünyadaki her şeyden önemli olan bir şey olabilir mi?"</p>

  <p>"Olur."</p>

  <p>"Bana oldu," dedi suratsızca. "Hoşuma da gitmiyor."</p>

  <p>"Kendini çok yoruyorsun." dedi Janie.</p>

  <p>"Tabi ki!" diye patladı adam. Etrafına bakınıp şiddetle başını salladı. "Nedir bu? Burada ne arıyorum? Sen kimsin Janie? Bundan ne anlıyorsun?"</p>

  <p>"Senin iyileştiğini görmek hoşuma gidiyor."</p>

  <p>"Yaa, iyileşmek," diye kükredi. "İyileşmeliyim! Hasta olmalıyım. Hasta, daha da hasta."</p>

  <p>"Bunu sana kim söyledi?" dedi kız ayaklarını yere vurarak.</p>

  <p>Adam "Thompson," diye bağırıp kendini bıraktı, suratında aptal bir şaşkınlıkla kıza bakıyordu. Yetişkin birinin çıkarabileceği tiz, çatlak sesiyle inledi, "Thompson? Thompson da kim?"</p>

  <p>Kız titreyip alelade bir şekilde, "sana hasta olman gerektiğini söyleyen kişi sanırım," dedi.</p>

  <p>"Yaa," diye fısıldadı adam, yapılan açıklamanın yumuşakça odaklanmış seliyle, "Yaaa-... dedi. Esnek tüpü kıza doğru salladı. "Onu gördüm. Thompson." Tüp o zaman gözüne takıldı, havaya kaldırıp tüpe bakmaya devam etti. Başını salladı, gözlerini kapattı. "Şey arıyordum ..." Sesi yavaşça azaldı.</p>

  <p>"Thompson’ı mı?"</p>

  <p>"Yoo!" diye homurdandı. "Onu asla görmek istemedim! Evet, istedim. Kafası patlayana kadar dövmek için."</p>

  <p>"İstedin mi?"</p>

  <p>"Evet. O, o- <em>başıma</em> ne oluyor?" diye çığlık attı.</p>

  <p>Kız, "şşşş," diyerek onu sakinleştirdi.</p>

  <p>"Hatırlayamıyorum, hatırlayamıyorum" dedi adam kalbi kırılmış bir şekilde. "Şey gibi ... Bir şeyin yerden havaya kalktığını görürsün, tutmak istersin, o kadar yükseğe sıçrarsın ki dizkapağının çatırtısını duyarsın, uzanırsın, parmakların değer, sadece parmak uçları... ." Göğsü kabarıp çöktü. "Orada asılı kalır, sanki sonsuza kadar, parmakların üstünde, yakalayamayacağını, tutamayacağını bile bile. Sonra düşersin, senden uzaklaşmasını gözlersin, küçüle küçüle ve sen hiçbir zaman Geriye yaslanıp gözlerini kapattı. Kalbi hızla çarpıyordu. Nefes aldı, zar zor duyulur bir sesle, "ve sen hiçbir zaman ..."</p>

  <p>Yumruklarını sıktı. Tüp hâlâ elindeydi, keşfe, meraka, şaşkınlığa geri döndü. "Uzun zamandır bende," dedi elindekine bakarak. "Çılgınlık. Bu sana çılgınlık gibi geliyor olmalı Janie."</p>

  <p>"Oh, hayır."</p>

  <p>"Benim çılgın olduğumu mu düşünüyorsun?"</p>

  <p><em>"Hayır.</em>"</p>

  <p>"Ben hastayım." diye mırıldandı.</p>

  <p>Kız şaşırtıcı bir şekilde güldü. Adama doğru gelip onu ayağa kaldırdı, banyoya götürüp ışığı yaktı. Adamı içeri itti, lavaboya doğru, elinin tersiyle aynaya vurdu. "Kim hasta?"</p>

  <p>Adam parlak saçlarına ve duru gözlerine bakan sıkı etli, düzgün kemikli yüze baktı. Gerçekten şaşırmış bir şekilde Janie'ye döndü. "Yıllardır bu kadar iyi görünmemiştim! Şeyde olduğumdan beri... Janie, ben orduda mıydım?"</p>

  <p>"Orduda mıydın?"</p>

  <p>Adam yine aynaya baktı. "Hasta <em>görünmediğim</em> kesin," dedi kendi kendine. Yanağına dokundu. "Kim bana hasta olduğumu söyleyip duruyor?"</p>

  <p>Janie’nin uzaklaşan ayak seslerini duydu. Işığı kapatıp arkasından gitti. "Şu Thompson’in belini kırmak istiyorum." dedi. "Onu bir şeye fırlatmak -"</p>

  <p>"Ne oldu?"</p>

  <p>"Komik. Diyecektim ki, duvara fırlatırım. O kadar çok düşünüyordum ki gözümün önüne getirebildim."</p>

  <p>"Belki de gerçekten yaptın."</p>

  <p>Başını salladı. "Duvar değildi. Düz bir camdı. Biliyorum!" diye bağırdı. "Onu gördüm, neredeyse vuracaktım. Onu orda, sokakta bana bakarken gördüm, bağırıp üstüne atladım ve... v... ." Yaralı eline baktı. Şaşırmıştı, "bunun yerine dönüp cama vurdum. Tanrım!"</p>

  <p>Güçsüz bir şekilde yerine oturdu. "Hapse bu yüzden girdim. Hasta hasta o kokuşmuş hapiste yattım. Yemek yok, hareket etmek yok, hastalan, daha da hastalan. Ama şimdi bitti."</p>

  <p>"Tamamen bitmedi, değil mi?"</p>

  <p>Kıza baktı. "Hayır, hayır, bitmedi. Sana teşekkür ederim." Kızın gözlerine, ağzına baktı. "Sen Janie? Neyin peşindesin?"</p>

  <p>Kız gözlerini yere indirdi.</p>

  <p>"Özür dilerim, özür dilerim. Sanırı... Kıza elini uzattı, değmeden çekti. "Bana bugün ne oldu bilmiyorum. Sadece... seni anlamıyorum Janie. Bugüne kadar senin için ne yaptım?"</p>

  <p>Kız hemen gülümsedi, "İyileştin."</p>

  <p>"Bu yeterli değil. Nerede yaşıyorsun?"</p>

  <p>Kız işaret etti. "Koridorun sonunda."</p>

  <p>"Ah,"dedi. Çığlıklar atıp resmi ittiği geceyi utançla hatırladı. Arkasını dönüp konuyu değiştirmeye çalıştı. "Haydi çıkalım."</p>

  <p>"Tamam." Kızın sesinden anladığı bir rahatlama mıydı?</p>

  <p>&nbsp;</p>

  <p>Lunaparka gittiler, pamuk helva yiyip dans ettiler. Adam yüksek sesle dans etmeyi nerede öğrendiğini hatırlamaya çalıştı, geç saatlere kadar, onu rahatsız eden konular hakkında tek söylediği buydu. Janie'yle beraber olmaktan ilk kez bilinçli olarak hoşlanmıştı; bu bir hayat tarzı olmaktan çok raslantısal bir şeydi. Onun bu kadar çabuk güldüğünü, şunu bunu tadıp değişik şeylere binmek istediğini, bir şeyleri merak edip görmeye gitmek istediğini hiç bilmiyordu. Güneş batarken yan yana durup gölü seyrettiler. Sağda solda sevgililer vardı. Hip bu manzara karşısında gülümseyip bir şeyler söylemek için Janie'ye döndüğünde onun gergin hatlarını yumuşatan istekliliğiyle karşılaştı. Tanımlanamaz ve hassas bir duygu kabarması başını çevirmesine neden oldu. Bu bir bakıma onun sık rastlanmaz iç gözleminin fark edilip karışılmak istenmemesi, bir bakıma da onunla ilgilenmenin kızın bütün hayatı olmadığının anlaşılmasıydı. Hayat onun için kızın hücreye geldiği gün başlamıştı, bütün niyetler ve amaçlarıyla. Kızın ondan önce geçirdiği çeyrek yüzyılın kendisininki gibi temiz bir geçmiş olmadığı hiç aklına gelmemişti.</p>

  <p>Onu neden kurtardı? Eğer illa birisini kurtarmak gerekiyorduysa neden onu seçmişti? Ve - neden?</p>

  <p>Ondan ne isteyebilirdi ki? Kaybolmuş hayatında kıza verebileceği bir şey var mıydı? Eğer varsa onu sessizce kıza adadı, o artık Janie'nindi, her neydiyse; o kadar tahayyül edilemez bir şeydi ki, kızın ondan alabileceği her şey, o şeyi üreten, kendi keşfettiği hayattan daha değerliydi.</p>

  <p>Ama bu ne olabilirdi?</p>

  <p>Adam kumsala ve onun küçük, sevgililer galaksisine baktı, her çift kendi dünyasındaydı, kendi hallerinde, ışık saçan günbatımında rüzgârda sallanan diğerleriyle de uyum içinde. Sevgililer... aşkın kuvvetli çekişlerini hissetti... sisler içinde, nerede ve kiminle olduğunu tam olarak hatırlayamıyordu... ama oradaydı ve onun eski refleksiyle, <em>onu yakalayana kadar değil </em>- Düşünceyi yine kaybetti. Her neyse onun için aşktan, evlilikten, işten ve albaylıktan daha önemliydi. (Albaylıktan mı? Hiç albay olmak istemiş miydi?)</p>

  <p>Belki bu bir yarışmaydı. Janie onu seviyordu. Kız onu gördüğünde şimşekler çakmış ve onu istemişti, bu yolda kendine göre ilerliyordu. Eh, öyleyse! İstediği buysa ...</p>

  <p>Adam gözlerini kapadı, kızın yüzü gözlerinin önündeydi, o bekleyen, dikkatli sessizlikte başının eğikliği; ince, kuvvetli kolları ve çevik bedeni, sihirli, aç ağzı. Güzel erkek kafasıyla çekmiş olduğu bir seri resim gördü, fakat bu resimler onun "aktif olmayan", sorunlu kafasında dosyalanmıştı: Janie’nin bacaklarının polikrom bulutlu ipek eteğinin altından görünüp pencerede yansıyan silueti. Janie, bir köylü bluzu içinde, çıplak omzuna ve göğsünün üst kıvrımına değen, kıvrılmış, düz bir sabah güneşi okuyla. Janie dans ederken, kıvrılıp adeta ikisi bir elektroskobun altın yapraklarıymış gibi ona yaklaşırken. (<em>Nerede görmüştü</em>... <em>çalışmıştı</em>... <em>elektroskopla? Ah, elbette! Şeyde</em>... Ama yok oldu.) Janie, köpüren karanlıkta güçlükle görünen naylon bir sis ve onun gözyaşlarının parıldayan asidi arkasından solgunca parladı, sakinleşene kadar onun elini tutarken.</p>

  <p>Bu tahrik değildi, birlikte yenilen yemeklerin yakınlığı, yürüyüşler, paylaşılan uzun sessizlikler, dokunmadan, cezbetmeye çalışan bir kelime olmadan. Bastırılmış ve sessiz sevişme bile özen isteyen, aç ve susuz bir şeydi. Janie bir şey istemedi. O sadece... sadece bekledi. Eğer ilgisi adamın karanlık geçmişine yönelikse pasif bir tavır içindeydi, adamın verebileceği şeylere açık değildi. Eğer istediği adamın olduğu, yaptığı bir şeyse Thompson ve Bromfield’in yaptığı gibi sorgulayıp dürtükleyip, inceleyip burnunu sokamaz mıydı? (<em>Bromfield? O da kim?)</em> Ama kız bunları hiç yapmadı, hiç.</p>

  <p>Hayır, bu öbür şey olmalı, kızın, âşıklara, keman sesinden büyülenmiş kolsuz bir insanın yüzünde oluşan ifadeyle, hüzünle bakmasına neden olan şey ...</p>

  <p>Janie’nin parlak, hareketsiz, bekleyen ağzının resmi. Janie’nin akıllı ellerinin resmi. Janie’nin omzu kadar yumuşak, kolu kadar sert olan sıcak, vahşi, istekli bedeninin resmi -</p>

  <p>Birbirlerine döndüler, adam kullanan, kız kullanılan bir araçtı. Nefesleri onları terk etti, canlı ve bağlayıcı bir sembol, bir söz olarak aralarında asılı kaldı. Ağır iki kalp atışlık zaman için âşıklarla bezenmiş galakside onların kendi gezegeni vardı; Janie’nin yüzü konsantrasyondan buruşmuş, çok ağır bir kontrola doğru değil, ayarlamanın nazik doğruluğuna doğru bükülmüş.</p>

  <p>Adama bir şey oldu, adeta ta içinde en sertinden küçük bir boşluk küresi belirmişti. Tekrar nefes aldı, aralarındaki sihir kendini toparlayarak onları yutup öldüren boşluğu doldurmak için nefesle birleşti, hepsi bir saniyede. Kızın yüzündeki kısa, spastik değişiklik hariç ikisi de kımıldamadı; günbatımında birbirlerine yakın, hareketsiz duruyorlardı; kızın şerefli, yer yer rengi değişmiş, yer yer kendi gölgesinde parlayan yüzü adamınkine dönüktü. Fakat birbirine karışmanın büyüsü bozulmuştu; ikisiydiler, bir değil ve bu da sessiz Janie, sabırlı Janie, durdurulmamış fakat uyanık olmayan Janie'ydi. Hayır, asıl değişiklik adamdaydı. Elleri kıza sarılmak üzere kontrol edilemez bir şekilde kalkmıştı, dudakları doğmamış öpücüğü tutamayıp bıraktı, öpücük kayboldu. Adam geri çekildi. "Gidelim mi?"</p>

  <p>Janie’nin yüzünden hızlı bir pişmanlık dalgası geçti. Bu da diğer şeyler gibi adamı hasta edecek bir şeydi: yumuşak, belirli bir yapısı olan şeyler sonsuza kadar parmak uçlarına geliyor ama hiçbir zaman avucuna alamıyordu. Adam kızın pişmanlığını anladı, anlaması için oradaydı - yok oldu, olduğu gibi, yavaş yavaş azalarak ondan uzaklaştı.</p>

  <p>Sessizce yürüdüler, ışıklar ve ışıkların merhamet uyandıran güçleri; lunaparkta sahte bir yürümemekte direnme hareketi. Gerçek parlaklığı arkalarında bıraktılar, belirli hareketi. Hepsini; özel bir reaksiyon için yeterince kalmayana kadar. Tahta savaş gemilerine tenis topu atan sıkıştırılmış hava tabancaları; oyuncak tazıların tepeye tırmanması için çevirdikleri manivelalar; balonlara attıkları oklar, bütün bunlarla gömdükleri şey o kadar önemsemeye değmezdi ki geride hiçbir tümsek bırakmadı.</p>

  <p>Özenle hazırlanmış bir standda savaştan kalma birkaç servo mekanizması radar silahlarını taklit etmek üzere donatılmıştı. Elle kullanılan minyatür bir uçaksavar vardı, en ufak bir hareketi, arkasındaki büyük servo-güçlü silah tarafından sertçe takip ediliyordu. Yarım yuvarlak tavanda uçak siluetleri görülüyordu. Sonuçta aygıtlar ve göz kamaştırmaktan oluşan iyi bir yığın, gerçek bir üst düzey işporta malı.</p>

  <p>Önce Hip gitti, eğlenmişti, büyülenmiş ve merakının uyanmış olduğu, kamçı ve yedi metre uzaktaki büyük silahın zikzakları tarafından taklit edilen hareketlerinden belliydi. İlk "uçağı" kaçırdı, İkincisini de; bundan sonra doğru hesaplama hatasında bulundu ve vurabildiğince hızlı vurup her hedefi devirdi. Janie çocuk gibi ellerini çırptı, görevli de onu, giriş ücretinin ancak beşte biri değerinde olan parlak, seramikten bir polis köpeği heykeliyle ödüllendirdi. Hip heykeli gururla aldı, Janie'ye tetiğe geçmesini işaret etti. Janie, hareketli aleti çekingence kullanıp koca silah kendini salladıkça güldü. Adamın yanakları değişti, gözleri her atışın varacağı yeri uzmanca bekliyordu, belli belirsiz. "Kırka çık, sağ tarafa geç albay, yoksa kötü periler füzelerinin manyetik alanını bozacak."</p>

  <p>Janie’nin gözleri bir miktar kısıldı, belki bunu nişan almasına yardımcı olsun diye yapmıştı. Adama karşılık vermedi. İlk hedefi, daha yapay ufukta belirmeden vurdu, İkinciyi ve üçüncüyü de. Hip ellerini birbirine vurup heyecanla Janie’nin adını söyledi. Kız bir an için kendine gelirmiş gibi oldu, kendini konuşmaya zorlayan meşgul bir adamın garip, çabalayan ifadesiyle. Sonra arka arkaya dört tane kaçırdı. İki tanesini vurdu, biri alçak, biri yüksek, sonuncuyu beş yüz metre ile kaçırdı. "Pek iyi değil." dedi, titriyordu.</p>

  <p>"Yeterince iyi," diye cevap verdi Hip nazikçe. "Şimdilerde onları vurman gerekmiyor biliyorsun."</p>

  <p>"Gerekmiyor mu?"</p>

  <p>"Yoo. Sadece yakınlaş yeter. Füzelerin sonrasını halleder. Bu, dünyanın en diyabetik köpeği."</p>

  <p>Kız gözlerini adamın yüzünden köpeğe çevirip kıkırdadı. "Onu hep saklayacağım. Hip, o parlak şeyler ceketine yapışıyor. Haydi geri verelim onu."</p>

  <p>Uygun bir alıcı bulmak için gösterişli standların arasında bir aşağı bir yukarı dolaştılar, sonunda mısırının koçanında kalmış yağ ve su artıklarını sistematik bir şekilde emen ağırbaşlı, haşarı, yedi yaşlarında bir çocuk buldular. "Bu <em>senin</em> için," dedi Janie neşeyle. Çocuk kendisine uzatılan hediyeyi görmezden geldi, korkutucu bir şekilde yetişkin birininkine benzeyen gözlerini Janie’nin yüzüne dikti.</p>

  <p>Hip güldü. "Satılık değil!" Çocuğun yanına çömeldi. "Seninle anlaşalım. Bir dolar karşılığında bunu alıp götürür müsün?"</p>

  <p>Yanıt yok. Çocuk mısırını emip Janie'ye bakmayı sürdürdü.</p>

  <p>"Zor müşteri." diye söylendi Hip.</p>

  <p>Birden Janie’nin tüyleri ürperdi. "Haydi onu yalnız bırakalım" dedi, huzuru kaçmıştı.</p>

  <p><em>"Benimle</em> pazarlık edemez," dedi Hip neşeyle. Heykelciği çocuğun sürünmekten aşınmış ayakkabılarının yanına koyup cep gibi görünen bir yırtığa bir dolarlık banknot sıkıştırdı. "Sizinle iş yapmak bir zevkti, efendim," dedi ve yürüyen Janie'yi izledi.</p>

  <p>"Sıradan bir geveze," deyip güldü Janie'ye yetiştiğinde. Arkasına baktı. Yarım blok ötede çocuk hâlâ Janie'ye bakıyordu. "Hayat boyu sürecek bir etki bırakmışa benziyorsun- <em>Janie</em>!"</p>

  <p>Janie ölü gibi durmuştu, gözleri açık ve ileri bakıyordu, ağzı şaşkınlıktan şok olmuş bir üçgendi. "Küçük <em>şeytan</em>!" diye söylendi. "Onun yaşında!" Dönüp geriye baktı.</p>

  <p>Mısırın küçük pis ellerden kurtulup, doksan derece dönüp yaramaz çocuğun elmacık kemiklerine vurduğunu gördüğünde Hip gözlerinin onu yanılttığına emindi. Mısır yere düştü, çocuk dört adım geri çekildi, hiç de cesur olmayan, haddini bilmez tiz bir çığlık attı, onlara yazıya dökülemez bir öneride bulunduktan sonra gözden yok oldu.</p>

  <p>"Of!" dedi Hip, şaşırıp kalmıştı. "Haklısın!" hayran hayran Janie'ye baktı. "Ne kadar keskin kulakların var büyükanne," dedi, kadınsı bir utancı şakayla kapatmaya çalışıp başarılı olamayarak. "İkinci yaptığına kadar ben bir şey duymamıştım."</p>

  <p>"Duymamış mıydın?" İlk olarak kızın sesindeki rahatsızlığı fark etmişti. Aynı zamanda anladı ki huzursuzluk ondan kaynaklanmıyordu. Kızın kolunu yakaladı. "Seni rahatsız etmesine izin verme. Haydi gel, bir şeyler yiyelim." dedi.</p>

  <p>Kız güldü, her şey yoluna girmişti.</p>

  <p>&nbsp;</p>

  <p>Aşırı parlak bir yeşile boyanmış masada yenen sıkı bir pizza ve soğuk bira. Kararan kulübelerin arasında, nefes alarak bekleyen son otobüse doğru yapılan mutlu, yorucu yürüyüş. İyi hesaplanmış otobüs koltuklarına tam uyan omurganın verdiği ait olma duygusu. Paylaşılan bir uyuklama, paylaşılan bir gülüş, yanıp sönen gecede saatte seksen kilometre hızla seyretmek ve sonunda tanıdık sokaktaki tanıdık durak, yankılanan ve boş ama <em>benim</em> şehrimdeki <em>benim</em> sokağım.</p>

  <p>Bir taksi şoförünü uyandırıp adresi verdiler. Hip, "Bundan daha canlı olabilir miydim?" diye mırıldandı köşesinden, sonra kızın duyduğunu fark etti. "Yani," diye düzeltti, "sanki bütün dünya, yaşadığım her yer, kafamın içinde küçük bir yerdeydi, o kadar derindeki dışarısını göremiyordum. Sen onu bir oda büyüklüğüne getirdin, sonra bir şehir kadar büyük, bu gece is... yani, işte çok büyük." diye bitirdi.</p>

  <p>Yalnız bir sokak lambası kızın cevap veren gülümseyişini aktardı. "Ne kadar büyüyeceğini merak ediyorum," dedi adam.</p>

  <p>"Çok daha büyük," dedi kız.</p>

  <p>Adam uykulu bir şekilde minderlere gömüldü. "Kendimi iyi hissediyorum," diye mırıldandı. "Janie... hasta gibiyim." dedi tuhaf bir tonda.</p>

  <p>"Ne olduğunu biliyorsun," diye cevap verdi Janie, sakince.</p>

  <p>Adamın içine bir sıkıntı geldi ve gitti, yavaşça güldü. "Yine o. Hatalı. Hatalı. Beni bir daha hasta edemeyecek. <em>Şoför!"</em></p>

  <p>Sesi, yarılan yumuşak bir odun gibi çıkmıştı. Şaşıran sürücü frenlere asıldı. Hip oturduğu yerden öne doğru uzanıp şoförü koltuk altlarından yakaladı. "Geri dön," dedi heyecanla.</p>

  <p>Şoför, "Allah Allah," diye söylendi. Manevra yaptı. Hip Janie'ye döndü, bir cevap, herhangi bir cevap, yarı oluşturulmuş, ama Janie soru bile sormamıştı. Sessizce oturup bekledi. Hip şoföre, "Bir sonraki blok. Hah, burası. Sola. Sola dön," dedi.</p>

  <p>Yerine çöktü, yanağı pencerenin camında, gözleri gölgeli evleri ve siyah bahçeleri tarıyordu. Bir süre sonra, "İşte. Şu ev, yüksek çiti olan."</p>

  <p>"İçeri gireyim mi?"</p>

  <p>"Hayır," dedi Hip. "Kenara çek. Biraz daha ileri... işte, içerisini görebileceğim bir yer."</p>

  <p>Araba durunca şoför dönüp arkasına bir göz attı. "İniyor musunuz? Bir dolar."</p>

  <p>"Şssss!" Ses öyle ani çıkmıştı ki şoför şaşkınlıktan oturakaldı. Başını sallayıp önüne döndü. Titredi ve beklemeye başladı.</p>

  <p>Hip bahçe kapısının aralığından, belli belirsiz pırıldayan beyaz eve, muazzam veranda ve garaj kapısına, düzgün kepenklere ve yelpaze şeklinde bir ışıkla aydınlatılmış kapıya baktı.</p>

  <p>"Bizi eve götür," dedi bir süre sonra.</p>

  <p>Eve varana kadar hiç konuşulmadı. Hip bir elini şakaklarına bastırarak gözlerini kapatmış oturuyordu. Arabada Janie’nin oturduğu köşe karanlık ve sessizdi.</p>

  <p>Araba durduğunda Hip dışarı süzüldü, yürümesi için farkında olmadan Janie'ye yol verdi. Şoföre parayı uzattı, üstünü aldı, bahşiş verdi. Taksi gitti.</p>

  <p>Hip durmuş elindeki paraya bakıyordu, avucunun içinde parayla oynadı. "Janie?"</p>

  <p>"Evet, Hip?"</p>

  <p>Kıza baktı, karanlıkta zor görüyordu. "Haydi içeri girelim."</p>

  <p>İçeri girdiler. Hip ışıkları yaktı. Kız şapkasını çıkarıp çantasını yatağın yanına astı, yatağa oturup ellerini kucağına koydu. Bekliyordu.</p>

  <p>Adam kör gibiydi, çok derin bir iç gözlem yapmaktaydı. Yavaşça uyandı, bakışları elindeki paraya takıldı. Bir dakika için para ona anlamsız geldi; sonra yavaşça, görülebilir şekilde parayı tanıdı, onu düşüncelerine ve ifadelerine koydu. Avcunu kapadı, salladı, kıza getirip gece masasının üzerine koydu - üç kırışık banknot, biraz bozuk para. "Bu benim değil." dedi.</p>

  <p>"Tabii ki senin!"</p>

  <p>Başını yorgunlukla salladı. "Hayır değil. Hiçbiri benim değil. Ne lunapark parası, ne alışveriş parası, ne sabah içilen kahveler, ne ... bu galiba kira."</p>

  <p>Kız ses çıkarmıyordu.</p>

  <p>"Şu ev," dedi Hip dalgınca. "Evi gördüğüm an orada daha önce bulunduğumu biliyordum. Hapse atılmadan hemen önce oradaydım. O zaman hiç param yoktu. Hatırlıyorum. Çok pis ve çılgındım, yiyecek bir şey istiyorsam arka tarafa gitmemi söylediler. Hiç param yoktu; bunu çok iyi hatırlıyorum. Sahip olduğum tek şey ..."</p>

  <p>Örülmüş metal tüpü cebinden çıkardı. Tüpün yan tarafına ışık vuruyordu, ışık yok oldu, Hip tüpü elinde sıktı, tüple gece masasını işaret etti. "Buraya geldiğimden beri param var. Ceketimin sol cebinde, her gün. Bu konuda bir endişem yok. O senin paran, değil mi Janie?"</p>

  <p>"Senin. Boş ver Hip. Önemli değil."</p>

  <p>"Yani benim mi?" diye haykırdı. "Sen bana verdiğin için mi benim param?" Kızın sessizliğini parlak bir kızgınlık ışığıyla sorguladı, başını salladı. "Ben de öyle düşünmüştüm."</p>

  <p>"Hip!"</p>

  <p>Birden sertçe başını salladı, üstünden geçen büyük, patlayıcı rüzgâr için bulabildiği tek ifade buydu. Kızgınlıktı, küçük düşmeydi, bilincini örten perdelere karşı derin bir yararsızlık ve öc atağıydı. İskemleye çöktü, elleriyle yüzünü kapattı.</p>

  <p>Kızın yakınlığını hissetti, kız elini onun omzuna koydu. "Hi... ." diye fısıldadı. Hip omzunu silkeledi, el gitmişti. Kız tekrar yatağa oturduğunda adam yayların belirsiz sesini duydu.</p>

  <p>Adam ellerini yavaşça aşağı sarkıttı. Yüzü buruşmuş ve acıyordu. "Anlamak zorundasın, sana kızgın değilim, yaptıklarını unutmadım" diye düşünmeden konuştu. "Kafam karışık," dedi sertçe. "Neden bilmiyorum. Yapmak zorunda olduğum şeyler, ne olduklarını bilmiyorum. Şey gibi..." Düşünmek için durdu, esen rüzgârda dans edip dönen binlerce kırıntıyı düzene koymak için. "Yanlış olduğunu biliyorum, burada olmamalıyım, yiyip içip para harcıyorum ama burada olmamam gerektiğini kim söyledi, bunu nerden öğrendim bilmiyorum. Ve... sana söylediğim gibi, birini bulmak, kim olduğunu, nedenini bilmiyorum. Bu gece dedim k... Durdu, oda uzun bir süre, dişlerinin ve sinirden kıvrılmış dudaklarının arasından çıkan nefesinin sesiyle doldu. "Bu gece, dünyam,... yaşadığım yer gittikçe büyüyor. Ancak şimdi o gördüğümüz evi de içine alacak kadar büyüdü. Köşeyi döndüğümüzde evin orada olduğunu biliyordum ve ona bakmak zorunda hissettim kendimi. Biliyordum, daha önce orada bulunmuştum, pis ve heyecanlıydım... kapıyı çaldım... arkaya gitmemi söylediler... onlara bağırdım... başka biri geldi. Sordum, şey hakkında—"</p>

  <p>Sessizlik, tekrar tıslayan nefes.</p>

  <p>orada yaşayan çocuklar, orada çocuk yoktu. Tekrar bağırdım, herkes korkmuştu, biraz toparlandım. Bilmek istediğim şeyi söylemelerini istedim. Kimseyi korkutmak istememiştim. Tamam dedim, çocuk yok, peki söyleyin, Alicia Kew nerde, bırakın Alicia Kew ile konuşayım."</p>

  <p>Toparlandı, gözleri parlıyordu, tüpü Janie'ye tuttu. "Görüyor musun? Hatırlıyorum, adının Alicia Kew olduğunu hatırlıyorum!" Yerine çöktü. 'Alicia Kew öldü', dediler. Sonra, ah, <em>onun </em>çocukları! Onları nerede bulabileceğimi söylediler. Bir yere yazdılar, buralarda olmal... ." Ceplerini yokladı, birden durup Janie'ye baktı. "Eski giysilerimdeydi, o <em>sende</em>, onu <em>sen</em> sakladın!"</p>

  <p>Eğer açıklasa, cevap verse sorun olmayacaktı ama kız sadece adamı seyretti.</p>

  <p>"Tamam," dedi Hip dişlerini gıcırdatarak, "bir şey hatırladım, diğerlerini de hatırlayabilirim. Ya da oraya geri gidip sorabilirim. Buna gerek yok."</p>

  <p>Janie’nin yüzündeki ifade değişmedi ama adam hâlâ kızda olduğunu biliyordu ve bu kız için zor bir şeydi.</p>

  <p>Nazikçe dedi ki, "Sana ihtiyacım vardı. Sen olmasan ölürdüm. Se... ." kızın onun için ne anlama geldiğini anlatacak sözcük yoktu, bu yüzden aramaktan vazgeçip devam etti. "Sana artık ihtiyacım yok. Ortaya çıkarmam gereken bazı şeyler var ama bunu kendim yapmalıyım."</p>

  <p>Janie sonunda konuştu: "Zaten kendin yaptın Hip. Hepsini. Benim tek yaptığım seni bunu becerebileceğin bir yere koymaktı. Ve - bunu yapmaya devam etmek istiyorum."</p>

  <p>"Buna gerek yok, artık büyük bir çocuğum. Uzun bir yol kat ettim; yaşıyorum. Bulunacak başka bir şey olamaz."</p>

  <p>"Çok şey var," dedi Janie üzgün üzgün.</p>

  <p>Adam başını olumlu anlamda salladı. "Sana söylüyorum, <em>biliyorum.</em> O çocukları bulmak, Alicia Kew’i, taşındıkları adresi - sorun yok, yakalamaya çalıştığım şeyi tuttuğum yer orasıydı. Bir tek şey daha: çocukların nerede olduğunu bilmek, tek istediğim bu. O da orada olacaktır."</p>

  <p>"O mu?"</p>

  <p>"O, biliyorsun, aradığım adam. Adı-" Ayağa fırladı. "Adı—"</p>

  <p>Bir elinin yumruğunu diğer avucuna koydu, ölümcül bir hamle. "Unuttum," diye fısıldadı.</p>

  <p>Elini başının arkasındaki kısa saçlara sürttü, konsantrasyondan gözleri bozuldu. Rahatladı. "Tamam, artık bulabilirim."</p>

  <p>"Otur," dedi Janie. "Haydi Hip. Otur ve beni dinle."</p>

  <p>İstemeyerek de olsa kızın dediğini yaptı; pişmanlıkla kıza baktı. Kafası yarı anlaşılmış cümle ve resimlerle doluydu. <em>Beni rahat bırakamaz mı?</em> diye düşündü, <em>Düşünmem için beni bırakamaz mı?</em> Fakat çünk... .. çünkü o Janie'ydi, bekledi.</p>

  <p>Janie "haklısın, yapabilirsin" dedi. Çok dikkatli ve yavaş konuşuyordu. "İstersen yarın o eve gidebilir, adresi alıp çoktandır aradığın şeyi bulabilirsin. Yalnız bunun senin için <em>hiçbir</em> anlamı olmayacak. Hip, <em>biliyorum</em>!"</p>

  <p>Adam kıza dik dik baktı.</p>

  <p>"İnan bana Hip, inan bana!"</p>

  <p>Hip odanın öbür ucundan gelip kızın bileklerini yakaladı, kızı ayağa kaldırıp kendi yüzünü kızınkine dayadı. "Biliyorsun!" diye bağırdı. <em>"Bahse girerim</em> biliyorsun. Her şeyi biliyorsun değil mi? Hep biliyordun. Ben bulmak için aklımı kaçırıyorum, sen oturmuş benim kıvranmamı izliyorsun!"</p>

  <p>"Hip! Hip, kollarım -"</p>

  <p>Adam kollarını daha sıkı sıkarak kızı sarstı. "Biliyorsun, değil mi? Benimle ilgili her şeyi?"</p>

  <p>"Bırak beni. Lütfen bırak. Hip, ne yaptığını bilmiyorsun!"</p>

  <p>Adam kızı yatağa fırlattı. Kız bacaklarını kıvırıp yan tarafına döndü, dirseğini destek yaptı ve gözyaşları arasından - inanılmaz gözyaşları - adamın bugüne kadar gördüğü Janie'ye ait olmayan gözyaşları arasından adama baktı. Buruşmuş kolunu tutup diğer elini büktü. "Bilmiyorsun," dedi boğulurcasına, "ne olduğun... ." Sonra sakinleşti, derin nefes alıyor, o imkânsız gözyaşları arasından olağanüstü, işkence görmüş, karşı gelinmiş ve adamın okuyamadığı bir mesaj yolluyordu.</p>

  <p>Adam yavaşça yatağın yanında diz çöktü. "Janie. Janie."</p>

  <p>Kızın dudakları kımıldadı. Gülümseme çabasında olan bir kımıldamaydı. Adamın saçlarına dokundu. "Tamam geçti" dedi.</p>

  <p>Janie başını yastığa dayayıp gözlerini kapattı. Hip bacaklarını altına aldı, yere oturdu, kollarını yatağın üstüne koydu, yanaklarını ellerini dayadı.</p>

  <p>Kız, gözleri kapalı dedi ki, "Anlıyorum Hip, anlıyorum. Yardım etmek istiyorum, yardım etmeye devam etmek istiyorum."</p>

  <p>"Hayır, istemiyorsun" dedi adam, kırgınlıkla değil, üzüntüye benzer bir duygunun derinliklerinden.</p>

  <p>Kızın tekrar ağlamaya başladığının farkındaydı - belki de nefes alışıydı. "Hakkımda bir şeyler biliyorsun. Aradığım her şeyi biliyorsun." Bu suçlamaydı ve adam üzgündü. Bunu sadece nedenlerini belirtmek için söylemişti. Başka türlü söylemenin imkânı yoktu. "Değil mi?"</p>

  <p>Kız gözleri hâlâ kapalı, başını salladı.</p>

  <p>"Tamam öyleyse."</p>

  <p>Adam ağır ağır kalkıp iskemleye gitti. <em>Benden bir şey istediği zaman,</em> diye düşündü vahşice, <em>sadece oturup bekliyor.</em> İskemleye çöküp kıza bakmaya başladı. Kız hareket etmiyordu. Adam bilinçli bir manevrayla düşüncelerindeki üzüntüyü attı, sadece içerik ve öğüt kalmıştı. Bekledi.</p>

  <p>Kız iç çekip doğruldu. Onun karışmış saçları ve renksiz yanaklarını görünce adamın içi bir merhamet dalgasıyla dolduysa da bunu hemen bastırdı.</p>

  <p>"Beni dinlemelisin. Bana güvenmelisin Hip."</p>

  <p>Adam yavaşça başını salladı. Kız gözlerini indirip ellerini kavuşturdu. Elini kaldırıp bileğinin tersiyle gözüne dokundu.</p>

  <p>"O kablo parçası," dedi.</p>

  <p>Tüp adamın düşürdüğü yerde duruyordu. Adam tüpü aldı. "Ne olmuş buna?"</p>

  <p>"Onu - onun senin olduğunu ilk ne zaman hatırladın?"</p>

  <p>Düşündü. "Ev. Eve gittiğim zaman, sormak için."</p>

  <p>"Hayır, onu kastetmiyorum. Yani, hastalandıktan sonra."</p>

  <p>"Ah." Kısa bir süre için gözlerini kapattı, kaşlarını çattı. "Pencere. Camı kırdığımı hatırladığımda. Hatırladım, sonra o...</p>

  <p>"...ah!" dedi aniden. "Elime onu sen verdin."</p>

  <p>"Bu doğru. Sekiz gün boyunca onu eline verdim. Bir keresinde ayakkabının içine koydum. Her gün, günde altı kere - sekiz gün Hip!"</p>

  <p>"Ben-"</p>

  <p>"Anlamıyorsun! Ah, seni suçlayamam."</p>

  <p>"Bunu söylemeyecektim. Sana inanmıyorum diyecektim."</p>

  <p>Sonunda kız ona baktı; o zaman adam anladıki kızın gözlerinin onun yüzüne bakmadığı anlar çok azdı. "Gerçekten," dedi kız. "Gerçekten Hip. Böyle oldu."</p>

  <p>Hip istemeyerek başını salladı. "Tamam. Böyle oldu. Peki bunun -"</p>

  <p>"Dur," dedi yalvarırcasına Janie. "Anlayacaksın... kablo parçasına her dokunduğunda varlığını inkâr ettin. Elinden yere düştüğünü görmezden geldin. Çıplak ayakla üstüne bastığında bile hissetmedin. Bir keresinde yemeğinin içindeydi Hip, sen onu çatalla kaldırıp bir ucunu fasülyelerle birlikte ağzına götürdün, sonra o kayıp düştü; orada olduğunun farkında değildin!"</p>

  <p>"Tık-" dedi Hip büyük bir çabayla, "tıkanma. Bromfield böyle derdi." <em>Bromfield kimdi?</em> Kaçırdı, Janie konuşuyordu.</p>

  <p>"Bu doğru. Şimdi dinle. Yok olma zamanı geldiğinde tıkanıklık yok oldu; sen gerçek olduğunu bilerek elinde kabloyla oturuyordun. Ama benim önceden yapacağım hiçbir şey bunun olmasını sağlayamazdı ta ki zamanı gelene kadar!"</p>

  <p>Adam kızın dediğini düşündü. "O zaman- bunun gerçekleşmesini sağlayan neydi?"</p>

  <p>"Sen geçmişe gittin."</p>

  <p>"Dükkâna, pencerenin camına?"</p>

  <p>"Evet. Hayır. Demek istediğim şu: Sen bu odada canlandın, sen - kendin söyledin: dünyan büyüdü, içine bir oda, bir sokak, bir şehir alacak kadar büyüdü. Aynı şey hafızana da oldu. Hafızan dünü, geçen haftayı, hapishaneyi, hapse girmene neden olacak şeyi içine alacak kadar büyüdü. Şimdi bak: O noktada kablo senin için bir şey ifade etti, korkunç önemli bir şey. Bu gerçekleştiğinde, gerçekleştikten sonra artık kablonun bir anlamı kalmadı. Hafızanın geri gidebildiği o ana kadar bir anlamı kalmadı. Sonra tekrar gerçek oldu."</p>

  <p>"Ah," dedi adam.</p>

  <p>Kız gözlerini indirdi. "Kabloyu biliyordum. Sana açıklayabilirdim. Senin dikkatini çekmesi için çok uğraştım fakat hazır olana dek onu göremezdin. Tamam, hakkında çok şey biliyorum. Anlamıyor musun, söylersem <em>beni duyamazsın</em>?"</p>

  <p>Adam başını salladı, inkâr etmek için değil, şaşkınlıkla. "Ama ben - artık hasta değilim!" dedi.</p>

  <p>Kızın anlamlı yüzündeki karşılığı okudu. "Hasta mıyım?" dedi zayıfça, sonra bir kızgınlık içinde kıvrılıp tekme atmaya başladı. "Haydi, şimdi hangi liseye gittiğimi söylersen bir anda sağır olacağımı düşünmüyorsun herhalde." diye kükredi.</p>

  <p>Kız sabırsızca, "Tabii ki hayır," dedi. "Sadece senin için bir anlamı olmaz. Bağlantısı olmaz." Dudağını ısırdı. "İşte bir tane: Bromfield'den altı kere bahsettin."</p>

  <p>"Kim? Bromfield? Bahsetmedim."</p>

  <p>Kız adamı süzdü. "Hip - bahsettin. On dakikadan az bir süre önce bahsettin."</p>

  <p>"Öyle mi?" Düşündü. Uzun uzun düşündü. Sonra gözlerini kocaman açtı. "Allahım, bahsettim!"</p>

  <p>"Tamam. Kim o? Senin için ne önemi vardı?"</p>

  <p>"Kim?"</p>

  <p>"Hip!" dedi kız sertçe.</p>

  <p>"Özür dilerim. Sanırım kafam biraz karışık." Tekrar düşündü, her şeyi, her kelimeyi hatırlamaya çalışarak. Sonunda, "B- bromfield," dedi güçlükle.</p>

  <p>"Hep seninle kalmayacak. Geçmişten bir anı. O kadar geriye gidip ona ulaşmadıkça bir anlamı olmayacak."</p>

  <p>"Geriye mi? Nasıl geriye?"</p>

  <p>"Zaten geriye gidip durmuyor muydun - hasta olmandan tutuklanıp hapse girmene, bundan hemen önce o eve yaptığın ziyarete? Düşün Hip. Eve neden gittiğini düşün."</p>

  <p>Hip sabırsız bir mimik yaptı. "Buna gerek yok. Görmüyor musun? O eve gittim çünkü bir şey arıyordum - neydi o? Ah, çocuklar; bana o budalanın nerede olduğunu söyleyecek çocuklar." Gülerek ayağa fırladı. "Anladın mı? Budala, hatırladım. Göreceksin her şeyi hatırlayacağım. Budala... Yıllardır onu arıyordum, yıllardır. Ben... neden olduğunu unuttum ama," dedi, sesi güçlenmişti, "bunun önemi yok artık. Söylemek istediğim, tamamen geriye gitmeme gerek yok; gereken her şeyi yaptım. Yola girdim. Yarın o eve gidip adresi alacağım, sonra gidip başladığım şeyi bitireceğim her şeyden önce-"</p>

  <p>Dili sürçtü, şaşkın şaşkın etrafına bakındı, koltuğun kolunda duran tüpe gözü takıldı, tüpü kabaca kavradı. "Bu," dedi zafer edasıyla, "bir parçası... of, <em>kahretsin'.”</em></p>

  <p>Janie, adam onu duyacak kadar sakinleşene kadar bekledi. "Anlıyor musun?" dedi.</p>

  <p>"Neyi anlıyor muyum?" diye sordu adam kırılmış, önemsemez, ümitsiz bir şekilde.</p>

  <p>"Yarın oraya gidersen, hatırlamadığın nedenler için anlayamadığın bir durum yaratacaksın, algılayamadığın bir şey için yerine oturtamadığın birini bulmaya çalışarak. Fakat," diye kabul etti, "haklısın Hip, bunu yapabilirsin."</p>

  <p>"Eğer yaparsam," dedi adam, "her şey geri gelecek."</p>

  <p>Kız başını salladı. Adam sertçe "her şeyi biliyorsun, değil mi?"</p>

  <p>"Evet, Hip."</p>

  <p>"Umurumda değil. Ne olursa olsun yapacağım."</p>

  <p>Kız derin bir nefes aldı. "Öleceksin."</p>

  <p><em>"Ne?"</em></p>

  <p>"Oraya gidersen öleceksin," dedi ciddi ciddi. "Ah Hip, şimdiye kadar hep haklı değil miydim? değil miydim? Zaten bir çok şey geri gelmedi mi? Bir daha kaybetmeyeceğin şekilde geri gelmedi mi?"</p>

  <p>Adam canı yanıyormuş gibi, "Diyorsun ki yarın gidip çoktandır aradığım - aradığım mı? <em>Yaşadığım</em>... diyorsun ki gidersem öleceğim. Benden ne istiyorsun? Ne yapmamı istiyorsun?"</p>

  <p>"Sadece devam et," diye rica etti kız. "Yapmakta olduğun şeyi yapmaya devam et."</p>

  <p>"Ne için?" dedi öfkeyle. "Geçmişe git, geçmişe, istediğim şeyden uzağa? Ne faydası—"</p>

  <p>"Kes şunu!" dedi kız sertçe. Adam kendi şaşkınlığı nedeniyle durdu. "Sinirden olur olmadık şeyler yapacaksın," dedi kız nazikçe, eğleniyormuş gibi görünerek. "Bunun yararı olmaz."</p>

  <p>Kızın eğlencesine karşı koymaya çalıştı ancak beceremedi. Bırak dokunsun, sonra it. Ama adama çoktan dokunmuştu. Alçak sesle konuştu: "Diyorsun ki - budalayı ve... her neyse onu hiçbir zaman bulmamalıyım."</p>

  <p>"Ah," dedi kız, bütün kalbi sesine yansımıştı, <em>"hayır,</em> Hip bulacaksın, gerçekten bulacaksın. Ama ne olduğunu bilmen gerekir; neden olduğunu bilmen gerekir."</p>

  <p>"Ne kadar sürecek?"</p>

  <p>Kız temkinli bir şekilde başını salladı. "Bilmiyorum."</p>

  <p>"Bekleyemem. Yarın-" Bir parmağıyla camı dürttü. Gümüşi bir karanlık vardı, güneş yakındı, karanlığı itercesine. <em>"Bugün, </em>anlıyor musun? <em>Bugün</em> oraya gidebilirdim... mecburum; ne anlama geldiğini biliyor musun, ne kadar uzun süredi... Sesi kısıldı; sonra bağırmaya başladı. "Öldürüleceğimi söylüyorsun; öldürülmeyi tercih ederim, orada elimde onunla; o uğrunda yaşadığım şeyle!"</p>

  <p>Kız trajik bir şekilde ona baktı. "Hip -"</p>

  <p>Adam "Hayır!" diye durdurdu kızı. "Benimle konuşarak bunu unutturamazsın."</p>

  <p>Janie konuşmaya başladı, durdu, başını eğdi. Yüzünü yatağa gömmek için daha da eğildi.</p>

  <p>Hip sinirli sinirli odada yürüdü, sonra gelip kızın başına dikildi. Yüzü yumuşamıştı. "Janie," dedi, "bana yardım et..."</p>

  <p>Kız hareketsizce yatıyordu. Adam kızın dinlediğini biliyordu. "Bir tehlike varsa ... bir şey beni öldürmeye çalışacaksa ... ne olduğunu söyle. En azından nasıl bir şey olduğunu söyle."</p>

  <p>Kız adamın onu duyabilmesi ama görememesi için yüzünü duvara doğru çevirdi. Güçlükle çıkan bir sesle dedi ki, "bir şey seni öldürmeye çalışacak demedim. Öldürülebilirsin dedim."</p>

  <p>Adam uzun süre kızın başında dikildi. Kükredi, "Tamam. Öldürüleceğim. Her şey için teşekkürler Janie. Eve gitsen iyi olur."</p>

  <p>Kız yavaşça yataktan sıyrıldı, dövülmüş gibi yorgundu. Yüzünde acıma ve üzüntü ifadesiyle adama baktı, adamın kalbi sıkıştı. Fakat çenesini kapattı, kapıya bakıp başını o yöne çevirdi.</p>

  <p>Kız arkasına bakmadan, ayaklarını sürükleyerek gitti. Adamın dayanabileceğinden çok fazlaydı. Ama gitmesine izin verdi.</p>

  <p>&nbsp;</p>

  <p>Yatak örtüsü hafifçe kırışmıştı. Odada yavaşça yürüdü, gelip yatağa bakmaya başladı. Elini uzatıp yüzüstü yatağın üstüne düştü. Yatakta hâlâ kızın sıcaklığı vardı, tanımlanamayacak kadar kısa bir süre için karışmış nefesler hakkında bir şey hissetti, birbirine doğru dönen büyülenmiş iki ruh, bir olmak üzere. Ama sonra bu yok oldu, her şey yok oldu. Yattı, yorgundu.</p>

  <p><em>Devam et, hastalan. Kıvrıl ve öl.</em><em> "Tamam," diye fısıldadı.</em></p>

  <p>Bunları yapabilirdi. Ne farkı var? Öl veya öldürül, kime ne?</p>

  <p>Janie’nin umrunda olmaz.</p>

  <p>Gözlerini kapattı, bir ağız gördü. Janie’nin ağzı sandı fakat çene çok sivriydi. Ağız, <em>"Öylece yat ve öl, hepsi bu"</em> deyip gülümsedi. Bu gülümseyiş ışığın gözlüklerden yansımasına neden oldu, demek ki adam bütün yüzü görmüştü. Sonra çok keskin ve çabuk geçen bir ağrı hasıl oldu, adam başını geriye atıp homurdandı. Eli, eli kesilmişti. Eline bakıp o anı, yarıcı acıya neden olan yaraları gördü. "Thompson. Thompson’ı öldüreceğim."</p>

  <p>Thompson kimdi, Bromfield kimdi, mağaradaki budala kimdi... mağara, mağara nerde, çocuklar nerde ... <em>çocuklar</em>... hayır, <em>çocuklarındı</em>... çocukların... <em>giysileri,</em> evet işte! Giysiler, eski, yırtık paçavralar; fakat bu onun nasıl.. .</p>

  <p>Janie .. . Öldürüleceksin. <em>Sadece yat ve öl.</em></p>

  <p>Gözleri yuvalarında hareket etti, bu sıkıntılar ona bir uyuşukluk vermişti. Hissetmekten daha iyi bir şey olmasına rağmen bu iyi bir şey değildi. Birisi, "Kırka çıksan iyi olur albay, sağa dön yoksa kötü periler fünyelerinin manyetik alanını bozacak" demişti. Kimdi bunu söyleyen?</p>

  <p>Oydu, Hip Barrows. O söylemişti.</p>

  <p>Kime söylemişti?</p>

  <p>Becerikli elleriyle uçaksavar kullanan Janie'ye.</p>

  <p>Burnundan bir ses çıkardı, zayıfça. Janie albay değildi. "Gerçeklik çok iyi bir durum değildir Teğmenim. Fakat biz bu konuda eğitimli olduğumuzu düşünüyoruz. Gerçek, bir mühendisin saygı gösterebileceği iyi bir daldır. Gerçeklik tutkulara göz yumamaz. Bir şeyler vermelidir; gerçeklik yok olursa mühendisliğin üzerinde çalışacak bir şeyi kalmaz, mühendisliğin üzerinde çalışmak için tasarlandığı hiçbir şey. O zaman mühendislik kötü çalışır. Tutkuları bir kenara at; tasarlandığın şekilde işlemeye başla."</p>

  <p>Bunu kim söylemişti? Ah - Bromfield. Mikrop! Bir mühendise mühendislikten bahsetmemesi gerektiğini bilmeli. "Yüzbaşı Bromfield," (yorgun bir şekilde, yirmi bilmem kaçıncı bin defa) "bir mühendis olmasaydım bunu bulamazdım, tanıyamazdım, şimdi de umursamazdım." Of, önemi yok.</p>

  <p><em>Önemi yok. Sadece kıvrıl ve</em> Thompson yüzünü göstermediği sürece. <em>Sadece kıvrıl ve bildiği</em> tek şey vardı: Thompson onun kıvrılıp ölmesine neden olmayacaktı. Janie onun <em>bundan</em> kurtulmasını sağlamıştı!</p>

  <p>Sallandıkça söylendi, "Janie... ?"</p>

  <p>Janie ölmesini istememişti.</p>

  <p>Janie öldürülmesini istememişti; önemli olan ne burada? Janie’nin tek istediği... geçmişe git. Yavaş yavaş.</p>

  <p>Parlak pencereye baktı.</p>

  <p>Yavaş yavaş? Neden, belki o adresi bugün alıp çocukları görüp o budalayı bulabilir ve... yani, onu nasıl olsa bulur; istediği buydu değil mi? <em>Bugün.</em> Böylece şu tutkulu Bromfıeld’e gününü göstermiş olurdu!</p>

  <p>Yaşıyor olsa Bromfield’e gösterirdi.</p>

  <p>Ama hayır; Janie’nin istediği öbür yöne gitmekti, geriye. Ne kadar zaman için? Aç yıllar, kimsenin sana inanmadığı, yardım etmediği, avlandığın, aç kalıp döndüğün, bir ipucu aradığın yıllar; kocaman garaj kapısı olan evde bulunan çocukların giysilerinden çıkan kâğıtta yazan adres . ..</p>

  <p>"Mağara," dedi yüksek sesle. Sallanmayı bırakıp toparlandı.</p>

  <p>Mağarayı bulmuştu. Mağarada çocukların giysileri, giysilerin arasındaki kirli, küçük, buruşturulmuş bir kâğıt parçası onun şehirdeki garajlı eve gelmesini sağlamıştı.</p>

  <p>Büyük bir adım, geriye doğru, büyük bir adım; bundan kesinlikle emindi. Çünkü mağaradaki bu keşif Bromfield'in görmediğini iddia ettiği şeyi gördüğünün kanıtıydı; bir parçası ondaydı! Kabaca yakaladı, elinde kıvırıp sıktı - gümüşi, hafif, merakla örülmüş bir parça tüp. Tabii, <em>tabii</em>! Bu tüp mağaradan çıkmıştı. Şimdi ondaydı.</p>

  <p>İçinde derin bir heyecan uyanmaya başladı. Janie, "geçmişe git," dediğinde hayır demişti, çok uzun sürerdi. Bu adım, mağaranın bu yeniden keşfi ne kadar sürmüştü?</p>

  <p>Pencereye bir göz attı. Otuz - ya da kırk dakikadan fazla olamazdı. Evet, hem de böyle karışık, yorgun, kızgın, suçlu ve yaralıyken. Bu geçmişe dönme işini kafa sakin, dinlenmiş, karın doymuş, her şey yerinde, Janie’nin yardımıyla yaptığını düşün.</p>

  <p>Kapıya koştu, kapıyı ardına kadar açıp koridoru koşarak geçti, karşıdaki kapıyı iterek açtı. "Janie, dinle," dedi tüm heyecanıyla. "Ah Janie nefes almaktan sesi kesildi. Odanın dışına çıkmasını isteyen, sürüklenip birbirine dolanan ayaklarıyla odanın iki metre ortasına kaydı. "Senden - <em>beni</em> affetmeni diliyorum" dedi, içini dolduran şok nedeniyle meler gibi konuşuyordu. Sırtı kapıya çarparak kapanmasına neden oldu; o histerik bir şekilde dönüp kapıyı pençelercesine açarak kendini dışarı attı. Tanrım, diye düşündü, keşke bana <em>söyleseydi</em>! Koridordan sendeleyerek geçip odasına geldi, kendini henüz çalmış bir saatin sarkacı gibi hissediyordu. Kapısını kilitledi, sırtını kapıya dayadı. Bir yerlerde ona yardımcı olan zayıf, utanmış bir gülüş patlaması duydu. Kapının kilidine bakmak için yan tarafına döndü, iradesine rağmen kilide takıldı. Aklının gözünü koridoru geçip öbür odaya gitmekten alıkoymaya çalıştı, beceremedi, sahneyi gözünde tekrar canlandırdı ve tekrar güldü, kızarmış bir yüzle ve rahatsızlık duyarak. "Bana söylemeliydi," diye mırıldandı.</p>

  <p>Tüp gözüne ilişti, yerden alıp iskemleye oturdu. Utanç verici an geçmiş, yerini kendinden daha büyük bir aciliyete bırakmıştı. Janie'yi görmesi gerekiyordu. Onunla konuşması. Çılgınca olabilirdi ama o belki biliyordu: belki bu geçmişe dönme işini, gidip o budalayı bugün bulacağı kadar çabuk yapabilirlerdi beraberce. Ah... bu belki ümitsizdi; ama Janie. Janie bilebilirdi. Bekleyecekti. Hazır olduğunda o gelirdi, gelmek zorundaydı.</p>

  <p>Geriye yaslanıp ayaklarını uzatabildiği kadar ileri uzattı, boynu iskemleye değene kadar başını geriye attı. Gözlerini bulutlandırıp burun deliklerini dolduran yorgunluk, içinde kokulu bir duman gibi yükseldi.</p>

  <p>Elleri güçsüzdü, gözlerini kapadı. Bir kere güldü, küçük, aptal bir gülüş; fakat resim onu içine daldığı derin, sağlıklı uykusundan uyandıracak kadar net değildi.</p>

  <p>&nbsp;</p>

  <p><em>Bup-bup-bup-bııp-bup-bııp-bııp-bııp.</em></p>

  <p>(Elliler, diye düşündü, tepelerin ötesinde. Her delikanlı çocuğun hayattaki en büyük hırsı: bir makinalı tüfek alıp onunla bahçe hortumu gibi bir şey yapmak.)</p>

  <p>Vrum-vrum-vrum-vrum!</p>

  <p>(Oerlikon'lar! Bu üstüne un serpilmiş şeyleri nerden bulup çıkartıyorlar? Burası uçaksavar istasyonu mu yoksa müze mi?)</p>

  <p>"Hip! Hip Barrows!"</p>

  <p>(Şu onbaşı "Teğmen!" demeyi ne zaman öğrenecek? Aslında umurumda değil ama bunu yeniyetme bir Hava Kuvvetleri albayının önünde söylerse ikimizin de başını derde sokar.)</p>

  <p>Vrum! Vrum! "Oh . .. Hip!"</p>

  <p>Avuç içlerini gözlerine bastırarak doğruldu, kapının oyukları silahlar, Janie de onbaşıydı, bir yerlerden sesleniyordu, uçaksavar üssü hayal fabrikasını parça parça edip havaya uçurmuştu. "Hip!"</p>

  <p>"Haydi," dedi vırakladı adam. "Gel içeri."</p>

  <p>"Kapı kilitli."</p>

  <p>Homurdanıp uyuşukça ayağa kalktı. Günışığı perdelerin arasından süzülüyordu. Aniden dönüp kapıyı açtı. Gözleri olayları takip edemiyor, dişleri bir dizi sigara filtresi gibi hissediyordu. "Ah, Hip!"</p>

  <p>Kızın omzunun üstünden diğer kapıyı görüp hatırladı. Kızı içeri çekip kapıyı kapattı. "Dinle, olanlar için üzgünüm. Kendimi aptal gibi hissediyorum."</p>

  <p>"Hip - hayır," dedi kız yumuşakça. "Önemli değil, biliyorsun. İyi misin?"</p>

  <p>"Biraz karışığım," dedi, utanmış gülüşünün geri gelmesinden rahatsızlık duydu. "Yüzümü yıkayıp biraz açılayım." Banyodan seslendi, "Neredeydin?"</p>

  <p>"Yürüyordum. Düşünmem gerekiyordu. Sonra... dışarda bekledim. Korkuyordum - senin biliyor olmandan. Seni izlemek, seninle beraber olmak istedim. Yardımcı olabilirim sandım... Sen gerçekten iyi misin?"</p>

  <p>"Elbette. Ve seninle konuşmadan hiçbir yere gitmiyorum. Öbür şey için de - eminim kadın iyidir."</p>

  <p>"Ne?"</p>

  <p>"Sanırım benden daha kötü bir şok geçiriyor. Keşke içerde biri olduğunu söyleseydin. Böyle olmazdı—"</p>

  <p>"Hip, neden bahsediyorsun? Ne oldu?"</p>

  <p>"Ah! Doğru buraya geldin - daha odana gitmedin."</p>

  <p>"Hayır. Allah aşkına neden bahsediyorsun ..."</p>

  <p>Yüzü kızararak, "keşke benim yerime o söyleseydi sana. Yani, seni birden görmem gerekmişti ama <em>kötü.</em> Koridoru koşarak geçip içerde senden başkasının olmayacağı düşüncesiyle odana girdim, kendimi durduramadan odanın ortasına kadar gittim, senin şu arkadaşın orada dikiliyordu."</p>

  <p>"Kim? Hip, Allah aşkına—"</p>

  <p>"Kadın. Tanıdığın biri olmalı Janie. Hırsızlar genelde çırılçıplak ortalıkta dolaşmaz."</p>

  <p>Janie yavaşça bir eliyle ağzını kapattı.</p>

  <p>"Zenci bir kadın. Kız. Genç."</p>

  <p>"Şey... o..."</p>

  <p>"Ne yaptığını bilmiyorum. Sadece azıcık gördüm - eğer bu onu rahatlatacaksa. Oradan hemen kaçıverdim. Ah Janie, üzgünüm. Biliyorum bu biraz utanç verici ama o kadar da kötü olamaz. Janie!" diye haykırdı telaşla.</p>

  <p>"Bizi buldu... buradan uzaklaşmalıyız," diye fısıldadı kız. Dudakları neredeyse beyazdı ve titriyordu. "Haydi, ah <em>haydi!"</em></p>

  <p>"Dur, bekle! Janie, seninle konuşmalıyım. Ben—"</p>

  <p>Kız kavga eden bir hayvan gibi adamın üstüne atladı. O kadar yoğun konuşuyordu ki sözleri netliğini kaybetti. "Konuşma! Sorma. Söyleyemem; anlamazsın. Çık buradan, yok ol." Şaşırtıcı bir güçle adamın kolunu yakalayıp çekti. Adam eğer iki adım atmasa dümdüz yere yapışacaktı. İkinci adımı atarken kız kapıyı açtı, boşta kalan eliyle adamı tutup çekti, çıkışa kadar koridorda itti. Adam kendini kapının yanında buldu; şaşkınlık ve kızgınlık, içinde patlayıp ani bir inada dönüştü. Kızın söyleyeceği hiçbir şey onu kımıldatamazdı; kışkırtılmış ve savunma halinde olduğu için kızın bu umulmadık kuvveti onun ancak geri saldırmasına neden olabilirdi. Fakat kız ne bir şey söyledi ne de ona dokundu; koşarak yanından geçti, bembeyazdı ve panikten titriyordu, merdivenlerden inip dışarı çıktı.</p>

  <p>Adam bedeninin yapacağı tek şeyi yaptı, analiz edilmemiş ve bilinçli bir karardı bu. Kendini dışarda buldu, kızın biraz arkasından koşuyordu. "Janie ..</p>

  <p>"Taksi!" diye seslendi kız.</p>

  <p>Kapıyı açtığında taksi daha yeni yavaşlamıştı. Hip de kızın arkasından arabaya atladı. "Devam et," dedi Janie, arka camdan bakmak için eğildi.</p>

  <p>"Nereye?" dedi şoför.</p>

  <p>"Sür hadi, çabuk."</p>

  <p>Hip pencereden bakıyordu. Tüm görebildiği gittikçe küçülen evle birkaç yayaydı. "Neydi o? Ne oldu?"</p>

  <p>Kız sadece başını salladı.</p>

  <p>"Neydi o?" diye sordu ısrarla. "Ev patlayacak filan mı?"</p>

  <p>Kız yine başını salladı. Başını pencereden çevirip korkarak köşeye büzüldü. Beyaz dişleriyle elinin arkasını dişleyip durdu. Adam uzanıp nazikçe kızın elini indirdi. Kız buna izin verdi.</p>

  <p>Adam normalden iki kat daha fazla konuştuğu halde kız farkında olduğunu belirtmenin dışında cevap vermedi; her seferinde başını adamdan biraz öteye çevirdi. Adam sonunda sustu, geriye yaşlanıp kızı seyretmeye başladı.</p>

  <p>Şehrin biraz dışında, otobanın çatal yaptığı yerde şoför çekinerek sordu. "Ne tarafa?" Cevap veren Hip'ti. "Sola." Janie Hip’e çabuk ve minnettar bir bakış atacak kadar kendine geldi. Bu ifade sonra kızın yüzünde kaybolup gitti.</p>

  <p>Kızda bir değişiklik vardı, izah edilemez bir değişiklik, gerçi hâlâ boş boş, uyuşukça bakmaya devam ediyordu. Adam sessizce sordu, "Daha iyi misin?"</p>

  <p>Kız önce gözlerini, epey bir süre sonra da bakışlarını adama çevirdi. Pişmanlık dolu bir gülücük dudaklarının kenarına asılı kaldı. "Daha kötü değilim."</p>

  <p>"Korktun," dedi adam.</p>

  <p>Kız başıyla onayladı. "Ben de," dedi adam dönük suratıyla. Kız elini adamın koluna koydu. "Ah Hip, çok üzgünüm; anlatabileceğimden daha çok üzgünüm. Bunu tahmin edemedim - bu kadar çabuk. Korkarım yapabileceğim bir şey yok."</p>

  <p>"Neden?"</p>

  <p>"Sana söyleyemem."</p>

  <p>"Bana söyleyemez misin? Yoksa <em>henüz</em> mü söyleyemezsin?"</p>

  <p>Kız dikkatle cevap verdi, "ne yapman gerektiğini söyledim - geriye dönüp gittiğin bütün yerleri, olan bütün olayları bulmak, en başından itibaren. Zaman verilirse bunu yapabilirsin." Kızın yüzündeki panik üzüntüye dönüştü. "Artık zaman yok."</p>

  <p>Adam neşeyle güldü. "Var." dedi. Kızın elini tuttu. "Bu sabah mağarayı buldum. İki yıl geriye gitmek demek bu Janie! Nerede olduğunu biliyorum, orda bulduğum şey: eski giysiler, çocukların giysileri. Garajlı evin adresi. Ve tüp parçası, araştırma konusunda haklı olduğumu kanıtlayan tek şey.., güldü, "neyi araştırdığımı bulmak geriye doğru ayrı bir basamak. Önemli olan mağarayı bulmuş olmam, bu en büyük adım. Bunu otuz dakikada filan yaptım, hem de hiç denemeden. Şimdi <em>deneyeceğim.</em> Zamanımız olmadığını söylüyorsun. Haftalar ya da günler değil ama bir günümüzde mi yok Janie? Yarım gün?"</p>

  <p>Kızın yüzü ışıldamaya başladı. "Belki vardır," dedi. "Belki... Şoför! Bu kadar yeter."</p>

  <p>Hip parayı Janie’nin ödemesine karşı çıkmadı. Şehirli hayvanın kılları tarafından istila edilmemiş açık tarlaların kenarında durdular: Şurda bir meyva sergisi, burda bir benzin istasyonu, yolun karşısında yeni cilalanmış tahtalar ve atık sıvalar vardı. Kız yukardaki çayırları işaret etti.</p>

  <p>"Bizi bulurlar, fakat orada, yukarda yapayalnız oluruz... ve bir şey gelecek olursa, gelirken onu görebiliriz."</p>

  <p>Yeni büyüyen otların sararmış diplerini örtmeye çalıştığı, tepenin üstündeki yeşil çayırda birbirlerine dönük yarı yatar vaziyette oturdular.</p>

  <p>Güneş iyice yükselmişti, sıcaktı, rüzgâr esti ve bir bulut geçti.</p>

  <p>Hip Barrows çalıştı, geçmişe dönmek için uğraştı. Janie dinledi, bekledi, derin gözleri manzara üzerinde ışıldayarak bakıyordu.</p>

  <p>Geçmişe, geçmişe... kirli ve kızgın, Hip Barrows garajlı evi bulana kadar iki yıl geçmişti. Çünkü adreste numara ve sokak adı vardı fakat şehir belirtilmemişti.</p>

  <p>Tımarhaneden mağaraya kadar üç yıl geçmişti. Bölge şerifini ofisinden tımarhaneyi bulmak için bir yıl. İşten çıkarıldıktan bölge şerifini bulana kadar altı ay. Tutkusunun doğuşundan Servis'ten çıkarılıncaya kadar da bir başka altı ay.</p>

  <p>Yavaş geçen yedi yıl, resmiyet ve planlardan, vaatler ve gülüşlerden, hapishane hücresindeki mum alevi gibi bir ışığa. Yedi yıl böylece geçiverdi, kanatsız ve düşen yedi yıl.</p>

  <p>Tüm bunlar başlamadan önce ne olduğunu öğrenmek için yedi yıl geriye gitti.</p>

  <p>Uçaksavar bölgesinde bir yanıt buldu, bir rüya ve bir felaket.</p>

  <p>Hâlâ genç, her zamanki kadar akıllı, fakat kafa karıştırıcı reddedişlerle çevrelenmiş Teğmen Barrows'un çok boş zamanı vardı ve o bundan nefret ediyordu.</p>

  <p>&nbsp;</p>

  <p>Bölge küçüktü, bazı yönlerden neredeyse bir merak, bir müze gibiydi çünkü orada çok fazla modası geçmiş araç vardı. Yapının kendisi de kullanılmıyordu çünkü yıllar önce daha büyük, daha verimli savunma ağları onun yerini almıştı ve artık hiçbir sistemin parçası değildi. Topçuları onların üstlerini, radarcıları ve teknisyenleri eğitmek gibi bir görevi vardı.</p>

  <p>Boş zamanlarından birinde Teğmen bazı dosyaları karıştırırken, yıllar önce 'yakınlık fünyeleri'nin<a class="nref" href="../Text/footnotes.xhtml#n7" id="n7d"><sup>{7}</sup></a> verimliliği ve yumruk büyüklüğünde radarları, alıcıları ve zamanlama araçları olan bu akıllı füzelerin ateşlenebileceği en düşük irtifalar hakkında yapılan bazı araştırmalar buldu. Öyle görünüyordu ki uçaksavar yetkilileri hassas kovanlarının orada bulunan bir ağaç tepesi veya elektrik direği tarafından önceden patlatılmasından ziyade alçaktan uçan bir uçağı düşürmeyi tercih ederlerdi.</p>

  <p>Toscanini’nin kulağının seslere karşı olan hassasiyeti Teğmen Barrows'un en küçük matematiksel farklılıkları ayırt edebilen gözlerinde vardı. Bölgenin içindeki belirli bir kısmın belirli bir çeyreğindeki küçük bir parça, averaj kanununun izin verebileceğinden daha fazla mermiyi patlamadan geçirirdi. Şiddetle bir (belki iki veya üç) hücumda patlamayan mermi ve bombaların sayısının çok olması, kovanların kontrolünün kötü yapıldığının bir göstergesiydi, fakat her alçak irtifa uçuşunda bu "yakın" kovanlar temasla patladığında veya hiç patlamadığında bu saygın kanuna karşı gelinmiş olunuyordu. Kanuna aykırı bu durum karşısında bilimsel düşünen bir kafanın yapacağı da geri çekilip, aynen toplumun suçluları avladığı gibi vahşice bu suçlu olayı devam ettirmektir.</p>

  <p>Teğmen’i mutlu eden şey burada halka açık olmayan bir durum olmasıydı. Alçak irtifalarda birinin çok sayıda mermi atmasının bir nedeni yoktu, hele söz konusu bölge için hiç nedeni yoktu. Bu yüzden, Teğmen Barrows on iki yıla yayılmış yüzlerce raporu bulup karşılaştırıncaya kadar böyle bir araştırma yapılmış olduğuna dair kimsenin bilgisi yoktu.</p>

  <p>Bu onun araştırmasıydı. Bundan bir şey çıkmazsa söylenecek bir şey yoktu. Diğer yandan, araştırmanın önemli olduğu anlaşılırsa Hip bunu büyük bir alçakgönüllülük ve açıklıkla Albay’a anlatabilirdi; belki böylece Albay, ROTC Teğmenleri hakkındaki fikirlerini değiştirmek zorunda kalırdı. Bu nedenle Hip boş zamanlarında söz konusu bölgeye gidip cep voltmetresinin değişik ölçülere varan düzeylerde hata yaptığını fark etti. Anlaşıldığına göre manyetik alana sahip bir şey bulmuştu. Yakınlık fünyelerinde bulunan bakımsız fakat hassas bombalar ve elektrik düzenleyicileri kırk metreden alçak olan tepeyi geçince aynı elektromıknatıslar gibi yok oldular; sürekli mıknatıslar da söndürülmüştü.</p>

  <p>Barrows'un kısa fakat parlak kariyerinde hiçbir şey bu inanılmaz olayın potansiyeline yaklaşamamıştı. Hip’in doğru ve hayalgücü yüksek mantığı bunları adeta içti, sonunda Hip olayı gözünde canlandırabildi: Olayın tanımlanıp analiz edilmesi, (Barrows Etkisi belki?) kopyalamak için bir laboratuar çalışması - başarılı tabii - sonra uygulama. Gücün görünmez duvarını çekecek olan bir arazi jeneratörü, uçaklar ve onların haberleşme sistemleri, - hatta interkomları - mıknatısları bozulacağı için başarısız olacaklardı. Güdümlü füzeler silahlanma ve patlama araçlarındaki arama aletleri ve tabii yakınlık fünyelerinin silahlardan arındırılması... elektromanyetik çağ için mükemmel bir savunma silahı... ve daha neler. Sınırsızdı. Sonra elbette tanıtımlar yapılır, Albay onu tanınmış bilimadamları ve askerlere tanıştırırdı: <em>"Bu, beyler, sizin ROTC görevliniz!"</em></p>

  <p>Fakat yerini tespit ettiğine göre şimdi buna neyin neden olduğunu bulması gerekiyordu, bu amaçla bir dedektör yaptı. Bu çok basit, akıllı ve dikkatlice ayarlanmış bir aletti. Hip’in ele geçirilemez mantığı bu işle ilgilenirken "karşı-manyetizma" konusunu enine boyuna düşünüp hayran kaldı. Hip, matematiksel bir hobi gibi bilinenlere dayanarak kanunlar çıkarıp sonuçlara vardı; ateş açar gibi bunları Elektrik Mühendisleri Enstitüsü'ne yolladı, onlar da çalışmalarını takdir edip Dergi’de yayınladılar. Adamlarını alçak irtifa konusunda uyararak topçu taliminde bile kendini şaşırttı, çünkü "kötü periler yakınlık fünyelerinin manyetik alanını bozabilirdi." Bu ona büyük zevk verdi, çünkü daha sonra onlara anlatırken, düşündüklerinin doğru olduğunu ve eğer onlarda da Allahın kazara verdiği zekâ olsaydı bunu gidip kendilerinin bulabileceğini söyleyebilirdi.</p>

  <p>Sonunda dedektörü bitirdi. Civadan bir açma kapama düğmesi, bir sarmal, değişken güç kaynağı ve en küçük değişiklikleri tespit edebilecek bir mıknatısı vardı. Yaklaşık yirmi kilo ağırlığındaydı ama onu taşımayı düşünmediği için bunun önemi yoktu. Bölgenin, bulabildiği en iyi silah haritalarını edindi, bulabildiği en aptal görünüşlü eri işe aldı, eve gitmesi gereken zamanları arazide geçirdi, manyetik alanın bozulma nedenini bulana dek tepede dikkatlice zigzaglar çizip haritasından verileri okudu.</p>

  <p>Olay, eski terk edilmiş bir çiftliğin tarlasındaydı. Tarlanın ortasında paslanmanın son aşamalarına gelmiş eski bir kamyonet vardı. Kuraklık ve rüzgâr, yağmur ve sıcaklık kamyonetin toprağa gömülmesine neden olmuştu; Teğmen sabırlı askeriyle beraber eziyetli bir araştırmaya girişti. Saatlerce kazıp, kazıyıp, fırçalayıp ter dökerek kamyonetten kalanları ortaya çıkardılar ve kamyonetin altında bu inanılması güç olayın kaynağını buldular.</p>

  <p>Çerçevenin her köşesinden gümüşi, parlak bir kablo çıkıyordu. Direksiyonu motora bağlayan çubuk üzerinde birleşip tek bir kablo haline gelerek yukarıdaki küçük kutuya doğru uzanıyorlardı. Kutudan dışarı bir manivela çıkıyordu. Görünür bir güç kaynağı olmamasına rağmen alet çalışıyordu.</p>

  <p>Barrows manivelayı ittiğinde şekli değişmiş harabe homurtuyla yumuşak toprağa gömüldü. Manivela çekildiğinde araç çatırdayarak kırık yaylarının izin verdiği ölçüde yukarı kalktı, hatta daha bile ileri gitmek istedi.</p>

  <p>Hip manivelayı nötr pozisyona getirip geri çekildi.</p>

  <p>Bulmayı umduğu şey kesinlikle buydu ve hayalleri gerçek olmuştu. Manyetik alanları bozan jeneratör buydu ve parçalanıp analiz edilmeyi bekliyordu. Bunlar sadece yan ürünlerdi.</p>

  <p>Manivela ilerdeyken kamyonet <em>ağırlaşıyor,</em> gerideyken <em>hafifleşiyordu.</em></p>

  <p>Bu, anti-yerçekimiydi!</p>

  <p>Anti-yerçekimi: Bir fantezi, bir rüya. Anti-yerçekimi, teknolojinin ürünleri olan buhar, elektrik hatta nükleer güç gibi dünyayı değiştirecek özelliğe sahip olan bir buluş. Bu, hiçbir sanatçının boyamaya cesaret edemeyeceği bir mimari yapı; kanatsız bir uçuş; gezegenlere, belki de yıldızlara bir kaçamak; taşımacılık, lojistik hatta dans ve tıpta yeni bir çığır. Ve ah, araştırma . .. hepsi onundu.</p>

  <p>Asker, durgun zekâlı er, bir adım ileri gelip manivelayı tamamen geri çekti. Gülümseyerek kendini Barrows'un bacaklarına attı. Barrows onu tekmeleyip kalktı, bacaklarını çıtırdatmak için uzattı. Uzanıp, parmak uçlarıyla kablolardan birinin dışına dokundu. Bu temas saniyenin onda birinden uzun sürmüş olamazdı fakat sonraki onca yıl, Barrows'un yaşadığı bütün o yıllar boyunca bir parçası sanki o donmuş anda kalmış gibiydi, parmakları mucizenin üstünde, bedeni başıboş ve topraktan bağımsız.</p>

  <p>Düştü.</p>

  <p>&nbsp;</p>

  <p>Kâbus.</p>

  <p>Önce kalbin göğüs parçalayan çarpışı ve unutulan bir nefes alış, parçalarından ayrılıp yükselen bir harabenin çılgınlığı, kararan gökyüzünde gittikçe hızlanıp, gittikçe küçülen bir parça, bir nokta, bir benek, güneşin değdiği yerde bir küçük ışık belirtisi. Sonra bir uyuşukluk ve nefes geri geldiğinde bir acı.</p>

  <p>Bir yerlerde gülüşme arzusunun baskısı; başka bir yerlerde bundan nefret etmenin ve bastırmanın korkunç kızgınlığı.</p>

  <p>Kelimelerin haykırışlara dönüştüğü, çılgın, hararetli tartışmaların yapıldığı bir zaman, gülen gözlerin genişçe açılmaları ve kıkırdayıp koşarak kaçan bir şekil. <em>O yaptı.beni de yanılttı. </em>Öldür...</p>

  <p>Öldürecek bir şey yok; çöken karanlıkta hiçbir şey yok; ayak vuruşları, bağırsaklarda bir patlama ve akılda alev. Düşüp umursamaz çimenleri yumruklamak.</p>

  <p>Yerin dibindeki boş, bomboş deliğe yalnız geri dönüş. Delikte ayakta durup bir daha göremeyeceğin gümüş kabloları düşünmek.</p>

  <p>Gözetleyen, sarı kırmızı bir göz. Kükreyiş ve tekme; havaya yükselen dedektör, fazla yukarı değil, dönüp dönüp parçalanarak, kör bir göz.</p>

  <p>Ağır elleri kırık ayağa kenetlenmiş, Acı adındaki adamı kışlaya giden uzun yolda sürüklemek.</p>

  <p>Yere düş. Dinlen ve kalk. Çırpın, çamurda yuvarlan, ayağa kalk. Dinlen ve sonra kamp.</p>

  <p>Karargâh. Ahşap basamaklar, karanlık kapı; aldatıcı yumruklar; kan, çamur ve yumruklar. Ayak sesleri, sesler: şaşkınlık, düşünce, rahatsızlık, kızgınlık.</p>

  <p>Beyaz kasketler ve pazubantlar: Askeri İnzibat. Söyle onlara Albay’i getirsinler. Başka kimse değil, yalnızca Albay.</p>

  <p>Kapa çeneni, Albay’i uyandıracaksın.</p>

  <p><em>Albay, bu anti-magnetron,<a class="nref" href="../Text/footnotes.xhtml#n8" id="n8d"><sup>{8}</sup></a> uyduya ve yüke; jetlere gerek yok!</em></p>

  <p>Kapa çeneni ROTC çocuğu.</p>

  <p>Kavga et o zaman onlarla ve birisi kırık ayağın üstüne bastığında biri çığlık attı.</p>

  <p>&nbsp;</p>

  <p>Kabus bittiğinde kendini pencerelerinde siyah çubuklar olan beyaz bir odanın içindeki beyaz bir karyolada buldu ve kapıda da iri bir inzibat.</p>

  <p>"Neredeyim ben?"</p>

  <p>"Hastane, mahkûm bölümü, Teğmen."</p>

  <p>"Tanrım, ne oldu?"</p>

  <p>"Beni dikkatle dinleyin, efendim. Bir askeri öldürmeye çalıştınız. Herkese onun neye benzediğini anlatıyordunuz."</p>

  <p>Koluyla gözlerini kapattı. "Er. Onu buldunuz mu?"</p>

  <p>"Teğmenim, isim listesinde böyle biri yok. Gerçekten. Güvenlik elimizdeki bütün dosyaları gözden geçirdi. Dikkatli olsanız iyi olur efendim."</p>

  <p>Kapı çalındı. İnzibat kapıyı açtı. Sesler.</p>

  <p>"Teğmen, Binbaşı Thompson sizinle konuşmak istiyor. Kendinizi nasıl hissediyorsunuz?"</p>

  <p>"Kötü çavuş, kötü ... İstiyorsa onunla konuşurum."</p>

  <p>"Şimdi sessiz, efendim."</p>

  <p>Yeni bir ses - <em>o</em> ses! Barrows yıldızlar belirene kadar gözlerini koluna bastırdı. <em>Bakma</em>; <em>çünkü eğer haklıysan onu öldürürsün.</em></p>

  <p>Kapı. Ayak sesleri. "İyi akşamlar, Teğmen. Daha önce bir psikiyatristle konuşmuş muydunuz?"</p>

  <p>Yavaşça, geleceğinden emin olduğu bir şiddet patlamasıyla Barrows kolunu indirip gözlerini açtı. Binbaşı armaları ve tıbbi rütbe işaretleriyle dolu temiz ve iyi dikilmiş ceketi umursamadı. Adamın profesyonel meraklı tavırları, kullandığı sözcükler - bunların bir anlamı yoktu. Dünyada önemli olan tek şey bu yüzü son gördüğünde, onun o ağır dedektörü sızlanmadan fakat meraksızca sıcak gün boyunca etrafta taşıyan; keşfini paylaşan; birden gülümseyerek manivelayı çekip harabe bir kamyoneti ve bütün hayatı boyunca kurduğu düşü bir anda havaya uçuran ere ait olduğuydu.</p>

  <p>Barrows kükreyip öne atıldı.</p>

  <p>Kâbus geri geldi.</p>

  <p>&nbsp;</p>

  <p>Ona yardım etmek için ellerinden gelen her şeyi yaptılar. Dosyaları kontrol etmesine izin verip böyle bir er olmadığını görmesi için. "Manyetik alan bozucu" etki? Bununla ilgili hiç gözlem yoktu. İlgili bütün tutanakları kendi bölümüne götürdüğünü Teğmen kendisi de kabul etmişti. Evet, yerde bir delik vardı ve onun "dedektör" dediği şeyi bulmuşlardı ama bunun kimse için bir anlamı yoktu; o ancak kendi mıknatısının alanlnı ölçebiliyordu. Binbaşı Thompson’a göre olay olduğunda onun buraya gelmek üzere uçakta olduğunu kanıtlayacak şahitlerimiz vardı. Teğmen, Binbaşı Thompson’ın kayıp er olduğu fikrini aklından atarsa çok daha iyi geçinebilirdik; o değil, biliyorsun, olamaz. Elbette Yüzbaşı Bromfield sizinle bu konuda daha iyi. ..</p>

  <p><em>Ne yaptığımı biliyorum</em><em>, </em><em>ne gördüğümü biliyorum. O aleti ya da onu yapanı bulacağım. Ve o Thompson’ı öldüreceğim!</em></p>

  <p>Bromfield iyi bir insandı ve Allah biliyor ki çok uğraştı. Fakat hastadaki yüksek gözlem yeteneği ve yıllar süren gözlemleme eğitimi kombinasyonu da kendi verilerinin inkâr edilmesini kabul edemezdi. Kanıtlama isteği tükenip, histerik dönem geçip melankoli ve sonunda korunan, suni bir dengeye ulaştığında onu Binbaşı'yla karşı karşıya getirdiler. O, Binbaşı’ya saldırdı, beş kişi onu ancak tutabildi.</p>

  <p>Bu parlak çocuklar bilirsin, bir yerde çatlatırlar.</p>

  <p>Tek hedefin Binbaşı olduğu kesinleşene dek onu tuttular. Sonra Binbaşı’ya bir uyarı mektubu yollayıp Teğmen’i dışarı attılar. Çok kötü, dediler.</p>

  <p>İlk altı ay kötü bir rüya gibiydi. Hâlâ Yüzbaşı Bromfield’in babacan öğütleriyle doluydu, Yüzbaşı’nın bahsettiği "intibak" süresi bittikten sonra bir işe girip çalışmayı düşünüyordu fakat bu süre hiç bitmedi.</p>

  <p>Biraz para biriktirmişti, ayrılırken de para aldı. Birkaç ay izin alıp bu şeyi aklından çıkaracaktı.</p>

  <p>Önce çiftlik. Alet kamyonetteydi ve kamyonet de herhalde çiftçiye aitti. Onu bul ve işte cevabın.</p>

  <p>Kasaba kayıtlarını bulup kamyonet hakkında bilgi verebilecek iki adamın adını öğrenmek altı ay sürdü (uçaksavar bölgesi üsse eklenmeden önce kasaba satın alınmıştı). A. Prodd, Çiftçi. Çalıştırdığı bir budala, adı ve nerede olduğu bilinmiyor.</p>

  <p>Yaklaşık bir yıl sonra Prodd'u buldu. Söylentiler onu Pennsylvania’ya, önsezisi de tımarhaneye götürdü. En son bunaklık krizinden sonra konuşmayan Prodd'dan yaşlı adamın karısını beklediğini, oğlu Jack’in asla zaman doğmadığını, eski dostu Yalnız’ın belki bir alık olduğunu fakat ondan başka kimsenin çamura saplanmış kamyoneti çıkaramayacağını, Yalnız’ın iyi bir çocuk olduğunu, ormanda hayvanlarla birlikte yaşadığını ve Prodd'un hiçbir süt sağımını kaçırmadığını öğrendi.</p>

  <p>Prodd, Hip’in bugüne kadar gördüğü en mutlu insandı.</p>

  <p>Barrows içinde hayvanların bulunduğu ormana gitti. Üç buçuk yıl boyunca ormanda dolaştı. Meyve yiyip becerebildiği zaman tuzak kurdu; almayı unutana dek emeklilik çeki geldi. Mühendisliği unuttu; neredeyse adını bile unuttu. Bilmek istediği tek şey bu aleti bu kamyonetin üzerine bir alıkın koyduğuydu ve o Yalnız, bir budalaydı.</p>

  <p>Mağarayı buldu, çocuk giysileri, gümüşi kablonun parçaları. Bir adres.</p>

  <p>Adresi buldu. Çocukları nerede bulacağını öğrendi. Fakat sonra Thompson'la karşılaştı - ve Janie onu buldu.</p>

  <p>Yedi yıl.</p>

  <p>&nbsp;</p>

  <p>Yattığı yer serindi, başının altında sıcak bir yastık vardı, nazik bir el başını okşuyordu. Uyuyor ya da uyumuştu. Son derece yorgundu, kullanılmıştı, atılmıştı, uyumak, uyanmak aynı anlama geliyordu zaten ama bunların önemi yoktu. Hiçbir şeyin önemi yoktu. Kim olduğunu biliyordu. Ne istediğini ve istediğini nerede bulacağını; biraz uyuduktan sonra bulacaktı.</p>

  <p>Sevinçle kalktı, başını okşayan el aşağı inmiş şimdi çenesini okşuyordu. Sabahleyin, diye düşündü, gidip budalamı bulacağım. Fakat sanırım her şeyi hatırlamak için bir saat izin alacağım. Pazar günkü okul şenliğinde çuval yarışını kazandığım için bana haki renkli bir mendil verdiler. Oltayı ağzımda tutup kanoyu sürmeye çalışarak izci kampında kahvaltıdan önce üç turnabalığı yakaladım; balıklardan en büyüğü saldırıp ağzımı kesti. Sütlaçtan nefret ederim. Bach’ı, ciğerli sosisi, Mayıs'ın son iki haftasını severim ve derin temiz gözleri... "Janie?"</p>

  <p>"Burdayım."</p>

  <p>Gülümseyip başını yastığa gömdü, anladı ki yattığı Janie’nin kucağıydı. Gözlerini açtı. Yıldız bulutları arasında Janie’nin başı siyah bir buluttu; geceden daha karanlık bir gece. "Gece?"</p>

  <p>"Evet," diye fısıldadı Janie. "İyi uyudun mu?"</p>

  <p>Hareketsizce yattı, gülümseyerek ne kadar iyi uyuduğunu düşündü. "Rüya görmedim çünkü görebileceğimi biliyordum."</p>

  <p>"Buna memnun oldum."</p>

  <p>Hip ayağa kalktı. Janie dikkatlice hareket etti. "Her yerin uyuşmuştur herhalde," dedi adam.</p>

  <p>"Önemli değil," dedi kız. "Seni uyurken görmek hoş."</p>

  <p>"Kasabaya geri dönelim."</p>

  <p>"Henüz değil. Sıra bende Hip. Söyleyecek çok şeyim var."</p>

  <p>Adam kıza dokundu. "Üşüyorsun. Bekleyemez mi?"</p>

  <p>"Hayır - ah, <em>hayır!</em> Her şeyi bilmek zorundasın... bizi bulmadan önce."</p>

  <p>"O? Kim o?"</p>

  <p>Kız uzun bir süre sessiz kaldı. Hip neredeyse konuşacaktı fakat vazgeçti. Kızın söyledikleri sorusuna cevap vermeye öyle uzaktı ki neredeyse kızın sözünü kesecekti, ama bu isteği tekrar bastırıp onun olayları istediği gibi anlatmasına izin verdi.</p>

  <p>"Bir tarlada bir şey buldun; sana ve tüm dünyaya ne ifade ettiğini ve ne olduğunu anlayacak kadar tutabildin onu. Sonra yanındaki adam, asker, onu kaybetmene neden oldu. Sence neden yaptı bunu?"</p>

  <p>"Sakar, beyinsiz bir piçti."</p>

  <p>Kız acele bir yorumda bulunmadan devam etti, "Bir tıp görevlisi, aynı o ere benzeyen, bir Binbaşı sana yollandı."</p>

  <p>"Böyle olmadığını kanıtladılar."</p>

  <p>Karanlıkta hafifçe başını salladığını hissedecek kadar kıza yakındı. "Kanıt: bütün akşamüstü onunla aynı uçakta olduklarını söyleyen adamlar. Şimdi, belirli bir bölgede bulunan yakınlık fünyelerinin bir bozukluktan etkilendiğini gösterir bir demet dosya vardı elinde. Ne oldu onlar?"</p>

  <p>"Bilmiyorum. Bildiğim kadarıyla odam kilitliydi, benim bıraktığım o günden onların araştırma yaptığı güne kadar."</p>

  <p>"O üç şeyin - kaybolan er, kayıp dosyalar ve Binbaşı’nın ere olan benzerliği - senin inanılırlığını sarsan üç şey olduğunu hiç düşündün mü?"</p>

  <p>"Bunu söylemeye gerek yok. Bu şeyden birini ya da ikisini düzeltebilsem sanıyorum bu tutkuya saplanıp kalmazdım."</p>

  <p>"Tabii. Düşün. Yedi yıl boyunca düşekalka yaşadın, kaybettiğin şeye günden güne yaklaşarak. Onu yapan adamın izini buldun, adamı da neredeyse bulmak üzereydin. Fakat bir şey oldu."</p>

  <p>"Benim hatam. Thompson’a rastladım ve aklımı kaçırdım."</p>

  <p>Kız elini adamın omzuna koydu. "Farzet ki er manivelayı dikkatsizlikten çekmedi. Farzet ki bilerek yaptı."</p>

  <p>Eğer kız yüzüne bir ampül yaksa adam bu kadar şok olmazdı. Bu ışık en az o kadar ani, o kadar kör ediciydi. "Neden bunu hiç düşünmedim?" dedi kendine geldiğinde.</p>

  <p>"Buna iznin yoktu," diye cevap verdi kız acı acı.</p>

  <p>"Ne demek istiyorsun, ben—"</p>

  <p>"Lütfen. Henüz değil. Şimdi, bir an için farzet ki bunu sana biri yaptı. Kim olduğunu, niye ve <em>nasıl</em> bunu yaptığına dair bir sebep bulabilir misin?"</p>

  <p>"Hayır. Dünyanın ilk ve tek anti-yerçekimi jeneratörünü ortadan kaldırmanın hiçbir anlamı yok. Bana eziyet edip bu işi, üzerinde inceden inceye düşünülmüş bir yöntemle yapmaksa daha da anlamsız. Yönteme gelince, neden kilitli odalara girip, tanıkları hipnotize ederek düşünce okumak durumunda olsun?"</p>

  <p>"Yaptı," dedi Janie. "Yapabilir."</p>

  <p>"Janie - <em>kim?"</em></p>

  <p>"Jeneratörü kim yaptı?"</p>

  <p>Adam fırladı ve yuvarlanarak karanlık araziye giden bir çığlık attı.</p>

  <p>"Hip!"</p>

  <p>"Beni boş ver," dedi titreyerek. "Şimdi anlıyorum ki ancak aynısını yapabilecek bir kişi o makineyi yok etmeye cesaret edebilir. Bu demek oluyor ki - aman <em>Tanrım!</em> - er ve budala ve belki Thompson da - evet Thompson: onu bulmak üzereyken beni hapse tıktı - hepsi aynı kişi! Neden daha önce düşünmedim?"</p>

  <p>"Söyledim sana. Buna iznin yoktu."</p>

  <p>Tekrar yerine çöktü. Doğuda günbatımı, uzaktan hayal gibi görünen gizli bir şehir gibi, tepelerin üstüne asılı kalmıştı. Hip baktı, uzun, tutkulu, araştırmasını bitirmek için seçtiği gün bugündü; mantığı, hafızası, silahı ve bilgisi olmadan bu - bu canavarı - görmeye gitmeye karar verdiğinde Janie’nin yaşayacağı paniği düşündü.</p>

  <p>"Bana söylemek zorundasın Janie, her şeyi."</p>

  <p>&nbsp;</p>

  <p>Janie anlattı - her şeyi. Yalnız’ı, Bonnie ve Beanie'yi, kendini; Bayan Kew ve Miriam’ı, ikisi de şimdi ölmüştü ve Gerry. Bayan Kew öldürüldükten sonra gizlenmiş ve kuluçkaya yatmış eski Kew köşkünün bulunduğu ormana nasıl taşındıklarını, nasıl bir süre için yakın olduklarını anlattı. Sonr... .</p>

  <p>"Gerry hırslanıp koleje gitmeye karar verdi ve gitti. Kolay oldu. Her şey kolaydı. O gözlerini gözlüklerinin arkasına sakladığında hiç dikkat çekmeyen biri oluyor, bilirsin; insanlar onu fark etmiyor. Tıp ve psikoloji de okudu."</p>

  <p>"Yani o gerçek bir psikiyatrist mi?" diye sordu Hip.</p>

  <p>"Hayır. Kitaba göre olabilir. Arada fark var. Kalabalıkta saklanırdı, okula girebilmek için bütün belgelerde değişikler yaptı. Hiç yakalanmadı çünkü onu araştıran birine bir bakış atması yeterdi, insanlar unuturdu. Gidebileceği bir erkekler tuvaleti olduğu sürece hiçbir sınavdan kalmadı."</p>

  <p>"Ne? Tuvalet mi?"</p>

  <p>"Evet," diyerek güldü Janie. "Bir keresinde başı büyük belaya girdi. Tuvalete girip kendini kilitler, Bonnie ve Beanie'yi çağırırdı. Onlara takıldığı yeri söyler, ikizler hızla eve gelip bana söyler, ben cevabı Bebek'ten alır onlara iletirim, onlar cevapla geriye dönerdi, sadece birkaç saniye içinde. Bir gün başka bir öğrenci Gerry’nin konuştuğunu duyup yan taraftan gözetlemiş. Düşünebiliyor musun? Bonnie ve Beanie teletaşıma yaparken değil giysilerini bir kürdan bile taşıyamazlar."</p>

  <p>Hip bir eliyle alnına vurdu. "Peki ne oldu?"</p>

  <p>"Gerry çocuğun baktığını görmüş. Çocuk, tuvalette çıplak bir kız var diye bağırarak çıkmış. Öğrencilerin yarısı tuvalete dalmış; tabii kız bu arada çoktan gitmiş. Gerry çocuğu yakalayınca çocuk doğal olarak her şeyi unutmuş olduğundan bağırtıların nedenini anlamamış. Bu yüzden ona bayağı çektirdiler."</p>

  <p>"Bunlar güzel günlerdi," diye içini çekti Janie. "Gerry her şeyle çok ilgiliydi. Hep okurdu. Bilgi almak için hep Bebek’in yanındaydı. İnsanlarla, kitaplarla, makinelerle, tarihle, sanatla - her şeyle ilgilenirdi. Ondan çok şey öğrendim. Dediğim gibi bilgiler benden geçiyordu.</p>

  <p>"Fakat Gerry başlayınca... hasta olmaya diyecektim ama böyle söylemek doğru olmaz." Kız düşünceler içinde dudağını ısırdı. "İnsanlardan öğrendiğim kadarıyla ilerleme kaydeden sadece iki tür var, gerçekten araştırıp öğrenip, öğrendiklerini kullananlar. Pek azı gerçekten ilgililer, onların yapısı bu. Fakat büyük bir çoğunluk bir şey kanıtlamaya çalışıyor. Daha iyi, daha zengin olmak istiyorlar. Ünlü ya da güçlü olmak, saygı görmek. Gerry için bir süre İkincisi doğruydu. Hiç ciddi bir eğitim almamıştı, rekabetten çekinirdi. Çocukluğu zor geçmişti, yedi yaşında yetimhaneden kaçmış, Yalnız onu bulana dek bir lağım faresi gibi yaşamış. Sınıfta başarılı olup, bileğinin bir hareketiyle para kazanıyor olmak hoşuna gitti. Sanıyorum bir süre için bazı konularla gerçekten ilgilendi: müzik, biyoloji ve bir iki şey daha.</p>

  <p>"Fakat çok geçmeden, kimseye bir şey kanıtlamak zorunda olmadığını fark etti. Herkesten daha zeki, daha güçlü ve daha kuvvetliydi. Bu da sıkıcı geldi. İstediği her şeye sahip olabilirdi.</p>

  <p>"Okulu bıraktı. Obua çalmayı bıraktı. Zamanla her şeyi bıraktı. Yavaşlayıp sonunda bir yıllık bir süre için tamamen durdu. Aklından kimbilir neler geçiyordu. Haftalarca ortalıkta dolaşıp hiç konuşmadığı olurdu.</p>

  <p>"Bizim <em>Gestalt'</em>ımız, biz böyle derdik, eskiden bir alıktı, Yalnız’ın 'kafa' olduğu zamanlar. Başa Gerry geçtiğinde yeni, güçlü, büyüyen bir şeydi. Başına gelenlerden sonra bir manik-depresif gibi davranmaya başladı."</p>

  <p>"Ah!" diye homurdandı Hip. "Dünyayı yönetecek güce sahip bir manik-depresif."</p>

  <p>"O dünyayı yönetmek istemiyordu. İsterse yapabileceğini biliyordu. Yapması gerektiğini düşünmedi.</p>

  <p>"Psikoloji yazılarında olduğu gibi kendini geri çekti. Çocuklaştı. Ve bu tür çocukluk bayağı vahşiydi.</p>

  <p>"Ben biraz hareketlenmeye başladım, evde olmaya dayanamıyordum. Onu bu halinden çıkaracak şeyler aramaya başladım. Bir gece New York'ta bir l.R.E. görevlisiyle çıktım."</p>

  <p>"Radyo Mühendisleri Enstitüsü. Züppelik. Ben de üyeydim bir aralar."</p>

  <p>"Biliyorum. Çıktığım adam bana senden bahsetti."</p>

  <p><em>"Benden</em><em> mi?"</em></p>

  <p>"'Matematiksel yeniden yaratım' dediğin şeyden. Olası kullanım kanunları ve yerçekimi jeneratöründe meydana gelen manyetik akıma eşlik eden olaylar hakkında bilinenlere dayanılarak yapılan tahmin."</p>

  <p>"Tanrım!"</p>

  <p>Janie kısa ve acıklı bir şekilde güldü. "Evet, Hip. Bunu sana ben yaptım. O zaman bilmiyordum tabii. Sadece Gerry’nin ilgisini bir şeye çekmek istiyordum.</p>

  <p>"Çektim de. Bebek’e sorup derhal bir cevap aldı. Yalnız, o şeyi Gerry bizle yaşamaya başlamadan önce yapmıştı. Neredeyse unutmuştuk."</p>

  <p>"Unutmak mı? <em>Öyle</em> bir şeyi mi?"</p>

  <p>"Bak, biz diğer insanlar gibi düşünmeyiz."</p>

  <p>"Düşünmezsiniz," dedi Hip düşünceli düşünceli. "Neden düşünecek mişsiniz?"</p>

  <p>"Yalnız, onu çiftçi Prodd için yapmıştı. Tam Yalnız’a göre bir şey. Traktör gibi kullanabilmesi için Prodd'un kamyonetinin ağırlaşıp hafifleşmesini sağlayan bir yerçekimi jeneratörü. Çünkü Prodd'un atı ölmüştü, başka bir tane alacak parası yoktu."</p>

  <p>"Hayır!"</p>

  <p>"Evet. Tamam, o bir alıktı. Bu buluş yapılırsa ne gibi etkileri olacağını Bebek’e sordu, Bebek de çok olduğunu söyledi. Dünyayı yerinden oynatacağını söyledi, sanayi devriminden daha kötü. O zamana kadar olan her şeyden daha kötü. Olaylar bir yönde giderse inanamayacağın bir savaşa gireriz, dedi. Öbür yöne giderse bilim büyük hızla, çok ileri gitmiş olur, dedi. Öyle görünüyor ki yerçekimi her şeyin anahtarı. Birleşik Alan'a<a class="nref" href="../Text/footnotes.xhtml#n9" id="n9d"><sup>{9}</sup></a> yeni bir öğe eklenmesine neden olurdu - bizim şimdi ruhsal enerji ya da 'psiyonik' dediğimiz şey."</p>

  <p>"Madde, enerji, uzay, zaman ve ruh," dedi Hip, şaşırmıştı.</p>

  <p>"Yaa," dedi Janie öylesine, "hepsi aynı şey. Kanıta götüren de bu. Artık sırlar olmayacak."</p>

  <p>"Bu - bu duyduğum en önemli şey. Yani - Gerry’nin düşüncesine göre biz zavallı yarı gelişmiş goriller işe yaramıyoruz?"</p>

  <p>"Gerry değil! Siz gorillere ne olduğu, onun umrunda değildi. Gerçi Bebek'ten öğrendiği tek şey ne yöne giderse gitsin aletin onları izleyeğiydi. Biliyor olmalısın. Sen buldun. Ancak, Merkezi Haberalma yedi yıl yerine yedi haftada bulabilirdi.</p>

  <p>"Gerry'yi rahatsız eden de buydu. O geri çekilmişti. Ormandaki gizli yerinde kendi yağıyla kavrulmak istiyordu. Birleşmiş Milletler Silahlı Kuvvetleri’nin gelip onu oradan çıkarıp vatansever yapmasını istemiyordu. Ah, evet, hepsini aynı zamanda yapabilirdi ama ancak bütün gün çalışırsa. Tam gün çalışmak onun kurallarına aykırıydı. Kızgındı. Ölmüş olduğu için Yalnız’a kızgındı, sana da özellikle kızgındı."</p>

  <p>"Yaa. Beni öldürebilirdi. Neden öldürmedi?"</p>

  <p>"Neden sen gelmeden önce gidip aleti yok etmediyse ondan. O vahşiydi, kinli - çocuksu. Onu rahatsız ettin. Bu yüzden seni halledecekti.</p>

  <p>"Şimdi itiraf etmeliyim ki onun tekrar hareket ettiğini gördüğüm için ne yaptığıyla o veya bu şekilde hiç ilgilenmedim. Onunla beraber üsse gittim.</p>

  <p>"Burada hatırlayamayacağın bir şey var. Sen dedektörünü ayarlarken o laboratuvarına girdi. Sana bir kez bakıp bütün bilgini aldı; ayrıca dışarı çıkıp aracı bulmaya, - nasıl diyorsunuz - gönüllü birini bulmaya da niyetliydin."</p>

  <p>"O zamanlar çok hevesliydim," dedi Hip pişmanlıkla.</p>

  <p>Janie güldü. "Bilmiyorsun. Hiç bilmiyorsun. Kayışın ucuna bağlı büyük, ağır aletle çıkıp geldin. Seni gördüm Hip; hâlâ görebiliyorum, iyi dikilmiş üniforman, güneş saçlarına vurmuş..</p>

  <p>...Ben on yedi yaşındaydım.</p>

  <p>"Gerry bana acele bir er gömleği getirmemi söylemişti. Ben de getirdim, kışladan."</p>

  <p>"On yedi yaşında birinin parçalanmadan kışlaya girip çıkabileceğini bilmiyordum. Kadına benzeyen on yedi yaşında biri."</p>

  <p>"İçeri girmedim!" Hip gömleğinin kıvrılıp buruşmuş olduğunu görmenin şokuyla çığlık attı. Gömleği belinden çıkmış, sakin günbatımında çılgınca uçuşuyordu. "Yapma!" diye bağırdı.</p>

  <p>"Açıklamaya çalışıyordum," dedi kız göz kırparak. "Gerry gömleği giyip çite dayandı, seni beklemeye başladı. Sen doğru ona yürüyüp dedektörü verdin. 'Gel asker,' dedin. 'Piknik için gönüllü ol. Yemeği sen taşı.' "</p>

  <p>"Ne kötüymüşüm!"</p>

  <p>"Ben öyle düşünmedim. İnzibat kulübesinin arkasından gözetliyordum. Harika olduğunu düşünmüştüm. Gerçekten Hip."</p>

  <p>Güler gibi yaptı. "Devam et. Hepsini anlat."</p>

  <p>"Gerisini biliyorsun. Gerry dosyaları alması için Beanie'yi ofisine yolladı. Beanie dosyaları bulup bana attı. Ben de onları yaktım. Üzgünüm Hip. Gerry’nin planlarını bilmiyordum."</p>

  <p>"Devam et."</p>

  <p>"Bu kadar. Gerry senin itibarının düştüğünü biliyordu. Psikolojik olarak böyle olmalıydı. Kimsenin görmediği bir erin varlığından bahsediyordun. Onun psikiyatrist olduğunu söyledin, her tıp mezununun bildiği gerçek bir tehlike işareti. Kendini doğrulayacak dosyalar, hususlar, sayılar olduğunu söyledin ama bunların hiçbiri bulunamadı. Bir şeyler bulduğunu kanıtlayabilirdin ancak bunun ne olduğunu gösterecek bir şey yoktu. Daha önemlisi, senin eğitimli bilim adamı kafanda, bütün dünyanın aksini kanıtlayabileceği (ve kanıtladığı) bazı hususlar vardı. Bir şeylerden vazgeçilmeliydi."</p>

  <p>"Sevimli," diye mırıldandı Hip göğsünün derinliklerinden.</p>

  <p>Janie zorlanıyordu. "Sana hipnotizma sonrası, onun Binbaşı Thompson, psikiyatrist ya da er olduğunu belirleyememen için bir emir verdi.</p>

  <p>"Ne yaptığını anladığında sana yardım etmesi için uğraştım. Birazcık.... sadece bana güldü. Bebek’e ne yapabileceğini sordum. Bir şey demedi. Emrin belki ters reaksiyonla kaldırılabileceğini söyledi."</p>

  <p>"Zaman içinde ne anlama geliyor bu?"</p>

  <p>"Eskiye gitmek, hafızada, olayın kendisine. Reaksiyon, bir olayı ayrıntılı olarak yeniden yaşamaktır. Emrin uygulanışından başlamak zorunda olduğun için engellendin; olayın başlayışı böyleydi. Tek yol neden olduğunu söylemeden seni tamamen hareketsiz hale getirip emre ulaşana kadar bütün sıralı olayları açmaktı. Bu da diğerleri gibi bir 'bundan sonra' emriydi. Ters tarafa doğru giderken seni durduramazdı.</p>

  <p>"Neden olduğunu söylemeden seni bulup nasıl etkisiz hale getirecektim?"</p>

  <p>"Eh artık," dedi Hip çocuksu bir şekilde. "Kendimi önemli hissettim. Onun gibi biri benim için bu sorunlara katlanıyor."</p>

  <p>"Kendini övme!" dedi kız iğneleyici bir sesle, sonra, "Özür dilerim Hip. Öyle demek istemedim... Onun için sorun değildi. Seni böcek gibi ezdi. Seni itti, sonra da tamamen unuttu."</p>

  <p>Hip söylendi. <em>"Teşekkürler."</em></p>

  <p>"Yine yaptı!" dedi kız kızgınlıkla. "Yedi güzel gençlik yılı geçmiş, güzel mühendis kafan gitmiş, geride aç, pis bir çerçeve ve anlamaktan veya serbest bırakmaktan aciz olduğun uyuşmuş bir tutkuyla kalmıştın. Fakat allahtan senin sen olmanı sağlayan her neyse ondan hâlâ yeterince vardı ki yedi yıl sonra parçaları bir araya getirip onun kapısına dayanacak gücü buldun kendinde. Tesadüfen şehirde bulunuyordu, senin geldiğini gördüğünde kim olduğunu ve neyin peşinde olduğunu biliyordu. Ona saldırdığında seni... kokuşmuş... zehirli... gözleriyle vitrin camına geçiriverdi."</p>

  <p>"Hey," dedi Hip nazikçe. "Hey Janie, yavaş ol!"</p>

  <p>"Beni delirtiyor," diye bağırdı kız, elini gözlerinin önünden geçirdi. Saçını geriye atıp omuzlarını dikleştirdi. "Seni cama fırlatıp aynı anda 'kıvrıl ve öl' komutunu verdi. Gördüm onu, yaparken gördüm ... çok, çok çürümüş ..."</p>

  <p>Sonra daha kontrollü bir ses tonuyla, "Belki tek bu olsa unutabilirdim. Yaptıklarını hiçbir zaman onaylamadım ama bir zamanlar ona güvenirdim... anlamak zorundasın, biz beraber bir şeyin parçasıyız: Gerry, ben ve çocuklar; gerçek ve canlı bir şey. Ondan nefret etmek kendi bacaklarından ya da ciğerlerinden nefret etmek gibi bir şey."</p>

  <p>"Kutsal kitapta der ki, 'Eğer gözün başkasını rahatsız ederse gözünü çıkar. Eğer sağ elin-' "</p>

  <p>"Evet. Gözün, elin!" diye bağırdı kız. "Ama <em>kafan</em> değil! Fakat senin durumun tek değil. 83. elementin erimesiyle ilgili rivayetleri duydun mu?"</p>

  <p>"Peri masalı. Bizmut böyle oyunlar oynamaz. Hatırladığıma göre .. . Klackenhorst adında çılgın bir herif."</p>

  <p>"Klackenheimer adında çılgın bir herif," diye düzeltti Janie. "Gerry övünme krizlerinden birine girmişti, söylememesi gereken bir şey söyledi. Klack bunun üstüne gitti. Bizmutu bir sorun çıkmadan eritti. Gerry telaşlandı; böyle bir şey çok yankılar uyandırabilirdi ve izleyebilecek bir sürü insan olması ihtimali onu korkutuyordu. Bu yüzden yaşlı Klack'ten kurtuldu."</p>

  <p>"Klackenheimer kanserden öldü!" dedi gürültüyle Hip.</p>

  <p>Janie ona ilginç bir bakış attı. "Biliyorum." dedi sakince.</p>

  <p>Hip yavaşça şakaklarını yumrukladı. "Çok şey var, hepsi büyük değil. Bir kıza kur yapması için onu cesaretlendirdim, tamamen kendi başına, yeteneklerini kullanmadan. Kız başkasına ilgi gösterdi, kapı kapı dolaşıp çamaşır makinesi satan tatlı bir çocuk. İyi de kazanıyordu. Çocukta <em>acne rosacea</em> çıktı," dedi Janie.</p>

  <p>"Pancar gibi bir burun. Gördüm."</p>

  <p>"Ekstra kaynamış, ekstra şişmiş bir pancar gibi." diyerek düzeltti kız. "İşsiz."</p>

  <p>"Kız yok herhalde," diye tahmin yürüttü Hip.</p>

  <p>Janie gülümseyip, "Kız hâlâ onunla. Küçük bir seramik işleri var. Oğlan arkada duruyor."</p>

  <p>Bu işin nerden çıktığına dair fazla güçlü olmayan bir fikri vardı. "Janie, bu konuda sözüne güveniyorum. Bunlardan çok vardı. Fakat - neden ben? Benim için çok uğraştın."</p>

  <p>"Bunun iki iyi nedeni var. İlk olarak, sana şehirde kötü davranırken gördüm. Senin, ona vurduğunu düşünerek camdaki aksine vurmanı sağladı. Bu görmek istediğim son vahşi davranıştı. İkinci olarak, <em>sendin</em>."</p>

  <p>"Anlamadım."</p>

  <p>"Dinle," dedi kız sabırla. "Biz korkak insanlar değiliz. Biz' <em>Homo Gestalt'</em>ız, anlıyor musun? Tek bir kimliğiz, yeni bir tür insan. Biz icat edilmedik, oluştuk. Biz gelecek basamağız. Yalnızız, bizim gibi bir tane daha yok. Bize rehberlik edecek ahlak sistemleri ve etik<a class="nref" href="../Text/footnotes.xhtml#n10" id="n10d"><sup>{10}</sup></a> şifreleri olan, sizinki gibi dünyada yaşamıyoruz. Biz bir çölde keçi sürüsüyle beraber yaşıyoruz!"</p>

  <p>"Ben bir keçiyim."</p>

  <p>"Evet, <em>öylesin</em>, anlamıyor musun? Biz bu adada doğduğumuzda nasıl davranmamız gerektiğini öğretecek kimse yoktu. Keçilerden, nasıl iyi bir keçi olunacağını öğrenebiliriz ama bu keçi <em>olmadığımız</em> gerçeğini değiştirmez! Sıradan insanlara uyguladığın kuralları bize uygulayamazsın, biz aynı şey değiliz!"</p>

  <p>Konuşmaya başlayacakken bir el hareketiyle adamı durdurdu. "Dinle, müzelerde hiç at iskeletleri sergisi gördün mu? Küçük Eohippus'tan başlayıp Percheron’a gelene kadar on dokuz yirmi tane var. Bir numara ile on dokuz numara arasında korkunç fark var. On beş numara ile on altı numara arasında gerçekte ne kadar fark var? <em>Çok</em> küçük!" Durdu, kalbi hızla çarpıyordu.</p>

  <p>"Seni duyuyorum. Fakat bunun ne ilgisi var-"</p>

  <p>"Seninle mi? Anlamıyor musun? <em>Homo Gestalt</em> yeni bir şey, farklı, üstün. Fakat parçalar; kollar, bağırsaklar, hafıza, aynı o iskelette olduğu gibi daha alt basamakta veya çok az farklı. Ben <em>benim,</em> ben <em>Janie'yim.</em> Onu sana vururken gördüm; ezilmiş bir tavşan gibiydin, iğrençtin ve olduğun kadar genç görünmüyordun. Fakat seni tanıdım. Seni bir o zaman gördüm ve yedi yıl sonra, bahçede dedektörünle, güneş saçında parlarken. Geniş, uzun boylu ve sindirilmiştin, büyük parlak bir yarış atı gibi yürüyordun. Çin horozunun üzerindeki renklerin nedeni sendin, erkek geyik meydan okuduğunda sarsılan ormanın bir parçasıydın; parlayan bir zırh ve sallanan bir flamaydın, kemer şeklindeki kaşlarınla sen, sen... ben <em>on yedi yaşındaydım,</em> Allah kahretsin Barrows, başka bir şey değil. On yedi yaşındaydım, geç kalmış baharımda beni korkutan düşlerim vardı."</p>

  <p>Ciddi şekilde sarsılan Hip, "Janie ... Jani... ." dedi.</p>

  <p>Kız, "Benden uzak dur!" diye tükürükler saçtı. "Düşündüğün şey değil, ilk görüşte aşk değil. O çocukça; aşk farklı bir şey, bir şeye akmanı sağlayacak kadar sıcak, akmak, serinlemek, sertleşmek ve başlangıçtan daha sağlam bir kaynak olmak. Aşktan söz etmiyorum. Ben on yedi yaşında olup ... hep .</p>

  <p>Yüzünü kapattı. Adam bekledi. Kız sonunda ellerini indirdi. Gözleri kapalıydı, hiç hareket etmiyordu. "... <em>insan</em> gibi hissetmek," diye bitirdi.</p>

  <p>Sonra bir gerçeği belirtiyormuşça "İşte, başkasındansa sana yardım edişimin nedeni bu."</p>

  <p>Hip ayağa kalkıp taze sabaha yürüdü, hava aydınlanmıştı, gün genç bir kızın korkunç rüyasının korkusu kadar yeniydi. Bonnie’nin ilk göründüğü zamanı anlattıktan sonra kızın yaşadığı paniği hatırladı tekrar; o vahşi, dikkatsiz ökçenin altında kör, uyuşmuş, silahsız ve içgüdüleri olmadan yürüse neler olabileceğini kızın gözlerinde tekrar gördü.</p>

  <p>Laboratuvardan çıkıp köle aradığı günü hatırladı. Kibirli, kendinden emin, yüzeysel, çevredeki en aptal eri arıyordu.</p>

  <p>O gün kendisi hakkında eskiden olduğundan daha çok düşündü; Gerry'yle olanları değil, onlar bitirilmiş, kayıtlara geçmişti; tedaviye açık ama değişime değil. Kendini ne kadar abartarak düşünürse derin ve boğucu aşağılanma o kadar yayılıyordu.</p>

  <p>Yürürken, kucağında uyuyan ellerini seyretmekte olan Janie'ye çarpacaktı neredeyse, onların da muhakkak acıları, sırları, gülünecek küçük sihirleri vardır, diye düşündü.</p>

  <p>Janie’nin yanına diz çöktü. "Janie," dedi, sesi çatlak çıkıyordu, "o gün beni gördüğünde içinde ne olduğunu bilmen gerekir. On yedi yaşında olmanla dalga geçmek istemiyorum ... sadece benimle ilgili kısmını anlatmak istiyorum, bazı şeyler - senin düşündüğün gibi değildi." Derin bir nefes aldı. "Senden iyi hatırlıyorum çünkü senin için yedi yıl önceydi ama benim için sadece uykuya dalıp o budalayı avlamaya çıkmadan önce. Şimdi uyanığım, rüya yok oldu, çok iyi hatırlayabiliyorum ...</p>

  <p>"Janie, çocukken problemlerim vardı, öğrendiğim ilk şey işe yaramaz olduğum, istediğim şeylerin değersiz olduklarıydı. Kaçıp gidene dek bunu sorgulayamadım, kaçtıktan sonra anladım ki eski dünyamın değerleri yeni dünyamınkilerden farklıydı, yeni dünyamda değerliydim. İsteniyordum, bir şeylere aittim.</p>

  <p>"Sonra Hava Kuvvetleri'ne girdim, artık bir futbol kahramanı ve Münazara Derneği’nin kaptanı değildim. Pulları kurumakta olan parlak bir balıktım, fırsatçılar bundan yararlandı. Orada nerdeyse ölüyordum Janie.</p>

  <p>"Evet, manyetik alanları bozan yeri kendi başıma buldum. Bilmeni istediğim şey, beni laboratuvardan çıkarken gördüğün gün, ben yavru horoz, erkek geyik ya da diğer şeyler değildim. Bir şey keşfedip bunu insanlığa sunacaktım, insanlığın hizmetine değil, yapabilecekler... ." acıyla yutkundu, "... subaylar kulübünde bana piyano çaldırsınlar, beni görünce sırtımı sıvazlasınlar... bir yerden içeri girdiğimde bana baksınlar diye. Bütün istediğim buydu. (Dünyayı değiştirecek) anti-yerçekiminin (beni meşhur edecek) manyetik yavaşlamadan daha önemli olduğunu anladığımda, piyano çalmamı isteyecek kişinin Başkan, sırtımı sıvazlayacak kişilerin de generaller olacağını fark ettim; istediğim şeyler değişmemişti."</p>

  <p>Kıçının üstüne çöktü, ikisi de uzun bir süre sessiz kaldı. Sonunda Janie konuştu. "Şimdi ne istiyorsun?"</p>

  <p>"Onları değil," diye fısıldadı. Kızın ellerini tuttu. "Artık değil. Farklı bir şey istiyorum." Güldü. "Biliyor musun Janie? <em>Ne istediğimi bilmiyorum!''</em></p>

  <p>Kız onun ellerini sıkıp bıraktı. "Belki bulursun. Hip, gitsek iyi olur."</p>

  <p>"Tamam. Nereye?"</p>

  <p>Kız onun yanında dimdik durdu. "Eve. <em>Benim</em> evime."</p>

  <p>"Thompson’ın mı?"</p>

  <p>Kız başını salladı.</p>

  <p>"Neden Janie?"</p>

  <p>"Bir bilgisayarın ona öğretemeyeceği bir şey öğrenmesi lazım. Utanmayı öğrenmesi lazım."</p>

  <p>"Utanmak mı?"</p>

  <p>"Bilmiyorum," dedi Janie, gözlerini ondan ayırdı, "ahlaki değerlerin nasıl çalıştığını bilmiyorum. Nasıl başlatılacağını da bilmiyorum. Bildiğim tek şey, ahlak kurallarına uymazsan utanırsın. Ona bunu öğretmekle başlayacağım."</p>

  <p>"Ben ne yapabilirim?"</p>

  <p>"Sadece gel. Seni görmesini istiyorum - ne olduğunu, nasıl düşündüğünü. Önceden ne olduğunu hatırlamasını istiyorum, ne kadar zeki ve ümit verici olduğunu, böylece sana nelere mal olduğunu anlar."</p>

  <p>"Bunların bir şeyleri değiştireceğini düşünüyor musun?"</p>

  <p>Gülümsedi; insan böyle gülümseyen birinden korkabilirdi. "Değiştirecek." dedi gaddarca. "Her şeye gücünün yetmeyeceğini ve sadece daha güçlü olduğu için ondan daha iyi olan bir şeyi öldüremeyeceğini anlaması gerek."</p>

  <p>"Onun beni öldürmeye çalışmasını mı istiyorsun?"</p>

  <p>Tekrar gülümsedi, bu seferki başarının gülüşüydü, "Hayır." Kahkaha atıp telaşla ona döndü. "Endişelenme Hip. <em>Onun Bebek'le olan tek bağıyım.</em> Beyninin bir kısmını kesip çıkarmak isteyebileceğini düşünebiliyor musun? Kendini hafızasından atmak ister mi sanıyorsun? O sıradan bir insanın sahip olduğu beyin değil Hip. O, <em>Homo Gestalt</em>’ın beyni. Aldığı bütün bilgiler artı bir hususun diğer hususlarla olası her tür kombinasyonunun hesaplanmasından oluşuyor. Bonnie ve Beanie olmadan bir şeyler becerebilir, işlerini başka yollarla halledebilir. Diğer bütün şeyler olmadan yapabilir, benim onun için yaptıklarım hariç. Ama Bebek olmadan yapamaz. Seninle uğraşmaya başladığımdan beri Bebek'ten mahrum. Şimdiye dek çıldırmış olmalı. Bebek’e dokunabilir, onu kaldırabilir, onunla konuşabilir ancak ondan bir şey alamaz!"</p>

  <p>"Geleceğim" dedi sessizce. "Kendini paralaman gerekmez."</p>

  <p>&nbsp;</p>

  <p>Önce kendi evlerine gittiler, Janie gülerek iki kilidi de dokunmadan açtı. "Bunu hep yapmak isteyip bir türlü cesaret edemedim," diye güldü. Tek ayak üstünde dönerek adamın odasına girdi. "Bak!" dedi şarkı söyler gibi. Komodinin üstündeki lamba yükseldi, havada uçup banyonun yakınında yere kondu. Kordonu yılan gibi kıvrıldı, prize gömüldü ve düğmesi klik etti. Lamba yandı. "Bak!" diye bağırdı Janie. Kahve ibriği zıplayarak giysi dolabının üstüne çıktı, durdu. Hip su sesi duydu, ibrik buz gibi suyla dolarken dışı yoğun bir nemle kaplandı. "Bak," dedi Janie, "bak, bak!" Halının ortasında bir şişlik oluştu, bu şişlik halı boyunca seğirtip diğer uçta hiçe dönüştü; bıçaklar, çatallar, jilet, diş fırçası, kravatları ve bir kemer yağmur gibi inmeye başladılar, yere inip ortasından ok geçen bir kalp oluşturdular. Hip neşeyle çığlık attı, Janie'yi kucaklayıp döndürdü. "Neden seni daha önce öpmedim Janie?"</p>

  <p>Kızın yüzü ve bedeni hareketsizleşti, gözlerinde tanımlanması güç bir ifade vardı - yumuşaklık, memnuniyet ve bir şey daha. "Sana söylemeyeceğim çünkü sen yalnız harika, cesur, akıllı ve güçlü değil ayrıca biraz fazla titizsin" diye cevapladı. Dönerek Hip'ten uzaklaştı; hava, yerlerine geri dönmekte olan bıçaklar, çatallar, kravatlar, lamba ve demlikle doluydu. Janie kapıda "Çabuk ol," dedi ve yok oldu.</p>

  <p>Kızın arkasından koşup koridorda yakaladı. Kız gülüyordu.</p>

  <p>"Seni neden hiç öpmediğimi biliyorum."</p>

  <p>Kızın gözleri aşağı indi ama dudaklarının kenarları aynı şeyi yapamadı. "Biliyor musun?"</p>

  <p>"Kapalı bir kaba su doldurabilir ya da boşaltabilirsin." Bu bir soru değildi.</p>

  <p>"Yapabilir miyim?"</p>

  <p>"Biz zavallı erkekler toprağı kazıyıp ağaçların alçak dallarını boynuzladığımızda bahar olabilir, somut bir idealizm ya da aşk olabilir. Fakat bu her zaman benim küçük tırnağımdan daha küçük barajlardaki hidrostatik baskılarla ateşlenir."</p>

  <p>"Öyle mi?"</p>

  <p>"Bu depolardaki nemlilik aniden düştüğünde, ben - biz - yani nefes almak kolaylaşır ve ayın bir özelliği kalmaz."</p>

  <p>"Kalmaz mı?"</p>

  <p>"Senin bana yaptığın da bu."</p>

  <p>"Öyle mi?"</p>

  <p>Kız uzaklaştı, ona baktı ve kesik kesik güldü. "Bunun ahlaksızlık olduğunu söyleyemezsin," dedi.</p>

  <p>Adam ona gülüşünü geri verdi. <em>"Cici</em> bir kız bunu yapmaz."</p>

  <p>Kız burnunu oynatıp odasına kaydı. Adam onun kapalı kapısına baktı, belki de ötesine, sonra geri döndü.</p>

  <p>Gülümseyip neşeyle başını sallamak, merak, sandığa kapatılan küçük şiddet topunun yerine yeni bulduğu bir çeşit sakinlik; şaşırmış, memnun, korkmuş ve düşünceli, duşu açıp soyunmaya başladı.</p>

  <p>&nbsp;</p>

  <p>Taksi gidene kadar sokakta durdular, sonra Janie ormana giden yolu gösterdi. Biri onları kesse kimsenin haberi olmazdı. Patika dolambaçlı, belli belirsiz ama izlemesi kolaydı, ağaçların üst kısımları çok kalın olduğu için aşağıda fazla çalı yoktu.</p>

  <p>Yosunlu bir tepeye doğru yürüdüler; sonra Hip gördü ki o tepe değil, bir duvardı, iki yöne doğru belki yüzer metre uzanıyordu. Duvarda çok büyük, demir bir kapı vardı. Yaklaştıklarında kapıdan ses geldi, ağır bir şey yana kaydı. Adam Janie'ye baktığında bunları onun yaptığını biliyordu.</p>

  <p>Kapı açılıp arkalarından kapandı. Burada da ağaçlar büyük ve kalındı, taş patikanın sadece iki dönüşü vardı. İlk dönüşten sonra duvar görünmez oldu, dört yüz metre sonraki ikinci dönüş evi ortaya çıkardı.</p>

  <p>Ev çok alçak ve çok genişti. Çatısı topraktı, sivri veya köşeli değil. Yakınına gittikçe adam her taraftaki gri yeşil duvarları görebiliyordu, biliyordu ki bütün bu alan hapisti.</p>

  <p>"Ben de," dedi kız. Hip onun yüzünü seyrettiğine memnun olmuştu.</p>

  <p><em>Hu-hu.</em></p>

  <p>Evin yanındaki büyük meşe ağacının arkasında biri durmuş onlara bakıyordu. "Bekle, Hip." Janie hızla ağaca doğru yürüyüp biriyle konuştu. Adam kızın, "Buna mecbursun. Ölmemi mi istiyorsun?" dediğini duydu.</p>

  <p>Bu, tartışmanın sonu olmuştu. Janie döndüğünde adam ağaca baktı ama arkasında kimse yoktu.</p>

  <p>"Beanie'ydi." dedi Janie. "Onunla sonra tanışacaksın. Gel."</p>

  <p>Kapı demirle sağlamlaştırılmış ağır meşe parçalarından yapılmıştı. Şeklini aldığı kemere tuhaf gizli menteşelerle tutturulmuştu. Görünen yegane pencereler yukarda, topraktan yapılmış gibi görünen üçgen şeklindeki duvarlardaydı, önlerinde demir parmaklıklar vardı.</p>

  <p>Kapı kendi kendine - en azından fiziksel bir temas olmadan - açıldı. Gıcırdaması gerekirdi ama gıcırdamadı, bir bulut kadar sessizdi. İçeri girdiler, kapı kapandığında işitilemeyecek kadar az titreşimli ses dalgaları yankılandı; Hip bunu belinde hissedebiliyordu.</p>

  <p>Yerde en koyu sarıya, kahverengine çalar gri renkli karolar döşenmişti, hipnotize edici, baklava biçimli karolar lambri ve yerinden kaldırılamayacak kadar ağır görünen mobilyaların döşemelerinde de tekrarlanıyordu, içerdeki hava serin fakat çok nemli, tavan da çok yakındı. Büyük, hasta bir ağzın içinde yürüyorum, diye düşündü Hip.</p>

  <p>Girişten sonra çok uzun görünen bir koridora geçtiler, tavanın alçalıp yerin yükselir, duvarların yakınlaşır gibi olduğu rahatsız edici, yanıltıcı bir görüntüydü.</p>

  <p>"Bir şey yok," dedi Janie yumuşakça. Adam kıza gülmeye çalışıp beceremeyerek dudaklarını büktü ve üst dudağındaki soğuk suyu sildi.</p>

  <p>Kız sondaki kapının yanında durup duvara dokundu. Duvarın bir parçası, içinde başka bir kapı olan bir odaya açıldı. "Burada bekler misin Hip?" Tamamen düzenli bir şekilde hareket ediyordu. Adam etrafın daha aydınlık olmasını diledi.</p>

  <p>Adam duraksadı. Koridorun sonundaki odayı işaret edip sordu: "O, orada mı?"</p>

  <p>"Evet." Kız, adamın omzuna dokundu. Bu bir bakıma kutlama, bir bakıma da küçük odaya girişini çabuklaştıran bir dokunuştu. "Onu önce ben görmeliyim. Hip, güven bana."</p>

  <p>"Sana güveniyorum. Fakat sen -o"</p>

  <p>"Bana bir şey yapmaz. Haydi, Hip."</p>

  <p>Adam içeri girdi. Kapı hızla kapandığı için arkasına bakma şansı yoktu. Kapı hiçbir ipucu vermiyordu. Dokunup itti. Aynı duvar gibiydi. Kapının ne kolu ne de görünür menteşeleri vardı. Kenarlar çerçeveye gizlenmiş ve kapı, kapı olmaktan çıkmıştı.</p>

  <p>Bir an için kör edici bir panik yaşadı, sonra duruldu. Gidip koridora açıldığı belli olan diğer kapının karşısına oturdu.</p>

  <p>Hiç ses yoktu.</p>

  <p>Arkalıksız bir iskemle alıp duvara dayadı. Sırtı sıkıca duvara dayalı, kocaman açılmış gözleriyle kapıya bakarak oturdu.</p>

  <p>Öbür kapıyı dene, onun da kilitli olup olmadığına bak.</p>

  <p>Cesaret edemediğini fark etti. Henüz değil. Onun da kilitli olduğunu anlarsa neler hissedeceğini düşündü; bu ürpertici tahminden daha fazlasını istemiyordu.</p>

  <p>"Dinle," dedi kendi kendine, sinirli bir şekilde, "bir şeyler yapsan iyi olur. Veya sadece <em>düşün.</em> Fakat öylece oturma."</p>

  <p>Düşün. İçerdeki o gizemi düşün, kalın gözbebekleriyle sivri yüz gülümseyip şöyle dedi, git ve öl.</p>

  <p>Başka bir şey düşün! Çabuk!</p>

  <p>Janie. Tek başına sivri yüzle -</p>

  <p><em>Homo Gestalt,</em> bir kız, dilleri düğümlenmiş iki zenci, bir mongol, sivri yüzlü bir adam ve -</p>

  <p>Bunu bir daha dene. <em>Homo Gestalt,</em> bir basamak yukarı. Evet tabii, neden fiziksel değil de ruhsal bir değişim olmasın? <em>Homo sapiens,</em> süper boyda kafatasındaki buruşmuş bıngıldak hariç silahsız, çırılçıplak duruyordu; onu doğuran hayvanlardan olabildiğince farklıydı.</p>

  <p>Ama yine de aynıydı, aynı; bugüne kadar üremek için, sahip olmak için bir açlığı vardı; öldürürken vicdan azabı duymazdı; güçlüyse aldı, güçsüzse kaçtı; koşamayacak kadar zayıfsa öldü.</p>

  <p><em>Homo sapiens ölecekti.</em></p>

  <p>İçindeki iyi bir korkuydu. Korku hayatta kalma güdüsüdür; bir yerlerde umudun canlı olduğu anlamına geldiği için korku bir bakıma rahatlamadır.</p>

  <p>Hayatta kalmayı düşünmeye başladı.</p>

  <p>Hip Barrows'un ezilmemesi için Janie, <em>Homo Gestalt'</em>ın bir ahlak sistemi olmasını istedi. Fakat aynı zamanda kendi <em>Gestalt'</em> inin da başarılı olmasını istiyordu; kendi de onun parçasıydı. Ellerim hayatta kalmak istiyor, dilim, belim hayatta kalmak istiyor.</p>

  <p>Ahlak: Şifreli bir hayatta kalma güdüsünden başka şey değil.</p>

  <p>Değil mi? İnsan eti yemenin ahlaka aykırı olmadığı toplumlardan ne haber? Bu ne çeşit bir hayatta kalma?</p>

  <p>Ahlak kuralları bir grup içinde hayatta kalabiliyor. Eğer grup insan eti yiyorsa sen de yiyorsun.</p>

  <p>Bir kişinin kendi türüne yardımcı olmak suretiyle yaşadığı şifrelerin, kuralların bir adı olmalı - ahlaktan öte.</p>

  <p>Haydi bunu bir toplumun özellikleri olarak tanımlayalım.</p>

  <p><em>Homo Gestalt'</em>m ihtiyacı olan bu: ahlak değil, ama bir toplumsal özellik. Burda korkudan ödüm patlayarak oturup bir süpermen için etik kuralları serisi mi üreteyim?</p>

  <p>Deneyeceğim. Yapabileceğim tek şey bu.</p>

  <p>Tanımla:</p>

  <p>Ahlak: Bireylerin hayatta kalması için toplumun yarattığı şifreler. (Bu bizim dürüst yamyamı ve çıplaklar grubundaki çıplak bir adamı içine alıyor.)</p>

  <p>Etik: Toplumun hayatta kalması için bireylerin yarattığı şifreler. (İşte sizin etiksel düzenleyiciniz: Kölelerini serbest bırakır, insan eti yemez, kötü adamları ortaya çıkarır.)</p>

  <p>Çok basmakalıp, çok kurnazca ama bunlara bir göz atalım.</p>

  <p>Grup olarak <em>Homo Gestalt</em> kendi problemlerini çözebilir. Fakat bir kimlik olarak:</p>

  <p><em>Onun bir ahlakı olamaz, çünkü o yapayalnız.</em></p>

  <p>Belki etik öyleyse. "Toplumun hayatta kalması için bireylerin yarattığı şifreler." Onun bir toplumu hem yok, hem de var. Türü yok, o kendi kendinin türü.</p>

  <p>Bütün insanlığa hizmet edecek bir şifre mi seçebilir, seçmeli?</p>

  <p>Bu düşünceyle Hip Barrows'un kafasında şu andaki sorununa ek olarak birden bir şimşek çaktı; bununla birlikte vahşet ve kör çılgınlık üstünden kalktı, yerine ışık ve güven geldi. Olan şuydu:</p>

  <p><em>Ben kimim ki bütün insanlığa hizmet edecek şifreler yaratıyor ve ahlak adına pozitif sonuçlar çıkarıyorum?</em></p>

  <p><em>Neden - çünkü ben, insan türüne hizmet etmeyi seçmiş, bu yaptığının da doğru olduğundan emin bir doktorun oğluyum. Emin olduğu tek doğruluk bu olduğu için benim de aynı yolda hizmet vermemi istedi. Bu yüzden tüm hayatım boyunca ondan nefret ettim... Seni şimdi anlıyorum Baba. Anlıyorum!</em></p>

  <p>Eski kızgınlık onu sonsuza kadar terk ederken Hip güldü, en saf memnuniyetle güldü. Bütün dünyada odak daha net, ışık daha parlak gibiydi ve kafası şu andaki problemine dönerken düşünceleri parmaklarını yükselen yüzeye daha iyi yerleştirmiş, tutmaya başlar gibiydi.</p>

  <p>Kapı açıldı. Janie, "Hip -" dedi.</p>

  <p>Yavaşça ayağa kalktı. Düşünceleri sersem sersem dolaşıyor, bir şeye yaklaşıyordu. Hakim olabilse, parmaklarıyla tutabilse...</p>

  <p>..."Geliyorum."</p>

  <p>İçeri adımını attığında nefesi kesildi. Elli metre genişliğinde, kırk metre derinliğinde dev bir seraya girdi; kocaman pencereler aşağı doğru bükülüp evin yan tarafındaki açık bahçeyle birleşiyordu, daha ziyade parka benziyordu. Gördüklerinin yakınlığı ve karanlığından sonra bu şaşırtıcıydı ama içini neşeyle doldurmuştu. Yükseldi, yükseldi, düşünceleri de onunla yükseldi, parmaklarını biraz daha yukarı bastırarak ...</p>

  <p>Onu gelirken gördü. Telaşla ileri doğru fırladı, onunla karşılaşmak için değil, bir patlama olursa Janie'den uzak durmak için. Patlama olacaktı, biliyordu.</p>

  <p>"Peki, Teğmen. Uyarılmama rağmen - <em>bu</em> bir sürpriz oldu."</p>

  <p>"Benim için değil," dedi Hip. Değişik bir sürprizi bu şekilde bastırdı; sesinin her şeyi mahvedeceğinden emindi ama öyle olmadı. "Seni bulacağımı yedi yıldır biliyordum."</p>

  <p>"Allahım," dedi Thompson şaşkınlık ve memnuniyetle. Bu iyi bir memnuniyet değildi. Hip’in omzu üzerinden bakıp, "Özür dilerim Janie. Şu ana dek sana inanmamıştım." Hip’e döndü, "gözle görülür iyileşme belirtileri gösteriyorsun."</p>

  <p>"Homo sap dayanıklı bir hayvandır," dedi Hip.</p>

  <p>Thompson gözlüklerini çıkardı. Geniş, yuvarlak gözleri tıpkı siyah beyaz bir televizyon rengi ve parlaklığındaydı. Gözbebeklerinin etrafında gözünün beyazı görünüyordu; gözbebekleri yusyuvarlak ve dönmeye başlamak üzereydi.</p>

  <p><em>Bir keresinde biri, </em><em>gözlerden uzak durduğun sürece bir şey olmaz,</em><em> demişti.</em></p>

  <p>"Gerry!" diye seslendi Janie arkasında sert bir şekilde.</p>

  <p>Hip döndü. Janie elini kaldırıp iki dudağının arasına sigaradan daha küçük cam bir silindir koydu. "Seni uyarmıştım Gerry," dedi. "Ne olduğunu biliyorsun. Ona dokunursan dudaklarımı kapatırım, sen de hayatının geri kalanını sincaplarla kafese kapatılmış maymun gibi Bebek ve ikizlerle geçirirsin."</p>

  <p>Düşünce, düşünce - "Bebek'le tanışmak istiyorum."</p>

  <p>Thompson çözüldü, kımıldamadan Janie'ye bakıp duruyordu. Gözlüklerini sallayıp parlak bir daire çizdi. "Ondan hoşlanmazsım"</p>

  <p>"Ona bir soru sormak istiyorum."</p>

  <p>"Ona benden başka kimse soru soramaz. Sanırım bir cevap da bekliyorsun?"</p>

  <p>"Evet."</p>

  <p>Thompson güldü. "Bugünlerde kimse cevap alamıyor."</p>

  <p>Janie sessizce, "Buradan Hip," dedi.</p>

  <p>Hip ona döndü. Arkasında, artan bir gerginlik hisseder gibiydi, havada, etine yakın. Gorgon'un<a class="nref" href="../Text/footnotes.xhtml#n11" id="n11d"><sup>{11}</sup></a> başının insanları böyle etkileyip etkilemediğini merak etti, ona bakmayanları bile.</p>

  <p>Hip duvardaki bir boşluğa kadar kızı takip etti, kıvrılmış cam olmayan boşluğa kadar. Boşluğun içinde banyo küveti büyüklüğünde bir beşik vardı.</p>

  <p>Bebek’in bu kadar şişman olduğunu bilmiyordu.</p>

  <p>"Devam et," dedi Janie. Silindir kızın söylediği her sözcükte aşağı yukarı hareket ediyordu.</p>

  <p>"Evet, devam et" diyen Thompson'ın sesi çok yakından geliyordu. Takip ettiğini fark etmemişti, bu yüzden kendini çocuk gibi ve aptal hissediyordu. Yutkunup "Ne yapacağım?" diye sordu Janie'ye.</p>

  <p>"Sadece sorunu düşün. O muhtemelen anlar. Bildiğim kadarıyla herkesi anlıyor."</p>

  <p><em>Hip beşiğe eğildi. Kirli, siyah bir ayakkabının üst kısmı gibi parlayan gözler onu yakalayıp kavradı. </em><em>Bir zamanlar bu Gestalt’ın başka bir başı vardı,</em><em> diye düşündü. </em><em>Başka telekinetikler ve teletaşıyıcılar olabilir. Bebek: Senin yerine başkası geçebilir mi?</em></p>

  <p>"Evet diyor," dedi Janie. "Mısırını kemiren o küçük yaramaz telepati, hatırlıyor musun?"</p>

  <p>Thompson, "böyle bir alçaklık yapacağını düşünmezdim Janie. Bu yüzden seni öldürebilirim," dedi sertçe.</p>

  <p>"Nasıl olduğunu bilirsin" dedi, Janie memnuniyetle.</p>

  <p>Hip yavaşça Janie'ye doğru döndü. Düşünce yaklaştı ya da o, düşünceden daha yükseğe, daha hızlı gidiyordu. Parmakları gerçekten yuvarlaklaşıyormuş gibiydi, alışverişlerin en basiti.</p>

  <p>Eğer Bebek’in, bu yeni yaratığın daha önce olduğu, yaptığı ve düşündüğü hâzinenin, kalbi, içi ve egosuyla Bebek’in yerine başka biri geçebilirse <em>Homo Gestalt ölümsüz olurdu</em>!.</p>

  <p>Bir anda bütün cevabı aldı, hepsini.</p>

  <p>Tekdüze bir sesle Hip, "Hafızası ve hesaplama yeteneği transfer edilebilirse Bebek’in yerine başkasının geçip geçemeyeceğini sordum."</p>

  <p>"Ona bunu söyleme!" diye bağırdı Janie.</p>

  <p>Thompson doğal olmayan hareketsizliğine gömülmüştü. Sonunda, "Bebek, evet dedi. Zaten biliyordum. Janie sen de biliyordun başından beri, değil mi?"</p>

  <p>Kız nefes alır ya da hafifçe öksürür gibi bir ses çıkardı.</p>

  <p>"Bana hiç söylemedin. Tabii söylemezsin. Bebek benimle konuşamıyor; belki bundan sonraki konuşur. Teğmen'den her şeyi öğrenebilirim, hemen şimdi. Dramaya devam et. Sana ihtiyacım yok Janie."</p>

  <p>"Hip! Koş! Koş!"</p>

  <p>Thompson’in gözleri Hip'inkilere kenetlendi. "Hayır," dedi yumuşak bir ses tonuyla. "Koşma."</p>

  <p>Döneceklerdi; tekerlek gibi döneceklerdi, fırıldak gibi. . .</p>

  <p>Hip önce Janie’nin bağırmasını, sonra da bir çatırtı duydu. Sonra gözler yok oldu.</p>

  <p>Elleri gözlerinde, sendeleyip düşecek gibi oldu. Odada anlamsız sesler çıkaran çığlıklar vardı, bir süre devam eden çığlıklar sonra ayrılıp kendi etrafında döndü. Hip parmaklarının arasından baktı.</p>

  <p>Thompson sersemlemiş bir şekilde dolaşıyordu, kafası neredeyse omuzlarına kadar gömülmüştü. Arkaya doğru tekme ve dirsek attı. Elleri gözlerinde, dizi belinde onu tutan kişi Bonnie'ydi ve garip sesler ondan geliyordu.</p>

  <p>Hip koşarak geldi, öyle kızgın bir sıçrayış yapmıştı ki, ilk üç adımda parmakları neredeyse yere değmedi. Acı koluna yükselene dek yumruğunu sıktı, kolları ve omuzları yedi tutkulu yıldan arta kalan hiddetti. Yumruğu düzenli sinir merkezine indi ve Thompson sessizce düştü. Zenci de, ama yuvarlanıp kıvrak bir hareketle kalktı. Ay gibi söylenerek Hip’e doğru koştu, garip sesler çıkararak pazularını sevgiyle sıkıp yanaklarını okşadı.</p>

  <p>"Teşekkür <em>ederim.</em>" diyerek derin bir nefes aldı adam. Döndü. Diğeri kadar güçlü ve onun kadar çıplak başka bir zenci kız düşmekte olan Janie'ye yardım ediyordu. Hip, "Janie!" diye kükredi. "Bonnie, Beanie, her kimseni... .. ."</p>

  <p>Janie'yi tutan kız anlamsız sesler çıkardı. Janie gözlerini kaldırdı. Adamın geldiğini gördükleri için şaşkınlık içindeydiler. Bakışlar adamın yüzünden, Gerry Thompson’ın hareketsiz bedenine çevrildi. Janie birden gülümsedi.</p>

  <p>Garip sesler çıkarmaya devam eden kız uzanıp adamı kolundan yakaladı. Yeri işaret etti. Parçalanmış silindir ayaklarının altındaydı. Adam nem lekesinin yok olduğunu gördü. "Ben?" diye tekrarladı Janie. "Bu kelebek üstüme konduğundan beri hiç şansım olmadı." İç çekti, ayağa kalkıp adamın kollarına atıldı. "Gerry ... o ..."</p>

  <p>"Öldürdüğümü sanmıyorum," dedi Hip, "henüz değil".</p>

  <p>Janie, "onu öldürmeni istemem," diye fısıldadı.</p>

  <p>"Evet, evet biliyorum."</p>

  <p>"İkizler ona ilk kez dokunuyor. Çok cesurcaydı. Onları bir anda yakabilirdi."</p>

  <p>"Onlar harika. Bonnie!"</p>

  <p>"Ha."</p>

  <p>"Bana bir bıçak getir. Keskin ve büyük olsun, bir parça da siyah kumaş."</p>

  <p>Bonnie, Janie'ye baktı. "Ne dedi Janie.</p>

  <p>Hip eliyle kızın ağzını kapattı. Ağzı çok yumuşaktı. "Şşş."</p>

  <p>Janie panik halinde, "Bonnie, hayır —"</p>

  <p>Bonnie yok oldu. Hip, "beni onunla yalnız bırak." dedi.</p>

  <p>Janie konuşmak için ağzını açtı, sonra dönüp odadan uçarak çıktı. Beanie gözden yitti.</p>

  <p>Hip yerde yüzükoyun yatmış adama baktı. Düşünmüyordu. Düşüncesi vardı; tek yapması gereken düşünceyi tutmaktı.</p>

  <p>Bonnie kapıdan girdi. Elinde bir parça siyah kadife ve on bir inç uzunluğunda bir hançer vardı. Gözleri çok büyük, ağzı çok küçüktü.</p>

  <p>Hip, "Teşekkürler Bonnie," diyerek eşyaları kızın elinden aldı. Bıçak çok güzeldi. Fin malıydı ve tıraş olunabilecek kadar kesindi, ucu da görünmeze doğru gidiyordu. "Yok ol Bonnie!"</p>

  <p>Bonnie iki parmak arasında sıkıştırılmış bir elma çekirdeği gibi fırlayıp yok oldu. Hip kumaşı ve bıçağı masaya koydu, Thompson’ı iskemleye sürükledi. Etrafına bakındı, diğer ucu zile bağlı bir ip buldu, ipi koparırcasına çekti. Bir yerlerde zilin çalıyor olması umurunda değildi; işinin engellenmeyeceğinden emindi. Thompson’ın dirseklerini ve ayak bileklerini iskemleye bağladı, başını arkaya atıp gözlerini de bağladı.</p>

  <p>Başka bir iskemle çekip oturdu. Elindeki bıçağı nazikçe hareket ettiriyordu, havaya atmadan, sadece yükselişinin mükemmel dengesini avucunda hissederek. Bekledi.</p>

  <p>Beklerken düşüncesini aldı, hepsini ve desenli bir perde gibi aklının girişine yerleştirdi. Perdeyi kıvrımlarına özen göstererek dikkatlice astı, hiçbir tarafında açıklık kalmamış olmasını muazzam bir dikkatle kontrol etti.</p>

  <p>Desende şu yazıyordu:</p>

  <p>&nbsp;</p>

  <p>Dinle beni, yetim çocuk, ben de nefret edilmiş bir çocuğum. Sen de zulüm gördün, ben de.</p>

  <p>Dinle beni, mağara çocuğu. Ait olacak bir yer buldun ve orada mutlu oldun. Ben de.</p>

  <p>Dinle beni, Bayan Kew’in çocuğu. Eskiye dönüp öğrenene dek yıllar boyunca kendini kaybettin. Ben de.</p>

  <p>Dinle beni, <em>Gestalt</em> çocuk. Vahşi düşlerinin ötesinde bir güç buldun kendinde, onu sevdin ve kullandın. Ben de.</p>

  <p>Dinle beni, Gerry. Gücün ne kadar büyük olursa olsun, onu kimsenin istemediğini keşfettin. Ben de.</p>

  <p>İstenilmek istedin. İhtiyaç duyulmak istedin. Ben de.</p>

  <p>Janie, ahlaka ihtiyacın olduğunu söylüyor. Ahlakın ne olduğunu biliyor musun? Ahlak, insanların, onların arasında yaşamanı sağlayan itaat etme kurallarıdır.</p>

  <p>Senin ahlaka ihtiyacın yok. Ahlak kuralları sana uygulanamaz. Senin türün tarafından konulmuş kurallara uyamazsın çünkü senin türünden başka bir tane yok. Sıradan biri değilsin, bu nedenle sıradan insanların ahlakı senin için, bir karınca yuvasının ahlakının bana olacağından daha yararlı olmaz.</p>

  <p>Seni kimse istemiyor, sen bir canavarsın.</p>

  <p>Ben canavarken beni de kimse istememişti.</p>

  <p>Fakat Gerry, senin için başka şifre var. İtaatten ziyade inanç isteyen bir şifre. Adı, toplumun özellikleri, etik.</p>

  <p>Bu özellikler sana hayatta kalmakla ilgili bilgi de verecek. Fakat bu senin, benim ya da senin türünün hayatta kalmasından daha büyük. Gerçekte senin kaynaklarına ve çocuklarına bir saygı. Seni yaratan ve zamanı geldiğinde senin de daha büyük bir şey yaratacağın ana akımla ilgili bir çalışma.</p>

  <p>İnsanlığa yardım et Gerry, çünkü o senin daha önce sahip olmadığın annen ve baban. İnsanlık senin gibileri üreterek sana yardımcı olacak, sen de yapayalnız kalmayacaksın. Büyümelerine yardım et; insanlığa yardım etmelerine yardımcı ol, kendin gibileri kazan. Ölümsüzlüğün için Gerry. Sen artık ölümsüzsün.</p>

  <p>Senin türünden yeter miktarda olduğu zaman senin etiğin onların ahlakı olacak. Bu ahlak onlara yeterli gelmemeye başlayınca sen veya başka bir etik yaratık, hayat akışı içinde sıçrama yapacak ve yenileri üretecek. Yeni etikler sana, seni doğuranlara, onları doğuranlara, bir yıldız gördüğünde kalbi hoplayan ve diğerlerinden farklı olan ilk vahşi yaratığa saygı gösterecek.</p>

  <p>Ben canavardım ve bu etiği buldum. Sen de canavarsın. Gerisi sana kalmış.</p>

  <p>Gerry kıpırdadı.</p>

  <p>Hip Barrows bıçağı atıp tutmayı bıraktı, sabit tutuyordu.</p>

  <p>Gerry homurdandı, güçlükle öksürdü. Hip onun gevşek başını arkaya doğru çekip sol elinin içine aldı. Bıçağın ucunu Gerry’nin gırtlağının tam ortasına dayadı.</p>

  <p>Gerry duyulmaz mırıltılar çıkardı. "Kımıldama Gerry," dedi Hip. Bıçağı hafifçe bastırdı. Bıçak, istediğinden daha derine gitti. Çok güzel bir bıçaktı. "Boğazına dayanan şey bir bıçak. Ben, Hip Barrows. Şimdi otur ve bunu biraz düşün."</p>

  <p>Gerry’nin dudakları gülümsedi, bunun nedeni boynundaki baskıydı. Nefesi gülümseyişin ardından ıslık çalarak çıktı.</p>

  <p>"Ne yapacaksın?"</p>

  <p>"Sen ne yapardın?"</p>

  <p>"Şunu gözümden çek. Göremiyorum."</p>

  <p>"Görmen gerekenleri görüyorsun."</p>

  <p>"Barrows. Bırak beni. Sana bir şey yapmayacağım. Söz veriyorum. Senin için çok şey yapabilirim Barrows. Her istediğini yaparım."</p>

  <p>"Bir canavar öldürmek ahlaki bir görev. Söyle Gerry, birinin gözlerine bakarak onun ne düşündüğünü anladığın oldu mu?'<sup>5</sup></p>

  <p>"Bırak beni, bırak beni," diye fısıldadı Gerry.</p>

  <p>Canavarın boğazındaki bıçak, onun olabilecek bu muhteşem ev, bekleyen bir kız, ona olan isteğini hava gibi koklayabileceği kız, Hip Barrows etik görevine hazırlandı.</p>

  <p>Bant açıldığında tuhaf yuvarlak gözlerde şaşkınlık vardı, nefreti yok etmeye yetip artacak kadar. Hip’in elindeki bıçak sarkıp sallandı. Hip düşüncelerini toparladı. Bıçağı arkasına attı. Yere düşen bıçak takırtılar çıkardı. Şaşkın gözler bıçağı izledi. Gözbebekleri dönmek üzereydi...</p>

  <p>Hip yakına çöktü. "Haydi," dedi yavaşça.</p>

  <p>&nbsp;</p>

  <p>Uzun süre sonra Gerry başını kaldırıp Hip’in gözlerine baktı.</p>

  <p>Hip, "Merhaba" dedi.</p>

  <p>Gerry güçsüzce ona baktı. "Defol burdan" diye bağırdı.</p>

  <p>Hip kımıldamadı.</p>

  <p>"Seni öldürebilirdim," dedi Gerry. Gözlerini biraz daha açtı.</p>

  <p>"Hâlâ da öldürebilirim."</p>

  <p>"Öldürmezsin ama." Hip ayağa kalktı, bıçağa doğru yürüyüp onu yerden aldı. Gerry'ye gidip onu bağlayan ipleri beceriyle kesti. Tekrar yerine oturdu.</p>

  <p>"Hiç kimse... ben asl... ." dedi Gerry. Sallanıp derin bir nefes aldı. "Utanıyorum," diye fısıldadı. "Kimse beni utandırmamıştı." Hip’e baktı, şaşkınlık geri dönmüştü. "Çok şey biliyorum. Her şey hakkında her şeyi bulabilirim. Fakat ben asla .. . <em>sen</em> bütün bunları nasıl ortaya çıkardın?"</p>

  <p>"İçine düştüm," diye cevapladı Hip. "Etik arayacağın bir gerçek değildir. O bir düşünme şeklidir."</p>

  <p>Gerry, "Tanrım," dedi ellerine bakarak. "Yaptıklarım ... sahip olabileceğim şeyler ..."</p>

  <p>"Yapabileceğin şeyler," diye hatırlattı Hip nezaketle. "Yaptıkların için ağır bir bedel ödedin."</p>

  <p>Gerry cam odaya baktı, odanın içindeki her şey büyük, pahalı ve zengindi. "Ödedim mi?"</p>

  <p>"Çevrendeki herkes ve sen de," dedi Hip hafızasının yaralı derinliklerinden. Ağzını çarpıtarak güldü. "Bİr süpermenin süper bir açlığı mı var Gerry? Süper yalnızlığı?"</p>

  <p>Gerry yavaşça başını salladı. "Çocukken daha iyiydim." Titredi. "Soğuk..."</p>

  <p>Hip onun ne çeşit bir soğuktan bahsettiğini anlamadı ve sormadı. Ayağa kalktı. "Gidip Janie'yi görsem iyi olur. Belki de seni öldürdüğümü düşünüyordur."</p>

  <p>Hip kapıya gidene kadar Gerry kımıldamadan oturdu. Sonra, "belki de öldürdün" dedi.</p>

  <p>Hip dışarı çıktı.</p>

  <p>&nbsp;</p>

  <p>Janie küçük antrede ikizlerle beraberdi. Hip geldiğinde başını hafifçe hareket ettirdi, ikizler yok oldu.</p>

  <p>"Onlara da söyleyebilirdim" dedi Hip.</p>

  <p>"Bana söyle. Onlar anlar."</p>

  <p>Kızın yanına oturdu. "Onu öldürmedin," dedi Janie.</p>

  <p>"Hayır."</p>

  <p>Kız yavaşça başını salladı. "Ölse ne olurdu merak ediyorum ama - bilmek istemiyorum."</p>

  <p>"Şimdi iyi ," dedi Hip. Kızın gözlerine baktı. "O utandı."</p>

  <p>Kız sarınıp sarmalandı, kendini ve düşüncelerini örterek. Bu bir bekleyişti fakat Hip’in bildiğinden farklı bir bekleyiş, çünkü kız bekleyişinde onu değil kendini gözlüyordu.</p>

  <p>"Bütün yapabileceğim bu. İşim bitti," diyen Hip derin bir nefes aldı. "Yapacak çok şey var. Emeklilik çeklerimi takip edeceğim. Bir iş bulacağım."</p>

  <p>"Hip-"</p>

  <p>Sadece böylesine küçük ve sessiz bir odada adam onu duyabilirdi. "Evet Janie?"</p>

  <p>"Gitme."</p>

  <p>"Kalamam."</p>

  <p>"Neden?"</p>

  <p>Hip bir süre düşündükten sonra, "Sen bir şeyin parçasısın. Ben ... bir şeyin parçası olan birine ait olmak istemem."</p>

  <p>Kız başını kaldırdı, adam onun gülümsediğini gördü. Buna inanamadı, bu yüzden inanıncaya kadar kıza baktı.</p>

  <p><em>"Gestalt</em>'ın başı, elleri, organları ve aklı var. Fakat en <em>insani </em>yanı öğreniyor ve... kazanıyor olması. Bu, gençken sahip olamayacağı bir şey; uzun bir araştırma ve iknadan sonra edinebilir. Sonra yaşadığı sürece onun olur.</p>

  <p>"Ne demek istediğini anlamıyorum. Ben - yani ben... Ben onun bir parçası... Hayır, Janie. Hayır." O gülüşten kaçamadı. "Hangi parçası?" diye sordu.</p>

  <p>"Kuralları unutamayan titiz parçası. Etik denilen anlayışını ahlak denilen alışkanlığa dönüştürebilecek parçası."</p>

  <p>"Kısık, durgun ses!" diye söylendi Hip. "Mahvolurum!"</p>

  <p>Kız ona dokundu. "Sanmıyorum."</p>

  <p>Hip büyük cam odanın kapalı kapısına baktı. Sonra kızın yanına oturdu. Beklediler.</p>

  <p>&nbsp;</p>

  <p>Cam oda sessizdi.</p>

  <p>Tek ses Gerry’nin güçlükle nefes alışının sesiydi. Birden bir şey olmuş, biri <em>konuşmuş</em> gibi bu ses de durdu.</p>

  <p>Tekrar geldi.</p>

  <p><em>Hoş geldin.</em></p>

  <p>Sessiz bir sesti. İşte, bir tane daha, o da sessiz. Derken başka <em>bir tane. </em><em>Bu yeni biri. Hoş geldin, evlat!</em></p>

  <p><em>Bir tane daha: </em><em>Allah Allah! Hiç beceremeyeceksiniz sanmıştık.</em></p>

  <p><em>Buna mecburdu. Uzun zamandır yeni biri yoktu .. .</em></p>

  <p>Gerry elleriyle ağzını kapattı. Gözleri fırladı. Düşünceleri arasından ona hoş geldin diyen müziğin sakinleştirici sesi geçti. Sıcaklık, gülüş ve bilgelik vardı. Tanıtımlar yapılıyordu; her sesin farklı bir kişiliği vardı, endam ya da rütbe gibi anlaşılabilir bir şey, doğru bir yer, fiziksel pozisyon. Mesafe bakımından sesler arasında bir fark yoktu. Hepsi buradaydı, en azından hepsi eşit uzaklıktaydı.</p>

  <p>Mutlu ve korkusuz bir topluluk vardı, korkusuzca Gerry'yle paylaşılan espri ve memnuniyet dalgaları, karşılıklı düşünceler ve başarılar. <em>Hoş geldin, hoş geldin.</em></p>

  <p>Gerry kadar olmasa da hepsi genç ve yeniydi. Onların gençliği dürtülerinde ve düşüncelerinin esnekliğindeydi. Bazılarının insanlara göre eski sayılabilecek anıları vardı ama her biri ölümsüzlüğü bir miktar yaşamıştı ve hepsi ölümsüzdü.</p>

  <p>Şurda Haydn’a ıslık çalan biri, şurda da William Morris'le Rossettis’i tanıştıran biri vardı. Gerry, Fermi’nin hassas bir tabak üstünde ortadan ikiye ayrılmasını, Landowska adında bir çocuğun klavsen dinleyişini, uykulu Ford'un aklının bir sıra makineyle karşı karşıya duran bir sıra insan fikriyle aydınlanmasını kendi hafızasıymış gibi gördü.</p>

  <p>Bir soru oluşturmak, bir cevaba sahip olmak demekti.</p>

  <p>Sen kimsin?</p>

  <p><em>Homo Gestalt.</em></p>

  <p>Ben bir parçayım, aitim ...</p>

  <p><em>Hoş geldin.</em></p>

  <p>Neden bana anlatmadınız?</p>

  <p><em>Hazır değildin. Bitirilmemiştin. Yalnız'la tanışmadan önce Gerry neydi?</em></p>

  <p>Şimdi... bu etik mi? Beni tamamlayan şey bu mu?</p>

  <p><em>Etik çok basit bir terim. Ama evet, evet .</em> <em>çoğalmak ilk özelliğimiz; birlik ikinci. Parçalarının senin parçaların olduğunu bilmeleri gibi sen de bizim insanlığın bir parçası olduğumuzu bilmek zorundasın-</em></p>

  <p>Gerry o zaman anladı ki onu utandıran şeyler, insanların insanlara yapabileceği fakat insanlığın yapamayacağı şeylerdi.</p>

  <p>"Ben cezalandırıldım," dedi.</p>

  <p><em>Karantinaya alındın.</em></p>

  <p>Ve - siz... biz... tüm insanlığın başarılarından sorumlu muyuz?</p>

  <p><em>Hayır! Biz paylaşırız. İnsanlık biziz!</em></p>

  <p>İnsanlık kendini öldürmeye çalışıyor.</p>

  <p><em>(Bir şaşkınlık dalgası ve müthiş bir güven, eğlence gibi.) </em><em>Bugün, bu hafta, öyle olabilir: Fakat ırkların tarihine gelince . .. Yeni bir şey, atom savaşı Amazon'un geniş yüzünde bir damla gibi!</em></p>

  <p>Onların anıları, izdüşümleri, hesapları Gerry'ye aktı, ta ki Gerry onların yapısını ve fonksiyonlarını öğrenene kadar; ayrıca öğrendiği toplumsal özelliklerin neden ufak bir konu olduğunu da biliyordu. Sonuçta böyle bir anlayış kendi için veya kendine karşı kullanılamayacağından, burada bozulamayacak bir güç vardı. İnsanlığın neden ve nasıl var olduğunun cevabı buradaydı, sorunlu ve dinamik, kendi kaderi etrafında kutsanmış. Ölen binlerce insanın eli buradaydı, çünkü onların ölümü milyonların yaşamasını sağlayabilirdi. Ve insanlık tehlikeye düştüğü zaman rehber, ışık da buradaydı; herkesin tanıdığı Rehber de buradaydı. Dünyadışı bir güç ya da gökyüzünden bir İzleyici değil ama insan kalbi ve insan merkezine saygısı olan, kutsallığın hafif kokusunu etrafa yaymak yerine ter ve toprak kokan, gülen bir şey.</p>

  <p>"Kendini bir atom, <em>Gestalt'</em><em>mı</em> da bir molekül gibi görüyordu. Diğerlerini hücre içinde hücre, bütün resmi görüyordu, mutlulukla, insanlık doğuyordu.</p>

  <p>Yükselen, onu boğan bir ibadet hissiyle doldu ve bunun insan soyu için ne demek olduğunun farkına vardı - kendine saygı.</p>

  <p>Kollarını uzattı, tuhaf gözlerinden yaşlar sel gibi akıyordu. <em>Teşekkür ederim,</em> diye yanıtladı onları. <em>Teşekkür ederim, teşekkür ederim</em>. ..</p>

  <p>Ve alçakgönüllükle onların grubuna katıldı.</p>
</body>
</html>