<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>Sonunda şu Stern’i görebildim. Hiç de yaşlı değildi. Çalışma masasından başını kaldırdı, önce bana bir bakış attı, sonra bir kalem aldı. "Şuraya otur, oğlum."</p>

  <p>O tekrar bana bakana dek olduğum yerde durmaya devam ettim. Sonra dedim ki, "Buraya bir cüce gelmiş olsa ona, - şuraya otur cüce mi diyecektin?"</p>

  <p>Adam kalemi bırakıp ayağa kalktı. Gülümsedi. Gülümseyişi de gözleri gibi keskin ve hızlıydı. "Hatalıyım," dedi, "ama oğlum denmesinden hoşlanmadığını nereden bilebilirdim?"</p>

  <p>Bu daha iyiydi, ama hâlâ kızgındım. "On beş yaşındayım ve bundan hoşlanmıyorum. Bunu yüzüme vurma."</p>

  <p>Tekrar gülümseyip tamam dedi, ben de gidip oturdum.</p>

  <p>"Adın ne?"</p>

  <p>"Gerard."</p>

  <p>"Adın mı, soyadın mı?"</p>

  <p>"İkisi de," dedim.</p>

  <p>"Bu doğru mu?"</p>

  <p>"Hayır," dedim, <em>"bana</em> nerede oturduğumu da sorma."</p>

  <p>Kalemini bıraktı. "Bu şekilde bir yere varamayız."</p>

  <p>"Sana bağlı. Niye endişelisin? Bende düşmanlık mı seziyorsun? Evet, düşmanlık var. Ama daha kötü şeyler de var, yoksa burda olmazdım. Bunun seni durdurmasına izin mi vereceksin?"</p>

  <p>"Hayır, ama—"</p>

  <p>"O zaman seni rahatsız eden nedir? Paranı nasıl alacağın mı?" Bin dolarlık bir banknot çıkarıp masanın üstüne koydum. "Böylece bana her seferinde fatura göndermen gerekmez. Hesabı <em>sen</em> tut. Bitince bana söyle, veririm. Yani adresimi bilmen gerekmiyor. Bekle," dedim, paraya uzanınca. "Bırak orada kalsın. Anlaşacağımızdan emin olmak istiyorum."</p>

  <p>Ellerini çekti. "İşimi böyle yapmam oğlum - yani Gerard."</p>

  <p>"Gerry," dedim. "Yaparsın, eğer benimle çalırsan."</p>

  <p>"İşleri zorlaştırıyorsun? Bin doları nerden buldun?"</p>

  <p>"Bir yarışma kazandım. Sudso'yla tuvalete gitmenin ne kadar eğlenceli olduğu hakkında yirmi beş ya da daha az sözcük." Öne doğru eğildim. "Bu sefer gerçek."</p>

  <p>"Tamam," dedi.</p>

  <p>Şaşırdım. Sanırım o bunu biliyordu, ama başka bir şey söyledi. Benim devam etmemi bekledi.</p>

  <p>"Başlamadan önce - eğer başlarsak, bir şeyi bilmem gerek. Söylediğim şeyler - benimle çalışırken ağzımdan çıkan şeyler - sadece ikimizin arasında kalacak, bir rahip ya da avukat gibi?"</p>

  <p>"Tamamen."</p>

  <p>"Ne olursa olsun?"</p>

  <p>"Ne olursa olsun."</p>

  <p>Bunu söylerken onu seyrettim. İnandım.</p>

  <p>"Paranı al," dedim. "Devam edebilirsin."</p>

  <p>Parayı almadı. Dedi ki, "Biraz önce senin de söylediğin gibi, bu bana bağlı. Bu tedaviyi şeker alır gibi satın alamazsın. Beraber çalışmamız gerek. Birimiz bunu yapamazsa, hiçbir yararı yok. Telefon rehberinde bulduğun ilk psikoterapiste gidip sadece parasını veriyorsun diye her istediğini yapamazsın."</p>

  <p>Yorgun bir ifadeyle dedim ki, "Seni telefon rehberinde bulmadım ve yardım edebileceğini sadece tahmin etmiyorum. Sen de karar kılmadan önce bir düzine kafa karıştırıcıyı eledim."</p>

  <p>"Teşekkürler," dedi, bana gülecekmiş gibi geldi, bunu hiç beğenmedim. "Elemek mi dedin? Nasıl?"</p>

  <p>"Duyduğun, okuduğun şeyler. Bilirsin. Adresimle beraber bunu da kayıtlara geçiresin diye söylemiyorum."</p>

  <p>Uzun bir süre bana baktı. Gözlerini ilk kez bana parıltılı bir bakış atmak için kullandı. Parayı eline aldı.</p>

  <p>"Önce ne yapmalıyım?" diye sordum.</p>

  <p>"Ne demek istiyorsun?"</p>

  <p>"Nasıl başlayacağız?"</p>

  <p>"Sen buraya geldiğinde başladık."</p>

  <p>Güldüm. "Tamam, beni yakaladın. Açığım vardı. Bunu nasıl kullanacağını bilmiyordum, onun için önüne geçemedim."</p>

  <p>"Bu çok ilginç. Her şeyi kafanda önceden mi halledersin?"</p>

  <p>"Her zaman."</p>

  <p>"Genelde ne kadar doğru çıkar?"</p>

  <p>"Her zaman. Sadece - sana istisnaları söylememeliyim."</p>

  <p>Bu kez gerçekten sırıttı. "Anlıyorum. Hastalarımdan biri söylüyordu."</p>

  <p>"Eski hastalarından biri. Senin hastaların konuşmaz."</p>

  <p>"Ben konuşmamalarını istiyorum. Senin için de geçerli. Ne duydun?"</p>

  <p>"İnsanların söyledikleri ve yaptıkları şeylerden ne söyleyip yapacaklarını anladığını ve yapacakları şeye bazen izin verip bazen vermediğini. Bunu yapmayı nasıl öğrendin?"</p>

  <p>Bir dakika düşündü. "Sanırım bir gözüm her zaman ayrıntı aradı, sonra yeteri kadar insanla yeteri kadar hata yapıp daha fazla hata yapmamayı öğrendim. Sen nasıl öğrendin?"</p>

  <p>"Sen bunu cevaplarsan buraya gelmeme gerek kalmaz."</p>

  <p>"Gerçekten bilmiyor musun?"</p>

  <p>"Keşke bilseydim. Bu bizi bir yere getirmiyor, değil mi?"</p>

  <p>Omuz silkti. "Nereye gitmek istediğine bağlı." Durdu, ben de bütün gücüyle gözleri hissettim yine. "Şu anda psikiyatrinin hangi kısa tanımına inanıyorsun?"</p>

  <p>"Seni anlamıyorum."</p>

  <p>&nbsp;</p>

  <p>Stern çalışma masasının çekmecelerinden birini çekerek açtı, siyahlaşmış bir pipo çıkardı. "Psikiyatri kişiye bir soğanmış gibi saldırır, kirlenmemiş egoya varana dek katları teker teker kaldırarak. Veya: psikiyatri bir petrol kuyusu gibi deler, aşağı ve yana, sonra tekrar aşağı, pislik ve taşları geçip sonuç alacağı bir tabakaya gelene kadar. Ya da: psikiyatri bir avuç cinsel motivasyonu alır, onları hayatının tilt makinesine atar ki olaylara çarpıp zıplasınlar. Daha ister misin?"</p>

  <p>Gülüyordum. "Sonuncusu bayağı güzeldi."</p>

  <p>"Sonuncusu bayağı kötüydü. Hepsi kötüydü. Hepsi özünde çok karmaşık olan bir şeyi basitleştirmeye çalışıyordu. Kıssadan alacağın hisse şu: senden başka kimse senin sorununu bilmez; ancak sen bir tedavi olarak belirleyebilirsin; ve bir kez bulduğunda da onun hakkında bir şey yapabilecek tek insan sensin."</p>

  <p><em>"Sen</em> neden burdasın?"</p>

  <p>"Dinlemek için."</p>

  <p>"Birine sadece dinlemesi için bütün günün ücretini bir saatte vermek zorunda değilim."</p>

  <p>"Doğru. Ama benim seçerek dinlediğime inanıyorsun."</p>

  <p>"Ben mi?" diye sordum. "Sanırım öyle. Peki, değil misin?"</p>

  <p>"Hayır, ama sen buna inanmazsın."</p>

  <p>Güldüm. Neden güldüğümü sordu. "Oğlum demiyorsun."</p>

  <p>"Sana değil." Başını salladı. Bunu yaparken beni izliyordu, başı hareket ettikçe gözleri yuvalarından kaydı. "Kendin hakkında ne bilmek istiyorsun ki başkalarına söylerim diye endişelendin?"</p>

  <p>"Neden birini öldürdüğümü bilmek istiyorum," dedim.</p>

  <p>Bu onu hiç telaşlandırmadı. "Şuraya uzan."</p>

  <p>Ayağa kalktım. "Bu koltuğa mı?"</p>

  <p>Başını salladı.</p>

  <p>Bilinçli bir şekilde gerinirken dedim ki, "Kendimi lanet olası bir çizgi filmdeymişim gibi hissediyorum."</p>

  <p>"Hangi çizgi film?"</p>

  <p>"Adamlar üzüm salkımı gibi üst üste dizilmiş," dedim soluk gri renkli tavana bakarak.</p>

  <p>"Adı ne?"</p>

  <p>" 'Bende onlardan kamyon dolusu var.' "</p>

  <p>"Çok güzel," dedi sessizce. Ona dikkatle baktım. Çok içten gülen biri olduğunu o zaman anladım, eğer gülerse.</p>

  <p>"Bunu hasta öyküleri kitabımda kullanacağım. Ama seninkini içermeyecek. Bunu söylemene ne sebep oldu?" dedi. Ben cevap vermeyince ayağa kalktı, arkamdaki iskemleye onu göremeyeceğim bir şekilde oturdu. "Test etmekten vazgeçemezsin, oğlum. Senin amacın için yeterince iyiyim."</p>

  <p>Çenemi öyle kuvvetli sıktım ki arka dişlerim acıdı. Sonra rahatladım. Tamamen rahatladım. Çok güzeldi. "Tamam," dedim, "özür dilerim." Bir şey söylemedi, bana yine gülüyormuş gibi geldi. Bana değil gerçi.</p>

  <p>"Kaç yaşındasın?" diye sordu birden.</p>

  <p>"Eee, on beş."</p>

  <p>"Eee, on beş," diye tekrar etti. "O 'ee’e' ne oluyor?"</p>

  <p>"Hiç. On beş yaşındayım."</p>

  <p>"Yaşını sorduğumda tereddüt ettin çünkü aklına başka bir sayı geldi. Ondan vazgeçip yerine 'on beş’i koydun."</p>

  <p>"Evet, yaptım. On beş yaşındayım!"</p>

  <p>"On beş yaşında değilsin demedim." Sesi sabırlıydı. "Diğer sayı neydi?"</p>

  <p>Yine kızdım. "Başka bir sayı yok! Benim homurtularımla ne diye uğraşıyorsun, şunu bunu birbirine ekleyip istediğin anlama gelmesine çalışıyorsun?"</p>

  <p>Sessizdi.</p>

  <p>"On beş yaşındayım," dedim küstahça, "on beş yaşında olmayı sevmiyorum, bunu biliyorsun. On beşinde olduğuma ısrar etmeye çalışmıyorum."</p>

  <p>Sadece bekledi, bir şey söylemeden.</p>

  <p>Yenilmiş hissettim. "Aklımdan geçen sayı sekizdi."</p>

  <p>"Yani sekiz yaşındasın. Adın?"</p>

  <p>"Gerry." Bir dirseğimin üstünde doğrulup onu görebilmek için başımı çevirdim. Piposunu parçalara ayırmış, çalışma masasının ışığında sapına bakıyordu. "Gerry, 'eee' demeden."</p>

  <p>"Tamam" dedi yumuşakça, beni gerçekten aptal hissettirerek.</p>

  <p>Geriye yaslanıp gözlerimi kapadım.</p>

  <p>Sekiz, diye düşündüm. Sekiz.</p>

  <p>"Burası soğuk," diye şikayet ettim.</p>

  <p>Sekiz. Sekiz, tabak, eyalet, nefret. Eyaletin tabağından yiyip nefret ettim. Bunları beğenmeyip gözlerimi açtım. Tavan hâlâ griydi. Bu önemli değildi. Stern piposuyla arkamda bir yerlerdeydi. İki derin nefes aldım, üç, gözlerimi kapadım. Sekiz. Sekiz yaşında. Sekiz, nefret. Yıllar, korkular. Eski, soğuk. <em>Kahretsin</em>! Soğuktan uzak durmak için koltuğun üstünde dönüp durdum. Tabağından yedim-</p>

  <p>Homurdandım, kafamdaki bütün sekizleri, kafiyeleri, onların ilgili olduğu her şeyi alıp siyahlaştırdım. Ama siyah kalamadılar. Başka bir şey daha koymam gerekti ve büyük parlak bir sekiz figürü koydum. Figür yan tarafına dönüp yuvarlakların içinde titremeye başladı. Dürbünden görünen film kareleri gibiydi. Beğenip beğenmediğimi anlamam için bakmam gerekecekti.</p>

  <p>Birden onla uğraşmayı bırakıp beni yenmesine izin verdim. Dürbünler yaklaştı, daha yakınlaştı, sonunda oradaydım.</p>

  <p>Sekiz. Sekiz yaşında, soğuk. Hendekte bir gece kadar soğuk. Hendek tren yolunun kenarındaydı. Geçen senenin yabani otları kaşıntı vericiydi. Zemin kırmızıydı ve kaygan, yapışkan çamur olmadığı zaman bir saksı kadar sertti. Şimdi de çok sertti, kırağıyla kaplı, tepenin üstünden görünen kış ışığı kadar soğuk. Geceleyin ışıklar ılıklaşırdı ve hepsi de başka insanların evinin içinde olurdu. Gündüz olduğunda ise güneş başka birinin evindeydi ve bunun bana bir faydası yoktu.</p>

  <p>O hendeğin içinde ölüyordum. Dün gece uyunabilecek en iyi yerlerden biriydi, bu sabah da ölünebilecek en iyi yerlerden biri. Aynı zamanda. Sekiz yaşında, pisliğin iğrenç tatlı tadı, birinin çöplüğünden alınmış ıslak ekmek, bir çuval çalarken duyduğun ayak seslerinin korkunç terörü.</p>

  <p>Ayak sesi duydum.</p>

  <p>Yanıma dönüp kıvrılmıştım. Hemen karnımın üstüne kapandım, çünkü bazen karnını tekmelerler. Başımı kollarımla kapattım, en fazla bunu yapabilirdim.</p>

  <p>Bir süre sonra gözlerimi yuvarlayıp hareket etmeden baktım. Büyük bir ayakkabı vardı. Ayakkabının içinde bir bilek, yakında da başka bir ayakkabı. Üzerime basılmasını beklercesine yattım. Umursadığımdan değil, sadece kahredici bir utanç. Yalnız geçirdiğim onca aydan sonra, yakalayamamışlardı, yakınlaşamamışlardı bile ve şimdi bu. Öyle bir utançtı ki ağlamaya başladım.</p>

  <p>Ayakkabı koltuk altıma geldi, tekme yemedim. Üzerimden yuvarlandı. Soğuktan o kadar donmuştum ki kalas gibi yatıyordum. Sadece kollarımı yüzümün ve başımın üstünde tutup gözlerim kapalı yattım. Bir nedenle ağlamayı bıraktım. Sanırım insanlar sadece, bir yerden yardım alacakları zaman ağlar.</p>

  <p>Bir şey olmayınca gözlerimi açtım ve görmek için kollarımı biraz oynattım. Üzerimde dikilen bir mil uzunluğunda bir adam vardı. Solgun bir tulum ve koltuklarının altında derin ter lekeleri olan eski bir Eisenhower ceketi giyiyordu. Sakal bırakamadığı halde traş olmayan adamlar gibi suratı kıllıydı.</p>

  <p>"Ayağa kalk." dedi.</p>

  <p>Ayakkabısına baktım ama beni tekmelemeyecekti. Kendimi biraz yukarı ittim ama tekrar düştüm, koca elini sırtımın değebileceği bir yerde tutuyordu. Bir süre öyle yattım çünkü mecburdum, sonra bir dizimi yere koyarak ayağa kalktım.</p>

  <p>"Haydi," dedi, "gidiyoruz."</p>

  <p>Yemin ederim kemiklerim sızlıyordu ama yine de kalktım. Ayağa kalkarken yerden yuvarlak, beyaz bir taş almıştım. Ağırlığını denemek istercesine taşı tarttım. Parmaklarım öyle soğuktu ki taşı gerçekten tutup tutmadığımı görmek için bakmam gerekti. Ona söyle dedim, "benden uzak dur yoksa bu taşla dişlerini kırarım."</p>

  <p>Elini o kadar çabuk avucumla taş arasına koyup taşı elimden aldı ki gözlerimle bile takip edemedim. Küfür etmeye başladım ama o arkasını dönüp tren yolunun yanındaki sete doğru yürüdü. Çenesini omzuna koyup, "Haydi, geliyor musun?" dedi.</p>

  <p>Beni acele ettirmedi, ben de koşmadım. Benimle konuşmadı, ben de tartışmadım. Bana vurmadı, ben de kızmadım. Onun ardı sıra yürüdüm. Beni bekledi. Bana doğru uzattığı eline tükürdüm. O devam etti, raylara doğru, gözden kayboldu. Yola pençelerimle tırmandım. Ellerime ve ayaklarıma kan gitmeye başlamıştı, karıncalandıkları için dört kirpi gibi hissediyorlardı. Yola çıktığımda, orada beni bekliyordu.</p>

  <p>Raylar yolla aynı hizadaydı, ama başımı çevirip baktığımda raylar sanki dik bir tepe oluşturmuş, çok yukarıdan, başımın üzerinden geçiyordu. Bir dakika sonra sırt üstü yatmış soğuk gökyüzünü seyrediyordum.</p>

  <p>Adam gelip yakınımda rayların üstüne oturdu. Bana dokunmaya çalışmadı. Birkaç kez nefes almaya çalıştım, bir dakika uyursam iyi olacağımı dündüm - kısa bir dakika. Gözlerimi kapadım. Adam parmağını kaburgalarıma soktu, sertçe. Acıdı.</p>

  <p>"Uyuma," dedi.</p>

  <p>Ona baktım.</p>

  <p>"Soğuktan kaskatısın, açlıktan da zayıf düşmüşsün. Seni eve götürüp ısıtıp bir şeyler yedirmek istiyorum. Bu uzun yolu tek başına gidemezsin. Seni taşısam senin için yürümekle aynı şey olur mu?" dedi.</p>

  <p>"Beni eve götürünce ne yapacaksın?"</p>

  <p>"Söyledim ya."</p>

  <p>"Tamam," dedim.</p>

  <p>Beni kaldırıp taşımaya başladı. Eğer başka bir şey söylediyse şimdi düşüp donarak öleyim. Neyse, bana ne sormak istemişti, şu ya da bu şekilde? Bir şey yapamazdım.</p>

  <p>Düşünmeyi bırakıp uykuya daldım.</p>

  <p>Adam yolun sağma dönerken bir kez uyandım. Ağaçlıklara daldı. Yol yoktu ama nereye gittiğini biliyor gibiydi. Bir dahaki sefer çatırtı sesiyle uyandım. Beni donmuş bir gölün üzerinde taşıyordu, buz ayaklarının altında kırılıyordu. Acele etmedi. Aşağı bakıp ayaklarının altında uzanan beyaz çatlaklara baktım, hiç önemli değildi. Tekrar uykuya daldım.</p>

  <p>Sonunda beni yere koydu. Gelmiştik. Geldiğimiz <em>"yer"</em> bir odaydı. Sıcaktı. Beni ayağa kaldırdı. Birden kendime geldim. Bakındığım ilk şey kapıydı. Kapıyı görüp yanına gittim, sırtımı duvara dayadım, eğer çıkmak istersem diye. Etrafıma bakındım.</p>

  <p>Büyük bir odaydı. Bir duvar taştı, diğer duvarlar da aralarına bir şeyler sıkıştırılmış kütüklerdi. Taş duvarda büyük bir ateş yanıyordu, şömine değil tam olarak; sadece bir boşluk gibiydi. Karşı rafta eski bir araba aküsü vardı, aküye tellerle bağlı iki sarı elektrik ampülü sallanıyordu. Bir masa vardı, bazı kutular, birkaç tane üç bacaklı tabure. Havada duman vardı, küçük bir hortum ağzıma harika kokusunu duyduğum yemeği fışkırtıyordu.</p>

  <p>"Nedir bu Bebek?" dedi adam.</p>

  <p>Oda çocuklarla doluydu. Yani, üç tane ama nedense üç çocuktan fazla gibi görünüyorlardı. Benim yaşımda bir kız vardı - sekiz yani - yüzünün bir yanı maviye boyanmıştı. Bir sehpası, paleti, bir sürü boyası ve avuç dolusu fırçası vardı, ama fırçaları kullanmıyordu. Boyayı elleriyle sürüyordu. Beş yaşlarında küçük zenci bir kız vardı, hayretten ağzı açık kocaman gözleriyle bana bakıyordu. Bir beşik oluşturmak için iki testere tezgâhının üzerine konmuş tahta bir sandıkta da bir bebek yatıyordu. Sanırım üç ya da dört aylıktı. Bütün bebeklerin yaptığını yapıyor, biraz salya akıtıyor, küçük balonlar yapıyor, amaçsızca ellerini sallayıp tekmeliyordu.</p>

  <p>Adam konuştuğunda resim sehpasının önündeki kız önce bana, sonra bebeğe baktı. Bebek sadece tekmeleyip, salya akıttı.</p>

  <p>"Adı Gerry. Çok kızgın," dedi kız.</p>

  <p>"Neye kızdı?" diye sordu adam. Bebeğe bakıyordu.</p>

  <p>"Her şeye," dedi kız. "Her şeye ve herkese."</p>

  <p>"Nerden geldi çocuk?"</p>

  <p>"Hey, nedir bu?" dedim ama kimse ilgilenmedi. Adam bebeğe soru soruyor, kız cevap veriyordu. Gördüğüm en çılgın şeydi.</p>

  <p>"Bir devlet okulundan kaçmış," dedi kız. "Onu doyurmuşlar ama kimse onunla kaynaşmamış."</p>

  <p>Kullandığı sözcük buydu: "kaynaşmak".</p>

  <p>Kalkıp kapıyı açtım soğuk hava ıslık çalarak içeri girdi. "Seni pis herif," dedim adama, "sen okuldansın."</p>

  <p>"Kapıyı kapa Janie," dedi adam. Sehpadaki kız kıpırdamadı ama arkamdaki kapı gürültüyle kapandı. Açmaya çalıştım ama kımıldatamadım. Uluyarak kapıyı kendime doğru çektim.</p>

  <p>"Sanırım köşede durman gerekiyor," dedi adam. "Onu köşeye götür Janie."</p>

  <p>Janie bana baktı. Üç bacaklı taburelerden biri bana doğru hareket etti. Havada asılı kalıp yan tarafına döndü. Oturulacak yeriyle beni dürttü. Geriye sıçradım ama o arkamdan geldi. Yana kaçtım, işte orası da köşeydi. Tabure geldi. Aşağı bastırmaya çalıştım ama elimi acıtmaktan başka bir işe yaramadı. Çömeldim ama o benden de aşağı indi. Üzerine eğildim ama o da düştü, ben de. Ayağa kalkıp titreyerek köşede durdum. Tabure doğrulup önümde durdu.</p>

  <p>"Teşekkürler Janie," dedi adam. Bana döndü. "Orda dur, sessiz ol. Sana sonra geleceğim. Bu kadar sorun çıkarmamalıydın." Ve bebeğe dönüp, "onda ihtiyacımız olan bir şey var mı?" dedi.</p>

  <p>Cevap veren yine küçük kızdı. "Tabii. Aradığımız o." dedi.</p>

  <p>"Yaa" dedi adam. "Nerden bileceksin!" Yanıma geldi. "Gerry, burada yaşayabilirsin. Okuldan değilim. Seni ele vermem."</p>

  <p>"Yaa?"</p>

  <p>"Senden nefret ediyor," dedi Janie.</p>

  <p>"Ne yapmam gerekiyor?" diye öğrenmek istedi.</p>

  <p>Janie başını beşiğe doğru çevirdi. "Doyur onu." Adam başını sallayıp ateşin kenarında vakit öldürmeye başladı.</p>

  <p>Bu arada, küçük zenci kız bir noktada durup, şakaklarının üstündeki kocaman gözleriyle bana bakıyordu. Janie resmine geri döndü, bebek her zamanki gibi öylece yatıyordu, ben de dönüp küçük zenci kıza baktım. Birdenbire, "Aptal aptal nereye bakıyorsun öyle?" dedim.</p>

  <p>Kız bana sırıttı. "Gerry, ha-ha," diyip yok oldu. Demek istediğim gerçekten yok oldu, ışığın sönmesi gibi, giysilerini olduğu yerde bırakarak. Küçük elbisesi havada yükselip kızın olduğu yere düştü o kadar. Kız gitmişti.</p>

  <p>"Gerry, he-hee," diye bir şey duydum. Baktım, ordaydı, çıplak, tavanın altında, taş duvarın dışarı doğru çıkıntı yaptığı köşede sıkışmış gibi duruyordu. Onu gördüğüm an yine yok oldu.</p>

  <p>"Gerry ha-ha," dedi. Şimdi odanın öbür tarafında, depo olarak kullandıkları sıra sıra kutuların üstündeydi.</p>

  <p>"Gerry he-hee!" Şimdi de masanın altındaydı. "Gerry ha- ha!" Bu sefer köşede benimle beraberdi, beni sıkıştırıyordu. Kesik kesik ve acı acı bağırarak geçmeye çalıştım, tabureye çarptım. Ondan korktuğum için geriye çekildim, küçük kız gitmişti.</p>

  <p>Adam ateşle uğraştığı yerde başını çevirip omzunun üstünden bana baktı. "Kesin şunu çocuklar," dedi.</p>

  <p>Bir süre sessizlik oldu, sonra küçük kız yavaşça rafların altından çıktı. Gidip giysisini giydi.</p>

  <p>"Nasıl yaptın bunu?" diye sordum.</p>

  <p>"Ha-ha," dedi.</p>

  <p>Janie dedi ki, "Çok kolay, onlar ikiz."</p>

  <p>"Aa," dedim. Sonra diğerinin aynısı olan kız gölgelerin arasından gelip öbürünün yanında durdu. Aynılardı. Yan yana durup bana baktılar. Bu sefer bakmalarına izin verdim.</p>

  <p>"Bu Bonnie, bu da Beanie," dedi ressam. "Bu Bebek ve bu da —" adamı göstererek - "Yalnız. Benim adım Janie."</p>

  <p>Söyleyecek bir şey bulamadım, "Yaa," dedim.</p>

  <p>"Janie, su." dedi Yalnız. Bir tencere tutuyordu. Suyun damlamasını duyuyordum ama bir şey görmedim. "Bu kadar yeter," dedi, tencereyi çengele astı. Çatlamış bir porselen tabak alarak bana verdi. Tabak, et, yoğun bir sos, hamur parçaları ve havuçla doluydu. "Al, Gerry. Otur."</p>

  <p>Tabureye baktım. "Buraya mı?"</p>

  <p>"Tabii."</p>

  <p>"Olmaz" dedim. Tabağı aldım yere oturup duvara dayandım.</p>

  <p>"Hey," dedi bir süre sonra. "Sakin ol. Hepimiz yedik. Kimse önünden kaçırmıyor. Yavaşla!"</p>

  <p>Öncekinden daha hızlı yemeye başladım. Kustuğumda neredeyse hepsini bitirmiştim. Sonra nedense başımı taburenin kenarına çarptım. Tabağı ve kaşığı düşürüp oraya çöktüm. Gerçekten kötü hissediyordum.</p>

  <p>Yalnız gelip bana baktı. "Üzgünüm, çocuk," dedi. "Temizler misin Janie?"</p>

  <p>Gözlerimin önünde yerdeki pislik birden yok oldu. Ben o ana kadar bunu ve başka hiçbir şeyi önemsememiştim. Adamın elini ensemde hissettim. Sonra saçlarımı karıştırdı.</p>

  <p>"Beanie, battaniye getir. Haydi herkes uykuya. Onun bir süre dinlenmeye ihtiyacı var."</p>

  <p>Battaniyeyi etrafımda hissettim ve sanırım o beni yere koymadan uyuya kalmıştım.</p>

  <p>Ne kadar zaman sonra uyandığımı bilmiyorum.</p>

  <p>Nerede olduğumu bilmiyordum ve bu beni korkuttu. Başımı kaldırdım, şöminede sönmekte olan ateşin donuk parıltısını gördüm. Yalnız, giysileriyle ateşin yanında yatıyordu. Janie’nin resim sehpası kızıl karanlıkta avlanmaya çalışan bir böcek gibi duruyordu. Beşikteki bebeğin başını gördüm, ancak bana mı yoksa uzaklara mı baktığını anlayamadım. Janie kapının kenarında yerde yatıyordu, ikizler masanın üstündeydi. Bebek’in kafası hariç hiçbir şey kımıldamıyordu.</p>

  <p>Ayağa kalkıp çevreye bakındım. Odada sadece bir tane kapı vardı. Parmaklarımın ucunda kapıya doğru yürüdüm. Yanından geçerken Janie gözlerini açtı.</p>

  <p>"Ne oldu?" diye fısıldadı.</p>

  <p>"Sana ne," dedim. Önemsemiyormuş gibi kapıya gittim ama onu izlemeye devam ettim. Hiçbir şey yapmadı. Kapı önceki sefer denediğimde olduğu gibi sımsıkı kapalıydı.</p>

  <p>Janie'ye geri gittim. O sadece bana bakıyordu. Korkmuş gibi değildi. "Tuvalete gitmem gerek." dedim.</p>

  <p>"Ah. Niye daha önce söylemedin?"</p>

  <p>Birden homurdanıp hayalarımı tuttum. Hissettiğim şeyi anlatamam. Açıyormuş gibi yaptım ama aslında acımıyordu. Sanki bana daha önce hiçbir şey olmamıştı. Dışarda, karın üstünde bir şey <em>plop</em> diye ses çıkardı.</p>

  <p>"Tamam," dedi Janie. "Yatağına geri dön."</p>

  <p>"Ama şeyim var -"</p>

  <p>"Ama neyin var?"</p>

  <p>"Hiçbir şey." Doğruydu. Bir yere gitmem gerekmiyordu.</p>

  <p>"Bir daha ki sefere bana hemen söyle. Önemli değil."</p>

  <p>Bir şey söylemedim, battaniyeme geri döndüm.</p>

  <p>"Hepsi bu mu?" dedi Stern. Koltukta yatıp, gri tavana bakmaya devam ettim. "Kaç yaşındasın?" diye sordu.</p>

  <p>"On beş," dedim rüya görürmüşçesine. Duvarları, halıyı, lambayı, çalışma masasını ve Stern’i ve üzerinde oturduğu iskemleyi görene kadar bekledi. Doğruldum, bir saniye kafamı havada tuttum ve sonra ona baktım. Bana bakıp piposuyla oynuyordu. "Bana ne yaptın?"</p>

  <p>"Sana söyledim. Ben bir şey yapmadım. Sen yaptın."</p>

  <p>"Beni hipnotize ettin."</p>

  <p>"Hayır, etmedim." Sesi sakindi ve kastettiği gerçekten buydu.</p>

  <p>"Neydi bütün olan biten o zaman? Şey... sanki her şey yeniden oluyormuş gibi."</p>

  <p>"Bir şey hissettin mi?"</p>

  <p>"Her şeyi." Ürperdim. <em>"Her</em> kahrolası şeyi. Neydi o?"</p>

  <p>"Bunu her yapan sonradan daha iyi hisseder. İstediğinde tekrar yapabilirsin. Her yaptığında daha az acı verir. Göreceksin."</p>

  <p>Yıllar sonra beni etkileyen ilk şeydi. Düşünüp tekrar sordum, "kendim yaptıysam neden daha önce de olmadı?"</p>

  <p>"Birinin dinlemesi lazım."</p>

  <p>"Dinlemek mi? Konuşuyor muydum?"</p>

  <p>"Hem de nasıl!"</p>

  <p>"Olan her şeyi mi?"</p>

  <p>"Nasıl bilebilirim? Orada değildim. Sen gittin."</p>

  <p>"Bunun olduğuna inanmıyorsun, değil mi? Yok olan çocuklar, tabure filan?"</p>

  <p>Titredi. "İnanmak veya inanmamak durumunda değilim. Sana gerçek gibi mi geldi?"</p>

  <p>"Ah, tabii, evet!"</p>

  <p>"Tamam, önemli olan bu. Orada mı yaşıyorsun, o insanlarla?"</p>

  <p>Beni rahatsız etmekte olan tırnağımı kopardım. "Uzun süredir değil. Bebek üç yaşına geldiğinden beri orada yaşamıyorum." Ona baktım. "Bana Yalnız’ı hatırlatıyorsun."</p>

  <p>"Neden?"</p>

  <p>"Bilmiyorum. Hayır, hatırlatmıyorsun." diye ekledim aniden. "Neden öyle söyledim bilmiyorum." Birden uzandım.</p>

  <p>Tavan griydi ve lambalar da kısık. Piponun ucunun dişlerine değişini duydum. Uzun bir süre orada uzandım.</p>

  <p>"Bir şey olmuyor," dedim.</p>

  <p>"Ne olmasını ümit ediyordun?"</p>

  <p>"Önceki gibi."</p>

  <p>"Dışarı çıkmak isteyen bir şey var. Bırak gelsin."</p>

  <p>Başımın içinde sanki dönüp duran bir davul, davulun üstünde de peşinde olduğum yerler, şeyler ve insanların fotoğrafları vardı. Sanki davul çok hızlı dönüyordu, öyle hızlı ki fotoğrafları birbirinden ayıramıyordum. Onu durdurdum, fotoğrafsız bir yerine denk geldi. Tekrar çevirdim, tekrar durdurdum.</p>

  <p>"Hiçbir şey olmuyor," dedim.</p>

  <p>"Bebek üç yaşında," diye tekrarladı.</p>

  <p>"Ah," dedim. "İşte." Gözlerimi kapadım.</p>

  <p>O olabilirdi. Olabilir, görüntü, gece, ışık. Gece bir ışık görmüş olabilirim. Belki bebek. Belki de geceleyin ışığın altındaki bebeğin görüntüsü ...</p>

  <p>&nbsp;</p>

  <p>O battaniyenin üstünde bir çok gece yattım, yatmadığım geceler de çoktu. Yalnız'ın evinde sürekli bir şeyler oluyordu. Bazen gündüzleri uyudum. Sanırım sadece biri hastalandığı zaman hep beraber yatıldı, oraya gittiğim ilk gece gibi. Oda her zaman biraz karanlıktı, gece ve gündüz aynı, ateş hep yanar, eski sarı ampuller telleriyle aküden sarkardı. Ampuller soluklaştığında Janie aküyü tamir eder, ampuller de tekrar parlardı.</p>

  <p>Janie yapılması gereken her şeyi yapardı, başkalarının yapmak istemediği her şeyi. Herkes bir şeyler yapardı. Yalnız, çoğu zaman dışardaydı. Bazen ikizleri yardım etmeleri için yanına alırdı, ama onları hiç kaybetmedi, şurda, burda, sonra tekrar <em>bing!</em> orda olabilirlerdi. Bebek ise, o sadece beşiğinde yatardı.</p>

  <p>Ben işlerimi yaptım. Ateş için odun kestim, yeni raflar yaptım, zaman zaman da Janie ve ikizlerle yüzmeye giderdim. Yalnız'la konuşurdum. Diğerlerinin yapamayacağı hiçbir şey yapmadım, ama onlar hep benim yapamayacağım şeyler yaptılar. Kızgındım, bu yüzden her zaman kızgındım. Bir şeye devamlı kızgın olmasam ne yapacağımı bilemezdim. Ama bu bizi kaynaşmaktan alıkoymadı. Kaynaşmak, bu Janie’nin kullandığı sözcüktü. Dediğine göre Bebek söylemişti bunu ona. Bu tamamen başka şeyler yapsalar bile herkesin birlikte bir şey olması demekmiş. İki kol, iki bacak, bir gövde, bir baş, tümü birlikte çalışır, baş yürüyemese kollar düşünemese de. Yalnız'ın düşüncesine göre "karışmak" ve "çark dişleri gibi birbirine geçmek" ifadelerinin bir karışımı olabilirdi, ancak buna kendinin de inandığını sanmıyorum. Bundan daha fazlasıydı.</p>

  <p>Bebek sürekli konuşuyordu. Günde yirmi dört saat çalışan bir haber istasyonu gibiydi, istasyonu her bulduğunda gönderileni alabilirdin, ama istasyonu bulsan da bulmasan da o göndermeye devam ederdi. Konuşuyordu dediğimde gerçek kastettiğim bu değildi. Genelde trendlerin kullandığı işaret diliyle konuşurdu. Ellerinin, kollarının, bacaklarının ve başının zayıf hareketlerini anlamsız sanırdın ama değildi. İşaret diliydi, sadece sesler için sembol kullanmak gibi şeyler yerine hareketler tam olarak düşüncelerdi.</p>

  <p>Sol elini uzatıp, sağ elini havada sallayıp, sol topuğuyla yere vurduğunda bu, "biri eğer sığırcığın bir ev hayvanı olduğunu düşünüyorsa, o sığırcıklar hakkında hiçbir şey bilmiyor demektir," gibi bir şeydi. Dediğine göre Bebek’in işaret dilini keşfetmesine Janie neden olmuştu. Eskiden ikizlerin düşüncelerini duyabildiğini söyledi - aynen böyle dedi: düşüncelerini duymak - ve ikizler de Bebek’i duyabilirmiş. Yani ne bilmek istiyorsa Janie ikizlere, ikizler de Bebek’e sorar, cevabı ona söylerlermiş. Fakat büyüdükçe bu yeteneği kaybetmeye başlamışlar. Her küçük çocuk gibi. Sonra Bebek konuşulanları anlayıp bu işaret diliyle cevap vermeye başlamış.</p>

  <p>Yalnız, işaret dilini anlamıyordu, ben de. İkizlerse bunu önemsemiyordu. Janie, Bebek’i her zaman izlerdi. Bir şey sormak istersen o her zaman ne demek istediğini anlar, Janie'ye söyler, Janie de sana ne olduğunu söylerdi. Hiç olmazsa bir parçasını. Kimse tamamını anlamazdı, Janie bile.</p>

  <p>Bütün bildiğim, Janie orda oturur, resim yapar, Bebek’e bakar, bazen de bir kahkaha atıverirdi.</p>

  <p>Bebek hiç büyümedi. Janie büyüdü, ikizler de, ben de, ama Bebek hiç. O sadece orada yatardı. Janie onu doyurur, iki üç günde bir de temizlerdi. Hiç ağlamaz, hiç sorun çıkarmazdı. Kimse de yanına yaklaşmazdı.</p>

  <p>Janie yaptığı her resmi Bebek’e gösterir, ondan sonra tahtaları temizleyip yeni resme başlardı. Sadece üç tane tahtası olduğu için onları temizlemek zorundaydı. Bu iyi bir şeydi çünkü hepsini saklasa oranın ne hale geleceğini düşünmek bile istemiyorum; günde dört beş tane yapardı. Yalnız ve ikizler ona terebentin getirirdi. O, hiç zorlanmadan, her seferinde bir renge bakarak boyaları resim sehpasının üzerindeki küçük kâselere yerleştirebilirdi, ancak terebentin başkaydı yine de. Bebek’in, yaptığı tüm resimleri hatırladığını, bu yüzden onları saklamak zorunda olmadığını söyledi bana. Hep makine, dişliler, mekanik bağlantılar, elektrik devreleri gibi görünen şeylerin resimleriydi. Onlar hakkında fazla düşünmedim.</p>

  <p>Bir keresinde terebentin ve salam getirmek için Yalnız'la dışarı çıktık. Ağaçlıktan geçip tren yoluna geldik, şehrin ışıklarını görebilmek için birkaç mil daha yürümemiz gerekti. Sonra yine ağaçlık, çayırlar ve bir arka sokak.</p>

  <p>Yalnız, her zamanki gibiydi, yanımda yürüyor, düşünüyor, düşünüyordu.</p>

  <p>Bir nalbur dükkânına geldik, yukarıya kilide baktı, benim beklediğim yere gelip başını salladı. Sonra bir süpermarkete geldik. Yalnız homurdandı, gidip kapının yanındaki gölgede durduk. Ben içeri baktım.</p>

  <p>Birden Beanie orada belirdi, böyle gezindiği her zamanki gibi yine çıplaktı. Gelip kapıyı içerden açtı. İçeri girdik, Yalnız kapıyı kapatıp kilitledi.</p>

  <p>"Eve git, Beanie," dedi, "öleceksin yoksa."</p>

  <p>Bana sırıtıp, "Ha-ha," dedi ve yok oldu.</p>

  <p>Birkaç parça iyi salam ve sekiz litre terebentin bulduk. Ben parlak sarı bir tükenmez kalem aldım ama Yalnız bana vurdu ve onu yerine koymamı istedi.</p>

  <p>"İhtiyacımız neyse onu alırız," dedi.</p>

  <p>Biz çıktıktan sonra Beanie gelip kapıyı kilitledi, eve geri döndü. Ben Yalnız'la sadece birkaç defa gittim, kolaylıkla taşıyabileceğinden daha fazla şey alması gerektiği zaman.</p>

  <p>Orada aşağı yukarı üç yıl kaldım. Tüm hatırlayabildiğim bu. Yalnız’ın orda olup olmadığını fark etmek zordu. İkizler çoğu zaman beraberdi. Janie'yi sevmeye başlamıştım ama hiçbir zaman fazla konuşmadık. Bebek sürekli konuşuyordu, benim ne hakkında olduğunu anlamadığım şeyler.</p>

  <p>Hepimiz çok meşguldük ve kaynaşmıştık.</p>

  <p>&nbsp;</p>

  <p>Birden koltuğa oturdum.</p>

  <p>"Ne oldu?" dedi, Stern.</p>

  <p>"Hiçbir şey. Böyle bir yere varamayacağım."</p>

  <p>"Bunu başlamadan önce de söylemiştin. Ondan beri bir şey başardığını düşünüyor musun?"</p>

  <p>"Evet, tabii, ama—"</p>

  <p>"O zaman bu kez haklı olduğunu nereden biliyorsun?" Ben cevap vermeyince sordu, "Bu oturumu beğenmedin mi?"</p>

  <p>"Beğenirim, beğenmem. Bunun önemi yok. Sadece - sadece konuşma," dedim kızarak.</p>

  <p>"Peki bu son seferle önceki arasındaki fark ne?"</p>

  <p>"Tanrım, bir sürü! İlkinde her şeyi hissettim. Gerçekten oluyor gibiydi. Fakat bu sefer - hiçbir şey."</p>

  <p>"Neden dersin?"</p>

  <p>"Bilmiyorum. Sen söyle."</p>

  <p>"Düşün," dedi düşünceli düşünceli, "çok sevimsiz bir bölüm vardı ve sen onu tekrar yaşamak istemedin."</p>

  <p>"Sevimsiz mi? Donarak ölmek sevimsiz değil mi sence?"</p>

  <p>"Çeşitli sevimsizlikler vardır. Bazen aradığın şey, sorununu temizleyecek şey, öyle iğençtir ki onun yanına bile yaklaşmak istemezsin. Ya da saklamaya çalışırsın. Dur," dedi birden, <em>"belki</em> 'iğrenç' ve 'sevimsiz' doğru sözcükler değil. Çok arzu ettiğin bir şey olabilir. Sadece hizaya sokulmak istemiyorsun."</p>

  <p>"Hayır, <em>istiyorum</em>."</p>

  <p>Aklına birden bir şey gelmiş gibi durdu, sonra, "şu 'Bebek üç yaşında' lafında seni rahatsız eden bir şey var. Nedir?"</p>

  <p>"Keşke bilseydim."</p>

  <p>"Kim söyledi?"</p>

  <p>"Bilmem ... eee ..."</p>

  <p>Sırıttı. "Eee?"</p>

  <p>Ben de ona sırıttım. "Ben söyledim."</p>

  <p>"Tamam. Ne zaman?"</p>

  <p>Sırıtmayı bıraktım. Öne doğru eğildi, sonra ayağa kalktı.</p>

  <p>"N'oldu?" diye sordum.</p>

  <p>"Herhangi birinin bu kadar kızgın olabileceğini sanmıyorum." Bir şey söylemedim. Çalışma masasına geri döndü. "Devam etmek istemiyorsun, değil mi?"</p>

  <p>"Hayır."</p>

  <p>"Sanırım bırakmak istiyorsun, çünkü bilmek istediğin şeyi bulmak üzeresin."</p>

  <p>"Ne yaptığımı neden sen görüp söylemiyorsun?"</p>

  <p>Başını salladı. "Bir şey söylemiyorum. Devam et, istiyorsan bırak. Paranın üstünü vereceğim."</p>

  <p>"Kaç insan bırakır tam cevabı bulmak üzereyken?"</p>

  <p>"Birçok."</p>

  <p>"İyi, ben bırakmayacağım." Koltuğa uzandım.</p>

  <p>Gülmedi, "iyi," de demedi, bir şey yapmadı. Telefonunu kaldırıp "öğleden sonraki her şeyi iptal et" dedi ve onu göremediğim yerdeki sandalyesine geri döndü.</p>

  <p>Çok sessizdi. Odayı ses geçirmez hale getirmişti.</p>

  <p>"Sence öbür çocukların yaptığı şeyleri yapamadığın halde, Yalnız neden benim orada uzun süre kalmama izin verdi?"</p>

  <p>"Belki yapabilirdin."</p>

  <p>"Ah, hayır," dedim. "Denedim. Benim yaşımdaki bir çocuğa göre kuvvetliydim, ağzımı kapalı tutmasını biliyordum fakat bu ikisinin dışında diğer çocuklardan farkım yoktu. Şimdi de değişik olduğumu sanmıyorum, Yalnız ve arkadaşlarıyla yaşamanın verdiği farklılık dışında."</p>

  <p>"Bunun 'Bebek üç yaşında'yla bir ilgisi var mı?"</p>

  <p>Yukarı, gri tavana baktım. "Bebek üç yaşında. Bebek üç yaşında. Sinema girişi gibi bir yerin altından geçen virajlı bir yolu olan büyük bir eve gittim. Bebek üç yaşında. Bebek ..."</p>

  <p>"Kaç yaşındasın?"</p>

  <p>"Otuz üç," dedim, bir sonra yaptığım şey sanki sıcakmış gibi koltuktan kalkıp kapıya gitmek oldu.</p>

  <p>Stern beni yakaladı. "Aptal olma. Bütün bir öğleden sonrayı harcamamı mı istiyorsun?"</p>

  <p>"Bana ne bundan? Parasını veriyorum."</p>

  <p>"Tamam, senin bileceğin iş."</p>

  <p>Geri döndüm. "Bunu hiç beğenmiyorum," dedim.</p>

  <p>"Güzel. Demek ısınıyoruz."</p>

  <p>"Neden 'otuz üç' dedim? Otuz üç yaşında değilim. On beş yaşındayım. Ve bir şey daha . .."</p>

  <p>"Evet?"</p>

  <p>" 'Bebek üç yaşında' hakkında. Söylerken tamam. Ama düşündüğümde - sanki benim sesim değil."</p>

  <p>"Otuz üç yaşında olmadığın gibi mi?"</p>

  <p>"Evet." diye fısıldadım.</p>

  <p>"Gerry," dedi sıcak bir şekilde, "korkulacak bir şey yok."</p>

  <p>Çok hızlı soluduğumu fark ettim. Kendimi topladım. "Başkasının sesiyle bir şeyler söylediğimi hatırlamayı sevmiyorum."</p>

  <p>"Bak," dedi bana. "Bu kafa karıştırıcılık işi, senin biraz önce söylediğin gibi, çoğu insanın düşündüğü gibi değil. Seninle, senin düşünce dünyana gittiğim zaman - ya da sen tek başına gittiğin zaman - bulduğumuz şey gerçek dünyadan çok farklı değil. İlk başta farklı gibi görünebilir çünkü hasta buraya fantazilerini, mantıksızlıklarını, tuhaf tecrübelerini getirir. Ama herkes böyle bir dünyada yaşıyor. Eskilerden biri 'gerçek kurgudan daha ilginçtir,' dediğinde bunu kastediyordu.</p>

  <p>"Gittiğimiz her yerde, yaptığımız her şeyde, sembollerle çevrelenmiş durumdayız, tanıdık oldukları için bakmadığımız veya baksak da görmediğimiz şeyler. Biri sana sokakta yürürken üç metre içinde ne düşündüğünü, ne gördüğünü sorsa, vereceğin cevap cevapların en çarpığı, en gölgelenmişi olacaktır. Kimse buraya gelene dek çevresinde neler olup bittiğine dikkat etmez. Geçmiş olayları düşünmesi önemli değil; önemli olan şimdi her şeyi eskisinden daha açıkça görebiliyor, çünkü ilk kez deniyor.</p>

  <p>"Şimdi - şu 'otuz üç' meselesine gelince. Sanırım bir insan için bir başkasının anılarına sahip olduğunu fark etmekten daha kötü bir şok düşünemem. Ego o yöne kaymak için çok önemli. Bir düşün: tüm düşünme işlemin kodlarla yapılır ve sende bunun sadece onda birinin anahtarı var. Yani sende nefret uyandıran kodlara ulaşıyorsun. Görmüyor musun ki anahtarı bulmanın tek yolu ondan kaçmayı durdurmaktır?"</p>

  <p>"Başkasının aklıyla ... düşünmeye başladığımı söylüyorsun?"</p>

  <p>"Bir süre olaya böyle baktım ki bu da bir şey demek. Şimdi ne olduğunu bulmaya çalışalım."</p>

  <p>"Tamam." Kendimi hasta hissettim. Yorgun hissettim. Birden fark ettim ki hasta ve yorgun hissetmek bir kaçış yoluydu.</p>

  <p>"Bebek üç yaşında," dedi.</p>

  <p>Bebek belki. Ben, üç, otuz üç, ben, seni Kew seni.</p>

  <p>"Kew!" diye bağırdım. Stern bir şey demedi. "Neden bilmiyorum ama sanırım bunu nasıl halledebileceğimizi biliyorum ve yolu bu değil. Başka bir yol denememin sakıncası var mı?"</p>

  <p>"Doktor sensin," dedi.</p>

  <p>Güldüm. Sonra gözlerimi kapadım.</p>

  <p>&nbsp;</p>

  <p>Çitlerin kenarında, pencerelerin çıkıntıları gökyüzüne doğru uzanıyordu. Bahçe yeşil, düzenli ve temizdi, çiçekler düzensiz görünmemek için yapraklarını dökmeye korkuyor gibiydi.</p>

  <p>Ayakkabılarımla yürüyordum. Ayakkabı giymek zorundaydım ve bu yüzden ayaklarım nefes alamıyordu. Eve gitmek istemiyordum ama gitmek zorundaydım.</p>

  <p>İki yanında büyük beyaz sütunlar olan merdivenleri çıkıp kapıya baktım. Kapının ardını görebilmeyi istedim ama kapı çok beyaz ve kalındı. Üzerinde vantilatör şeklinde bir pencere vardı ve çok yüksekteydi, iki yanında da pencereler vardı ve hepsi vitraylarla bezenmişti. Elimle kapıya vurdum, kapı kirlendi.</p>

  <p>Cevap almayınca tekrar vurdum. Kapı açıldı ve uzun boylu, zayıf, zenci bir kadın orada belirdi. "Ne istiyorsun?"</p>

  <p>Bayan Kew’i görmek istediğimi söyledim.</p>

  <p>"Bayan Kew senin gibileri görmek istemiyor," dedi kadın. Yüksek sesle konuşuyordu. "Suratın çok kirli."</p>

  <p>O zaman kızmaya başladım. Buraya gelmek zorunda olduğum için zaten sinirliydim, gündüz vakti insanların yanında yürümek filan. "Suratımın bununla bir ilgisi yok. Bayan Kew nerde? Gidip onu bulun."</p>

  <p>Nefesi kesilerek "Benimle böyle konuşamazsın!" dedi.</p>

  <p>"Sizinle herhangi bir şekilde konuşmak istemiyorum zaten. Bırakın gireyim." Janie’nin burda olmasını diledim. O olsa kadını kenara çekerdi. Ama bunu kendim halletmeliydim. Kötü gitmiyordu ayrıca. Daha fazla küfür edemeden kadın kapıyı çarptı.</p>

  <p>Kapıyı tekmelemeye başladım. Ayakkabılar bu iş için iyiydi. Biraz sonra kadın kapıyı öyle ani açtı ki neredeyse kaba etlerimin üstüne düşecektim. Elinde süpürge vardı. "Defol çöplük, yoksa polis çağıracağım!" diye bağırdı. Beni itti, düştüm.</p>

  <p>Ayağa kalkıp kadına doğru ilerledim. Bir adım geriye çekilip yanından geçerken bana süpürgeyle vurdu, ama neyse şimdi içerdeydim. Kadın çığlıklar atıp peşimden geliyordu. Süpürgeyi elinden aldım ve biri, "Miriam!" dedi, yetişkin bir kaz sesiyle.</p>

  <p>Ben donakaldım, kadın da histeri krizlerine girdi. "Ah, Bayan Alicia, bakın! Hepimizi öldürecek. Polis çağırın. Polis -"</p>

  <p>"Miriam!" dedi kaz sesi, Miriam sustu.</p>

  <p>Merdivenlerin tepesinde dantelli elbise giymiş mor yüzlü bir kadın duruyordu. Olduğundan daha yaşlı görünüyordu, belki ağzını bu kadar sıkı kapattığı için. Sanırım otuz üç yaşındaydı - <em>otuz üç</em>. Kötü kötü bakan gözleri, küçük bir burnu vardı.</p>

  <p>"Bayan Kew, siz misiniz?" diye sordum.</p>

  <p>"Evet, benim. Bu saldırının anlamı nedir?"</p>

  <p>"Sizinle konuşucam gerek Bayan Kew."</p>

  <p>" 'Konuşucam' deme. Dik dur ve konuş."</p>

  <p>Hizmetçi, "polis çağıracağım" dedi.</p>

  <p>Bayan Kew ona döndü. "Bunun için yeterince zaman var Miriam. Şimdi kirli çocuk, ne istiyorsun?"</p>

  <p>"Sizinle yalnız konuşucam gerek," dedim.</p>

  <p>"Buna izin vermeyin Bayan Alicia," diye bağırdı hizmetçi.</p>

  <p>"Sessiz ol Miriam. Sana 'konuşucam' deme dedim ufaklık. Ne söylemek istiyorsan Miriam’ın yanında söyleyebilirsin."</p>

  <p>"Hassitirin." ikisinin de solukları kesildi. "Yalnız, sizinle tek başına konuşmamı söyledi."</p>

  <p>"Bayan Alicia, onu bırakacak mısınız?"</p>

  <p>"Sessiz ol, Miriam! Genç adam, uygar bir şekilde Gözleri yuvalarından fırladı. <em>"Kim</em> dedin sen .. ."</p>

  <p>"Yalnız."</p>

  <p>"Yalnız." Basamaklarda durup ellerine baktı. Sonra, "Miriam, sen gidebilirsin" dedi. Aynı kadın olduğuna inanamazdın, söyleyiş tarzından.</p>

  <p>Hizmetçi ağzını açtı, ama Bayan Kew parmağını uzattı, o parmak tüfek de olabilirdi. Hizmetçi sustu.</p>

  <p>"Hey," dedim, "işte süpürgen." Ben atacaktım ama Bayan Kew uzanıp elimden aldı.</p>

  <p>"Şuraya doğru," dedi.</p>

  <p>Beni önden yürüttü, bizim yüzdüğümüz delikten bile daha büyük olan bir odaya girdik. Her taraf kitapla doluydu, masaların üstü deriyle kaplıydı, köşelerine altın çiçekler çizilmişti.</p>

  <p>Bir iskemle işaret etti. "Şuraya otur. Hayır, bekle bir dakika." Şömineye gidip bir kutudan gazete çıkardı, getirip iskemlenin üstüne serdi. "Şimdi otur."</p>

  <p>Kâğıdın üstüne oturdum, o da bir iskemle çekti ama üstüne gazete koymadı.</p>

  <p>"Nedir bu? Yalnız nerede?"</p>

  <p>"Öldü," dedim.</p>

  <p>Nefesini tuttu, yüzü beyazlaştı. Gözleri sulanana dek baktı.</p>

  <p>"Hasta mısın? İstiyorsan kus. Daha iyi hissedersin."</p>

  <p>"Öldü mü? Yalnız, öldü mü?"</p>

  <p>"Evet. Geçen hafta sel oldu, ertesi gece o rüzgârda dışarı çıktığında eski bir meşe ağacının altında yürürken ağaç üzerine devirilir."</p>

  <p>"Ağaç üzerine <em>devrildi,"</em> diye fısıldadı. "Olamaz... doğru değil."</p>

  <p>"Doğru. Bu sabah gömdük. Daha fazla bekletemedik. Kokmaya başla—"</p>

  <p>"Dur!" Elleriyle yüzünü kapadı.</p>

  <p>"Ne oldu?"</p>

  <p>"Bir dakika sonra düzelirim," dedi alçak bir sesle. Gidip bana arkası dönük bir şekilde şöminenin önünde durdu. Geri dönmesini beklerken ayakkabımın tekini çıkardım. O geri geleceğine olduğu yerden konuştu. "Sen Yalnız'ın oğlu musun?"</p>

  <p>"Evet. Size gelmemi söyledi."</p>

  <p>"Ah, canım!" Koşarak bana geldi, bir an beni kucağına alacağını filan sandım, ama durdu, burnunu oynattı. “Adın ne?"</p>

  <p>"Gerry," dedim.</p>

  <p>"Gerry, benimle bu güzel büyük evde yaşayıp, yeni temiz giysilerin ve her şeyin olsun ister misin?"</p>

  <p>"Bütün mesele bu. Yalnız, sana gelmemi söyledi. Harcayabileceğinden daha çok paran varmış, ona iyilik borçluymuşsun."</p>

  <p>"İyilik mi?" Bu onu rahatsız etmişe benziyordu.</p>

  <p>"Yani," diye açıklamaya çalıştım, "bir keresinde senin için bir şey yapmış ve sen de ödeyebilirsen bir gün geri ödeyeceğini söylemişsin, işte böyle."</p>

  <p>"Ne anlattı sana bunun hakkında?" Kaz sesi geri gelmişti.</p>

  <p>"Hiçbir şey. Kahretsin."</p>

  <p>"Lütfen o sözcüğü kullanma," dedi, gözleri kapalı. Sonra gözlerini açıp başını salladı. "Söz verdim ve yapacağım. Burada yaşayabilirsin. Eğer - eğer istersen."</p>

  <p>"Bunun onunla bir alakası yok. Yalnız bana <em>söyledi."</em></p>

  <p>"Burada mutlu olacaksın," dedi. Beni baştan aşağı süzdü. "Mutlu olman için elimden geleni yapacağım."</p>

  <p>"Tamam. Öbür çocukları da getireyim mi?"</p>

  <p><em>"Öbür -</em> çocuklar?"</p>

  <p>"Evet. Bu sırf benim için diil. Hepimiz için-bütün çete."</p>

  <p>" 'Diil' deme." Sandalyesine geri yaslandı, cebinden aptal bir mendil çıkarıp dudaklarının üzerinde gezdirdi, bütün bunları yaparken bana bakıyordu. "Şimdi bana şu diğer - diğer çocukları anlat."</p>

  <p>"Janie var, o da benim gibi on bir yaşında. İkizler, Bonnie ve Beanie, sekiz yaşındalar ve Bebek. Bebek üç yaşında."</p>

  <p>&nbsp;</p>

  <p>Çığlık attım. Stern koltuğun yanında dizlerinin üzerine çökmüş, başımı sabit tutabilmek için yanaklarımı avuçlarının içine almıştı; başımı ileri geri sallayıp duruyordum.</p>

  <p>"Güzel, güzel," dedi. "Buldun işte. <em>Ne</em> olduğunu bulmadın ama <em>nerede</em> olduğunu biliyorsun şimdi."</p>

  <p>"Evet, tabii," dedim sertçe. "Su var mı?"</p>

  <p>Bir termostan bardağa su doldurdu. O kadar soğuktu ki acıttı. Yatıp dinlendim, adeta bir tepeyi tırmanmış gibiydim. "Böyle bir şeyi bir daha yapamam." dedim.</p>

  <p>"Bugün için bu kadar yeter mi diyorsun?"</p>

  <p>"Sen ne düşünüyorsun?"</p>

  <p>"Ben, sen istediğin kadar devam ederim."</p>

  <p>Düşündüm. "Devam etmek isterim, ama daha fazla soru sorup yeni şeyler keşfetmeye çalışmak yok. En azından şimdilik."</p>

  <p>"Eğer o doğru olmayan benzetmelerden bir tane daha istersen," dedi Stern, "psikiyatri bir yol haritası gibidir. Bir yerden bir yere gitmek için bir sürü değişik yol vardır."</p>

  <p>"Ben uzun yoldan gidiyorum. Sekiz şeritli otoyol. O, tepeye tırmanan yol değil. Debriyajım kayıyor. Nereden kapatacağım?"</p>

  <p>Stern kıkır kıkır güldü. Çıkardığı sesi sevdim. "Sadece çakıllı yola geç."</p>

  <p>"Ordaydım. Yıkılmış bir köprü var."</p>

  <p>"Bu yoldan daha önce geçmiştim," dedi. "Köprünün öbür tarafından başla."</p>

  <p>"Bunu hiç düşünmemiştim. Zannettimki bütün yolu milim milim gitmem gerek."</p>

  <p>"Belki gerekecek belki gerekmeyecek, ama diğer her şeyi gözden geçirdiğinde köprüyü geçmek daha kolay olacak. Köprünün üstünde belki değerli bir şey yok ama belki de var. Ama her yere bakmadan o değerli şeyin yanına yaklaşamazsın."</p>

  <p>"Haydi gidelim." Nedense çok istekliydim.</p>

  <p>"Bir öneri ister misin?"</p>

  <p>"Hayır."</p>

  <p>"Sadece konuş. Söylediğin şeylerin fazla derinliklerine gitmeye çalışma. İlk denemede, sekiz yaşındaydm - gerçekten yaşadın. İkincisinde, çocuklar hakkında, sadece konuştun. Sonra, on bir yaşındayken, onu hissettin. Şimdi sadece konuş."</p>

  <p>"Tamam."</p>

  <p>Bekledi, sonra yavaşça, "Kütüphanede. Ona öbür çocuklardan bahsettin."</p>

  <p>&nbsp;</p>

  <p>Ona bahsettim... o dedi ki... bir şey oldu ve çığlık attım. O beni rahatlattı, ben de ona küfrettim.</p>

  <p>Ama şimdi bunu düşünmüyoruz. Devam ediyoruz.</p>

  <p>Kütüphanede. Deri, masa ve Bayan Kew'le Yalnız'ın söylediği şeyi yapıp yapamayacağım.</p>

  <p>Yalnız'ın söylediği şuydu: "Heights bölgesinde tepenin üzerinde bir kadın yaşıyor, adı Kew. Sana bakmak zorunda. Bunu yapmasını sağlamak zorundasın. Sana her söylediğini yap, sadece beraber kalın. Birbirinizden ayrılmayın, duydun mu? Bunun dışında, sen Bayan Kew’i mutlu edersen o da seni mutlu eder. Şimdi sana söylediklerimi yap." İşte Yalnız bunları söylemişti. Sözcükler arasında çelik bir bağlantı vardı ve bu kırılamayacak bir bütündü. Ben kıramazdım.</p>

  <p>Bayan Kew, "kız kardeşlerin ve bebek nerede?" diye sordu.</p>

  <p>"Getireyim.''</p>

  <p>"Yakında mı?"</p>

  <p>"Yeterince yakında." Bir şey söylemedi, ben de ayağa kalktım. "Birazdan dönerim."</p>

  <p>"Dur," dedi. "Ben - gerçekte, düşünecek vaktim olmadı. Yanı - bir şeyler hazırlamam gerek, anlarsın."</p>

  <p>"Hazırsın ve düşünmene de gerek yok. Görüşürüz."</p>

  <p>Kapıdan çıkarken ben uzaklaştıkça yükselen sesini duydum, "Genç adam, bu evde yaşayacaksan hareketlerine dikkat etmeyi öğrenmelisin -"dedi ve daha birçok şey.</p>

  <p>Ben de bağırdım, "Tamam, <em>tamam!”</em> ve dışarı çıktım.</p>

  <p>Güneş sıcak, gökyüzü de güzeldi, kısa sürede Yalnız’ın evine ulaştım. Ateş sönmüş, bebek de çok kötü kokuyordu. Janie resim sehpasını devirmiş, başı ellerinin arasında yerde oturuyordu. Bonnie ve Beanie kollarını birbirlerinin etrafına dolamış bir taburenin üstünde oturuyor, sanki oda çok soğukmuş gibi mümkün olduğu kadar birbirlerine yakın duruyorlardı, halbuki o kadar soğuk değildi.</p>

  <p>Kendine gelsin diye Janie’nin koluna vurdum. Başını kaldırdı. Gözleri griydi veya daha ziyade yeşilin bir tonu, fakat gözlerinde komik bir ifade vardı, dibinde azıcık süt kalmış bardağa konmuş su gibi.</p>

  <p>"Neler oluyor burda?" dedim.</p>

  <p>"Neye neler oluyor?" diye sordu.</p>

  <p>"Hepiniz."</p>

  <p>"Umrumuzda değil, o kadar."</p>

  <p>"Peki, tamam, ama Yalnız’ın bize söylediğini yapmak zorundayız. Haydi."</p>

  <p>"Hayır." İkizlere baktım. Bana arkalarını döndüler. "Karınları aç," dedi Janie.</p>

  <p>"Neden onlara bir şeyler vermiyorsun?"</p>

  <p>Omuzlarını silkti. Yere oturdum. Yalnız, neden ezildi ki?</p>

  <p>"Artık kaynaşamayız," dedi Janie. Bu her şeyi açıklar gibiydi.</p>

  <p>"Bak," dedim, "benim şimdi Yalnız olmam gerek."</p>

  <p>Janie düşündü, Bebek tekme attı. Janie ona baktı. "Olamazsın," dedi.</p>

  <p>"Yiyecek ve terebentini nerde bulacağımı biliyorum. Odunların arasına tıkıştırdığımız yosunlu dallardan bulabilir, odun kesebilirim, her şeyi yaparım."</p>

  <p>Fakat millerce öteden Bonnie ve Beanie'yi çağırıp kilitleri açmalarını sağlayamam. Janie'ye bir sözcük söyleyip su getirmesini, ateşi söndürüp aküyü düzeltmesini sağlayamam. Kaynaşmamızı sağlayamam.</p>

  <p>Bir süre hepimiz öylece kaldık. Sonra beşiğin gıcırtısını duydum. Baktım. Janie, Bebek’e bakıyordu.</p>

  <p>"Tamam," dedi, "gidelim."</p>

  <p>"Kim dedi?"</p>

  <p>"Bebek."</p>

  <p>"Kim iş başında?" dedim sinirle. "Ben mi, Bebek mi?"</p>

  <p>"Bebek," dedi Janie.</p>

  <p>Ağzına bir tane vurmak için ayağa kalktım, sonra durdum. Eğer Bebek onların Yalnız'ın söylediği şeyi yapmalarını sağlıyorsa o şey yapılacak, ben patronluk taslamaya başlarsam yapılmayacaktı. Bir şey söylemedim. Janie ayağa kalkıp kapıdan dışarı çıktı. İkizler onu seyretti. Sonra Bonnie birden yok oldu. Beanie Bonnie’nin giysilerini toparlayıp kapıdan çıktı. Ben Bebek’i beşikten alıp omzumun üstüne attım.</p>

  <p>Hepimiz dışarı çıkınca daha iyi oldu. Gün ilerliyordu, hava da sıcaktı. İkizler uçan sincaplar gibi daldan dala atlıyor, Janie'yle ben de yüzmeye filan gidiyormuşuz gibi yürüyorduk. Bebek tekmelemeye başladı, Janie bir süre ona baktı, karnını doyurdu, Bebek tekrar sakinleşti.</p>

  <p>Şehre yaklaştıkça herkesi toparlamak istedim ama söylemeye çekiniyordum. Bebek’in bir sözü üzerine olmalı, ikizler geri geldi. Janie onlara giysilerini verdi, tam istediğim gibi önümüzden yürümeye başladılar. Bebek bunu nasıl yaptı bilmiyorum ama ikizlerin bu şekilde yürümekten nefret ettikleri belliydi.</p>

  <p>Bayan Kew’in evine yaklaştığımızda gördüğümüz birinin dışında bir problemimiz olmadı. Adam durup bize baktı, Janie onun şapkasını öyle bir gözlerinin önüne düşürdü ki adam şapkayı düzeltmek için neredeyse boynunu kırıyordu.</p>

  <p>Eve vardığımızda biri kapıda bıraktığım pislikleri temizlemişti. Bir elim Bebek’in kolunda, öbür elim ayak bileğinde, Bebek de omzumda olduğu halde kapıyı tekmeleyip kirlettim.</p>

  <p>"Burda bir kadın var, adı Miriam," dedim Janie'ye. "Bir şey derse, ona cehenneme gitmesini söyle."</p>

  <p>Kapıyı Miriam açtı. Bir baktı ve iki metre geriye sıçradı. Birbirimizin peşi sıra içeri girdik. Miriam bağırmaya başladı, "Bayan Kew! Bayan Kew!"</p>

  <p>&nbsp;</p>

  <p>"Cehenneme git," dedi Janie ve bana baktı. Ne yapacağımı bilemiyordum. Janie ilk kez ona söylediğim bir şeyi yapmıştı.</p>

  <p>Bayan Kew merdivenlerden indi. Üzerinde başka bir elbise vardı. Ama diğeri kadar aptaldı ve üstünde en az önceki kadar dantel vardı. Ağzını açtı ancak bir ses çıkmadı ve bir şey olana dek ağzını açık bıraktı. Sonunda, "Ulu Tanrım, bizi koru!" dedi.</p>

  <p>İkizler sıraya dizilip bön bön ona baktılar. Miriam duvara dayanıp sürüne sürüne ilerledi, olabildiğince uzağımızdan geçerek gidip kapıyı kapattı. "Bayan Kew burada yaşayacağını söylediğiniz çocuklar bunlarsa ben gidiyorum."</p>

  <p>"Cehenneme git," dedi Janie.</p>

  <p>O anda Bonnie halının üzerine oturdu. Miriam domuz gibi ses çıkarıp üstüne atladı. Bonnie’nin kolunu yakalayıp kıvırmaya çalıştı. Bonnie, Miriam’ı elinde bir parça giysi ve yüzünde olabilecek en aptalca ifadeyle bırakarak yok oldu. Beanie başını ikiye ayırmaya yetecek kadar sırıtıp çılgınca el sallamaya başladı. El salladığı yere doğru baktım, Bonnie oradaydı, bir kuş kadar çıplak, merdivenlerin tepesinde trabzanın üstünde duruyordu.</p>

  <p>Bayan Kew dönüp onu gördü ve merdivenlere çöktü. Miriam da yumruk yemiş gibi yere oturdu. Beanie, Bonnie’nin giysini alıp merdivenleri çıktı, Bayan Kew’in yanından geçti, giysiyi Bonnie'ye verdi. Bonnie elbiseyi giydi. Bayan Kew boş boş dolaşıp bakındı. Bonnie ve Beanie el ele merdivenlerden inip yanıma geldiler. Yan yana durup Bayan Kew’e baktılar.</p>

  <p>"Onun nesi var?" diye sordu Janie bana.</p>

  <p>"Arada sırada hastalanıyor."</p>

  <p>"Eve dönelim."</p>

  <p>"Hayır," dedim.</p>

  <p>Bayan Kew trabzana tutunup kendini yukarı çekti. Gözleri kapalı orda öyle bir süre sallandı. Birden kendini şişirdi. On santim daha uzun göründü. Hızla bize doğru yürüdü.</p>

  <p>"Gerard," dedi kaz sesiyle.</p>

  <p>Başka bir şey söyleyecek sandım. Ama kendini kontrol edip işaret etti. "Allahaşkına o <em>ne?"</em> Parmağıyla beni gösteriyordu.</p>

  <p>Anlamadım, dönüp arkama baktım. "Ne?"</p>

  <p>"O! O!"</p>

  <p>"Ah!" dedim. "Bebek o."</p>

  <p>Bebek’i sırtımdan indirdim, görmesi için ona doğru tuttum, inler gibi bir ses çıkardı, atlayıp Bebek’i elimden aldı. Onu önünde tutup tekrar inledi, zavallı küçük şey dedi, gidip onu vitraylı pencerenin altındaki, üstünde minderler olan uzun bankın üzerine koydu. Ona doğru eğildi, parmağını kıvırıp ısırdı, biraz daha inledi. Bana döndü.</p>

  <p>"Ne zamandır bu halde?"</p>

  <p>Ben Janie'ye baktım, Janie de bana. "O hep olduğu gibi."</p>

  <p>Öksürdü, Miriam’ın olduğu yere gitti. Birkaç kez Miriam’ın yüzünü tokatladı. Miriam oturup bize baktı. Gözlerini kapayıp titredi, ayağa kalkarken adeta Bayan Kew’in üstüne tırmandı.</p>

  <p>"Kendine gel," dedi Bayan Kew dişlerinin arasından. "Biraz sıcak suyla sabun getir. Banyo lifi, havlu. Haydi!" Miriam’ı itti. Miriam sendeleyip duvara tutundu, koşarak dışarı çıktı.</p>

  <p>Bayan Kew, Bebek’e eğildi, ağzını büzüp öpücükler yolladı.</p>

  <p>"Onunla uğraşma. Onun hiçbir şeyi yok. Bizim karnımız aç."</p>

  <p>Onu yumruklamışım gibi baktı bana. "Benimle konuşma!"</p>

  <p>"Bak, burda olmak senin kadar bizim de hoşumuza gitmiyor. Eğer Yalnız söylememiş olsaydı buraya hep gelmezdik. Olduğumuz yerde mutluyduk."</p>

  <p>"'Hep gelmezdik' denmez" dedi Bayan Kew. Hepimize baktı, teker teker. Cebinden aptal mendili çıkarıp dudaklarına götürdü.</p>

  <p>"Gördün mü?" dedim Janie'ye. "Hep hastalanıyor."</p>

  <p>"Ha-ha," dedi Bonnie.</p>

  <p>Bayan Kew, uzun uzun ona baktı. "Gerard," kısık bir sesle, "anladığım kadarıyla bunlar senin kız kardeşlerin."</p>

  <p>"Evet?"</p>

  <p>Bana gerçek bir geri zekâlıymışım gibi baktı. "Bizim küçük, zenci kardeşlerimiz olamaz, Gerard."</p>

  <p><em>"Bizim</em> olur." dedi Janie.</p>

  <p>Bayan Kew bir aşağı bir yukarı yürüdü, hızlı hızlı. "Yapacak çok şeyimiz var," dedi kendi kendine.</p>

  <p>Miriam elinde büyük oval bir kap ve kolunda havluyla içeri girdi. Elindekileri bankın üstüne koydu, Bayan Kew elinin tersiyle suyun sıcaklığını kontrol ettikten sonra Bebek’i alıp suya soktu. Bebek tekmelemeye başladı.</p>

  <p>İleri çıkıp, "Bi dakka. Dur bakalım. N'aptığını sanıyorsun?" dedim.</p>

  <p>"Kapa çeneni, Gerry" dedi Janie, "Bebek tamam diyor."</p>

  <p>"Tamam mı? Boğacak onu."</p>

  <p>"Hayır, boğmayacak. Şimdi kapa çeneni."</p>

  <p>Sabunla köpükler yaparak Bebek’in üstüne sürdü, Bebek’i birkaç kere çevirip başını oğuşturdu, sonra onu büyük beyaz bir havluya sardı. Bayan Kew bir havluyu pantolon gibi Bebek’e sararken Miriam aptal aptal bakmaya devam etti. Bitirdiğinde Bebek’i tanıyamazdın. Bayan Kew işini tamamladığında kendine daha hakimdi. Daha sık nefes alıyor ve ağzı da daha sıkı kapalıydı. Bebek’i Miriam’a uzattı.</p>

  <p>"Al şu zavallı şeyi," dedi, "ve onu—"</p>

  <p>Fakat Miriam geri çekildi. "Üzgünüm Bayan Kew ama buradan ayrılıyorum ve bu beni ilgilendirmez."</p>

  <p>Bayan Kew kaz sesiyle bağırdı. "Beni bu vaziyette bırakamazsın! Çocukların yardıma ihtiyacı var. Görmüyor musun?"</p>

  <p>Miriam bana ve Janie'ye baktı. Titriyordu. "Güvenlikte değilsiniz Bayan Alicia. Sadece kirli diil, deli bunlar!"</p>

  <p>"Onlar boşverilmişliğin kurbanları ve belki de seninle ben de boşverilmiş olsaydık onlardan daha iyi durumda olmayacaktık. "'Diil' deme, Gerard!"</p>

  <p>"Ne?"</p>

  <p>"Deme - tanrım, yapacak çok şeyimiz var. Gerard, eğer sen ve senin - diğer çocuklarla burada yaşayacaksanız büyük değişiklikler yapmanız gerek. Şu ana kadar davrandığınız gibi davranarak bu evde yaşayamazsınız. Anladın mı?"</p>

  <p>"Ah, tabii. Yalnız'ın dediğine göre senin her dedini yapıp seni mutlu edeceğiz."</p>

  <p>"Ne dersem yapacak mısınız?"</p>

  <p>"Şimdi söyledim, di mi?"</p>

  <p>"Gerard, benimle o ses tonuyla konuşamayacağını öğrenmen gerek. Şimdi, genç adam, Miriam’ın da her dediğini yapacaksınız desem, yapar mısınız?"</p>

  <p>"Ne dersin?" diye Janie'ye sordum.</p>

  <p>"Bebek’e sorayım." Janie Bebek’e baktı. Bebek başını sallayıp biraz salya akıttı. Janie, "tamam," dedi.</p>

  <p>"Gerard, sana bir soru sordum," dedi Bayan Kew.</p>

  <p>"Sakin ol. Araştırıyoruz heralde. Evet, istediğin buysa Miriam’ı da dinleyeceğiz."</p>

  <p>Bayan Kew, Miriam’a döndü. "Duydun mu Miriam?"</p>

  <p>Miriam, önce Bayan Kew’a, sonra bize baktı ve başını salladı. Ellerini Bonnie ve Beanie'ye uzattı.</p>

  <p>İkizler ona gitti. Her biri bir elinden tuttu. Kadına bakıp sırıttılar. Büyük ihtimalle bir şeytanlık düşünüyorlardı ancak çok sevimli göründükleri kesindi. Miriam ağzını oynattı, bir an için insan gibi görünecek sandım. "Tamam, Bayan Alicia." dedi.</p>

  <p>Bayan Kew, Bebek’i Miriam’a verdi ve merdivenlerden çıkan kadını takip etmemizi istedi. Hepimiz yukarı çıktık.</p>

  <p>Bizimle uğraşmaya o zaman başlayıp üç yıl boyunca hiç durmadılar.</p>

  <p>"Cehennem gibiydi," dedim Stern’e.</p>

  <p>"Ne yapacaklarını biliyorlardı."</p>

  <p>"Evet, sanırım öyle. Biz de. Bak, Yalnız ne dediyse onu yapacaktık. Dünyada hiçbir şey bizi bundan alıkoyamazdı. Bayan Kew’in söylediği her şeyi yapmaya mecburduk. Ama o ve Miriam bunu anlamış gibi görünmüyorlardı. İşleri zorluyorlardı. Tek yapmaları gereken şey ne istediklerini bize anlatmaktı, biz de yapacaktık. Benim Janie'le yatağa girmememi istemeleri tamamdı. Bayan Kew bu konuda büyük tantana yarattı. Zannedersin kraliyet mücevherlerini çaldım.</p>

  <p>"Ama 'küçük hanımefendi ve centilmenler gibi hareket etmeniz gerek' gibi şeylere gelince bir anlamı olmuyor. Bize verdiği üç emirden ikisi böyleydi. 'Ah-ah!' derdi. 'Telaffuz, telaffuz!' Uzun süre bunu önemsemedim. Sonunda ne demek istediğini sordum ve o bana söyledi. Ne demek istediğimi anlıyorsun."</p>

  <p>"Kesinlikle anlıyorum. Zaman geçtikçe kolaylaştı mı?"</p>

  <p>"Sadece iki kere başımızı gerçekten belaya soktuk, bir kere ikizler, bir kere de Bebek'le ilgili. Gerçekten kötüydü."</p>

  <p>"Ne oldu?"</p>

  <p>"İkizler hakkında mı? Oraya gidişimizden bir hafta filan sonra bir şeyin çok kötü koktuğunu fark ettik. Yani Janie ile ben. Farkına vardık ki Bonnie'yle Beanie'yi nerdeyse hiç görmüyorduk. Sanki ev iki parçaydı, bir parçası ben, Janie ve Bayan Kew için, diğer parçası Miriam ve ikizler için. Her şey bu kadar sorun olmasa, yani yeni giysiler, bütün gece uyumalar filan, herhalde daha önce fark ederdik bunu. Olan şuydu: Hepimiz bahçede oynuyorduk, yemek saati geldi, ikizler Miriam'la, benle Janie de Bayan Kew'le yiyorduk. 'Neden ikizler de bizimle yemiyor?' dedi Janie.</p>

  <p>" 'Miriam onlarla ilgileniyor canım,' dedi Bayan Kew.</p>

  <p>"Janie ona baktı. 'Bunu biliyorum. Bırak burda yesinler ve onlarla ben ilgileneyim.'</p>

  <p>"Bayan Kew’in ağzı büzüldü yine, 'Onlar küçük zenci kızlar Janie. Şimdi yemeğini ye.'</p>

  <p>"Bu ne Janie'ye ne bana bir şey ifade etmedi. 'Bizimle yemelerini istiyorum. Yalnız, beraber olmamızı söyledi.' dedim.</p>

  <p>" 'Zaten berabersiniz. Aynı evde yaşıyoruz, aynı yemeği yiyoruz. Bunu tartışmayalım artık.'</p>

  <p>"Ben Janie'ye baktım, Janie de bana. 'Öyleyse neden şu yeme içme işlerini burada yapmıyoruz?' dedi.</p>

  <p>"Bayan Kew çatalını indirip sert sert baktı. 'Sana açıkladım. Bu konuda başka tartışma olmayacak dedim.'</p>

  <p>"Ciddi olmadığını sanmıştım. Başımı uzatıp bağırdım, 'Beanie! Bonnie!' Ve <em>bing,</em> hemen geliverdiler.</p>

  <p>"Ortalık karıştı. Bayan Kew dışarı çıkmalarını söyledi, çıkmadılar. Miriam burnundan soluyarak elbiselerini getirdi ama onları yakalayamadı. Bayan Kew onlara bağırmaya başladı, sonunda bana da bağırdı. Bu çok fazla oluyor, dedi. Belki de kötü bir hafta geçirmişti ama biz de kötü bir hafta geçirmiştik. Bizden gitmemizi istedi.</p>

  <p>"Gidip Bebek’i alıp yola koyuldum, Janie ve ikizler de beni izledi. Bayan Kew hepimizin kapıdan çıkmasını bekledi, sonra peşimizden koştu. Gelip önümde durdu. Hepimiz durduk.</p>

  <p>" 'Yalnız’ın isteklerini böyle mi yerine getiriyorsunuz?' dedi.</p>

  <p>"Evet. Yalnız’ın bizim onunla kalmamızı istediğini söyledi.</p>

  <p>Evet ama bizim 'hep beraber olmamızı söylemişti,' dedim.</p>

  <p>"Konuşmamız gerektiğini, içeri girmemizi söyledi. Janie Bebek’e sordu. Bebek, tamam dedi ve içeri girdik. Bir anlaşma yaptık. Artık yemek odasında yemeyecektik. Veranda gibi camlı bir yer vardı, bir kapısı yemek odasına, bir kapısı mutfağa açılıyordu. Ondan sonra hep orada yedik. Bayan Kew yalnız yedi.</p>

  <p>"Fakat bütün bu olaylar sırasında komik bir şey oldu."</p>

  <p>"Ne oldu?" diye sordu Stern.</p>

  <p>Güldüm. "Miriam. Sesi ve görünüşü aynıydı ama yemek aralarında bize bisküvi vermeye başladı. Anlarsın, bunu çözümlemek yıllarımı aldı. Gerçekten. İnsanlardan öğrendiğim kadarıyla iki ordu ırk için savaşıyor. Biri ayırmaya, biri onları bir arada tutmaya çalışıyor. Anlamıyorum iki tarafta neden bu kadar <em>endişeli!</em> Neden unutup gitmiyorlar?"</p>

  <p>"Unutamazlar. Gerry, insanlar için üstün olduklarına inanmak önemlidir. Sen, Yalnız ve çocuklar - çok sıkı bir birliksiniz. Diğer insanlardan daha iyi olduğunuzu düşünmüyor musun?"</p>

  <p>"Daha iyi mi? Nasıl daha iyi olabiliriz?"</p>

  <p>"Farklı, o zaman."</p>

  <p>"Evet, sanırım ama biz bunu düşünmeyiz. Farklı olabiliriz ama daha iyi değil."</p>

  <p>"Siz özel bir durumsunuz," dedi Stern. "Şimdi devam et ve diğer sorununuzu anlat. Bebek'le ilgili olanı."</p>

  <p>"Bebek. Evet. Bayan Kew’in yanına yerleştikten birkaç ay sonraydı. O zaman bile işler yoluna girmeye başlamıştı. Bütün 'evet efendim, hayır efendim'leri öğrenmiştik. Bayan Kew bizi okula bile yolluyordu, haftada beş gün düzenli olarak sabah ve öğleden sonraları. Janie, Bebek'le ilgilenmeyi çoktan bırakmıştı, ikizler gidecekleri yere yürüyerek gidiyorlardı. Komiklerdi. Bayan Kew’in gözleri önünde bir yerden bir yere gidebiliyorlardı, kadın gözlerine inanamıyordu. Birdenbire çıplak olarak ortaya çıkmalarına çok sinirleniyordu. İkizler bunu yapmayı bıraktı, o da mutlu oldu. Bir çok şey için mutluydu. Yıllardır kimseyi görmemişti, hiç kimseyi. Sayaçları bile evin dışına çıkartmıştı ki kimse içeri girmek zorunda kalmasın. Fakat bizimle tekrar yaşamaya başladı. O yaşlı kadın giysilerini giymeyi bıraktı, biraz insana benzedi. Bazen bizimle yemek yediği bile olurdu.</p>

  <p>"Bir gün uyandığımda kendimi gerçekten çok tuhaf hissediyordum. Sanki uyurken biri benden bir şey çalmıştı ama ne olduğunu bilmiyordum. Yapmamam gerektiği halde pencereden çıkıp Janie’nin odasına gittim. O yataktaydı. Gidip uyandırdım. Gözlerini hâlâ görebiliyorum, önce biraz aralandılar, sonra birden kocaman açıldılar. Her şeyin yolunda olmadığını söylememe gerek yoktu, o zaten biliyordu.</p>

  <p>'"Bebek yok!' dedi.</p>

  <p>"Herkesi uyandırmak umurumuzda değildi. Janie’nin odasından paldır küldür çıkıp koridorun ucunda Bebek’in uyuduğu odaya gittik. İnanamazsın. Güzel yatağı, beyaz çekmeceler, bütün çıngıraklar filan hepsi gitmişti. Sadece yazı masası duruyordu. Yani sanki Bebek hiç orada yaşamamış gibiydi.</p>

  <p>"Bir şey söylemedik. Ortalıkta koşuşup Bayan Kew’in odasına daldık. O odaya daha önce ben bir, Janie de birkaç kere girmişti. Yasak veya değil, bu sefer başkaydı. Bayan Kew yataktaydı, saçı örülmüştü. Biz yanına ulaşmadan uyanmıştı. Kollarına dayanıp yatağın içinde doğruldu. Bize soğuk bakışlar attı.</p>

  <p>" 'Ne demek oluyor bu?' diye sordu.</p>

  <p>" 'Bebek nerde?' diye bağırdım.</p>

  <p>" 'Gerard,' dedi, 'bağırmaya gerek yok.'</p>

  <p>"Janie gerçekten sessiz bir çocuktu ama, 'Bebek’in nerde olduğunu söylesen iyi olur Bayan Kew,' dedi. Yüzündeki ifadeyi görsen korkardın.</p>

  <p>"Birden Bayan Kew sert bakışlarını bir kenara bırakıp ellerini bize uzattı. 'Çocuklar, üzgünüm, gerçekten üzgünüm. Ama en iyisini yaptım. Bebek’i yolladım. Kendi gibi olan diğer çocuklarla yaşamaya gitti. Burada onu mutlu edemezdik. Biliyorsunuz.'</p>

  <p>"Janie dedi ki, 'O bize hiç mutsuz olduğunu söylemedi.'</p>

  <p>"Bayan Kew boş boş sırıttı. 'Konuşabilirmiş gibi, zavallı şey!'</p>

  <p>'"Onu geri getirsen iyi olur.' dedim. 'Neyle uğraştığını bilmiyorsun. Sana hiç ayrılmamamız gerektiğini söylemiştim.'</p>

  <p>"Sinirleniyordu fakat kendini tuttu. 'Sana açıklamaya çalışacağım canım,' dedi. 'Sen ve Janie hatta ikizler bile normal, sağlıklı çocuklarsınız. Büyüyüp iyi insanlar olacaksınız. Ama zavallı Bebe... farklı. Fazla büyümeyecek ve yürüyüp öbür çocuklarla oynayamayacak.'</p>

  <p>"Bu önemsiz." dedi Janie. 'Göndermeye hiç hakkın yok.'</p>

  <p>"Ben de, 'Onu geri getirsen iyi olur.' dedim, 'Hem de çabuk.'</p>

  <p>"O zaman sinirlenmeye başladı. 'Size öğrettiğim şeyler arasında büyüklerinizle bu şekilde konuşmamanız gerektiği de vardı. Şimdi gidip kahvaltı için hazırlanın. Bu konu hakkında bir daha konuşmayacağız.'</p>

  <p>"Elimden geldiğince nazik bir şekilde, 'Bayan Kew, onu şu an geri getirmiş olmayı dileyeceksiniz. Onu yakında geri getireceksiniz. Yoksa.'</p>

  <p>"Yatağından kalkıp bizi dışarı attı."</p>

  <p>&nbsp;</p>

  <p>Bir süre sustum, Stern "Ne oldu?" diye sordu.</p>

  <p>"Ah," dedim, "onu geri getirdi." Birden güldüm. "Şimdi düşününce komik geliyor. Neredeyse üç ay bize patronluk tasladıktan sonra aniden kuralları bizim koymamız. Onun düşüncelerine göre iyi olmaya çalıştık ama Tanrım, bu sefer çok ileri gitmişti. Kapıyı suratımıza kapattığı zaman başına gelecekleri belirlemişti. Yatağının altında büyük bir çin vazosu vardı, vazo kendiliğinden havalandı, aynaya çarpıp kırıldı. Sonra çekmecelerden biri açıldı, içinden bir eldiven çıkıp yüzüne tokat attı.</p>

  <p>"Yatağa geri sıçramak zorunda kaldı, tavandan bir parça yatağın üstüne düştü. Küçük banyosundaki musluk açıldı, tıpası tıkandı ve tam lavabo taşmaya başlayacakken tüm elbiseleri askılarından düştü. Odadan çıkmaya çalıştı ama kapı sıkışmıştı. Tokmağıyla uğraşırken kapı birden hızla açıldı ve o yere düştü. Kapı tekrar kapandı ve tavandan bir parça daha onun üstüne düştü. Ağlıyordu. O ana kadar ağlayabildiğini bilmiyordum.</p>

  <p>" 'Bebek’i buraya geri getirecek misin?' diye sordum.</p>

  <p>"Yerde yattı ve ağladı. Bir süre sonra bize baktı. Gerçekten dokunaklıydı. Onun ayağa kalkmasına yardım edip bir iskemleye oturttuk. Bir süre daha bize baktı, sonra aynaya, sonra parçalanmış tavana, sonra fısıldadı, 'Ne oldu? Ne oldu?'</p>

  <p>"'Bebek’i yolladın. Olan bu.' dedim.</p>

  <p>"Ayağa kalkıp alçak sesle, korkmuş fakat kesin bir şekilde: 'Eve bir şey saldırdı. Bir uçak. Belki de deprem oldu. Bebek hakkında kahvaltıdan sonra konuşacağız.'</p>

  <p>"'Ona biraz daha göster Janie,' dedim.</p>

  <p>"Koca bir kova dolusu su yüzüne ve göğsüne çarpıp geceliğinin üstüne yapışmasına neden oldu, onu sinirlendiren şey de buydu. Saç örgüleri havaya kalktı, daha yükseğe, daha yükseğe sonunda onu sürüklemeye başladılar. Bağırmak için ağzını açtığında pudra süngeri ağzına girdi. Pençe gibi elleriyle süngeri ağzından çıkardı.</p>

  <p>"'Ne yapıyorsunuz? Ne yapıyorsunuz?' dedi ağlayarak.</p>

  <p>"Janie ona bakıp ellerini arkasına götürdü, gerçek bir kendini beğenmiş. 'Biz bir şey yapmadık.' dedi.</p>

  <p>"Ben de, 'Henüz bir şey yapmadık. Bebek’i geri getirecek misin?' dedim.</p>

  <p>"Bize bağırdı, 'Susun! Susun! Şu mongol alık hakkında konuşmayın! Kimse için iyi değil o, kendi için bile! Nasıl o benimmiş gibi davranırım?'</p>

  <p>"'Sıçanları getir Janie,' dedim.</p>

  <p>"Yerde bir koşuşturma sesi duyuldu. Bayan Kew elleriyle yüzünü kapatıp iskemleye çöktü. 'Sıçan yok,' dedi. 'Burada sıçan yok.' Sonra bir şey gıcırdadı ve Bayan Kew kendinden geçti. Gerçekten kendinden geçen birini gördün mü?"</p>

  <p>"Evet," dedi Stern.</p>

  <p>"Olabildiğince kızgındım ama bu neredeyse benim için bile çok fazlaydı. Ama o da Bebek’i göndermemeliydi. Telefon edebilecek kadar kendine gelmesi için birkaç saat geçmesi gerekti. Bebek öğlen yemeğinden önce geri geldi." Güldüm.</p>

  <p>"Komik olan ne?"</p>

  <p>"Ona ne olduğunu tam olarak hatırlayamıyordu. Üç hafta sonra olanları Miriam’a anlatırken duydum. Eve bir şeyler oldu dedi. İyi ki Bebek’i sağlık muayenesine göndermişim - yoksa zavallı şey incinebilirdi dedi. Buna gerçekten inandı sanırım."</p>

  <p>"Herhalde. Çok normal. İstemediğimiz bir şeye inanmayız."</p>

  <p>"Sen bunun ne kadarına inanıyorsun?" diye sordum birden.</p>

  <p>"Sana daha önce söyledim, bunun önemi yok. İnanmak ya da inanmamak istemiyorum."</p>

  <p>"Benim ne kadarına inandığımı sormadın."</p>

  <p>"Buna gerek yok. Sen kendin karar vereceksin."</p>

  <p>"Sen <em>iyi</em> bir psikoterapist misin?"</p>

  <p>"Sanırım. Kimi öldürdün?"</p>

  <p>Soru beni nazırlıksız yakaladı. "Bayan Kew," dedim. Sövüp saymaya başladım. "Sana bunu söylemek istemiyordum."</p>

  <p>"Merak etme. Neden yaptın bunu?"</p>

  <p>"Cevabını bulmak için burdayım."</p>

  <p>"Ondan bayağı nefret etmiş olmalısın."</p>

  <p>Ağlamaya başladım. On beş yaşında olup böyle ağlamak!</p>

  <p>Ağlamamı bitirmem için bana zaman tanıdı. Ağlamamın ilk bölümü gırtlağımı acıtan sesler, homurtular ve gıcırtılar şeklindeydi. Burnum akmaya başladığında ise düşündüğümden daha çok aktı. Ve sonunda - sözcükler.</p>

  <p>"Nerden geldiğimi biliyor musun? Hatırlayabildiğim ilk şey ağzıma atılan bir yumruktu. Yüzüme doğru gelişini hâlâ görebiliyorum, kafam kadar büyük bir yumruktu. Çünkü ağlıyordum. O andan beri ağlamaya korkuyorum. Ağlıyordum çünkü karnım açtı. Soğuktu. Belki ikisi de. Ondan sonra, büyük yatakhaneler ve kim daha çok çalarsa onun daha çok şeyi olurdu. Kötüysen canın çıkana kadar dayak yer, iyiysen büyük ödül alırdın. Büyük ödül: seni yapayalnız bırakmaları. Bu şekilde yaşadığını bir düşün. Dünyadaki en önemli, en güzel şeyi elde etmek, yapayalnız kalmak için yaşa bakalım!</p>

  <p>"Yalnız ve çocuklarda bir büyü vardı. Harika bir şey: ait olmak. Daha önce hiç olmamıştı. İki sarı ampul ve şömine dünyayı aydınlatırdı. Bütün olan ve olması gereken de buydu.</p>

  <p>"Sonra büyük değişim: temiz giysiler, yemek, haftada beş gün okul, Colombus, Kral Arthur ve inşaat mühendisliği üzerine 1925’te yazılmış, lağımları açıklayan bir kitap. Bundan daha önemlisi küp şeklinde kesilmiş bir buz parçasının erimesini seyrediyorsun, köşeler yuvarlaklaşıyor ve senin yüzünden olduğunu biliyorsun, Bayan Kew... kahretsin, kendini o kadar çok kontrol ediyor ki bize güzel sözler bile söylemiyor. Fakat o orada, o duygu. Yalnız, bize baktı çünkü bu onun hayat tarzının bir parçasıydı. Bayan Kew bize baktı ama bu onun hayatı değildi. O, bunu istediği için yaptı.</p>

  <p>" 'Doğru' kavramı hakkında tuhaf, 'yanlış' kavramı hakkında da yanlış bir düşüncesi vardı, ama o sıkı sıkıya bağlı olduğu inançlarının iyiliğimiz için olduğunu düşünüyordu. Anlamadığı şeylerin kendi başarısızlığı olduğunu bilirdi... ancak anlamadığı ve anlayamayacağı o kadar çok şey vardı ki. Doğru giden şeyler bizim başarımızdı. Yanlış giden şeylerse onun hatası. Geçen sene... off."</p>

  <p>"Sonra?"</p>

  <p>"Sonra onu öldürdüm. Dinle," Hızlı konuşmam gerekiyor gibi hissettim. Zamanım kısıtlı değildi ama söyleyeceklerimden kurtulmam gerekliydi. "Sana bütün bildiklerimi anlatacağım. Onu öldürmemden bir gün önce. Sabah uyandım, altımdaki çarşaflar tertemizdi, güneş ışığı beyaz perdelerden ve parlak kırmızı mavi büzgülerden süzülüp içeri giriyordu. Bir dolap dolusu giysim vardı, benim giysilerim - benim giysilerim, daha önce bana ait olan bir şey olmamıştı - aşağıda Miriam kahvaltıyı hazırlarken ikizler de gülüşüyordu. Miriam'la <em>beraber</em> gülüyorlardı dikkatini çekerim, daha önce yaptıkları gibi kendi başlarına değil.</p>

  <p>"Yan odada Janie dolaşıp şarkı söylüyordu, biliyordum beni gördüğünde yüzünde güller açacaktı. Kalktım. Kaynar sıcaklıkta su vardı, diş macunu da dilime batıyordu. Üzerime tam uyan giysilerimi giyip aşağı indim, herkes oradaydı, ben onları gördüğüme, onlar da beni gördüklerine memnundu. Bayan Kew gelir gelmez masanın etrafına oturduk, herkes yüksek sesle onunla konuşmaya başladı.</p>

  <p>"Sabahlar böyle geçip gider, okulda teneffüs ve sonra evde büyük uzun oturma odasında. İkizler dillerinin uçları dışarda, yazı yazmaktan çok alfabeyi çizer ve sonra Janie, zamanı geldiğinde resim yapar, ağaçlar ve ufukta kaybolan sarı çitiyle gerçek bir inek resmi. Ben dört bilinmeyenli bir denklemin iki parçası arasında kendimi kaybetmiştim, Bayan Kew yardım etmek için üzerime eğilmişti, güzel kokusunu alabiliyordum. Kokuyu daha iyi alabilmek için başımı kaldırıyorum, uzakta, mutfakta ocağın üzerindeki tencerelerin tıkırtılarını duyuyorum.</p>

  <p>"Öğleden sonra böyle geçer, biraz daha okul, biraz daha çalışma ve gülerek bahçeye fırlayış. İkizler birbirlerini kovalar, iki ayaklarının üzerinde koşarak; Janie, tam Bayan Kew’in olması gerektiğini söylediği gibi resmine yaprakları çiziyor. Ve Bebek, büyük bir parmaklıklı oyun alanı var. Bebek artık fazla hareket etmiyor, sadece etrafı seyredip salya akıtıyor, kıyamet kadar yemek yiyip yeni bir alüminyum levha gibi temiz tutuluyor.</p>

  <p>"Akşam yemeği ve gece, Bayan Kew bize kitap okur, öyküdeki kişilere göre sesini değiştirerek, onu utandıracak bir şey olduğunda hızlı ve fısıldarcasına ama her sözcüğü aynı şekilde okuyarak.</p>

  <p>"Ve gidip onu öldürmem gerekti. Hepsi bu."</p>

  <p>"Neden gerektiğini söylemedin?" dedi Stern.</p>

  <p>"Nesin sen - aptal mı?" diye bağırdım.</p>

  <p>Stern bir şey söylemedi. Koltuğun üstünde karnımın üzerine döndüm, çenemi iki elimin arasına alıp Stern’e baktım. Kafasından neler geçtiğini hiçbir zaman bilemememe rağmen aklının karışmış olduğunu söyleyebilirdim.</p>

  <p>"Neden olduğunu söyledim," dedim.</p>

  <p>"Bana söylemedin."</p>

  <p>Birden anladım ki ondan çok şey bekliyordum. Yavaşça dedim ki, "hepimiz aynı saatte uyanır, başkasının istediği şeyleri yapardık. Bir günü başkasının yaşayacağı gibi yaşar, başkalarının düşüncelerini düşünür, başka insanların sözlerini söylerdik. Janie, başka birilerinin resimlerini yapar, Bebek de kimseyle konuşmazdı. Ve bu durumdan mutluyduk. Şimdi anlıyor musun?"</p>

  <p>"Daha değil."</p>

  <p>"Allahım!" dedim. Biraz düşündüm. "Biz kaynaşmadık."</p>

  <p>"Kaynaşmak mı? Yalnız öldükten sonra da kaynaşmadınız."</p>

  <p>"O farklıydı. O sanki arabanın benzininin bitmesi gibiydi.<em> </em>Arabada sorun yoktu. Sadece bekliyordu. Ama Bayan Kew, bizimle işini bitirdiğinde araba parçalara ayrılmıştı, anladın mı?"</p>

  <p>Düşünme sırası şimdi ondaydı. Sonunda dedi ki, "aklımız bize komik şeyler yaptırır. Bazıları tamamen nedensiz, yanlış ve delicedir. Yaptığımız işin temel taşı şu: davranışlarımızın sağlam, doğruluğundan şüphe edilemez bir mantık zinciri vardır. Yeterince derine inersen, diğer konularda bulabileceğin neden sonuç ilişkilerini bu alanda da bulabilirsin. <em>Mantık</em> dedim, akıl; 'doğruluk', 'düzgünlük' veya 'adalet' demedim. Mantık ve gerçek çok farklı iki şeydir, ama çoğunlukla mantıklı çalışan bir akla ikisi de aynı şeymiş gibi gelir.</p>

  <p>"O akıl örtülüp çapraz niyetler bazında yüzeydeki akılla çalıştığı zaman, kafanın karıştığı zamandır. Söylemek istediğin şeyi anlıyorum- aranızdaki o özel bağı korumak ya da yeniden kurmak için Bayan Kew'den kurtulmanız gerekiyordu. Ama mantığını kavrayamıyorum. Bu 'kaynaşmanın', nasıl olup da hoşlanılabilir olduğunu senin de itiraf ettiğin yeni kurulmuş bir güvenceyi bozmaktan daha önemli olduğunu anlamıyorum."</p>

  <p>Umutsuzca dedim ki, "Belki bozmaya değmezdi."</p>

  <p>Stern öne doğru eğilip piposuyla beni işaret etti. "<em>Değerdi</em>, çünkü yaptığın şeyi sana yaptıran o. Olaydan sonra belki her şey farklı göründü. Ama onu yapmak için harekete geçtiğinde önemli olan Bayan Kew’i yok edip önceden sahip olduğunuz şeyi yine kazanmaktı. Nedenini ne ben biliyorum ne de sen."</p>

  <p>"Nasıl bulacağız peki?"</p>

  <p>"Peki, şimdi en sevimsiz kısma gelelim, istersen."</p>

  <p>Yattım. "Hazırım."</p>

  <p>"Tamam. Onu öldürmeden hemen önce olanları anlat."</p>

  <p>&nbsp;</p>

  <p>Yediğim yemeğin tadını alıp, sesleri duymaya çalışarak o son günü geçirdim. Bir şey geldi, gitti, tekrar geldi: çarşafların temiz, taze duygusu. Günün başında olduğum için bu duyguyu geri itmeye çalıştım ama geri geldi, ben de anladım ki günün başında değil sonundaydım.</p>

  <p>"Sana anlattığım şeyler, çocukların kendilerininkilerin yerine hep başka insanların isteklerini yapmaları, Bebek’in hiç konuşmayıp herkesin bundan memnun olması ve sonunda benim Bayan Kew'u öldürmek zorunda kalmamdı. Ona gelmem uzun sürdü, yapmaya başlamak uzun zaman aldı. Sanırım tekrar kalkmadan önce yatağın içinde yatıp düşündüm. Karanlık ve sessizdi. Odadan çıkıp koridoru geçtim ve Bayan Kew’in odasına girip onu öldürdüm," dedim.</p>

  <p>"Nasıl?"</p>

  <p>"Hepsi bu!" diye bağırdım, bağırabildiğim kadar yüksek sesle. Sonra sakinleştim. "Çok karanlıktı... hâlâ da öyle. Bilmiyorum. Bilmek istemiyorum. Bizi severdi. Sevdiğini biliyorum. Ama onu öldürmek zorundaydım."</p>

  <p>"Tamam, tamam," dedi Stern. "Sanırım bu konuda fazla dehşete kapılmaya gerek yok. Sen—"</p>

  <p>"Ne?"</p>

  <p>"Yaşına göre çok güçlüsün, değil mi Gerard?"</p>

  <p>"Sanırım. Yeterince güçlü, en azından."</p>

  <p>"Evet," dedi.</p>

  <p>"Bahsettiğin mantığı hâlâ anlamadım." Elimle koltuğun kenarına vurmaya başladım, her sözcük için bir yumruk: "Neden - bunu - yapmam - gerekti?"</p>

  <p>"Kes şunu. Canını yakacaksın."</p>

  <p>"Canımın yanması gerek," dedim.</p>

  <p>"Ha?"</p>

  <p>Kalkıp masaya gittim, biraz su aldım. "Ne yapacağım?"</p>

  <p>"Bana onu öldürdükten sonra buraya gelene kadar neler yaptığını anlat."</p>

  <p>"Fazla bir şey yapmadım. Olay dün akşam oldu. Onun çek defterini aldım. Biraz uyuşmuş bir şekilde odama gittim. Ayakkabılarım dışında bütün giysilerimi giydim. Ayakkabılarımı elimde taşıdım. Dışarı çıktım. Uzun bir süre yürüdüm, düşündüm, açıldığında bankaya gittim. Bir psikiyatriste gitme fikri aklıma geldi, günün büyük bölümünü psikiyatrist arayarak geçirdim, sonra buraya geldim. Hepsi bu."</p>

  <p>"Çeki bozdururken bir problemle karşılaştın mı?"</p>

  <p>"İnsanlara yapmalarını istediğim şeyi yaptırmak konusunda hiç problemim yoktur."</p>

  <p>Şaşırmış bir şekilde homurdandı.</p>

  <p>"Ne düşündüğünü biliyorum - Bayan Kew’e aklımdan geçenleri yaptıramadım."</p>

  <p>"Bu sadece bir parçası."</p>

  <p>"Eğer yaptırmış olsam, o artık Bayan Kew olmazdı. Bankacıdan tek istediğim - bankacı olmasıydı."</p>

  <p>Stern’e bakıp birden neden sürekli piposuyla oynadığını anladım. Aşağı baktığı için sen onun gözlerini görme diye.</p>

  <p>"Onu öldürdün," dedi - konuyu değiştirdiğini biliyordum - "senin için değerli olan bir şeyi mahvettin; ama senin için çocuklarla aranda olan şeyi tekrar yakalama şansından daha az değerli olmalı. Onun değeri hakkında bir fikrin yok." Yukarı baktı. "Derdin bu mu?"</p>

  <p>"Aşağı yukarı."</p>

  <p>"İnsanları öldürmeye iten şeyin ne olduğunu biliyor musun?" Ben cevap veremeyince devam etti. "Hayatta kalma. Kendini ya da kendinle özdeşleştirdiğin bir şeyi korumak. Senin durumunda bu geçerli değil çünkü senin Bayan Kew'le olan ilişkinin değeri, tek başına senin için veya grup olarak hepiniz için Bayan Kew’e olduğundan daha fazla hayatta kalma değeri taşıyordu."</p>

  <p>"Yani belki onu öldürmek için yeterince iyi nedenim yoktu."</p>

  <p>"Vardı ki öldürdün. Sadece daha yerini tespit edemedik. Yani nedenimiz var ama bu nedenin niye önemli olduğunu bilmiyoruz daha. Cevap senin içinde bir yerlerde."</p>

  <p>"Nerde?"</p>

  <p>Ayağa kalkıp biraz yürüdü. "Birbirini izleyen bir öykümüz var. Gerçekle fantazi karışmış, bazı yerler hakkında ayrıntılı bilgiye sahip değiliz, ama bir başlangıç, bir gelişme, bir de sonucumuz var. Şimdi, kesin olarak söyleyemem ama cevap biraz önce geçmeyi kabul etmediğin köprüde olabilir. Hatırladın mı?"</p>

  <p>Hatırlamıştım. "Neden o? Neden başka şey denemiyoruz?"</p>

  <p>Sessizce işaret etti, "çünkü sen söyledin. Neden şimdi kaçıyorsun?"</p>

  <p>"Olayları büyütme." Bu adam bazen beni rahatsız ediyordu. "Bu beni sıkıyor. Neden bilmiyorum ama ediyor."</p>

  <p>"İçinde bir şeyler gizleniyor, sen onu rahatsız ediyorsun, o da savaşıyor. Büyük bir olasılıkla bizim de aradığımız o saklı kalmaya çalışan şey. Sorunun gizleniyor değil mi?"</p>

  <p>"Evet," dedim. Kendimi tekrar hasta ve bayılacak gibi hissettim ve yeniden bu duyguyu geri yolladım. Birden durdurulamayacağını anladım. "Onu dışarı çıkaralım." Uzandım.</p>

  <p>Stern bir süre tavanı seyredip sessizliği dinlememe izin verdi. Sonra dedi ki, "Kütüphanedesin. Bayan Kew'la yeni tanıştın. O seninle konuşuyor, sen ona çocuklardan bahsediyorsun."</p>

  <p>Kımıldamadan yattım. Hiçbir şey olmadı. Sonra kemiklerimden dışarıya doğru gittikçe artan bir gerginlik hissettim, kötüleşebildiği kadar kötüleştiğinde de bir şey olmadı.</p>

  <p>Stern'in kalkıp masaya doğru gittiğini duydum. Orda bir süre oyalandı, eşyalar ses çıkardı. Birden kendi sesimi duydum:</p>

  <p><em>"Janie var, o da benim gibi on bir yaşında. İkizler, Bonnie ve Beanie, sekiz yaşındalar ve Bebek. Bebek üç yaşında."</em></p>

  <p><em>Ve kendi çığlığımın sesi...</em></p>

  <p>Ve hiçlik.</p>

  <p>&nbsp;</p>

  <p>Yumruklarımı sallayıp tükürükler saçarak karanlıktan geri döndüm. Güçlü eller bileklerimi yakaladı. Kollarımı kontrol etmeden, sadece yakalayıp sürükledi. Gözlerimi açtım. Sırılsıklamdım. Termos yan dönmüş bir şekilde halının üzerindeydi. Stern yanımda çömelmiş, bileklerimi tutuyordu. Debelenmeyi kestim.</p>

  <p>"Ne oldu?"</p>

  <p>Bileklerimi bırakıp dikkatle beni izlemeye başladı. "Tanrım," dedi, "bu ne kuvvet!"</p>

  <p>Başımı kaldırıp homurdandım. Stern havlu verdi. "Neydi o?"</p>

  <p>"Seni kasete kaydetmiştim. Hatırlayamadığın zamanlar senin de daha önce yaptığın gibi kendi sesini kullanarak seni uyarmaya çalıştım. Bu bazen mucizeler yaratıyor."</p>

  <p>"Bu sefer mucize yarattı" diye söylendim. "Sigortalarım attı."</p>

  <p>"Evet, attı. Tam hatırlamak istemediğin şeyi hatırlayacakken kendini bırakıp bilincini kaybettin."</p>

  <p>"Neden bu kadar memnunsun?"</p>

  <p>"Bir çeşit savunma mekanizması," dedi kısaca. "Neredeyse oluyor. Bir kez daha dene."</p>

  <p>"Dur biraz. Savunma mekanizmasının sonunda öleceğim."</p>

  <p>"Ölmezsin. Bu bölümü bilinçaltında uzun süredir saklıyordun ve o seni incitmedi."</p>

  <p>"İncitmedi mi?"</p>

  <p>"Seni öldürecek kadar değil."</p>

  <p>"Onu dışarı çıkardığımızda beni öldürmeyeceğini nerden biliyorsun?"</p>

  <p>"Görürsün."</p>

  <p>Stern’e baktım. Birdenbire ne yaptığını bildiğini anladım.</p>

  <p>"Şimdi kendi hakkında eskiden olduğundan daha çok şey biliyorsun," diye yavaşça açıkladı. "Olayların iç yüzünü daha rahat kavrayabilir, değerlendirmeler yapabilirsin. Belki tamamen değil ama kendini koruyacak kadar. Merak etme. Bana güven. Çok kötü olursa durdurabilirim. Şimdi rahatla. Tavana bak. Ayak parmaklarını hisset. Onlara bakma, yukarı bak. Ayak parmakların, başparmakların. Kımıldatma ama hisset. Ayak parmaklarınla say, başparmaklarından başlayarak her parmak için bir sayı. Bir, iki, üç. Üçüncü parmağı hisset. Hisset, hisset, uyuşuyor, uyuşuyor. Onun iki yanındaki parmaklar da uyuşuyor. Bütün parmakların uyuşuyor."</p>

  <p>"Ne yapıyorsun?" diye bağırdım.</p>

  <p>İpeksi sesiyle cevap verdi, "Sen ve ayak parmakların bana güveniyor. Sen bana güvendiğin için onlar uyuşuyor. Sen—"</p>

  <p>"Beni hipnotize etmeye çalışıyorsun. Bunu yapmana izin vermeyeceğim."</p>

  <p>"Sen kendini hipnotize ediyorsun. Her şeyi kendin yapıyorsun. Ben sadece yol gösteriyorum. Ayak parmaklarına yolu gösteriyorum. Kimse seni gitmek istemediğin bir yere gönderemez, sen de parmaklarının işaret ettiği yöne gideceksin, parmaklarının uyuştuğu ..."</p>

  <p>Böyle böyle böyle. Sallanan sarı süs, gözlerdeki ışıltılar, mistik geçitler nerede? Onu görebileceğim bir yerde bile oturmuyordu. Niye ne kadar uykulu olmam gerektiği hakkında konuşmuyordu? Uykulu olmadığımı ve uykulu olmak istemediğimi biliyordu, sadece ayak parmakları olmak istiyordum. Uyuşuk bir parmak, gidecek bir parmak, on bir kere gidecek, on bir, on bir yaşındayım ...</p>

  <p>İkiye ayrıldım, kütüphaneye giden kısmı izleyen diğer kısım. Bayan Kew bana doğru eğiliyor, çok değil, oturduğum iskemlenin üstündeki gazete hışırdıyor, tek ayakkabım çıkmış, uyuşuk parmaklarım sallanıyor... yumuşak bir sürpriz hissediyorum. Hipnotizma olmasına rağmen bayağı bilinçliydim, Stern yanıma oturmuş, vızıltı halinde benimle konuşuyordu, istersem dönebilir, dik oturabilir, Stern'le konuşabilir, istersem dışarı çıkabilirdim ama istemiyordum. Hipnotizma buysa ben bu çalışmaya vardım. Sorun değildi.</p>

  <p>Orada, masanın üstünde, benim görebileceğim bir yerde, altın deri üzerinde yayılıyor, masada seninle oturabilir miyim, Bayan Kew ile, Bayan Kew ile ...</p>

  <p>"...İkizler, Bonnie ve Beanie, sekiz yaşındalar ve Bebek. Bebek üç yaşında."</p>

  <p>"Bebek üç yaşında," dedi kadın.</p>

  <p>Bir baskı vardı, gerilen bir kısım ve... bir kopma. Gözyaşartıcı bir acı ve acıyı boğan bir zafer patlamasından sonra tamamdı, olmuştu.</p>

  <p>İçerde olan buydu, ansızın fakat hepsi.</p>

  <p>&nbsp;</p>

  <p>Bebek üç yaşında? Bir bebeğim olsa üç yaşında olurdu ama yok...</p>

  <p>Yalnız, ben sana açığım. Açık, bu yeterince açık mı?</p>

  <p>Gözbebekleri tekerlek gibi. Döndüklerinden eminim ama dönerken hiç yakalamadım onları. Görünmez bir şekilde gözleri kanalıyla onun beyninden benim beynime geçen araştırma. Benim için ne demek olduğunu biliyor mu? Önemsiyor mu? Önemsemiyor, bilmiyor; beni boşaltıyor, ben onun emrettiği gibi doluyorum; içiyor, bekliyor, içiyor, bardağa hiç bakmadan.</p>

  <p>Onu ilk gördüğümde ormanım, vahşi doğada, rüzgârda dans ediyordum, etrafımda döndüm ve o, orada yaprakların gölgesinde beni izledi. Bunu yaptığı için ondan nefret ettim. Benim ormanım değildi, benim altın saçılmış, eğreltiotlarıyla bezenmiş dere yatağım değildi. Ama sadece orada bulunmakla alıp sonsuza kadar dondurduğu benim dansımdı. Bu yüzden ondan nefret ettim, bakışından nefret ettim, ayakta duruşundan; bileklerine kadar eğreltiotlarına gömülmüştü, ağaç gibi görünüyordu, kökler yerine ayaklar, giysileri toprağın rengi. Ben durunca o hareket etti, o zaman tam bir adamdı, goril omuzlu, pis bir hayvan ve nefretim korkuya dönüştü aniden, donakaldım.</p>

  <p>Ne yaptığını biliyordu ama umrunda değildi. Dans etmek... asla bir daha dans etmemek, çünkü ağaçların gözleri olmadığını bilmiyordum, uzun boylu, hiçbir şeye önem vermeyen, pis hayvan adamlar olmadığını. Beni boğan giysileriyle yaz günleri, bir kefen gibi saran fazlasıyla nazik davranışlarıyla kış geceleri, bir daha hiç dans etmemek, dans etmek her aklıma geldiğinde onun beni gördüğü şokunu hatırlamak. Ondan nasıl nefret ettim! Ah, ondan nasıl nefret ettim!</p>

  <p>Kimsenin görmediği bir yerde yapayalnız dans etmek, Bayan Kew olarak bilindiğim zamanlarda kendime sakladığım tek şeydi; o ağırbaşlı, olduğundan yaşlı, kendi zamanından geç, doğru ve ciddi, dantel, kadife ve yalnız. Şimdi tam dedikleri gibiyim, tamamen, sonsuza kadar, çünkü o gizli tutmaya cesaret ettiğim tek şeyi benden çaldı.</p>

  <p>Güneşte yürüyüp bana doğru geldi, koca kafasını biraz yana çevirmişti. Olduğum yerde durdum, içten dışa, tamamen kızgınlığını koru ve korkunun katmanıyla donmuşçasına. Kolum hâlâ açık, belim hâlâ dans eder gibi bükülmüştü, o durduğunda mecbur olduğum için nefes aldım.</p>

  <p>"Kitap okur musun?" diye sordu.</p>

  <p>Onun yakınımda olmasına dayanamıyordum ama kımıldayamadım. Elini sertçe uzatıp çeneme dokundu, onun yüzünü görecek pozisyona gelinceye kadar başımı yukarı doğru kaldırdı. Korkuyla geri çekildim fakat yüzüm elini terk etmedi, dokunmuyor sadece kaldırıyordu. "Bana bazı kitaplar okumak zorundasın. Onları bulmaya zamanım yok."</p>

  <p>"Sen kimsin?" diye sordum.</p>

  <p>"Yalnız," dedi. "Bana kitap okuyacak mısın?"</p>

  <p>"Hayır, bırak beni, bırak beni!" Beni tutmuyordu.</p>

  <p>"Ne kitapları?" diye bağırdım.</p>

  <p>Yüzüme vurdu, fazla hızlı değil. Bu benim biraz daha yukarı bakmama neden oldu. Eli aşağı indi. Gözleri, gözbebekleri dönmeye başlayacaktı...</p>

  <p>"Aç," dedi. "Aç da göreyim."</p>

  <p>Kafamda kitaplar vardı ve o başlıklarına bakıyordu... bakmıyordu çünkü okuyamıyordu. Kitaplar hakkında bildiklerime bakıyordu. Birden kendimi son derece işe yaramaz hissettim çünkü onun istediğinin sadece bir kısmı bende vardı.</p>

  <p>"Nedir o?" diye sordu havlamasına.</p>

  <p>Ne demek istediğini biliyordum. Onu benim kafamın içinden almıştı. Ben o şeyin orada olduğunu bile bilmiyordum ama Yalnız, onu bulmuştu.</p>

  <p>"Telekinezi," dedim.</p>

  <p>"Nasıl yapılır?"</p>

  <p>"Kimse yapılıp yapılamayacağını bilmiyor. Fiziksel nesneleri beyin gücüyle hareket ettirmek!"</p>

  <p>"Yapılabilir," dedi. "Bu ne?"</p>

  <p>"Teletaşıma. Aynı şey - yani neredeyse. Akıl gücüyle kendi bedenini hareket ettirmek."</p>

  <p>"Tabii, tabii, anlıyorum," dedi boğuk bir sesle.</p>

  <p>"Moleküler nüfuz etme. Telepati ve gözle görülmeyenleri görme yeteneği. Ben bunlar hakkında bir şey bilmiyorum. Bence biraz aptal konular."</p>

  <p>"Oku. Anlayıp anlamaman önemli değil. Bu ne?"</p>

  <p>Orada, beynimdeydi, dudaklarımda. <em>"Gestalt."</em><a class="nref" href="../Text/footnotes.xhtml#n5" id="n5d"><sup>{5}</sup></a></p>

  <p>"O nedir?"</p>

  <p>"Grup. Aynı tür tedaviyle birçok değişik hastalığı tedavi etmek gibi bir şey. Birçok düşüncenin tek cümlede ifade edilmesi gibi. Bütün, parçalardan daha büyük oluyor."</p>

  <p>"Bunu da oku. Bunun hakkında çok oku. Hakkında <em>en çok </em>okuman gereken konu bu. Çok önemli."</p>

  <p>Arkasını döndü, gözleri gözlerimden ayrıldığında bir şeyler kırılıyormuş gibi oldu, sendeleyip tek dizimin üstüne düştüm. O arkasına bakmadan ormana gitti. Eşyalarımı toplayıp eve gittim. Kızgınlık vardı, bana bir fırtına gibi çarpan, korku vardı, bir rüzgâr gibi çarpan. Kitapları okuyacağımı ve geri geleceğimi biliyordum, bir daha asla dans etmeyeceğimi biliyordum.</p>

  <p>Kitapları okuyup geri geldim. Bazen üç dört gün boyunca her gün geldim, bazen de bir kitabı bulamadığım için on gün gelmediğim olurdu. O hep orada, dere yatağının içindeydi, gölgede dikilip bekler, kitaplardan istediğini aldı, bendense hiçbir şey. Asla bir sonraki buluşmadan bahsetmedi. Her gün gelip beni mi beklerdi yoksa o da ben geldiğim zaman mı gelirdi hiç fikrim yok.</p>

  <p>Bana benim için bir anlamı olmayan kitaplar okuttu, evrim kitapları, sosyal ve kültürel organizasyonlar hakkında kitaplar, mitoloji kitapları ve ortakyaşam üzerine bir sürü kitap. Onunla karşılıklı konuşmazdık; aramızda sesli hiçbir şey olmazdı, sürprizler karşısında söylenmeleri ve ilgisini çeken şeylere karşı kısa, küçük homurtuları dışında.</p>

  <p>Kitapları benden, çalılardan böğürtlen toplarmış gibi kopartıp aldı, bir anda; ormanda yürürken ağır bedeninin salgıladığı yeşil sıvının kokusuna ter ve toprak kokusu karışırdı.</p>

  <p>Kitaplardan bir şey öğrendiyse bile bunlar onda hiçbir değişiklik yapmadı.</p>

  <p>Bir gün yanımda otururken aklına takılan bir noktayı çözüme ulaştırdı.</p>

  <p>"Bu konu hangi kitapta olabilir?" dedi. Uzun süre bekledi, düşünerek. "Beyaz karıncalar odunu sindiremezler, biliyorsun, ama karıncanın karnındaki mikroplar sindirebilir ve karıncanın yediği de mikrobun geride bıraktıklarıdır. Nedir bu?"</p>

  <p>"Ortakyaşam," diye hatırladım. Sözcükleri hatırladım. Yalnız, anlamı sözcüklerden ayırıp sözcükleri attı. "Var olmak için birbirine dayanan iki hayat."</p>

  <p>"Evet. Böyle yaşayan dört beş türle ilgili kitap var mıdır?"</p>

  <p>"Bilmiyorum."</p>

  <p>"Ya bu?" diye sordu. "Bir radyo istasyonun var, dört beş tane alıcın var, her alıcı değişik bir şeyin olmasına neden oluyor, yani bir tanesi kazıyor, bir tanesi uçuyor, bir tanesi ses çıkartıyor ama hepsi tek bir yerden emir alıyor. Her birinin kendi gücü ve kendi yapacağı şey var fakat hepsi birbirinden ayrı. Şimdi: Böyle bir hayat var mı, radyodan başka?"</p>

  <p>"Her organizmanın bütünün bir parçası olup yine de ayrı oldukları mı? Sanmıyorum... sosyal organizasyonlar olabilir, birtakım gibi veya beraber çalışan insanlar grubu, aynı patrondan emir alan insanlar."</p>

  <p>"Hayır," dedi hemen, "öyle değil. Bir tek hayvan gibi." Elini yuvarlatarak gösterdi, ben de anladım.</p>

  <p><em>"Gestalt</em> yaşamı gibi mi? Bu harika."</p>

  <p>"Onun hakkında bir kitap yok, ha?"</p>

  <p>"Bildiğim kadarıyla yok."</p>

  <p>"Öğrenmem gerek," dedi ağır ağır. "Böyle bir şey var. Daha önce de böyle bir şey olup olmadığını bilmek istiyorum."</p>

  <p>"Böyle bir şey nasıl olabilir anlamıyorum."</p>

  <p>"Olur. Bir parçası yakalar, bir parçası anlar, bir parçası bulur, bir parçası da konuşur."</p>

  <p>"Konuşur mu? Sadece insanlar konuşabilir."</p>

  <p>"Biliyorum." dedi ve ayağa kalkıp gitti.</p>

  <p>Böyle bir kitap aradım, aradım ama uzaktan yakından ilgili bir şey bulamadım. Gelip bunu söyledim. Uzun süre hareketsiz durdu, yükseltilerle dolu mavi ufka bakarak. Sonra o dönmeye başlamak üzere olan gözlerini bana çevirip araştırmaya başladı.</p>

  <p>"Öğreniyorsun ama düşünmüyorsun," dedi, bakışlarını tekrar tepelere çevirdi.</p>

  <p>"Bütün anlattıklarımı insanlar yapıyor," dedi sonunda. "Parça parça milletin burnunun dibinde dur, onlar bunu görmez. Beyin okuyucular var. Onlara sormayı aklından geçirdiğin şeyleri cevaplayacak insanlar var. Ama bu insanları bir araya getirebilecek biri yok, aynı bastıran, çeken, ısıyı hisseden, yürüyen, düşünen ve diğer şeyleri yapan şeyleri bir arada tutan beyin gibi.</p>

  <p>"Ben oyum," diye bitirdi. Sonra öyle uzun süre oturdu ki beni unuttu sandım.</p>

  <p>"Yalnız," dedim, "ormanda ne yapıyorsun?"</p>

  <p>"Bekliyorum. Daha bitiremedim." Gözlerime bakıp rahatsız olarak acayip bir ses çıkardı. "Bitiremedim derken anladığın anlamda değil. Yani daha tamamlamadım. Bir solucanı kestiğinde toparlanıp tekrar bütün olduğunu bilirsin değil mi? Kesmeyi bırak. Varsay ki solucan en baştan beri o şekilde büyüdü, anladın mı? Parçaları bir araya getiriyorum. Daha bitiremedim. Bitirdiğimde oluşturacağım hayvanla ilgili bir kitap istiyorum."</p>

  <p>"Öyle bir kitap bilmiyorum. Biraz daha anlatabilir misin? Eğer anlatabilirsen belki doğru kitabı ya da kitabı bulabileceğimiz bir yeri düşünebilirim."</p>

  <p>Koca elleriyle bir sopayı ikiye böldü, parçaları yan yana koyup bir darbede ikisini de kırdı.</p>

  <p>"Bütün bildiğim zamanı geldiğinde bir kuşun yuvasına gitmesi gerektiği gibi benim de yapmam gerekeni yapmak zorunda olduğum. Biliyorum ki bitirdiğimde övünülecek bir şey olacağım. Her şeyden daha kuvvetli, daha hızlı ama üzerinde uygun kafa olmayan bir bedenim olacak. Belki ilklerden biri olduğum için böyledir. Şendeki şu resim, mağara adamı..."</p>

  <p>"Neanderthal."</p>

  <p>"Evet. Düşündüm de o hiç matah değil. Yeni bir şeyde erken bir deneme. Benim olacağım da bu. Belki tamamen organize olduktan sonra uygun bir kafa da gelir. O zaman bir anlamı olur."</p>

  <p>Tatmin olmuş bir şekilde homurdanıp uzaklaştı.</p>

  <p>&nbsp;</p>

  <p>Denedim, günlerce denedim ama istediği şeyi bulamadım. Bir dergide evrim sürecinin bir sonraki önemli basamağının fiziksel değil ruhsal yönde olacağı yazıyordu, ama benim aradığım konu hakkında bir yazı yoktu - <em>Gestalt</em> organizması mı demeliyim? Sümüksel maddelerin oluşturduğu küf hakkında yazılar vardı ama bunlar ortakyaşamdan çok amiplerin kovan yaşamıyla ilgili görünüyordu.</p>

  <p>Benim bilimsel olmayan ve bu konularla şahsen ilgilenmeyen aklıma göre onun istediği gibi bir şey olamazdı, herkesin ayrı bir teknik ve ayrı notalarla farklı enstrümanlar çalıp bir tek şey oluşturmak için beraber yürüdüğü müzik grubundan başka. Ama onun kastettiği böyle bir şey değildi.</p>

  <p>Serin bir sonbahar akşamında ona gittim, gözlerimde azıcık ne varsa alıp, hatırlamak bile istemediğim iğrenç bir sözcük kullanarak kızgınca arkasını döndü.</p>

  <p>"Bulamamışsın," dedi. "Bir daha gelme."</p>

  <p>Ayağa kalkıp paçavraya dönmüş bir husağacına dayandı, rüzgârda sallanıp hışırtılar çıkaran gölgelere bakıyordu. Beni çoktan unutmuştu. Onunla bu kadar yakından konuştuğumda korkmuş bir hayvan gibi sıçradığını biliyordum. Tamamen derin düşüncelere dalmış olmalı ki geldiğimi bile duymadı.</p>

  <p>"Yalnız, bulamadığım için beni suçlama. Denedim."</p>

  <p>İrkilmesini kontrol altına alıp gözlerini indirerek bana baktı. "Suçlamak mı? Kim kimi suçluyor?"</p>

  <p>"Seni hayal kırıklığına uğrattım, bu yüzden kızgınsın."</p>

  <p>Bana öyle uzun uzun baktı ki rahatsız oldum.</p>

  <p>"Neden bahsettiğini bilmiyorum," dedi.</p>

  <p>Benden uzaklaşmasına izin veremezdim. Uzaklaşırdı. Hiç düşünmeden beni terk ederdi; <em>umrunda değildi!</em> Bana öğretildiğine göre bu davranışlar vahşilik ve düşüncesizlikti. Kedinin açmakta olan bir laleyi umursamayışı kadar umursamaz biriydi.</p>

  <p>Onu kollarından tutup salladım, evimin ön tarafını sallamaya çalışmak gibi bir şeydi bu. "Bilebilirsin!" diye bağırdım. "Ne okuduğumu biliyorsun, ne düşündüğümü de bilmelisin!"</p>

  <p>Başını salladı.</p>

  <p>"Ben bir insanım, bir kadınım," diye çılgınca bağırdım. "Beni kullandın, kullandın ve bana bir şey vermedin. Bütün alışkanlıklarımdan vazgeçmeme neden oldun - saatlerce kitap okumak, yağmur yağarken sana gelmek. Pazar günü bile - benimle konuşmuyorsun, bana bakmıyorsun, benim hakkımda hiçbir şey bilmiyorsun ve umursamıyorsun. Bana bozamadığım bir büyü yaptın. Bitirdiğinde diyorsun ki 'Bir daha gelme.' "</p>

  <p>"Bir şey aldığım için bir şey geri vermek zorunda mıyım?"</p>

  <p>"İnsanlar böyle yapar."</p>

  <p>Kısa, ilgilenir gözüken bir homurtu çıkardı. "Sana ne vermemi istiyorsun? Bir şeyim yok benim."</p>

  <p>Geri çekildim. Şey hissettim ... ne hissettiğimi bilmiyorum. Bir süre sonra "bilmiyorum," dedim.</p>

  <p>Titreyip arkasını döndü. Neredeyse üstüne atlayarak onu geri çektim. "İstiyorum ki-"</p>

  <p>"Tamam, kahretsin, ne istiyorsun?"</p>

  <p>Ona bakamadım, zar zor konuştum. "Bilmiyorum. Bir şey var ama ne bilmiyorum. Öyle bir şey ki - bilsem bile söyleyemem." Başını sallamaya başladığında tekrar kollarını tuttum. "Benden kitaplar okudun; benden... <em>beni</em> okuyamıyor musun?"</p>

  <p>"Hiç denemedim." Başını kaldırıp bir adım yaklaştı. "İşte."</p>

  <p>Gözleri ilginç, araştırıcı bakışlar fırlattı, çığlık attım. Kaçmaya çalıştım. Bunu istemiyordum, istemediğime emindim. Müthiş çaba gösterdim. Koca elleriyle beni yerden kaldırdı. İşini bitirene kadar beni yukarda tuttu, sonra bıraktı. Hıçkırarak yere düştüm. Yanıma oturdu. Bana dokunmaya çalışmadı. Gitmeye de çalışmadı. Sonunda susup orada büzüştüm, bekliyordum.</p>

  <p>"Bir daha öyle yapmayacağım," dedi.</p>

  <p>Kalkıp gömleğimi içime soktum ve yüzünü görebilmek için yanaklarımı kendime doğru çekmiş olduğum dizlerime dayadım. "Ne oldu?"</p>

  <p>Küfür etti. "İçindeki şu kahrolası karmaşa! Otuz üç yaşındasın - niçin böyle yaşamak istiyorsun?"</p>

  <p>"Çok rahat bir şekilde yaşıyorum," dedim, incinmiştim.</p>

  <p>"Ya," dedi. "Ev işlerini yapan kişi dışında on yıl boyunca yapayalnız. Hiç kimsesiz."</p>

  <p>"Erkekler hayvandır ve kadınla... ."</p>

  <p>"Kadınlardan gerçekten nefret ediyorsun. Hepsi senin bilmediğin bir şey biliyor."</p>

  <p>"Bilmek istemiyorum. Ben olduğum gibi mutluyum."</p>

  <p>"Canın cehenneme."</p>

  <p>Karşılık vermedim. Böyle konuşmalardan hoşlanmazdım.</p>

  <p>"Benden istediğin iki şeyin ikisinin de bir anlamı yok." Bana baktı, yüzünde ilk kez gerçek bir ifade görüyordum: derin bir merak. "Benimle ilgili her şeyi bilmek istiyorsun, nerden geldiğimi, nasıl böyle bir insan olduğumu."</p>

  <p>"Evet, bilmek istiyorum. Diğer şey neymiş, senin bildiğin ve benim bilmediğim?"</p>

  <p>"Bir yerde doğdum, ot gibi büyüdüm" dedi beni yok sayarak. "Yetimhane düzenini hiçe sayan insanlarla. Ve kaçtım, bir tür köy delisi olmak için. Yapabilirdim ama ben ormanı seçtim."</p>

  <p>"Neden?"</p>

  <p>Nedenini düşünüp sonunda "sanırım, çünkü insanların nasıl yaşadığı bence önemsiz. Burdaysa istediğim gibi olabiliyorum."</p>

  <p>"Yani nasıl?" diye sordum durmadan ikimizin arasında oluşan muazzam boşluklardan birinde.</p>

  <p>"Kitaplardan öğrenmek istediğim şey gibi."</p>

  <p>"Daha önce söylememiştin."</p>

  <p>İkinci defa dedi ki, "okuyorsun ama düşünmüyorsun. Bir tür gibi bir şey var. Ayrı parçalardan oluşuyor, ama hepsi bir <em>insan.</em> Elleri var, bacakları, konuşan bir ağzı ve beyni var. Ben buyum, o insanın beyni. Zayıf, ama bildiklerimin en iyisi."</p>

  <p>"Sen çılgınsın."</p>

  <p>"Değilim," dedi savunmaya geçmeden ve kesinlikle emin olarak. "Eller zaten benimdi, istediğim gibi hareket ettirip istediğim şeyi yapmalarını sağlayabilirdim, gerçi eller iyi iş görmek için çok genç. Konuşan kısmı aldım, o kısım gerçekten iyi."</p>

  <p>"Hiç iyi konuştuğunu düşünmüyorum," dedim. Kötü İngilizce'ye tahammülüm yoktu.</p>

  <p>Şaşırdı. "Senden bahsetmiyorum! O kız, diğerleriyle beraber."</p>

  <p>"Kız mı?"</p>

  <p>"Konuşan. Şimdi düşünen birine ihtiyacım var, bir şey alıp başka bir şey ekleyerek doğru cevabı bulabilen birine. Hepsi bir araya geldiğinde, bütün parçalar yeterince kullanıldığında ben sana bahsettiğim yeni şey olacağım. Anladın mı? Benimkinden iyi bir kafası olmasını isterdim sadece."</p>

  <p>Kafam uçuyordu. "Buna nasıl başladın?"</p>

  <p>Ciddice düşünüp, "Koltuk altındaki kıllar nasıl büyümeye başladı?" dedi. "Böyle bir şeyi anlayamazsın. O sadece olur."</p>

  <p>"Nedir o... gözlerime baktığında yaptığın şey?"</p>

  <p>"Adını mı soruyorsun? Bildiğim bir adı yok. Nasıl yaptığımı bilmiyorum. Yalnız biliyorum ki istediğim kişiye istediğim şeyi yaptırabilirim. Mesela sen beni unutacaksın."</p>

  <p>Boğulur gibi bir sesle, "seni unutmak istemiyorum," dedim.</p>

  <p>"Unutacaksın." Unutacağımı mı, unutmak <em>isteyeceğimi</em> mi kastettiğini bilmiyordum. "Benden nefret edecek, uzun süre sonra da minnettar kalacaksın. Belki bir süre benim için bir şey yaparsın. O kadar minnettar kalacaksın ki bunu yaptığına memnun olacaksın. Ama unutacaksın, pekâlâ, bir duygu dışında... her şeyi. Belki adımı da."</p>

  <p>Neden sordum bilmiyorum ama sordum, ümitsizce. "Kimse senin ve benimle ilgili bir şey bilmeyecek mi?"</p>

  <p>"Bilemezler. Eğer benim gibi hayvanın başı veya daha iyi bir şey değilse ... bilemezler." Kendini yukarı çekti.</p>

  <p>"Bekle!" diye bağırdım. Henüz gitmemeliydi, gitmemeliydi. Uzun boylu, pis bir canavar olmasına rağmen beni müthiş büyülemişti. "Bana diğer şeyi vermedin ... her neydiyse."</p>

  <p>"Ah," dedi, "ya, o şey."</p>

  <p>Işık hızıyla hareket etti. Bir baskı vardı, gerilen bir kısım ve bir... bir kopukluk. Göz yaşartıcı bir acı ve acıyı boğan bir zafer patlamasından sonra olay bitmişti.</p>

  <p>&nbsp;</p>

  <p>Sıyrıldım, birbirinden farklı iki düzeyde:</p>

  <p>On bir yaşındayım, başka birinin egosuna girmek yüzünden oluşan ıstırabın verdiği şokla nefessiz. Ve:</p>

  <p>On beş yaşındayım, monoton bir ses tonuyla konuşan Stern'un yanında koltukta yatıyorum. "... sessizce, sessizce topallıyorsun, bileklerin ve bacakların da ayak parmakların kadar zayıf, göbeğin yumuşuyor, ensen de göbeğin kadar yumuşak, etraf sessiz, her şey yumuşak ve zayıftan daha zayıf ..</p>

  <p>Ayağa kalkıp bacaklarımı yere salladım. 'Tamam.' dedim.</p>

  <p>Stern biraz rahatsız olmuş gibi göründü. "İşe yarayacak," dedi, "ama ancak sen de yardım edersen işe yarar. Sadece yat-"</p>

  <p>"İşe yaradı," dedim.</p>

  <p>"Ne?"</p>

  <p>"Her şey. A'dan Z'ye." Parmaklarımı şıklattım. "İşte böyle."</p>

  <p>Bana delici bakışlar attı. "Ne demek istiyorsun?"</p>

  <p>"Tam oradaydı, senin dediğin yerde. Kütüphanede. On bir yaşındaydım. O kadın, 'Bebek üç yaşında' dedi. İçinde üç yıldır kaynamakta olan şeyi serbest bıraktı, içinden dışarı taştı. Tüm gücümle yakaladım, bir çocuk, uyarılmadan, savunmasız. Varlığından haberdar olmadığım bir - bir acı vardı."</p>

  <p>"Devam et," dedi Stern.</p>

  <p>"Hepsi bu, gerçekten. Önemli olan içeriği değil bana yaptığı etkiydi. Kızın kendinin büyük bir parçası gibi bir şeydi. Dört ayda çok şey oldu. O, Yalnız’ı tanıyordu."</p>

  <p>"Yani <em>sıra</em> halinde bütün bölümler mi?"</p>

  <p>"Evet."</p>

  <p>"Hemen sıraya soktun mu? Bir saniyede?"</p>

  <p>"Evet. Bak, o kısa saniye için ben o oldum, anlamıyor musun? Ben oydum, onun her yaptığı, düşündüğü, duyduğu ve hissettiği. Her şey, her şey, hepsi doğru sırada; istediğim kısmı ayrıca çıkartabiliyordum. Sana öğle yemeğinde ne yediğimi söyleyeceksem doğduğumdan beri neler yaptığımı anlatmam gerekir mi? Hayır. Sana söylediğim gibi, ben oydum, hatırlayabildiğim her şeyi o da hatırlıyordu. Bir an için."</p>

  <p>"Bir <em>gestalt</em>," diye fısıldadı.</p>

  <p>"Aha!" dedim, düşündüm. Bir sürü şey düşündüm. Bir dakika için hepsini bir kenara koydum ve dedim ki, "ben bunları neden daha önce duymadım?"</p>

  <p>"Güçlü bir engel hatırlamanı engelliyordu."</p>

  <p>Heyecanla ayağa kalktım. "Neden olduğunu anlamıyorum, hiç anlamıyorum."</p>

  <p>"Sadece duygularında meydana gelen ani, doğal bir değişiklik." diye tahmin yürüttü. "Buna ne dersin? Dişi egosunu tatmin etmekten hoşlanmıyordun, bir saniye için bile."</p>

  <p>"En başta böyle bir sorunum olmadığını kendin söyledin."</p>

  <p>"Tamam, sence bu nasıl? O bölümde acı hissettiğini söyledin. O zaman o acıyı bir daha tatmamak için geri dönmezdin."</p>

  <p>"Bırak düşüneyim, bırak düşüneyim. Evet, evet, bir kısmı bu - yani başkasının aklına girmek. Bana açıldı çünkü ben ona Yalnız'ı hatırlatıyordum. İçine girdim. Hazır değildim; daha önce hiç yapmamıştım, belki biraz, o da karşı koymaya karşı. Sonuna kadar gittim, çok geldi; korku yıllarca beni denemekten alıkoydu. O, orada duruyordu, tamamlanmış, kilitlenmiş. Fakat büyüdükçe aklımla bunu yapma gücüm arttığı halde onu kullanmaktan korkuyordum. Büyüdükçe daha çok hissediyordum ki Bayan Kew öldürülmeliydi, o öldürmeden önce... beni. Allahım!" diye bağırdım. "Benim ne olduğumu biliyor musun?"</p>

  <p>"Hayır," dedi. "Söylemek ister misin?"</p>

  <p>"İsterim," dedim. "Evet, isterim."</p>

  <p>Yüzünde o profesyonel açıkgörüşlülük ifadesi vardı, inanmak inanmamak değil, sadece izlemek. Ona söylemek zorundaydım ama birden fark ettim ki yeterli sözcüğüm yoktu. Bir şeylerini biliyordum, ama isimlerini değil.</p>

  <p><em>Yalnız</em><em>, </em><em>anlamları alıp sözcükleri atmıştı.</em></p>

  <p><em>Daha gerilerde: "</em><em>Sen kitap okursun. Benim için kitap oku."</em></p>

  <p>Gözlerindeki bakışlar. O "açılma" olayı.</p>

  <p>Stern’e yaklaştım. Bana baktı, eğildim. Önce şaşırdı, sonra kontrol etti, sonra daha da yakınıma geldi.</p>

  <p>"Tanrım," diye mırıldadı. "Bu gözlere daha önce bakmamıştım. Yemin edebilirim, gözbebekleri tekerlek gibi dönüyor ..."</p>

  <p>&nbsp;</p>

  <p>Stern kitap okurdu. Yazıldığını hayal ettiğimden daha fazla kitap okurdu. Oraya süzüldüm, istediğim şeyi arıyordum.</p>

  <p>Nasıl olduğunu tam olarak anlatamam. Bir tünelin içinde yürümek gibiydi, tünelin içinde tavanda ve bütün duvarlarda tahta kollar var, bana doğru uzanan, karnavaldaki gibi, dönme dolap, pirinç halkaları yakaladığın şey. Kolların iki ucunda pirinç halkalar var ve istediğini alabilirsin.</p>

  <p>Düşün ki hangi halkaları istediğine karar vermişsin ve kollar da sadece bu halkaları tutuyor. Halkaları almaya çalışan binlerce elin olduğunu düşün. Varsay ki tünel milyonlarca mil uzunluğunda ve sen bir göz kırpışında bu tüneli baştan başa geçip halkaları toplayabiliyorsun. İşte böyleydi, daha da kolay Benim için bunu yapmak Yalnız'ın yapmasından daha kolaydı.</p>

  <p>Doğrulup Stern'den uzaklaştım. Hasta ve korkmuş gibiydi.</p>

  <p>"Tamam," dedim.</p>

  <p>"Bana ne yaptın?"</p>

  <p>"Bazı sözcüklere ihtiyacım vardı. Haydi, haydi. Profesyonelliğini göster."</p>

  <p>Ona hayran kaldım. Piposunu cebine koyup parmaklarının ucuyla alnını ve yanaklarını oyarcasına ovuşturmaya başladı. Sonra ayağa kalktı, daha iyi görünüyordu.</p>

  <p>"Biliyorum. Yalnız yaptığında Bayan Kew de böyle hissetmişti."</p>

  <p>"Sen nesin?"</p>

  <p>"Söyleyeceğim. Ben, değişik parçalardan oluşan karmaşık bir organizmanın merkezi sinir düğümüyüm. Bebek bilgisayar, Bonnie ve Beanie teletaşıyıcı, Janie telekinetikçi ve ben, telepat ve merkezi kontrol. Hepimiz hakkında yazılmamış bir şey yok: Yogi’nin teletaşıyıcılığı, bazı kumarbazların telekinetik güçleri, alık- unutkan matematikçiler ve çoğunluğun umacı dediği, küçük bir kızı kullanarak evdeki eşyaları hareket ettiren kişi. Yalnızca, bizim durumumuzda her parçamız en iyi performansı gösterir.</p>

  <p>"Yalnız, organizasyonu yapardı ya da o iş Yalnız'ın çevresinde oluştu; hangisi olduğu önemli değil. Yalnız'ın yerine geçtim ama o öldüğünde tam gelişmemiştim ve üstelik Bayan Kew’in patlaması tarafından önüm kapatılmıştı. Patlamanın beni bilinçsizce korkutup, içinde ne olduğunu araştırmaktan alıkoyduğunu söylediğinde bir yere kadar haklıydın. Fakat 'Bebek üç yaşında' engelini geçemeyişimin bir nedeni daha vardı.</p>

  <p>"Bayan Kew’in bize verdiği güvenceden çok, benim neye önem verdiğim bizim için bir sorun olmaya başlamıştı. Ne olduğunu anlamıyor musun? <em>Gestalt</em> organizmam bu güvenceden ölmek üzereydi. Karar verdim, Bayan Kew öldürülmeliydi - veya ben ölecektim. Diğer parçalar yaşamaya devam ederdi: Konuşma özürlü iki küçük zenci kız, sanatsal kabiliyeti olan, durmadan kendi kendini inceleyen bir kız, bir mongol ve ben - yüzde doksan kısa devreli, yüzde on da suçlu bir çocuk." Güldüm. "Elbette, öldürülmeliydi. Bu <em>gestalt</em> için kendini savunmaydı."</p>

  <p>Stern biraz geveleyip ağzındaki baklayı çıkardı: "Ben-"</p>

  <p>"Gerek yok," diye güldüm. "Bu çok güzel. Sen iyisin - gerçekten iyisin. Şimdi sana bir şey söylemek istiyorum çünkü sen de mesleğinde bu güzel noktayı takdirle karşılayacaksın. Engellemeler hakkında konuşuyorsun! 'Bebek üç yaşında' şeyini aşamadım çünkü onun içinde gerçekten kim olduğuma dair ipuçları vardı. Keşfedemedim çünkü iki şey olduğumu hatırlamaktan korkuyordum - Bayan Kew’in küçük oğlu ve çok daha büyük bir sorun. İkisi birden olamazdım ama herhangi birinden de vazgeçemezdim."</p>

  <p>"Şimdi yapabilir misin?" dedi piposuna bakarak.</p>

  <p>"Yaptım."</p>

  <p>"Şimdi ne olacak?"</p>

  <p>"Ne demek istiyorsun?"</p>

  <p>Stern arkasına dayandı. "Sence bu <em>gestalt</em> organizması ölmüş olabilir mi?"</p>

  <p>"Ölmedi."</p>

  <p>"Nerden biliyorsun?"</p>

  <p>"Kafan kollarının çalıştığını nereden biliyor?"</p>

  <p>Yüzüne dokundu. "O zaman ... şimdi ne olacak?"</p>

  <p>Titredim. "Pekin adamı ereksiyon halindeki Homo Sap’e dönüp 'Şimdi ne olacak?' diye sordu mu? Yaşayıp gideceğiz, hepsi bu, insan gibi, ağaç gibi, yaşayan her şey gibi. Besleneceğiz, büyüyeceğiz, deney yapıp üreyeceğiz. Kendimizi savunacağız." Ellerimi uzattım. "Doğal olan neyse onu yapacağız."</p>

  <p>"Ne yapabilirsiniz ki?"</p>

  <p>"Elektrikli bir motor ne yapabilir? Kendimizi nereye koyduğumuza bağlı."</p>

  <p>Stern solgunlaşmıştı. "Ne yapmak <em>istiyorsun</em>?"</p>

  <p>Düşündüm. Ben düşünmeyi bitirene kadar bir şey söylemeden bekledi. "Biliyor musun?" dedim sonunda. "Doğduğumdan beri herkes beni tekmeleyip durdu ta ki Bayan Kew işi devralana kadar. Ve onunla ne oldu? Nerdeyse beni öldürüyordu."</p>

  <p>Biraz daha düşündüm. "Benden başka herkes eğlenirdi. Savaşacak gücü olmayan küçük birine kötü davranmaktan alınan zevk. Ya da seni sahiplenene dek sana iyilik yaparlar veya seni öldürürler." Stern’e bakıp homurdandım, "iyi vakit geçireceğim, hepsi bu."</p>

  <p>Arkasını döndü. Yürüyecek zannettim ama hemen geri döndü. O zaman anladım ki bir gözü bende olacaktı. "Buraya geldiğinden beri çok yol katettin." dedi.</p>

  <p>Başımı salladım. "Sen <em>iyi</em> bir kafa karıştırıcısın."</p>

  <p>"Teşekkürler," dedi acı acı. "Zannediyorsun ki tamamen iyileştin, tamamen uyum sağlamış, devam etmeye hazır."</p>

  <p>"Şüphesiz. Sence değil mi?"</p>

  <p>Başını salladı. "Bütün bulduğun kim olduğun. Daha öğrenmen gereken çok şey var."</p>

  <p>Sabırlı olmaya niyetliydim. "Ne gibi?"</p>

  <p>"Seninki gibi bir suç işleyen insanlara ne olduğunu bulmak gibi. Sen farklısın Gerry ama o kadar da farklı değil."</p>

  <p>"Hayatımı koruduğum için suçlu mu hissetmeliyim?"</p>

  <p>Bunu duymazlıktan geldi. "Bir şey daha: Bir süre önce hayatın boyunca herkese kızgın olduğunu söyledin - böyle yaşadın. Nedenini hiç merak ettin mi?"</p>

  <p>"Merak ettim diyemem."</p>

  <p>"Bir nedeni yapayalnız olman. Bu yüzden diğer çocuklarla, sonra da Bayan Kew'le beraber olmak bu kadar anlamlı oldu."</p>

  <p>"Eee? Çocuklar hâlâ var."</p>

  <p>Yavaşça başını salladı. "Sen ve çocuklar tek bir yaratıksınız. Özel. Benzeri görülmemiş." Piposunun ucuyla beni işaret etti. <em>"Yapayalnız."</em></p>

  <p>Kulaklarımda kanın pompalanışını duydum.</p>

  <p>"Kapa çeneni," dedim.</p>

  <p>"Bir düşün," dedi yavaşça. "İstediğini yapabilir, her şeye sahip olabilirsin ancak bunların hiçbiri yalnızlığına çare değil."</p>

  <p>"Kapa çeneni, kapa çeneni... Herkes yapayalnızdır."</p>

  <p>Başını salladı. "Bazı insanlar bununla yaşamayı öğrenir."</p>

  <p>"Nasıl?"</p>

  <p>Bir süre sonra, "senin, hakkında hiçbir şey bilmediğin bir şey sayesinde. Eğer söylersem bir şey ifade etmez."</p>

  <p>"Söyle ve gör."</p>

  <p>Bana çok tuhaf bir bakış attı. "Bazen adına ahlak denir."</p>

  <p>"Sanırım haklısın. Neden bahsettiğini bilmiyorum." Kendimi toparladım. Dinlemek zorunda değildim. "Korkuyorsun," dedim. <em>"</em><em>Homo Gestalt</em>'tan korkuyorsun."</p>

  <p>Harika bir hareket yapıp gülümsedi. "Bu aşağılık bir terminoloji."</p>

  <p>"Biz de aşağılık bir ırkız. Şuraya otur," diye işaret ettim.</p>

  <p>Sessiz odayı boydan boya geçip masasına oturdu. Ona doğru eğildiğimde gözleri açık uyumaya başladı. Toparlanıp odaya bir göz attım. Sonra termosu doldurup masanın üstüne koydum. Halının ucunu düzeltip koltuğun kenarına temiz bir havlu koydum. Masanın yanına gidip kayıt yapan teybe baktım.</p>

  <p>Elimi uzattım, Beanie oradaydı. Gözleri kocaman açık, masanın yanında duruyordu.</p>

  <p>"Şuraya bak," dedim. "İyi bak. Bu kasetin hepsini silmek istiyorum. Nasıl silindiğini Bebek’e sor."</p>

  <p>Bana göz kırpıp şöyle bir sallandı, sonra teybe doğru eğildi. Oradaydı, yok oldu, geri geldi. Öylece. Beni iterek geçti, iki kol çevirdi, bir düğmeyi iki kere klik ettirdi. Kaset söylenerek geri sarmaya başladı.</p>

  <p>"Tamam," dedim, "becerdin."</p>

  <p>Yok oldu.</p>

  <p>Ceketimi alıp kapıya gittim. Stern hâlâ gözleri açık masada oturuyordu.</p>

  <p><em>"İyi</em> bir kafa karıştırıcı." diye mırıldandım. Kendimi iyi hissediyordum.</p>

  <p>Dışarda bekledim, sonra dönüp tekrar içeri girdim.</p>

  <p>Stern bana baktı. "Otur şuraya oğlum."</p>

  <p>"Aman Allahım. Afedersiniz efendim, yanlış odaya girdim."</p>

  <p>"Önemli değil." dedi.</p>

  <p>Dışarı çıkıp kapıyı kapadım. Polis merkezine kadar yol boyunca sırıttım. Bayan Kew'le ilgili haberimi beğeneceklerdi. Arada Stern’i düşünüp güldüm, kaybolan bir akşamüstünü ve bin doların nerden geldiğini nasıl çözecekti? Bu onun öldüğünü düşünmekten daha eğlenceliydi.</p>

  <p><em>Ahlak</em> da ne demekti allahaşkına?</p>
</body>
</html>