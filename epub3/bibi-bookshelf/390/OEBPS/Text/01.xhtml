<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/eldv0.6.css" type="text/css" rel="stylesheet"/>
</head>

<body>
  <p>Alık, açlığın beyaz şimşeği ve korkunun titreşimiyle işaretlenmiş siyah ve gri bir dünyada yaşardı. Giysileri eski ve yamalıydı. Kavalkemiği bir keski gibi dışarı fırlamış, yırtık paltosunun içinde kaburga kemikleri bir yumruğun parmakları gibi görünürdü. İnce ve uzun boyluydu. Gözleri durgun, yüzü ölüydü.</p>

  <p>Erkekler ondan uzaklaşır, kadınlar ona bakmaz, çocuklarsa durup onu izlerdi. Alık için önemli değildi bu. O kimseden bir şey beklemezdi. Beyaz şimşek çaktığı zaman beslenirdi. Becerebildiğinde karnını doyurur, beceremezse aç kalırdı. Bunlardan hiçbirini yapamadığı zamanlarda onunla yüz yüze gelen ilk kişi tarafından beslenirdi. Alık, bunun neden olduğunu hiçbir zaman bilmedi, hiçbir zaman merak etmedi. Dilenmedi. Sadece ayakta durur ve beklerdi. Birisi onunla göz göze geldiğinde eline bozuk para, bir parça ekmek veya meyva sıkıştırırdı. O, yerken iyilik eden kimse de rahatsız olmuş bir şekilde aceleyle uzaklaşırdı, bir şey anlamadan. Bazen sinirli sinirli onunla, bazen de birbirleriyle onun hakkında konuşurlardı. Alık, sesleri duyardı ama bu seslerin onun için hiçbir anlamı yoktu. Bir yerlerin içinde yaşardı, ayrık ve söz ile anlam arasındaki küçük bağlantı kopuk. Gözleri mükemmeldi ve gülümsemeyle çirkin bir ifade arasındaki farkı kolaylıkla ayırt edebilirlerdi; ama bu ifadelerin hiçbiri, başkalarının duygularını anlama yeteneğinden bu denli yoksun ve hiçbir zaman gülmemiş, hiçbir zaman yüzüne çirkin bir ifade yerleştirmemiş, bu yüzden de neşeli ya da kızgın kişilerin duygularını anlamayan bir yaratığın üzerinde etki bırakamazdı.</p>

  <p>Kendini idare etmeye yetecek kadar korkusu vardı. Bir şeyleri sezme yeteneğinden yoksundu. Kaldırılan sopa, havaya atılan taş onu habersiz yakalardı. Ama bunlar ona değdiğinde tepki verirdi. Kaçardı. İlk darbede kaçmaya başlar ve darbeler durana dek kadar kaçmaya çalışırdı. Fırtınalardan böyle kaçtı, düşen taşlardan, insanlardan, köpekler, trafik ve açlıktan.</p>

  <p>Tercihi yoktu. Kendini nerede bulursa orada yaşadığı için her yerde yaşadığından çok ormanda yaşadı.</p>

  <p>Onu dört kez hapse atmışlardı. Bu, onun için ne önemli, ne de onu değiştirebilecek bir olaydı. Bir keresinde bir mahkûm tarafından feci şekilde dövülmüş, diğerinde gardiyanın biri tarafından daha kötü dövülmüştü. Diğer iki seferdeyse açlık vardı. Yemek olduğu ve kendi başına bırakıldığı zamanlarda orada kaldı. Kaçma zamanı geldiğindeyse kaçtı. Kaçma araçları onun dış kabuğundaydı; kabuğun taşıdığı içteki şey bunları önemsemedi ya da idare edemedi. Zamanı geldiğinde bekçi veya gardiyan kendini Alık'la ve onun dönen tekerleklerin merkez noktası gibi görünen gözleriyle yüz yüze bulurdu. Kapılar açılır, Alık gider ve her zamanki gibi ona yardım eden kişi de oldukça tedirgin olmasına rağmen başka bir şey, herhangi bir şey yapmaya başlardı.</p>

  <p>O tamamen bir hayvandı - insanlar arasında bulunması onur kırıcı olan bir şeydi. Fakat çoğu zaman o, insanlardan uzak kalan bir hayvandı. Ormandaki bir hayvan olarak, bir hayvan gibi çok zarif hareket ederdi. Bir hayvan gibi öldürürdü, nefret ve zevk olmaksızın. Bir hayvan gibi yerdi, bulabildiği yenilebilir her şeyi. Yiyebildiği zaman sadece yeteri kadar yerdi, asla fazla değil. Bir hayvan gibi uyurdu, insanların bulunduğu yöne doğru yüzünü dönerek, sağlıklı ve hafif; insan için uyku bir kaçıştır, ama hayvanlar uykudan kaçmaya hazırdır. Onda, artık kedi köpek yavruları gibi oynaşmayan bir hayvan olgunluğu vardı. Mizahtan ve neşeden de yoksundu. Dünyası terör ve rahatlık arasında gidip gelirdi.</p>

  <p>Yirmi beş yaşındaydı.</p>

  <p>Bir şeftalinin çekirdeği veya bir yumurtanın sarısı gibi, içinde başka bir şey taşırdı. Eylemsiz, alıcı, uyanık ve canlı olan bu şey, bir şekilde hayvan kabuğuna bağlıysa da, bu bağlantıyı bilmezlikten gelirdi. Varlığını Alık'tan alır, bunun dışında da Alık’ın farkında olmazdı. Alık genellikle açtı fakat aşırı derecede açlık çektiği çok az olurdu. Çok açlık çektiği zaman içteki şey belki biraz büzülürdü fakat kendi büzülmesini çok zor fark ederdi. Alık öldüğünde o da ölecekti ama bu olayı bir saniye ertelemek için hiçbir dürtüsü yoktu.</p>

  <p>Alık için özel bir görevi yoktu. Dalak, böbrek veya böbreküstü bezi - bunların hepsinin belli görevleri ve bu görevler için en uygun durumlar vardır. Fakat bu öyle bir şeydi ki sadece aldı ve kaydetti. Bunu sözcükler veya herhangi bir kodlama sistemi, çeviri, çarpıtma veya dışarı uzanan teller olmadan yaptı. Ne aldıysa aldı, dışarıya hiçbir şey vermedi.</p>

  <p>Bütün çevresinde, onun özel duyularına bir mırıltı, bir gönderme vardı. Kendini bu mırıltıların içine soktu, hepsini içine topladı. Belki birbirleriyle karşılaştırdı ve sınıflandırdı veya belki de sadece doyurdu, ihtiyacı olanı alıp geri kalanı bir şekilde attı. Alık farkında değildi. İçindeki şey...</p>

  <p><em>Sözcükler olmaksızın: </em><em>Hafif bir ıslaklık geldiğinde ılık fakat yeterli değil</em><em> (Üzgünce): </em><em>Bir daha asla karanlık olmayacak.</em><em> Bir zevk hissi. Kurnaz bir ezme duygusu ve </em><em>Pembeyi, gıcırtılıyı götür. Bekle, bekle geri dönebilirsin, evet, geri dönebilirsin. Farklı, fakat en az farklı olduğu kadar iyi.</em><em> (Uykulu hissederek) </em><em>Evet, bu o! Bu - oh! </em><em>(Alarm) </em><em>Çok ileri gittin, geri gel, geri gel.</em><em> (Bir dönüş, ani bir duruş, bir eksik "ses".)... </em><em>Acele ediyor, daha hızlı, daha hızlı, beni taşıyor.</em><em> (Yanıt): </em><em>Hayır, hayır acele eden bir şey yok. Durgun; bir şey seni aşağı çekiyor, hepsi bu.</em><em> (Hiddet): </em><em>Bizi duymazlar, aptal... Duyarlar </em><em>... </em><em>Duymazlar, sadece çığlık, sadece gürültüler.</em></p>

  <p>Sözcükler yoktu aslında. Etki, sıkıntı, diyalog. Korkunun yayılması, yoğun bilinç alanları, tatminsizlik. Yüzlerce, binlerce sesten yükselen mırıltı, gönderme, konuşma, paylaşma. Oysa hiçbiri Alık için değil. Onunla ilgili hiçbir şey, işine yarayacak <em>\ </em>hiçbir şey yok. O içindeki kulaktan habersiz, çünkü onu kullanmıyor. O, insanın kötü bir örneği ama bir insan; ve bunlar henüz duyulmaya çalışmaktan vazgeçmemiş çocukların, çok genç çocukların sesleriydi. <em>Sadece çığlıklar, sadece gürültüler.</em></p>

  <p>Bay Kew iyi bir babaydı, babaların en iyisi. Bunu on dokuzuncu doğum gününde kızı Alicia’ya da söyledi. Dört yaşından beri Alicia’ya bunu söylerdi. Küçük Evelyn doğduğunda Alicia dört yaşındaydı ve anneleri, can çekişmesinden ve korkusundan daha güçlü olan kızgınlığı en sonunda uyarılmış olarak öldüğünde babasını lanetlemişti.</p>

  <p>Sadece iyi bir baba, babaların en iyisi, ikinci çocuğunu kendi elleriyle dünyaya getirebilirdi. Sıradan bir baba, bir çocuk ve yeni doğmuş bir bebeği bu kadar şefkatle ve böylesine bakıp büyütemezdi. Hiçbir çocuk Alicia kadar kötülükten korunmamıştı ve o güçlerini babasıyla birleştirdiği zaman kuvvetli, saf bir yapı ortaya çıkardı. "Uç kez damıtılmış saflık" dedi Bay Kew, Alicia’ya, on dokuzuncu doğum gününde. "Ben iyiyi kötüden öğrendim ve sana sadece iyiyi öğrettim. Bu iyi öğrenim senin iyi yaşamanı sağladı. Senin yaşam tarzın Evelyn’in yıldızıdır. Ben var olan tüm kötülükleri bilirim, sen de kaçınılması gereken tüm kötülükleri; ama Evelyn hiçbir kötülüğü bilmez."</p>

  <p>On dokuz yaşındaki Alicia, tabii ki bu "yaşam tarzı", "damıtma", "iyi" ve "kötü" kavramlarını anlayacak olgunluğa sahipti. On altı yaşındayken babası ona bir kadınla yalnız kalan bir erkeğin nasıl çılgına döndüğünü, vücudunda zehirli terin nasıl oluştuğunu, erkeğin bunu nasıl kadının üzerine sürdüğünü ve bunun kadının teninde nasıl bir dehşete neden olduğunu anlatmıştı. Kitaplarında bu haldeki insan derisinin fotoğrafları vardı. Alicia on üç yaşındayken babasına bir problemini anlattı, babası da gözyaşları içinde ona bunun nedeninin kendi vücudunu keşfetmeye başlamış olması olduğunu söyledi; bu gerçekten de doğruydu. Alicia itiraf etti, babası da onun bedenini bir bedeni olmamış olmasını dileyene kadar cezalandırdı. Alicia bir daha böyle düşünmemek için çok çabaladı, fakat kendine rağmen yine de düşündü, babası da pervasız etini eğitmek konusunda düzenli bir şekilde ve pişmanlıkla ona yardımcı oldu. Sekiz yaşındayken, babasında da olan harika resimlerdeki o beyaz gözlerin körlüğüne maruz kalmaması için, babası ona karanlıkta yıkanmayı öğretti. Altı yaşındayken babası onun yatak odasına Melek adında bir kadınla, Şeytan adında bir erkeğin resimlerini asmıştı. Kadın gülümsüyordu ve avuç içleri yukarıya dönüktü, erkekse kollarını kadına doğru uzatmıştı, elleri çengel gibiydi ve göğüs kemiğinden dışarı sipsivri çıkan ıslak, eğri bir bıçak vardı.</p>

  <p>Ağaçlıklı bir tepenin üzerindeki kasvetli bir evde tek başlarına yaşarlardı. Eve giden düzgün bir yol yoktu, sadece pencereden bakıldığında kimsenin nereye gittiğini göremediği sürekli kıvrılan bir patika vardı. Patika bir duvara doğru giderdi, duvarda on sekiz yıldır açılmamış demir bir kapı, kapının yanında da çelik bir panel vardı. Alicia’nın babası her gün bu duvara gider, iki anahtarla paneldeki iki kilidi açardı. Buradan yiyecek ve postayı alır, para ve mektupları koyar ve yine kilitlerdi.</p>

  <p>Dışarıda Alicia ve Evelyn’in hiç görmediği dar bir yol vardı.</p>

  <p>Ağaçlar duvarı, duvar da yolu örterdi. Duvar yol boyunca, doğu batı doğrultusunda, iki yüz yarda kadar uzanır, tepeye tırmanır, evi çevreler ve aralarına yumruk bile sokulmayacak kadar sık yerleştirilmiş beş metre yüksekliğinde demir kazıklarla birleşirdi. Kazıkların uçları dışa ve aşağı doğru kıvrıktı, aralarına içinde cam kırıkları olan beton dökülmüştü. Kazıklar doğu batı doğrultusunda uzanarak evle duvarı birleştirirlerdi; bu birleşme yerinde sayıca fazlalaşan kazıklar sırt sırta daire biçiminde ormanın içine doğru giderlerdi. Duvar ve evin oluşturduğu dikdörtgen şeklindeki alan yasak bölgeydi. Evin arkasında, Evelyn’in Alicia'yla beraber seyretmesi için çitlerle çevrelenmiş iki buçuk millik bir orman vardı. Ormanda küçük bir dere, yabani çiçekler, küçük bir göl, arkadaş canlısı meşe ağaçları ve gizli küçük açıklıklar bulunurdu. Gökyüzü temiz ve yakındı, çobanpüskülü yığınları esintiyi kesip görüntüyü engellediği için kazıklar görünmezdi. Bu kapalı daire Evelyn’in bütün dünyasıydı ve bildiği sevdiği her şey onun içindeydi.</p>

  <p>Alicia’nın on dokuzuncu doğum gününde Evelyn göl kenarında yalnızdı. Ne evi ne de çobanpüskülü çalılarını görebiliyordu fakat su yanıbaşında, gökyüzü yukarıdaydı. Alicia babasıyla beraber kütüphanedeydi; doğum günlerinde babasının her zaman Alicia için planlanmış özel şeyleri olurdu kütüphanede. Evelyn kütüphaneye hiç gitmemişti. Kütüphane babasının yaşadığı, Alicia’nın özel zamanlarda gittiği bir yerdi. Evelyn nasıl benekli bir alabalığın soluduğu gibi suyu solumayı hiç düşünmediyse oraya gitmeyi de hiçbir zaman düşünmedi. Ona okuma öğretilmemişti, sadece dinlemeyi ve denileni yapmayı bilirdi. Araştırmayı değil sadece kabul etmeyi öğrendi. Bilgi, ona babası ve ablasının uygun gördüğü ve onun hazır olduğu zaman verildi.</p>

  <p>Uzun eteklerini düzelterek banka oturdu. Ayak bileğini gördüğünde, orada olsaydı Alicia’nın yapacağı gibi kavradı ve örttü. Sırtını söğüt ağacına dayayıp suyu seyre daldı.</p>

  <p>Baharın patladığı ilk dönem bitmiş, ağaçların kurumuş özsu damarlarının ve sakızla mühürlenmiş goncaların içlerinde tuttuğu baskılar yok olmuştu, dünya güzelleşmek için acele ediyordu. Hava ağır ve tatlıydı; birbirlerinden ayrılana dek dudakların üzerinde kaldı, gülümseyene kadar onlara bastırdı ve ikinci bir kalp gibi atmak için cesurca gırtlaktan içeri daldı. Durgun ve rüyaların renkleriyle dolu, hareketsiz ve gizemli bir havaydı ama yine de acelesi vardı. Durgunluk ve acele, birbirlerine dantel gibi bağlı ve canlıydı, bu nasıl olabilir? İşte gizem buradaydı.</p>

  <p>Hayranlık uyandırıcı kuş sesleri yeşile ilmiklenmişti. Evelyn’in gözleri doldu ve düşünceler ağaçların üzerine bir pus gibi çöktü. Kucağında bir şey gerildi. Tam zamanında aşağı baktı, ellerinin birbirine saldırdığını görünce uzun eldivenlerini çıkardı. Çıplak ellerini uçarcasına boynuna götürdü, bir şey saklamak için değil, bir şey paylaşmak için. Başını eğdiğinde uzun bukleli saçlarının altında elleri birbirlerine güldü. Buldukları dört çengel üzerinde hoplaya zıplaya gezindiler. Evelyn’in yüksekçe olan yakası aralandı ve büyüleyici bir hava sessiz bir çığlıkla içeri hücum etti. Bir süredir koşuyormuşçasına soluklandı. Çekingen ve gereksiz bir hareketle elini uzatıp çimenlere dokundu, sanki bu hareket içindeki sevincin anlatılamaz karmaşasını salıverecekti. Ama olmadı, Evelyn de kendini taze nanelerin içine yüzükoyun attı. Ağlamaya başladı çünkü bahar dışında kalmak için fazla güzeldi.</p>

  <p>&nbsp;</p>

  <p>Olay olduğunda o uyuşuk uyuşuk ormandaki ölü bir meşenin kabuğunu soyuyordu. Elleri hareketsizdi, başı avlamak ve dinlemek için havaya kalktı. Baharın baskısının farkındaydı, en az bir hayvan kadar, hatta bir hayvandan daha fazla. Bahar birdenbire, ümit dolu hava ve toprağın yaşamla karışması yüzünden daha şiddetlenmişti. Omuzuna sert bir elin değişi bu çağrıdan daha anlaşılır olamazdı.</p>

  <p>Sakarlık yaparsa çevresindeki bir şeyler kırılacakmış gibi dikkatle ayağa kalktı. Tuhaf gözleri ışıldadı. Hareket etmeye başladı. O, daha önce ne çağırmış, ne çağrılmış, ne de tepki vermiş biriydi. Dışarıdan gelen bir baskı olmadan, kendi iradesiyle, hissettiği şeye doğru yöneldi. Çözümlemeksizin, benliğinde bir kese içinde duran gereksinimin patladığının farkındaydı. Tüm hayatı boyunca onun bir parçası olan bu gereksinimi açıklayabileceğine dair umudu yoktu. Bu patlama, düşünceleri arasındaki uçurumun bir kıyısından diğerine bir iplik fırlatarak, canlı ve bağımsız özünü, onu çevreleyen yarı ölü hayvana bağladı. Bu tamamen onun insani yönüne yapılan bir göndermeydi ve algılanması da şimdiye dek sadece yeni doğanların akıl ermez radyasyonlarını kabul ettiği için gözardı edilmiş bir araç tarafından yapıldı. Ama şimdi o konuşuyordu, tamamen kendi dilinde.</p>

  <p>O dikkatli ve hızlı, dikkatli ve sessizdi. Kızılağaçların arasından çamların diplerinden geçerken, adeta çağrısıyla kendisi arasındaki doğrudan bağlantıyı terk etmek olanaksızmış gibi geniş omuzlarını bir o yana bir bu yana çevirdi. Güneş yükselmişti ve ağaçların hepsi aynı türdendi, önü, sağı, solu; her şeye rağmen yolundan sapmadan, bilgisinin veya bir pusulanın yardımıyla değil, tamamen bilinçli bir hareketle rotasını izledi.</p>

  <p>Birdenbire gideceği yere vardı, zaten açığa çıkma, ormanda birdenbire olan bir şeydir. Yaklaşık on beş metre ötede, demir kazıkların etrafındaki toprak temizlenmiş ve çitin üzerinden kimse sarkmasın diye ağaçlar kesilmişti. Alık, ormandan dışarı süzülüverdi, çıplak zemini geçip aceleyle sık sıralar halindeki demirlere yöneldi. Koşarken kollarını açtı, ellerini kazıkların arasından kaydırdı. Açlıktan kemikleri çıkmış ön kolu kazıklara takıldığı zaman bile sanki içindeki gereksinim ona çiti ve arkasındaki aşılamaz çobanpüskülü çalılarını aşmak için güç veriyormuş gibi bacakları hareket etmeye, ayakları sürüklenmeye devam etti.</p>

  <p>Önündeki engelin teslim olmayacağı gerçeğini yavaşça kavradı. Öyle ki sanki önce ayakları anladı bunu ve denemekten vazgeçtiler, sonra elleri geri çekildi. Gelgelelim gözleri hiç vazgeçmedi. Ölü yüzünde, demirin ve çobanpüskülü çalılarının arasından etkili ve cevap vermeye hazırdılar. Ağzı açılıp cızırtılı bir ses çıktı. Daha önce hiç konuşmaya çalışmamıştı ve şimdi beceremedi; bu hareket bir sondu, anlamsız, tıpkı müziğin hızlanmasıyla başlayan gözyaşları gibi. Çağrıdan vazgeçmeyi dayanılmaz bularak çit boyunca yürümeye başladı.</p>

  <p>&nbsp;</p>

  <p>Bütün bir gün, gece ve ertesi gün öğleye dek sürekli yağmur yağdı, güneş çıktığında tekrar yağdı; yukarı doğru; zengin yeşillik üzerindeki ağır cevherlerden hafifçe yağdı. Bazı cevherler küçüldü, bazıları düştü, yumuşaklığın sesiyle toprak, dokunun sesiyle yapraklar ve renkle konuşan çiçekler minnettar kaldı.</p>

  <p>Evelyn, dirsekleri camın önünde, pencere kenarındaki koltuğa çöktü; yanaklarına koyduğu ellerinin baskısı gülümsemeyi kolaylaştırıyordu. Yavaşça şarkı söyledi. O, müzikten anlamadığı için bunu duymak ilginçti; okumazdı ve ona müzik öğretilmemişti. Ama kuşlar vardı, bazen saçaklardaki rüzgârın nefesli sazları vardı, ormanın ona ait olan kısımlarında ve olmayan daha uzaklardaki küçük yaratıkların çağrıları ve ötüşleri vardı. Şarkı söyleyişini oluşturan şeylerdi bunlar, ölçü ile sınırlandırılmamış bir enstrümanın ses perdesindeki tuhaf ve gayretsiz dalgalanmalar ile özgürce cümlelenmiş bir müzik parçası gibi.</p>

  <div class="poetry">
     <p><em>Ama ben mutluluğa hiç dokunmadım </em></p>

    <p><em>Mutluluğa dokunmayabilirim.</em></p>

    <p><em>Güzellik, ah dokunuşun güzelliği</em></p>

    <p><em>Bir yaprak gibi açılır, gökyüzüyle aramda hiçbir şey yok</em></p>

    <p><em>Sadece ışık</em></p>

    <p><em>Yağmur bana dokunur Rüzgâr bana dokunur</em></p>

    <p><em>Yapraklar, diğer yapraklar, dokunun, dokunun bana ...</em></p>
  </div>

  <p>Uzun bir süre sözler olmaksızın müzik yaptı ve sustu, parıldayan öğlende düşen yağmur damlalarını seyrederek sözler olmaksızın ve sessizce müzik yaptı.</p>

  <p>Sertçe, "Ne yapıyorsun?"</p>

  <p>Evelyn şaşırdı, döndü. Alicia tuhaf, sert yüzüyle arkasında dikiliyordu. "Ne yapıyorsun?" diye tekrar etti.</p>

  <p>Evelyn cama belirsiz bir hareket yapıp konuşmaya çalıştı.</p>

  <p>"Evet?"</p>

  <p>Evelyn aynı hareketi tekrarladı. "Orada," dedi. "Ben, ben." Pencerenin yanındaki koltuktan kalktı. Elinden geldiğince dik durdu. Yüzü yanıyordu.</p>

  <p>"Yakanı ilikle," dedi Alicia. "Ne var Evelyn? Haydi söyle!"</p>

  <p>"Deniyorum," dedi Evelyn, yumuşak ve çabuk. Yakasını ilikledikten sonra ellerini beline koydu, sertçe bastırdı. Alicia yaklaşarak onun ellerini itti. "Yapma şunu. Neydi... ne yapıyordun? Konuşuyor muydun?"</p>

  <p>"Konuşmak, evet. Ama seninle değil. Babayla da değil."</p>

  <p>"Burada başka kimse yok."</p>

  <p>"Var." dedi Evelyn. Aniden nefesi kesildi, "Dokun bana Alicia." dedi.</p>

  <p>"Sana <em>dokunmak</em> mı?"</p>

  <p>"Evet... bana dokunmanı istiyorum. Sadec... ." Ellerini uzattı. Alicia geriye kaçtı.</p>

  <p>"Biz birbirimize dokunmayız" dedi, geçirdiği şaşkınlığa rağmen elinden geldiğince nazik bir şekilde. "Ne var Evelyn? İyi değil misin?"</p>

  <p>"Evet" dedi Evelyn. "Hayır. Bilmiyorum." Pencereye doğru döndü. "Yağmur yağmıyor. Burası karanlık. Çok fazla güneş var, çok fazla - güneşi üzerimde istiyorum, banyo gibi, üzerimde sımsıcak."</p>

  <p>"Saçma. O zaman banyo hep aydınlık olur... Tatlım, banyo yapmaktan bahsetmiyoruz."</p>

  <p>Evelyn pencerenin yanındaki koltuktan bir minder aldı. Kollarıyla sarmalayıp tüm gücüyle göğüslerine bastırdı.</p>

  <p>"Evelyn! Bırak şunu!"</p>

  <p>Evelyn hızla dönüp daha önce hiç bakmadığı bir şekilde kız kardeşine baktı. Dudakları büküldü. Gözlerini sıkıca yumup açtığında yaşlar boşaldı. "İstiyorum" diye bağırdı, "istiyorum!"</p>

  <p>"Evelyn!" diye fısıldadı Alicia. Kocaman açılmış gözleriyle kapıya doğru geri çekildi. "Babaya söylemem gerekecek."</p>

  <p>Evelyn kabullenircesine başını sallayıp mindere sıkıca sarıldı.</p>

  <p>&nbsp;</p>

  <p>Alık dereye vardığında çömeldi ve gözlerini suya dikti. Bir yaprak dans ederek yanından geçip durdu, reverans yaptı, ardından kazıklara doğru giderek çobanpüsküllerinin onun için oluşturduğu alçak aralıkta kayboldu.</p>

  <p>Daha önce hiçbir şeyin neden ve sonuçlarını dikkate alarak düşünmemişti, belki de yaprağı takip etmesi bir düşüncenin ürünü değildi. Sadece yaptı, bulduğu tek şey kazıkların beton bir kanal oluşturduğuydu. Kazıklar ince bir dal veya yapraktan daha büyük şeylerin geçemeyeceği şekilde suyun kıyısında baştanbaşa uzanırlardı. Demiri zorlayıp suya batmış betona vurarak suyun içinde yuvarlandı. Su yuttu, öksürdü ama inatçı ve gözükara denemesine devam etti. İki eliyle birden kazıklardan birini salladı. Avucu yarıldı. Başka bir tane denedi, başka bir tane ve aniden biri diğerine çarparak takırdadı.</p>

  <p>Bunun sonucu öbür saldırılarının sonuçlarından daha farklıydı. Fark, o demirin paslandığı ve bu yüzden diğerlerinden daha zayıf olduğunu anlamış olması değildi; bu sadece ümit verici bir durumdu çünkü farklıydı.</p>

  <p>Derenin dibine oturdu, su koltuk altlarına kadar geliyordu. Ayaklarını takırdamış olan demirin iki yanına koydu. Demiri tekrar kavradı, derin bir nefes alıp bütün gücüyle çekti. Kırmızı bir leke suyun içinde yükselip suyun akış yönünde döne döne uzaklaştı. Öne doğru eğildi, sonra büyük bir silkinmeyle geri çekildi. Su altındaki paslı parça birdenbire harekete geçti. Hızla geriye fırlarken başını acıyla kanalın kenarına çarptı. Bir an için topalladı, bedeni yarı yüzerek yarı yuvarlanarak kazıklara geri döndü. Suyu soludu, acıyla öksürdü ve başını kaldırdı. Başının dönmesi geçince beceriksiz bir şekilde suyun altına daldı. Otuz santim yüksekliğinde, on sekiz santim genişliğinde bir delik buldu. Kolunu omzuna dek içine soktu, başı suyun altına girdi. Tekrar doğruldu, bu kez ayağını soktu.</p>

  <p>Bulanık bilinci, istemenin tek başına yeterli olmadığı gerçeğinin farkında değildi; ilerlemesini önleyen engelin baskısı da bunu tek başına anlatamazdı. Sonraki kazığa geçerek diğerini yaptığı gibi onu da kırmaya çalıştı. Fakat ne diğer yandaki ne de bu kımıldamadı.</p>

  <p>Sonunda dinlenmeye karar verdi. Umutsuzca dört buçuk metre yüksekliğindeki çite ve onun sıra sıra dizilmiş kırık camlarıyla dışarı doğru kıvrılmış aç pençelerine baktı. Bir şey onu incitti; beceriksizce etrafına bakındı ve biraz önce kopardığı otuz santimlik demir parçasını buldu. Aptalca çite bakarak elinde demirle oturakaldı.</p>

  <p><em>Dokun bana, dokun bana.</em> İşte buydu ve onun ardındaki büyük duygu kabarması; bu bir açlıktı, bir istek, bir sevimlilik ve gereksinim seli. Çağrı hiç durmamıştı ama bu farklı bir şeydi.</p>

  <p>Bütün bunlar olurken iki benliği arasında köprü oluşturan iplik titreyip kabardı, elektrik akımının bir telden geçmesi gibi tereddütle olayları üzerinden geçirmeye başladı. İç gücünün parça ve kıpırtıları ipliğin üstünden öbür tarafa geçip sezgi ve bilgiyle yüklenerek geriye döndüler. Tuhaf gözleri demir parçasına baktı, elleri onu çevirdi. Alık’ın mantığı harekete geçti ve hiç kullanılmamış olduğu için acıdı; ardından ilk kez bu tür bir problem hakkında o da işe karıştı.</p>

  <p>Çite yakın bir yerde suyun içine oturdu ve elindeki demir parçasını kazıklardan birine sürtmeye başladı.</p>

  <p>Yağmur başladı. Bütün bir gün, gece ve ertesi günün yarısına dek hep yağdı.</p>

  <p>&nbsp;</p>

  <p>"Evelyn <em>buradaydı,"</em> dedi Alicia. Yüzü allak bullaktı.</p>

  <p>Bay Kew gözleri parlayarak odada tur attı. Kamçıyı parmakları arasında gezdirdi. Kamçının dört ucu vardı. Alicia "Ona dokunmamı istedi. Benden bunu istedi," diye eklemeyi unutmadı.</p>

  <p>"Dokunulacak ona," dedi adam. "Kötü, kötü," diye mırıldandı. Monoton bir ses tonuyla "Kötülük süzülüp atılmaz," dedi, "bunun yapılabileceğini sandım. Sen kötüsün Alicia, biliyorsun, çünkü sana bir kadın dokundu, yıllarca seni elledi. Ama Evelyn değil... Bu kanında ve kan akıtılmalı. O nerede dersin?"</p>

  <p>"Belki dışarıdadır... havuzda olmalı. Havuzu sever. Ben de seninle geleceğim."</p>

  <p>Adam onun kızarmış yüzüne, parlak gözlerine baktı. "Bu benim yapacağım bir şey. Sen burada kal!"</p>

  <p>"Lütfen ..."</p>

  <p>Adam ağır saplı kamçıyı hızla döndürdü. "Sen de mi Alicia?"</p>

  <p>Alicia büyük bir heyecan içinde geri çekildi. Adam "Daha sonra," diye kükreyip dışarı koştu.</p>

  <p>Alicia bir süre titredikten sonra pencereye koştu. Babasını dışarıda, amaçlı bir şekilde, uzun adımlarla uzaklaşırken gördü. Elleri uzanarak pencerenin kenarını kavradı. Dudakları kıvrılarak birbirinden ayrıldı ve tuhaf, sözsüz, melemeye benzer bir ses dışarı çıktı.</p>

  <p>&nbsp;</p>

  <p>Evelyn havuza ulaştığında soluk soluğaydı. Suyun üstünde bir şey - görünmez bir duman, bir sihir - vardı. Onu açlıkla içine aldı, bir yakınlık hissiyle doldu. Ona yakın olan bir şey miydi yoksa bir olay mı bilmiyordu, fakat yakındı ve bunu kabul etti. Burun delikleri açılıp titredi. Suyun kenarına koşarak ileri doğru uzandı.</p>

  <p>Derenin yukarı ucunda bir kabarma oldu ve çobanpüsküllerinin altından o çıktı. Çalıları döve döve suyun kenarına geldi, Evelyn’e bakarak soluk soluğa yere uzandı. Geniş ve düz bedeni çiziklerle kaplıydı. Sudan buruşmuş elleriyle zayıf ve yorgundu. Orasından burasından bedenini tam olarak örtmeyen giysiler sarkıyordu.</p>

  <p>Evelyn onun üzerine eğildi, büyülenmişti ve çağrı içinde bir sel gibi yükseldi, yalnızlık, ümit ve açlık, mutluluk ve acıma. Şok ya da bir sürpriz değildi ama içinde büyük bir hayranlık vardı. Günlerdir birbirlerinin farkındaydılar ve sessiz radyasyonları şimdi birbirine kavuştu; karışmış, iç içe geçmiş ve tuzağa düşmüş bir şekilde. Sessizce birbirlerinin içinde yaşadılar, kız eğilip onun yüzüne ve dağınık saçlarına dokundu.</p>

  <p>Adam şiddetle titreyerek sudan çıktı. Kız onun yanına yığıldı. Birbirlerine yakın oturdular ve sonunda kızın gözleri onunkilerle buluştu. Gözler şişip havayı dolduracak gibiydi; kız sevinç gözyaşları döktü, orada yaşamak, belki orada ölmek isteğiyle o gözlerin içine gömüldü, istediği şey en azından o gözlerin bir parçası olmaktı.</p>

  <p>Kız daha önce hiçbir erkekle, erkek de hiç kimseyle konuşmamıştı. Kız öpücüğün ne olduğunu bilmiyordu, erkeğin görmüş olabilecekleri de adama bir şey ifade etmemişti. Fakat ikisinin daha iyi bir şeyleri vardı. Yakınlaştılar, kızın bir eli onun çıplak omzundaydı, benlikleri dalga dalga kabarıyordu. Ne babasının kararlı ayak seslerini, ne soluğunu ve ne de öfke dolu korkunç kükremesini duydular. Birbirlerinden başka hiçbir şeyin farkında değillerdi, babası üstlerine atlayıp, kızı yakalayıp kaldırarak arkasına fırlatana kadar. Adam kızın nereye ve nasıl düştüğüne bakmadı bile. Beyaz dudakları ve sabitlenmiş gözleriyle Alık’ın tepesine dikildi. Dudakları açıldı ve yeniden korkunç bir ses çıkarıp ardından kamçıyı kaldırdı.</p>

  <p>Alık öyle afallamıştı ki çoktan sırılsıklam olmuş, kesik ve dövülmüş etinin açılıp patlamış olmasına rağmen ne birinci ne de ikinci vuruş onu hiç etkilemedi. Evelyn’in gözlerinin bulunduğu noktaya hiç kımıldamadan, boş boş bakakaldı.</p>

  <p>Sonra kamçı yeniden ıslık çalıp şaklayarak örgülü uçlarını sırtına gömdü ve birden eski refleks geri geldi. Suya doğru uzaklaşmak için kendini zorladı. Adam kamçısını bırakarak Alık’ın kemikli bileklerini yakaladı. Alık’ın paçavraya dönmüş bedenini arkasında sürükleyerek derenin kenarındaki bir düzine basamağı koşarak çıktı. Yaratığın başını tekmeledi, kamçısını almak üzere koştu. Döndüğünde Alık dirseklerinin üzerinde doğrulmayı becermişti. Adam onu tekmeleyerek yeniden sırtının üzerine devirdi. Bir ayağını Alık’ın omzuna koyarak yere çivilercesine bastırıp çıplak karnını kamçıladı.</p>

  <p>Arkasında şeytanın çığlığını duydu, adeta kaplan pençelerine sahip bir öküz ona saldırmış gibiydi. Olanca ağırlığıyla yere düşüp küçük kızının çıldırmış yüzüne bakmak için döndü. Kız dudaklarını ısırarak orada duruyordu, kanıyor ve salyaları akıyordu. Adamın yüzünü pençelerken parmaklarından biri sol gözüne girdi. Adam korkunç bir acıyla çığlık attı, doğruldu ve parmaklarını kızın boynuna bir dantel karmaşıklığında dolayıp ona kamçının sapıyla iki kez vurdu.</p>

  <p>Adam bağırıp söylenerek yeniden Alık’a döndü. Şimdi vazgeçilmez bir kaçış arzusu her şeyin üstüne çıkmıştı. Belki kızın kamçı sapıyla ezilen bilincinden başka bir şey daha kırılmıştı. Ne olursa olsun kaçmaktan başka yapacak bir şey yoktu. Uzun bedeni bir hayvan gibi kasılarak yarım perendeyle kendini ileri attı. Alık, derenin kenarına dört ayağı üzerine düşerken yaylandı. Kamçı onu havada yakaladı, uçan bedeni kamçının etrafına dolandı, kısa bir an için kamçının uçları kalça kemiğiyle alt kaburgaları arasına sıkıştı. Kamçının sapı adamın elinden kurtuldu. Adam çığlık atıp çobanpüskülü köklerinin arasına giren Alık’ın ardından daldı. Adamın yüzü yapraklara gömülüp yaralandı, suya battı ve yeniden suyun içinde ileri doğru fırladı. Bir eliyle yakaladığı çıplak ayağı kendine doğru çekerken kulağına bir tekme yedi. Ardından kafası demir kazıklara çarptı.</p>

  <p>Alık, yarısı suyun dışına çıkmış halsiz bedenini ayakları üzerinde doğrulttu. Arkasına bakmak için geri döndüğünde öfkeli adamı çitin suyun altında kalan kısmındaki deliğe anlam verememiş bir halde, demirlere tutunurken buldu.</p>

  <p>Alık, toprağa oturdu, pembe ve kanlı su üzerinden hasmına doğru döne döne aktı. Kaçma refleksi onu yavaşça terk etti. Boş geçen kısa bir andan sonra ilginç, yeni bir duygu belirdi. Bu, onun şu an bulunduğu yerde olmasına neden olan çağrı kadar yeni ve neredeyse onun kadar güçlü bir tecrübeydi. Korku gibi bir duyguydu, ama korku onun için sis gibi, soğuk ve kör edici bir şeyken, bu duygunun açlığa yakın bir hali vardı; sert ve bir amaca yönelik.</p>

  <p>Derenin kenarındaki geçirgen toprakta yetişen zehirli bitkileri tutan eli gevşedi. Suyun da yardımıyla, sözcükleri ağzında geveleyerek ona bağıran çıldırmış babanın yanına sürüklendi. Ölü yüzünü çite yaklaştırıp gözlerini açtı. Bağırtı durdu.</p>

  <p>İlk kez bir parça ekmek kabuğundan başka bir şey için gözlerini bilinçli bir şekilde kullandı.</p>

  <p>Adam gittiğinde sendeleyerek dereden çıkıp ormana doğru sürüklendi.</p>

  <p>&nbsp;</p>

  <p>Babasının döndüğünü gören Alicia, dişleri birbirine değene kadar elini ısırdı. Islak ve yırtılmış giysileri ya da mahvolmuş gözü değil, başka bir şeydi. Öyle bir şey ki - <em>"Baba!"</em></p>

  <p>Adam cevap vermedi, fakat uzun adımlarla kıza doğru yürüdü. Kız, bir buğday başağı gibi üzerinden yürünüp geçilmemesi için son anda duygusuzca yana kaydı. Adam ayağını yere vurarak kızın yanından geçip kapılarını açık bıraktığı kütüphaneye girdi. "Baba!"</p>

  <p>Cevap yok. Kız kütüphaneye koştu. Adam odanın öbür tarafında, kızın daha önce hiç açık görmediği dolapların önündeydi. Dolaplardan biri şimdi açıktı. Adam buradan uzun namlulu bir tabanca ve bir kurşun kutusu çıkardı. Kutuyu açıp kurşunları masanın üzerine döktü. Düzenli bir şekilde silahı doldurmaya başladı.</p>

  <p>Alicia ona doğru koştu. "Ne oldu? Ne oldu? Yaralısın, bırak sana yardım edeyim, sen..."</p>

  <p>Adamın sağlam olan tek gözü sabitlenmişti ve cam gibiydi. Yavaşça fakat derin derin soludu, uzun sürede içeri giren hava, içeride uzun süre kaldı ve ıslık çalarak dışarı çıktı. Adam silindiri yerine yerleştirip emniyeti açtı, kıza baktı ve silahını kaldırdı.</p>

  <p>Kız bu bakışı asla unutmayacaktı. O zamana kadar ve daha sonra korkunç şeyler olmuştu fakat zaman her şeyi yumuşatıp ayrıntıları unutturmuştu. Ama o bakış sonsuza dek kızla beraber olacaktı.</p>

  <p>Adam sağlam gözünü kıza dikip onu olduğu yere çiviledi; kız kazığa geçirilmiş bir böcek gibi kıvrandı. Mutlak bir dehşet içerisinde adamın onu görmeden kendi bilinmeyen dehşetine baktığının farkındaydı. Kızdan gözlerini ayırmadan silahın ucunu ağzına soktu ve tetiği çekti.</p>

  <p>Çok gürültü çıkmadı. Adamın tepesindeki saç kabardı. Tek göz, kıza delici bakışlar atmaya devam ediyordu. Adamın adını haykırdı. Adam bir dakika öncesi kadar ulaşılabilir bir ölüydü. Kıza saçının yerine geçen harabeyi göstermek istercesine öne doğru eğilmişti ve kızı orada tutan şey koptu, koşmaya başladı.</p>

  <p>Evelyn’i bulmadan önce iki saat, iki tam saat geçmişti. Geçen saatlerden biri tamamen kaybedilmiş, karanlık ve acıydı. Ötekiyse çok sessizdi, kızın çıkardığı küçük tatlı bir mırıldanmanın izlediği, evin çevresinde dolaşmayla geçen bir zaman: "Ne?" diye mırıldandı, "Ne dedin?", geçen iki saatte sessiz eve tekrar tekrar sorup anlamaya çalışarak.</p>

  <p>Evelyn’i gözleri kocaman açılmış havuzun kenarında sırtüstü yatarken buldu. Evelyn’in başının yanında bir şişlik, şişliğin ortasında da Alicia’nın içine üç parmağını sokabileceği büyüklükte bir oyuk vardı.</p>

  <p>"Yapma," dedi Evelyn yavaşça, başını kaldırmak isteyen Alicia’ya. Alicia onu yumuşak bir şekilde geri koyup çömeldi, Evelyn’in ellerini tutarak sıktı. "Evelyn, ne oldu?"</p>

  <p>"Baba bana vurdu," dedi Evelyn sakince. "Uyuyacağım."</p>

  <p>Alicia mırıldandı.</p>

  <p>Evelyn sordu, "Nasıl denir, hani bir insan... başka birine ihtiyaç duyar... dokunulmak istersin ... iki insan bir olur ve başka hiçbir şey kalmaz geriye?"</p>

  <p>Kitap okumuşluğu olan Alicia düşündü. "Aşk," dedi. Yutkundu. "Bu bir çılgınlık, bu kötü."</p>

  <p>Evelyn’in sessiz yüzü bilgelikle renklendi. "Kötü değil," dedi. "Onu yaşadım."</p>

  <p>"Eve geri dönmelisin."</p>

  <p>"Burada uyuyacağım," dedi Evelyn. Kız kardeşine bakıp gülümsedi. "Olur mu... Alicia?"</p>

  <p>"Peki."</p>

  <p>"Hiç uyanmayacağım" dedi ilginç bir bilgelikle. "Bir şey yapmak istedim ama şimdi yapamam. Benim için yapar mısın?"</p>

  <p>"Yaparım." diye mırıldandı Alicia.</p>

  <p>"Benim için," Evelyn ısrar etti. "İstemezsin."</p>

  <p>"Yaparım."</p>

  <p>"Güneş parladığında," dedi Evelyn, "onun içinde yıkan. Dahası var, bekle." Gözlerini kapadı. Bir an için alnını kırıştırdı. "Güneşte öylece kal. Hareket et, koş. Koş ve... zıpla. Hareketin ve koşuşunla bir rüzgâr oluştur. Bunu çok istedim. Şu ana kadar bunu istediğimi bilmiyordum ama şimdi ben... ah, <em>Alicia</em>/"</p>

  <p>"Ne oldu? Ne oldu?"</p>

  <p>"Orada, orada göremiyor musun? Aşk, gövdesinde güneşle!"</p>

  <p>Kararan gökyüzüne bakan yumuşak, bilge gözler kocaman açılmıştı. Alicia yukarı baktı, hiçbir şey görmedi. Tekrar aşağı baktığında Evelyn’in de bir şey görmediğini biliyordu, daha fazla bir şey görmediğini.</p>

  <p>Uzakta çitin ötesindeki ağaçlıktan güçlü bir ağlama sesi geldi.</p>

  <p>Alicia orada durup dinledi, sonunda ellerini uzatıp kızın gözlerini kapattı. Ayağa kalktı, eve doğru gitti, ağlama, neredeyse kapıya varana dek izledi onu. Hatta ses duyulmaz olduktan sonra bile içine işlemeye devam etti.</p>

  <p>&nbsp;</p>

  <p>Bayan Prodd bahçedeki toynak gürültülerini duyduğunda homurdanarak süslü mutfak perdelerinin arasından dışarı baktı. Yıldızların ışığının yardımı ve bahçeye olan aşinalığının birleşimi sonucu kapıdan giren atı, tahta kızağı ve ağır ağır yürüyen kocasını fark etti. Ormanda bu kadar uzun süre kalmanın cezasını çekecek, diye söylendi kendi kendine.</p>

  <p>Adam cezasını çekmedi gerçi. Adamın geniş yüzüne bakması bunu engelledi. Telaşlanan kadın "Ne var Prodd?" diye sordu.</p>

  <p>"Bir battaniye getir."</p>

  <p>"Neden—"</p>

  <p>"Çabuk ol. Çok kötü yaralanmış. Ağaçlıkta buldum. Bir ayı saldırmış gibi görünüyor. Giysilerini çıkardım üstünden."</p>

  <p>Adam kadının koşarak getirdiği battaniyeyi kaparcasına alıp dışarı çıktı. Bir dakika sonra geri döndü, kucağında bir adam vardı. "Buradan" diyen Bayan Prodd, Jack’in odasının kapısını iterek açtı. Prodd, kolları arasında sallanan, uzun yumuşak gövdeyle kapıda tereddüt ettiğinde kadın, "Gir, gir, dökülenleri boş ver, temizlenir," dedi.</p>

  <p>Adam "Bir parça bezle sıcak su getir." diye homurdandı. Kadın dışarı çıktıktan sonra yavaşça battaniyeyi kaldırdı. "Aman Tanrım!"</p>

  <p>Geri gelen kadını kapıda durdurdu. "Bu geceyi çıkarmaz." Üzerinde dumanlar tüten leğeni göstererek "Belki de ona bununla eziyet etmemeliyiz."</p>

  <p>"Denemek zorundayız," diyerek içeri girdi kadın. Durdu, adam becerikli elleriyle leğeni alırken bembeyaz yüzü ve kapalı gözleriyle orada öylece dikildi. "Ma-"</p>

  <p>"Gel," dedi kadın yumuşakça. Yatağa doğru gidip parçalanmış gövdeyi temizlemeye başladı.</p>

  <p>Geceyi geçirdi. Haftayı da geçirdi, ancak o zaman Proddlar onun için ümitlenmeye başladılar.</p>

  <p>Jack’in odası denen odada, hiçbir şeyle ilgilenmeden, pencereden girip çıkan ışıktan başka hiçbir şeyin farkında olmaksızın kıpırdamadan yattı. Yattığı yerden bakıyordu, belki görüyor, belki izliyor, belki ikisini de yapmıyordu. Görülecek çok az şey vardı dışarıda. Uzakta bir dağ, Prodd'ların dağınık tarlalarının bir bölümü; zaman zaman uzakta oyuncak bir bebek gibi, inatçı toprağı kırık bir tırmıkla eşeleyip yabani otları ayıklamak için eğilen Prodd'un kendisi. İçi kese içine alınmış gibiydi, sessiz ve üzgün. Dışı ise ufalmış ve erişilmez görünüyordu. Bayan. Prodd yumurta, ılık süt, evde yapılmış jambon ve kekten oluşan yemeğini getirdiğinde kadın onu zorlarsa yiyor, zorlamazsa hem kadını hem yemeği boşveriyordu.</p>

  <p>Akşamları "Bir şey söyledi mi?" diye soran Prodd’a karısı olumsuz anlamda başını sallayarak karşılık verirdi. Adam, ilk on gün içinde oluşan düşüncesini ikinci haftanın sonunda dile getirdi. "Salak mı dersin, Ma?"</p>

  <p>Kadın müthiş sinirlendi. "Ne demek istiyorsun?"</p>

  <p>Adam yüzünü buruşturdu. "Anlarsın ya. Durgun zekâlı gibi. Yani belki de konuşamadığı için konuşmuyordur."</p>

  <p>"Hayır!" dedi kadın kesin olarak. Soruyu tam anlayabilmek için Prodd'un yüzüne baktı. "Hiç gözlerine baktın mı?" diye sordu. "O bir alık değil."</p>

  <p>Adam gözleri fark etmişti ve gözler hakkında tek söyleyebileceği onu rahatsız ettikleriydi. "Keşke bir şeyler söyleseydi."</p>

  <p>Kadın kalın kahve fincanına uzandı. "Grace’i biliyorsun."</p>

  <p>"Evet, söylemiştin. Şu çocuklarını kaybeden kuzenin."</p>

  <p>"Evet. Yangından sonra Grace de neredeyse böyleydi, bütün gün sessizce yatardı. Onunla konuş, duymaz gibiydi. Bir şey göster, sanki kör olmuştu. Yemekleri kaşıkla ağzına vermek, yüzünü yıkamak gerekirdi."</p>

  <p>"Belki öyledir o zaman. Başına unutulması gereken bir şey geldiği kesin, bir yerlerde ... Grace iyileşti, değil mi?"</p>

  <p>"Evet, hiçbir zaman eskisi gibi olmadı," dedi karısı, "ama üstesinden geldi. Sanıyorum bazen yaşamak çok zor oluyor ve beden de dinlenmek için yaşama sırtını dönüyor."</p>

  <p>Haftalar geçtikçe yaralı dokular iyileşti, bir kaktüsün nemi çekmesi gibi geniş ve düz gövde besinleri emdi. Hayatında hiçbir zaman yemek ve istirahat görmemiş...</p>

  <p>Kadın onunla oturdu, onunla konuştu. "Sakinçe Ak, Tatlı Afton" ve "Otlaktaki Ev" gibi şarkılar söyledi. Küçük, esmer bir kadındı, solgun saçlı, solgun gözlü. Alık'ın hissettiğine çok benzer bir açlık kadında da vardı. Kadın, bu hareketsiz ve sessiz yüze, Doğu'daki insanlarla ilgili her şeyi, ikinci sınıfı ve Prodd'un araba kullanmayı bilmediği halde nasıl patronunun Model T'siyle kur yapmaya geldiğini anlattı. Kendisi için hiçbir zaman geçmişte kalmamış küçük şeylerden bahsetti: kiliseye üye olma töreninde giydiği fiyonklu elbisesini ve Grace’in kocasının üzerinde parçalanmış Pazar pantolonu ve koltuğunun altında ölüleri diriltecek kadar çok ses çıkaran canlı bir domuzla eve sarhoş bir şekilde gelişini. Ona dua kitabını okudu, İncil'den hikâyeler anlattı. Aklında ne varsa bahsetti, Jack hariç.</p>

  <p>O ne gülümsedi, ne cevap verdi, bütün bu olanların onun üzerinde yaptığı tek değişiklik kadın odadayken gözlerini kadının yüzüne, odada değilken de sabırlı bir şekilde kapıya dikmesiydi. Bu ne kadar kuvvetli bir değişiklikti, ama kadın farkında değildi; iyileşen tek şey aç beden dokuları değildi, başka bir şeyler daha vardı.</p>

  <p>Bir gün Prodd'lar öğle yemeği yerken, - ki onlar buna "akşam yemeği" derdi - Jack’in odasının kapısından gürültüler geldi. Prodd karısıyla bakıştıktan sonra ayağa kalkıp kapıyı açtı.</p>

  <p>"Dışarı böyle çıkamazsın. Ma, benim öbür tulumumu ver."</p>

  <p>Zayıf ve kararsızdı ama ayaklarının üzerinde duruyordu. Masaya gelene kadar yardım ettiler; oraya çöküverdi, gözleri örtülü ve aptaldı, Bayan Prodd kaşıkla burun deliklerine kadar getirip geri çekinceye dek yemeği umursamazlıktan geldi. Kaşığı geniş avucuna alıp ağzını açtı, bakışlarını elinden öteye kadına yöneltti. Kadın onun sırtını sıvazladı, iyileşmesinin ne kadar iyi olduğunu söyledi.</p>

  <p>"Ma, ona iki yaşında bir çocukmuş gibi davranmana gerek yok," dedi Prodd. Belki de gözleri, ama yine düşünceliydi.</p>

  <p>Kadın uyarmak için adamın eline bastırdı; adam anladı ve başka bir şey söylemedi. Fakat geceleyin adam uyuyor sanarken kadın birdenbire, "Ona iki yaşındaymış gibi davranmam gerek Prodd, belki daha bile ufak," dedi.</p>

  <p>"Nasıl yani?"</p>

  <p>"Grace öyleydi. Çok kötü değil ama. İyileşmeye başladığında altı yaşında gibiydi. Oyuncak bebek gibi. Bir keresinde hepimizle birlikte elmalı turta yiyemediği için deli gibi ağladı. Sanki yeniden büyüyor gibiydi. Daha hızlı yani, ama aynı yoldan tekrar geçmek gibi."</p>

  <p>"Öyle olacağını mı düşünüyorsun?"</p>

  <p>"İki yaşında gibi değil mi?"</p>

  <p>"İlk kez bir seksen boyunda ve iki yaşında bir çocuk görüyorum."</p>

  <p>Kadın rahatsız olmuş gibi bir ses çıkardı. "Onu aynı bir çocuk gibi yetiştireceğiz."</p>

  <p>Adam bir süre için sessizdi. Sonra, "Onu nasıl çağıracağız?"</p>

  <p>Kadın kendini tutamayarak "Jack olmaz," dedi.</p>

  <p>Adam homurdanarak aynı fikirde olduğunu belirtti. Başka da ne söyleyeceğini bilemedi.</p>

  <p>"Uygun zamanı bekleriz," dedi kadın. "Kendi adı varken başka bir ad vermek olmaz. Bekleyeceğiz. Hatırlayacaktır."</p>

  <p>Adam bunun hakkında uzun uzun düşündü. "Ma, umarım doğru olanı yapıyoruzdur," dedi ama kadın çoktan uyumuştu.</p>

  <p>Mucizeler oluyordu.</p>

  <p>Proddlar bunu başarı sandı ama olanlar mucizeydi. Bir keresinde Prodd 12x12'lik bir parçayı ahırdan çıkarmaya çalışırken iki güçlü el ona yardım etti. Bir keresinde Bayan Prodd hastasını, elinde tuttuğu yün yumağına sadece kırmızı olduğu için bakarken buldu. Başka bir sefer pompanın yanında bulduğu dolu kovayı içeri getirdi. Ancak pompayı kullanmayı öğrenmesi uzun sürdü.</p>

  <p>Oraya gelmesinin üstünden tam bir yıl geçmişti, Bayan Prodd bunu hatırlayarak ona bir kek pişirdi ve düşünmeden üstüne dört mum koydu. Proddlar onun büyülenmiş gibi alevleri seyretmesini sevinçle karşıladılar. Onun garip gözleri önce kadınınkilerle sonra Prodd'unkilerle karşılaştı. "Üfle oğlum."</p>

  <p>Belki o bu hareketi gözünün önüne getirdi. Belki de bu, Proddlardan gelen sıcaklığın, ilginin ve iyi dileklerinin bir sonucuydu. Başını eğdi ve üfledi. Prodd omzuna dokundu, Bayan Prodd yanağını öptü.</p>

  <p>İçinde bir şey kımıldadı. Yalnızca akı görünene dek gözlerini yuvarladı. İçinde taşıdığı donmuş keder birden çöktü ve taştı. Bu, Evelyn'le yaşadığı çağrı, temas ve deneyim değildi. Düzeyi hariç hiç benzemiyordu. Ama şimdi o düzeye kadar hissedebildiği için kaybının farkındaydı. İlk kez kaybettiğinde ne yaptıysa şimdi de onu yaptı. Ağladı.</p>

  <p>Bu, bir yıl önce karanlık ormanda Prodd'u ona getiren keskin ve şekli bozulmuş ağlamanın aynısıydı. Bu oda, o ağlamayı içine almak için çok küçüktü. Bayan Prodd daha önce onun bir ses çıkardığını duymamıştı. Prodd duymuştu, o ilk gece. Böyle bir sesi dinlemek mi, yoksa yeniden dinlemek mi daha kötüydü, bunu söylemek zordu.</p>

  <p>Bayan Prodd kollarını dolayarak kulağına kuş gibi küçük heceler fısıldadı. Prodd yanında beceriksizce kendini dengelemeye çalıştı, elini uzattı, fikrini değiştirdi, sonunda kaçışı boş bir tekrarda buldu: "Şşş, şşşş... sus."</p>

  <p>Zamanını doldurunca ağlama durdu. Burnunu çekerek sırayla onlara baktı. Yüzünde yeni bir şey vardı; sanki derisi üzerine gerilmiş bronz maske yok olmuştu. "Özür dilerim," dedi Prodd, "yanlış bir şey yaptık sanırım."</p>

  <p>"Yanlış değildi." dedi karısı. "Göreceksin."</p>

  <p>&nbsp;</p>

  <p>Bir adı oldu.</p>

  <p>Ağladığı gece bilinçli olarak şunu keşfetti: Eğer isterse bir mesajı, bir anlamı, kendisiyle ilgili olanlardan ayırabilirdi. Bu daha önce de olmuştu ama onlar rüzgârın esmesi ya da hapşırık veya titreme gibi reflekssel şeylerdi. Daha önce yün yumağına yaptığı gibi bu yeteneği de tutup çevirmeye başladı. Konuşma denilen sesler ona hâlâ çok az şey ifade ediyordu ama ona yöneltilen konuşmayla, onunla hiç ilgisi olmayan bir konuşma arasındaki farkı sezmeye başlamıştı. Hiçbir zaman konuşmayı duymayı öğrenmedi; bunun yerine fikirler ona doğrudan aktarıldı. Fikirlerin kendi içlerinde belli şekilleri yoktur, bu yüzden onun fikirlere konuşma şeklini vermeyi öğrenmesinin uzun sürmesi hiç şaşırtıcı değildi.</p>

  <p>"Adın ne?" diye sordu Prodd bir gün, birdenbire. Su deposunda atların yalağını dolduruyorlar ve güneşin altında devamlı akan suda Alık’ı çeken bir şey vardı. Tamamen daldığı için soru onu sarstı. Kafasını kaldırdı, bakışları Prodd'unkilerle kilitlendi.</p>

  <p><em>Ad.</em> Denedi, bu istek ışıltısı ona tanımlama denebilecek bir şekilde geri döndü. Gerçi tam bir kavram olarak gelmişti. <em>"Ad" basitçe benim ve ne yaptığım</em>, <em>nerede olduğum ve neler öğrendiğimdir.</em></p>

  <p>Her şey oradaydı, tek bir sembol için bekliyorlardı, bir ad. Bütün aylakça gezinmeler, açlık, kayıp ve eksiklik denilen kayıptan da kötü olan şey. Belirsiz, kurnaz bir bilinç burada, Prodd'ların da vardı, o bir şey değil, bir şeyin yerine geçen bir şeydi.</p>

  <p><em>Yapayalnız.</em></p>

  <p>Söylemeye çalıştı. Doğrudan Prodd'dan konuyu, konunun sözlü kodunu ve nasıl ses çıkarması gerektiğini öğrendi. Fakat anlamak ve ifade etmek bir şeydi, fiziksel olarak telaffuz etmek ise başka bir şey. Dili ayakkabı tabanı olabilirdi, gırtlağı ise paslı bir düdük. Dudaklarını kıvırdı. "Ya ... ya ..."</p>

  <p>"Nedir oğlum?"</p>

  <p><em>Yapayalnız.</em> Açık seçik, sadece düşünce olarak tamamen iletilmişti ve hemen anladı ki bunun, onu anlamaya çalışan Prodd üzerinde hiçbir etkisi yoktu. "Ya... ya... yalnız," diyebildi.</p>

  <p>"Yalnız mı?" dedi Prodd.</p>

  <p>Görülebiliyordu ki bu sözcük Prodd’a bir şey ifade ediyordu, onun önerdiği gibi sistemli bir şey, gerçi çok daha azı.</p>

  <p>Ama yeterliydi.</p>

  <p>Sesi tekrarlamaya çalıştı ancak alışkın olmayan dili spastikleşmişti. Tükürükler rahatsız edici bir şekilde fışkırıp dudaklarından akmaya başladı. Umutsuzca yardım istedi, ifade etmek için başka bir yol, buldu ve kullandı. Başını salladı.</p>

  <p>"Yalnız," diye tekrarladı Prodd.</p>

  <p>Tekrar başını salladı; bu onun ilk sözcüğü ve ilk konuşmasıydı; başka bir mucize.</p>

  <p>Konuşmayı öğrenmesi beş yıl sürdü ama hep konuşmamayı tercih etti. Okumayı hiçbir zaman öğrenmedi. Yeteneği yoktu.</p>

  <p>&nbsp;</p>

  <p>Döşemedeki dezenfektan kokusunu nefretin kokusuyla bir tutan iki oğlan vardı.</p>

  <p>Gerry Thompson için bu aynı zamanda açlığın ve yalnızlığın da kokuşuydu. Bütün yemekler onunla tatlandırılmıştı ve uyku dezenfektanla deliniyordu, açlık, soğuk, korku... nefretin bütün öğeleri. Nefret dünyadaki tek sıcaklıktı, tek kesinlik. İnsanoğlu kesinliklere bağlanır, özellikle de bir tane varsa; hele hele altı yaşındayken. Altı yaşındaki Gerry neredeyse kocaman bir adamdı - en azından, yetişkin bir adam gibi sadece acı olmadığı zaman gelen gri zevki takdir edebiliyordu; genelde yalnızca belli bir amacı olan, karar verme zamanı gelinceye kadar yenilmiş görünen erkeklerde bulunan yeri doldurulamaz bir sabrı vardı. Kimse farkında olmayabilir ama herkes gibi altı yaşındaki birinin de geçmişe uzanan, ayrıntı ve olaylarla dolu anıları vardır. Gerry’nin de onu bir erkek yapacak derdi, kaybı, hastalığı olmuştu. Altı yaşında erkek gibi gösteriyordu; ancak o zaman kabul etmeyi, boyun eğmeği ve beklemeyi öğrendi.</p>

  <p>Küçük yaralı yüzü başka bir yüz haline geldi, sesi artık karşı çıkmıyordu. Karar verdiği güne kadar iki yıl böyle yaşadı.</p>

  <p>Sonra kendi kendine yaşamak için eyalet yetimhanesinden kaçtı, oluklarla aynı renkte olmak için ki kimse onu fark etmesin; çıkmaza girdiğinde öldürmek için; nefret etmek için.</p>

  <p>&nbsp;</p>

  <p>Hip için açlık, soğuk ve zamanından önce gelen olgunluk yoktu. Nefretin kokusu vardı gerçi. Koku, doktor olan babasının çevresindeydi, marifetli ve acımasız ellerinin, kasvetli giysilerinin. Dr. Barrows'un sesi bile Hip’e klor ve fenolü hatırlatıyordu.</p>

  <p>Küçük Hip Barrows, dünyanın ona karşı düz, dezenfekte edilmiş bir döşeme gibi olmayı reddettiği, akıllı ve güzel bir çocuktu. Merakını kontrol dışında her şey ona kolayca ulaştı - bu "her şey" doktor babası tarafından yapılan, dürüstlüğün soğuk enjeksiyonlarını da kapsıyordu. Babası başarılı, iyi ahlaklı, emin ve doğru olmak konusunda kariyer yapmış bir adamdı.</p>

  <p>Hip’in çocukluğu bir roket gibi, parlatılmış, hızlı ve alev alev geçti. Genç bir adamın isteyebileceği her şey ona hediye edilmişti, içinde bulunduğu durum ona sürekli olarak bir tür hırsız olduğunu, kazanmadığı hiçbir şeyi almaya hakkı olmadığını söylüyordu; her şey için çok çalışmış olan babasının felsefesi buydu. Hip’in yetenekleri ona arkadaş ve itibar kazandırdı, ancak arkadaşlıklar ve itibar beraberinde farkında olmadığı bir rahatsızlık ve hasta bir alçakgönüllülük de getirdi.</p>

  <p>İlk radyosunu yaptığında sekiz yaşındaydı, bu kristal set için bobin bile sarmıştı. Onu ancak yatak kaldırılınca görünebilsin diye yatağın yaylarına asmış ve ayrıca gece yatarken duyabilsin diye yatağın içine kulaklıklar gömmüştü. Doktor babası bunu keşfettiğinde evdeki herhangi bir tele bir daha dokunmasını yasakladı. Doktor babası radyosunu, elektronikle ilgili yazı ve dergilerini bulup hepsini birer birer şöminede yaktırdığında dokuz yaşındaydı; bütün gece ayaktaydılar. Gizlice tasarladığı tüpsüz osiloskopu için Bilim Araştırma Mühendislik bursu kazandığında on iki yaşındaydı, reddetme mektubunu doktor babası dikte ettirdi. On beşindeyken tıp öncesi okulda oyun olsun diye asansör tellerini ters bağlayarak yeni düğmeler ekleyip her yolculuğu hoşa gitmeyen bir macera haline getirdiği için kovuldu. On altı yaşında, kimse tarafından sahip olunmadığı için mutluydu, bir araştırma laboratuvarında çalışıp mühendislik okuluna gidiyordu.</p>

  <p>İri yapılı, zeki ve oldukça popülerdi. Popüler olmaya gereksinimi vardı, bunu da diğer bütün gereksinimleri gibi kolaylıkla başardı. Şaşırtıcı duyarlılıktaki dokunuşlarla piyano çalıp, hızlı ve kurnazca satranç oynuyordu. Ustaca yenilmeyi öğrendi, satranç ve teniste fazla yenilmedi, yalnız bir kere rahatsızlık verici "sınıfta birinci, okulda birinci" oyununda kaybetti. Her zaman vakti vardı; konuşmak, okumak, sessizce merak etmek için, dinlemesine değer veren insanları dinlemek, gereksiz bilimsel ayrıntıları anlaşılmaz bulan insanlara onları anlaşılır biçimde yeniden yazmak için. ROTC<a class="nref" href="../Text/footnotes.xhtml#n1" id="n1d"><sup>{1}</sup></a> için bile zamanı vardı ve bursu bu sayede kazandı.</p>

  <p>Hava Kuvvetleri'ni daha önce gittiği bütün okullardan daha değişik buldu ve Albay’ı boyun eğmekle yumuşatamayıp, Dekan’a yaptığı gibi şakalarla kazanamayacağını öğrenmesi biraz zaman aldı. Fiziksel mükemmelliğin, düzgün konuşmanın ve kolay kazanılmış başarıların azınlık değil çoğunluk tarafından değerli vasıflar olarak değil aksine kusur olarak görüldüğünü anlaması daha da uzun sürdü. Kendini istediğinden daha çok yalnız, dayanabileceğinden daha çok istenmez buldu.</p>

  <p>Uçaksavar alanında bir cevap buldu, bir rüya ve bir felaket...</p>

  <p>&nbsp;</p>

  <p>Alicia Kew çayırın kenarındaki en karanlık gölgede duruyordu. "Baba, baba, bağışla beni!" diye haykırdı. Yaralanmış, mücadele etmekten bitkin, üzüntü ve terörden kör olmuş bir şekilde otlara gömülürcesine oturdu.</p>

  <p>"Bağışla beni," diye fısıldadı tutkuyla. "Bağışla beni," diye fısıldadı küçük görerek.</p>

  <p>Şeytan, diye düşündü, niye sen ölmedin? Beş yıl önce kendini öldürdün, kız kardeşimi öldürdün, şimdi hâlâ "Baba, bağışla beni." Sadist, sapık, katil, şeytan ... <em>erkekler</em>, pis zehirli <em>erkekler</em>!</p>

  <p>Uzun bir yol kat ettim, diye düşündü, hiçbir yere varmadım. Ölüler için bana yardım etmeye geldiğinde Jacobs'tan nasıl kaçtım, kibar avukat Jacobs'tan; ah, nasıl kaçtım, onunla yalnız kalmamak için, çıldırıp beni zehirleyemesin diye. Karısını getirdiğinde ondan da kaçtım, kadınların da kötü olduğunu, bana dokunmamaları gerektiğini düşünerek. Beraber biraz zaman geçirdik gerçekten; bu, çılgın olanın onlar değil ben olduğumu... anne Jacobs'un bana karşı ne kadar iyi, ne kadar sabırlı olduğunu, bana verecek ne kadar çok şeyi olduğunu anlamamdan çok önceydi. "Ama çocuğum, kimse bu giysileri kırk yıl giyemez!" Taksideyken insanlar, telaş, <em>bedenler,</em> hepsi birbirine değen ve acı verecek şekilde görülebilir bedenler için çığlık atmayı durduramadığımda; sokaklarda, merdivenlerde bedenler, dergilerde beden resimleri, gülümseyen kadınlara sarılmış erkekler, nasıl da korkmuyorlardı yüzsüzlükle... Dr. Rothstein bana defalarca açıkladı; zehirli ter diye bir şey yok, kadınlar ve erkekler olmasaydı hiç insan olmazdı... Bunu öğrenmek zorundaydım. Baba, sevgili şeytan Baba, senin yüzünden; senin yüzünden ben ne araba gördüm, ne göğüs, ne gazete, ne tren, ne hijyenik ped, ne öpücük, ne restorant, ne asansör, ne mayo, ne kıl - ah, affet beni, Baba.</p>

  <p>Kırbaçtan korkmuyorum, ellerden, gözlerden korkmuyorum, teşekkürler Baba. Bir gün, bir gün göreceksin Baba, etrafımda insanlar olacak, onların trenine bineceğim, kendi arabamı kullanacağım; binlerce insanla beraber duvarlar olmadan öylece uzayıp giden denizin kenarına gideceğim, buramda ve buramda bir parça giysiyle aralarında dolaşacağım, göbek deliğimi görecekler, beyaz dişli bir adamla tanışacağım Baba ve güçlü kollarla sarılacağım; Baba, ne olacak bana, ne oldu bana şimdi, Baba bağışla beni.</p>

  <p>Senin daha önce hiç görmediğin bir evde yaşıyorum, pencereleri yola bakıyor, parlak, kibar arabalar fısıldayarak geçiyor, çocuklar çitlerin dışında oynuyor. Çit dediğim duvar değil, iki yerinden araba, bir yerinden de yürümek için, herkese açık. Ne zaman istersem pencereden bakıp yabancıları görüyorum. Hiçbir zaman kapkaranlık olmuyor banyo, benim boyumda bir ayna var ve bir gün Baba, üstümden havluyu çıkarıp atacağım.</p>

  <p>Ama bütün bunlar sonradan gelecek, yabancılar arasında dolaşmak, korkmadan dokunmak. Şimdi yalnız yaşayıp düşünmeliyim; okumalıyım, dünya hakkında okumalıyım, evet, ve senin gibi çılgın bir adam hakkında, Baba; Dr. Rothstein senin tek olmadığın konusunda ısrar ediyor, sen çok az bulunurmuşsun, gerçekten, çünkü sen çok zenginmişsin.</p>

  <p>Evely...</p>

  <p>Evelyn hiçbir zaman babasının deli olduğunu bilmedi. Evelyn hiçbir zaman zehirli etin resimlerini görmedi. Ben farklı bir dünyada yaşadım, ama onunki de farklıydı, benim onun için, onu saf tutabilmek için, yarattığım dünya Bab... .</p>

  <p>Merak ediyorum, kokuşmuş beynini uçurma nezaketini nasıl gösterdin. ..</p>

  <p>Ölü babasının resmi ilginç bir şekilde onu sakinleştirdi. Ayağa kalkıp ağaçlıklara baktı, çayıra dikkatle baktı, gölge gölge, ağaç ağaç. "Tamam Evelyn, yapacağım, yapacağım ..</p>

  <p>Derin bir nefes alıp tuttu. Gözlerini öyle sıkı kapattı ki karanlıkta kırmızı lekeler gördü. Elleri giysisinin düğmeleri üzerinde titredi. Giysi düştü. Tek hareketle iç çamaşırlarından ve çoraplarından sıyrıldı.</p>

  <p>Hava karıştı, havanın bedenine değişi tanımlanamaz bir şeydi; içinden geçer gibi. Güneşli bir yere doğru yürüdü, terörün gözyaşları kapalı gözkapaklarına saldırırken dans etti, Evelyn için ve yalvardı, ölmüş babasının affedilmesi için, yalvardı.</p>

  <p>&nbsp;</p>

  <p>Janie, dört yaşındayken bir Teğmenin kafasına cam kâğıt ağırlıklardan fırlatmıştı, çünkü analiz edilmemiş ama doğru bir duyguyla babası denizaşırı yerlerdeyken o adamın eve gelmesini istemiyordu. Teğmenin kafatası yaralandı ve genelde beyin sarsıntılarında olduğu gibi adam Janie’nin fırlattığı nesneden üç metre uzakta olduğunu hatırlamaktan bile acizdi. Annesi Janie'yi çok kötü dövdü ve kız bunu olağan sakinliğiyle karşıladı. Gelgelelim kontrolsüz güç kullanmanın sevimsiz sonuçları olduğu gerçeğini de benzer olaylarla ona verilen bilgilere ekledi.</p>

  <p>"Bu kız tüylerimi diken diken ediyor," dedi, daha sonra annesi diğer Teğmenine. "Dayanamıyorum ona. Böyle konuştuğum için bende bir terslik olduğunu düşünüyorsun, değil mi?"</p>

  <p>"Hayır düşünmüyorum." diye cevap verdi diğer Teğmen, aslında düşünüyordu. Kadın onu ertesi gün akşamüstü eve davet etti, çocuğu görünce durumu anlayacağından emindi.</p>

  <p>Adam çocuğu görünce gerçekten anladı. Çocuğu değil, onu kimse anlamamıştı; adamın anladığı kadının neler hissettiğiydi. Janie, başı kalkık, omuzları geride, bacakları kaba kuvvet kullanacakmışçasına açık, dimdik ayaktaydı; elindeki oyuncak bebeği bir bacağından tutmuş kamçı gibi sallıyordu. Bu çocukta, çocuklarda bulunması yanlış olan bir doğruluk yardı. Ortalamadan biraz ufaktı. Keskin hatlıydı, gözleri kısık ve kasları kalındı. Orantıları, o yaşlarda belden eğilip alınlarını yere değdirmesi gereken çocuklara göre biraz farklıydı. Ya gövdesi biraz kısa ya da bacakları biraz uzundu. Konuşmasında tatlı bir berraklık ve mahvedici bir kabalık vardı Diğer Teğmen beceriksizce yere oturup <em>"Merhaba</em> Janie. Arkadaş olacak mıyız?" dediğinde "Hayır," diye cevap verdi, "Binbaşı Grenfell gibi kokuyorsun." Binbaşı Grenfell yaralanmış teğmenden biraz önce gelmişti.</p>

  <p>Annesi "Janie!" diye bağırdıysa da çok geçti. Yavaşça "Binbaşının sadece kokteyllere geldiğini pekâlâ biliyorsun," dedi. Janie’nin bunu yorum yapmadan kabul etmesi konuşmada dehşete düşürücü bir boşluk yarattı. Diğer teğmen birdenbire yere oturmasının aptalca olduğunun farkına vardı, bacaklarını o kadar açmıştı ki kahve sehpasını devirdi. Janie yüzüne kurt gibi bir gülümseme yerleştirip Teğmen yerdeki kırıkları toplarken kıpkırmızı olmuş kulaklarını seyretti. Adam erkenden gitti ve bir daha gelmedi.</p>

  <p>Janie’nin annesi için sayılarda da güvence yoktu. Bütün katı kurallara rağmen bir akşam dördüncü jenerasyon Gibsonların bulunduğu bir ortamda Janie, oturma odasının ortasına yürüdü, odanın bir ucunda durup bembeyaz olmuş yüzlere saldırganca gri yeşil bakışlar attı. Annesinin boynuna elini koymuş, şişman, sarı saçlı bir adam gözlüklerini indirip "Sen Wima’nin küçük kızısın!" diye kükredi.</p>

  <p>Bir sürü ses düğmesinin yan yana dizili olduğu bir panel gibi odadaki bütün başlar birden döndü, ses kesildi ve bu sessizlikte Janie "Sen büyük şeyli dedi.</p>

  <p>"Janie!" diye bağırdı annesi. Biri gülmeye başladı. Janie bitirmesini bekledi. koca, şişko diye ilan etti. Adam elini Wima’nin boynundan çekti. Birisi haykırdı, "Koca şişko ne, Janie?"</p>

  <p>Artık savaş zamanıydı. "-Et pazarı," dedi Janie.</p>

  <p>Wima dişlerini sıktı. "Odana git canım. Ben şimdi gelip seni yatıracağım." Biri sarışın adama bakıp güldü. Başka biri "İşte Pazar bifteği gidiyor." diye fısıldadı. Torbaların ağzını büzmekle kullanılan bir ip bile şişman adamın ağzını bu kadar yuvarlak ve sıkıca kapatamazdı, adamın alt dudağı sıkıştırılan bir sandviçten fışkıran çilek reçeli gibi fırlamıştı.</p>

  <p>Janie sessizce kapıya yürüyüp annesinin görüş alanından çıkınca durdu. Parlak siyah gözleriyle soluk yüzlü genç bir adam aniden ona doğru eğildi. Janie onun bakışlarını gördü. Genç adamın yüzünde bir sersemlik ifadesi belirdi. Eli tereddütle kalkıp alnında durdu, daha sonra kayıp siyah gözlerini kapattı.</p>

  <p>Janie sadece onun duyabileceği yükseklikte bir sesle, "Bir daha asla yapma." dedi ve odayı terk etti.</p>

  <p>"Wima," dedi genç adam kaba bir sesle, "o çocuk telepatik."</p>

  <p>"Saçma," dedi kadın boş boş, şişman adamın somurtmasına yoğunlaşmıştı. "Vitaminlerini her gün içiyor."</p>

  <p>Genç adam çocuğun arkasından yavaşça doğrulmaya başlamışdı, yerine geri çöktü. "Tanrım," diye derin düşüncelere daldı.</p>

  <p>&nbsp;</p>

  <p>Janie beş yaşındayken, etraftaki diğer küçük kızlarla oynamaya başladı. Onların bunu fark etmesi için bir hayli zaman gerekti. İki, iki buçuk yaşlarındaydılar ve ikiz gibi görünüyorlardı. Konuştular, eğer ona konuşma denilebilirse, tiz çığlıklar atıp beton avluda samanlıktaymış gibi yuvarlanıyorlardı. Janie önce dört buçuk kat yukardaki pencerelerine çıkıp, tatmin edici bir miktar elde edene kadar dalgın dalgın, diliyle damağının arasında tükürük biriktirdi. Daha sonra boynunu turna gibi uzatıp yanaklarını şişirip, biriktirdiği tükürüğü salıverdi. Tükürük betona çarptığında aşağıdaki ikizler bombardımanı önemsemediler, ama Janie bir skor kaydettiğinde telaşlı çığlıklar ve bağrışmalar tatmin edici boyutlara ulaştı. İkizler hiç yukarı bakmadan, çılgın bir heyecan içinde bağrışarak kaçıştılar.</p>

  <p>Başka bir oyun daha vardı. Havanın sıcak olduğu günlerde ikizler, gözün takip edebileceğinden daha hızlı bir şekilde tulumlarından sıyrılırlardı. Bir an için bir din adamı kadar iyi olurlar, sonra ya biri ya da ikisi birden giyeceklerinden beş metre uzağa giderlerdi. Çığlıklar atıp itişip kakışarak parçalarcasına giysilerini giyerken zemin katın kapısına göz atmayı da ihmal etmezlerdi. Janie biraz düşününce çıkarıldıklarında tulumları alabileceğini keşfetti. Göğsünün ve çenesinin altında minderle pencerenin içinde yatarak dikkatle denemeler yaptı, gözleri gayretle kısıldı. Önceleri giysiler üzerlerinden toz canavarı geçiyormuş gibi orada yatıp güçsüzce kımıldanırlardı.</p>

  <p>Ama daha sonra Janie tulumları küçük yengeçler gibi betonda karşıdan karşıya koşturdu. Bunlar olurken küçük kızların hareket edişini seyretmek harika, çıkardıkları sesleri duymak bir zevkti. Artık giysilerini çıkartırken daha dikkatli olmaya başladılar, Janie’nin bazen bir şans yakalamak için kırk dakika beklemesi gerekiyordu. Janie bazen tulumları havaya kaldırır, ikizler de kedi yavrularının böcekleri kovalaması gibi giysilerine ulaşmaya çalışırlardı. İşte o an Janie yapacağını yapar, tulumları havaya atar, ikizler de yakalamak için atılırlardı; bazen hemen yakalar, bazen de küçük ciğerleri oyuncak buharlı makine gibi ses çıkarana dek kovalamaları gerekirdi.</p>

  <p>Janie onların neden giriş katındaki kapıya ilgi gösterdiklerini bir akşamüstü sadece itelemek yerine tulumları kaldırma becerisini gösterdiğinde keşfetti. Janie tulumları ikizler dikkatsiz bir durgunluğa düşüp, giysilerinden sıyrılana, Janie'yi denemek istermişçesine uzaklaşıp tekrar yakına gelene kadar havada tuttu. Ve bekledi, ta ki tulumların ikisi de pembe beyaz bir yığın oluşturana kadar. Janie o zaman başladı. Tulumlar dik bir tepeyi tırmanıyormuşçasına kalktı, adeta kanat çırparak birinci katın penceresine çarptı. Avlu sokak hizasından biraz aşağıda olduğu için giysiler iki metre aşağıda ulaşılamaz bir yere düştü. Janie onları orada bıraktı.</p>

  <p>İkizlerden biri avlunun merkezine koşup acı içinde aşağı yukarı zıplayıp uzanıp bakarak tulumları görmeye çalıştı. Diğeri binaya doğru koşup birinci kat penceresinin altından ellerini uzatabildiği kadar uzatıp ulaşmaya çalıştığı yerin yetmiş santim altındaki tuğlalara vurmaya başladı. Sonra birbirlerine doğru koştular, yürekleri endişeyle çarpıyordu. Bir süre sonra yan yana tekrar duvara ulaşmaya çalıştılar. O dehşete kapılmış bakışlarla ne kadar çok giriş katın kapısına baktılarsa, terörle karışan zevk o kadar azaldı.</p>

  <p>Sonunda kapıdan olabildiğince uzaklaşıp sürünürcesine yere eğildiler, kollarını birbirine dolayıp uyuşukça bakıştılar. Yavaş yavaş sakinleştiler, çığlıklar fısıldaşmalara dönüştü, nihayet sessizleştiler, iki küçük terör kümesi gibi.</p>

  <p>Janie bir ses duyup kapının kımıldadığını görene kadar sanki günler, haftalar geçti. Gelen kapıcıydı ve her zamanki gibi kafayı çekmişti. Janie adamın torba torba olmuş sarı beyaz gözlerinin altındaki kırmızı halkaları görebiliyordu. "Bonnie!" diye kükredi adam, "Beanie! Ne cehennemdesiniz?" Açıklığa çıkıp etrafa bakındı. "Çıkın ortaya hadi! Şu halinize bak! Kafanızı kırıcam! Giysileriniz nerde?" Çullanır gibi üzerlerine atlayıp kocaman elleriyle küçük kollarından yakaladı. Onları öyle bir kaldırdı ki ayak parmakları yere zar zor değiyordu ve yakalanmış dirsekleri gökyüzüne doğru çevrilmişti. Adam etrafına bakınırken gözleri pencerenin içindeki tulumlara ilişti. "Nası becerdiniz bunu?" diye sordu. "Yoksa pahalı giysilerinizi sağa sola mı attınız? İkinizi de bi güzel pataklıyım da görün!"</p>

  <p>Tek dizinin üzerine çömelip iki küçük gövdeyi diğer bacağının üstüne oturttu. Eline öyle bir biçim verme yeteneği vardı ki öfkeden daha güçlü bir ses çıkardı, nasıl yaptıysa çıkan ses etkileyiciydi. Janie kıs kıs güldü.</p>

  <p>Kapıcı ikizlerin her birine dört eşit tokat attıktan sonra onları yere koydu. İkisi de elleri arkalarında sessizce yan yana durup adamın pencereden tulumları alışını seyrettiler. Adam tulumları ikizlerin ayaklarının dibine fırlatıp sağ elinin işaret parmağını sallayarak "Bunu bidaa yaptınızı görürsem Bay Milton’a söyler, kulaklarınızı koparırım, anlaşıldı mı <em>haa</em>?" diye kükredi. Kızlar korkudan yusyuvarlak olmuş gözleriyle büzüldüler. Adam sendeleyerek kapıya doğru gitti, kapıyı arkasından çarparak çıktı. İkizler yavaşça tulumlarının içine girdi. Sonra duvarın yanında gölgelere geri gidip sırtları ve ayaklarıyla kendilerini destekleyerek sürünürcesine yere yattılar. Birbirlerine fısıldadılar. Janie için o gün artık daha fazla eğlence yoktu.</p>

  <p>&nbsp;</p>

  <p>Janie’nin oturduğu apartmanının karşısında bir park vardı. Parkta bir platform, küçük bir dere, tel kümesinin içinde tüylerini döken bir hindi ve cüce meşelerden oluşan kalın bir çalılık vardı. Çalılıkta sadece Janie’nin bildiği ve daha binlerce insanın çiftler halinde geceleri kullandığı gizli bir toprak parçası vardı. Janie oraya hiçbir zaman geceleri gitmediği için kendini oranın kâşifi ve sahibi olarak görüyordu.</p>

  <p>Dayak olayından dört gün sonra Janie bu yeri düşündü. İkizlerden sıkılmıştı; artık ilginç şeyler yapmıyorlardı. Annesi onu odasına kilitleyerek öğle yemeği için bir yere gitmişti. (Kadının hayranlarından birisi bir keresinde şöyle sormuştu, "Peki ya çocuk? Ya yangın filan çıkarsa?" "Keşke!" diye cevap vermişti Wima pişmanlıkla.)</p>

  <p>Odasının kapısı bir kancayla dışarıdan bağlanmıştı. Janie kapıya doğru yürüyerek içeriden kancaya karşılık gelen noktaya baktı. Kancanın iniş kalkışlarını duyuyordu. Kapıyı açıp koridoru geçti, asansöre geldi. Asansör geldiğinde içine girip üçüncü, ikinci ve birinci katın düğmelerine bastı. Asansör katları teker teker indi, her seferinde durdu, kapısını açtı, kapadı, indi, durdu, kapısını açtı ... bu durum kızı eğlendirmişti, çok aptalcaydı. En alt katta bütün düğmelere basıp dışarı süzüldü. Aptal asansör yukarı çıkmaya başladı. Janie acıyarak gıdaklar gibi bir ses çıkardı ve binadan dışarı çıktı.</p>

  <p>İki yöne de bakarak dikkatlice karşıdan karşıya geçti. Çalılığa geldiğinde hanım hanımcıklığı azaldı. Meşenin alçak dallarına tırmandı, gizli kutsal bölgenin üzerine uzandığını bildiği başka bir dala geçti. Çalılıklarda bir kıpırtı gördüğünü sandı ama emin değildi. Dallardan birine asıldı, dal eğilene kadar öyle kaldı, sallanmasının durmasını bekledi, sonra dalı bıraktı.</p>

  <p>Bu olay genelde toprak yüzeye sekiz santimlik bir düşüş olurdu - bu sefer ...</p>

  <p>Parmaklarının dalı bıraktığı anda ayakları yakalanmış ve şiddetle geriye doğru çekilmişti. Yere yüzükoyun düştü. Elleri göğsüyle karnı arasında birleşmişti; düşmenin etkisiyle elleri içeri doğru dönerek kendi avucunu karın boşluğuna doğru itmişti. Dayanılamayacak kadar uzun bir süre Janie bir acı yumağından başka bir şey değildi. Uğraştı, uğraştı, sonunda ciğerlerine parçalayıcı bir nefes çekti. Hava burun deliklerinden çıktı ama bir daha nefes alamıyordu. Öfkeyi tanımlayan ıslık gibi sesler çıkarıp iç geçirmelerle tekrar denedi, ta ki acı onu terk etmeye başlayana kadar.</p>

  <p>Dirseklerinin üzerine kalkmayı becerdi. Ağzından yarı tozlu, yarı çamurlu bir parça toprak tükürdü. Kendinden birkaç santim ötede önünde yere eğilmiş ikizlerden birini görebilecek kadar gözlerini açtı. "Ha-ha," dedi kız, bileklerini yakalayıp sertçe çekti. Janie tekrar yüzünün üzerine düştü. Refleks olarak dizlerini çekti. Bu sefer poposuna iğneleyici bir darbe yedi. Kendini yanlamasına atarken omuzunun üzerinden baktı ve diğer ikizi küçük ellerinde tuttuğu çivili küçük bir sopayla ona vurmak üzereyken gördü. "He-hee," dedi ikiz.</p>

  <p>Janie kokteyldeki solgun, siyah gözlü adama ne yaptıysa şimdi de onu yaptı. "Aaah," diyen ikiz, parmaklar arasında sıkılan bir elma çekirdeği nasıl yok olursa öyle yok oldu. Küçük sopa yere düştü. Janie onu yakaladı, çevirdi ve o yerdeyken kollarını çeken ikizin kafasına indirdi. Sopa rüzgâr gibi ses çıkararak yere çarptı; ancak kimse yoktu.</p>

  <p>Janie söylenerek ayağa kalktı. Gölgelenmiş kutsal bölgede yapayalnızdı. Etrafında döndü, döndü. Hiçbir şey. Hiç kimse.</p>

  <p>Başının üstüne, saçlarının tam ortasına bir şey düştü. Elini başına götürdü. Islaklık. Yukarı baktı ve diğer ikiz de tükürüp onu alnından vurdu. "Ha-ha," dedi biri. "He-hee" dedi diğeri.</p>

  <p>Janie’nin üst dudağı dışarıya kıvrıldı, aynı annesinin olduğu gibi. Sopa hâlâ elindeydi. Tüm kuvvetiyle yukarı doğru savurdu. İkizlerden biri kımıldamaya bile yeltenmedi. Diğeri yok oldu.</p>

  <p>"Ha-haa," İşte, bir dalın üzerindeydi. İkisi de sırıtıyordu.</p>

  <p>İçinde, onlara karşı, daha önce hayal bile edemediği bir nefret topu oluştu.</p>

  <p>"Ooof," dedi biri. "Aaah," dedi diğeri ve ikisi de yok oldu.</p>

  <p>Dişlerini sıkarak bir dala uzanıp kendini ağaca savurdu.</p>

  <p><em>"Ha-ha."</em></p>

  <p>Ses çok uzaktan geliyordu. Yukarı, aşağı, sağa, sola, tüm çevresine bakındı; bir şey dikkatini sokağın öbür tarafına çekti.</p>

  <p>İki küçük kız avlu duvarının üzerinde tuhaf görünüşlü hayvan heykelleri gibi oturuyorlardı. Janie'ye el sallayıp gittiler.</p>

  <p>Janie uzun bir süre ağaca asılı kalıp duvara baktı. Sonra dallarla gövdenin birleştiği yere doğru kaydı, bacaklarını açıp büyük bir dalın üzerine oturdu, sırtını ağacın gövdesine dayadı. Cebinin düğmesini açıp içinden aldığı mendilin bir parçasını yalayarak ıslattı ve yüzündeki pislikleri sildi.</p>

  <p><em>Sadece üç yaşındalar,</em><em> dedi kendi kendine, kendi büyüklüğüne kendi de şaşırarak. </em><em>Tulumları alanın kim olduğunu başından beri biliyorlardı.</em></p>

  <p>Yüksek sesle hayranlıkla söylendi. "Ha-h... ." İçinde kızgınlıktan eser kalmamıştı. İki gün önce ikizler iki metrelik bir pencereye bile yetişemiyor, dayaktan kurulamıyorlardı. Bir de şimdi bak.</p>

  <p>Ağacın yola bakan tarafından aşağı indi, çok nazik bir şekilde karşıdan karşıya geçti. Binanın girişinde, uzanıp üzerinde KAPICI yazan parlak pirinç düğmeye bastı. Beklerken topuğu ve ayak parmaklarıyla yerdeki şekillerin üzerinden geçti.</p>

  <p>"Kim bastı? Sen mi?" Sesi sanki bütün dünyada duyuldu.</p>

  <p>Gidip adamın önünde dikildi, annesinin bazen telefonda mırıdanırken yaptığı gibi dudaklarını birleştirdi. "Bay Widdecombe, annem küçük kızlarınızla oynayabileceğimi söyledi."</p>

  <p>"Annen mi söyledi? <em>Tamam.</em>" Adam yuvarlak şapkasını çıkarıp avucuna vurdu, tekrar giydi. "Tamam. Bu çok iyi... küçük kız." dedi sertçe, "annen evde mi?"</p>

  <p><em>"Evet,"</em> dedi Janie, samimi bir şekilde.</p>

  <p>"Burada bekle," diyen adam kilere giden merdivenlerden aşağı indi.</p>

  <p>Janie’nin on dakikadan fazla beklemesi gerekti bu sefer. Adam ikizlerle geri döndüğünde soluk soluğaydı. İkizler çok ciddi görünüyorlardı.</p>

  <p>"Onların başlarını belaya sokmasına izin verme. Göz kulak ol, giysilerini çıkarmasınlar. Giysiye ormandaki bi maymundan daha çok gereksinimleri yok zaten. Hadi şimdi gidin bakalım çocuklar, elele tutuşun, oraya varana kadar dikkatli olun."</p>

  <p>İkizler temkinlice yaklaştı. Janie onların elini tuttu. İkizler kızın yüzüne baktı. Kız asansöre doğru gitti, onlar kızı takip etli. Kapıcı arkalarından sevinçle baktı.</p>

  <p>&nbsp;</p>

  <p>Janie’nin tüm hayatı o öğleden sonra şekillendi. Ait olma zamanıydı, benzer düşünme ve üstün paylaşım zamanı. Yaşına göre Janie’nin eşsiz bir sözcük dağarcığı vardı, ama çok az konuşurdu. İkizler henüz konuşmayı öğrenmemişti. Onların çeşitli çığlık ve fısıldaşmalardan oluşan sözcük dağarcığı başka tür bir paylaşıma karşılık geliyordu. Janie bundan bir işaret alınıştı, bir dokunuş, ani bir açıklık ve paylaşımın büyüyen acelesi. Annesi ondan nefret eder ve korkardı; babası mesafeli ve kızgın biriydi, her zaman ya uzaktaydı ya da annesine bağırır, surat asıp içine kapanırdı. Ona hep bir şeyler söylenmiş, kimse onunla konuşmamıştı.</p>

  <p>Ama şimdi karşılıklı konuşma vardı, ayrıntılı, açık ve büyüleyici, seslerle değil, gülüşle. Sessizleştiler; hepsi birden yere yatıp pençelercesine Janie’nin kitaplarını karıştırıp, sonra birden oyuncak bebeklere döndüler. Janie, onlara yerinden kalkmadan nasıl öbür odadaki kutudan çukulataları aldığını, nasıl elini bile sürmeden yastığı tavana attığını gösterdi. Bu hoşlarına gittiyse de boya kutusu ve resim sehpası onları daha çok etkilemişti.</p>

  <p>Bu beraber olan, birleştirici ve ölümsüz bir şeydi; onlar için her zaman yeni olacak, hiç tekrarlanmayacaktı.</p>

  <p>Öğlenden sonra böyle geçti, bir martı gibi düzgün, yumuşak, güzel ve hızlı. Koridorun kapısı çarpılarak açılıp Wima’nin sesi çınladığında ikizler hâlâ oradaydı.</p>

  <p>"Tamam, tamam, bir içki içmeye gel bari, kim orada bütün gece dikilmek ister?" vahşi bir hayvan edasıyla şapkasını çıkardı, dağınık saçları yüzüne döküldü. Adam onu kabaca yakalayıp kendine çekti ve yüzünü ısırdı. Kadın uludu. "Delisin sen, koca bir delisin." Üç çocuğun onları gözetlediğini gördü. "Aman Allahım, evi zencilerle doldurmuş."</p>

  <p>"Gidiyorlar," dedi Janie kararlı bir şekilde. "Şimdi onları evlerine götürüyorum."</p>

  <p>"Yemin ederim, Pete," dedi adama. "Yemin ederim bu ilk kez oluyor. İnanmalısın Pete. Kimbilir buranın ne biçim bir yer olduğunu düşünüyorsun, sana nasıl göründüğünü düşünmekten nefret ediyorum. Çıkar onları burdan!" diye bağırdı Janie'ye. "Yemin ederim Pete, yardım et bana, daha önce hiç -"</p>

  <p>Janie koridoru geçip asansöre geldi. Bonnie ve Beanie’nin yuvarlak gözlerine baktı. Janie’nin ağzı bir halı kadar kuruydu, utançtan bacakları titriyordu. İkizleri asansöre koyup en alt düğmeye bastı. Başka bir şey söyleyecek gibi hissetmediği halde güle güle de demedi.</p>

  <p>Yavaşça oturduğu daireye doğru gitti, içeri girip kapıyı kapattı. Annesi adamın kucağından kalkıp yüksek sesle konuşarak odada dolanmaya başladı. Dişleri parlıyordu, çenesi ıslaktı. Pençelerini kaldırdı; el veya yumruk değil, kırmızı sivri pençelerini.</p>

  <p>Janie’nin içinde diş gıcırdaması gibi bir şey oldu, ama daha derinlerde. Yürüyordu ve durmadı. Ellerini arkasına götürüp annesiyle göz göze gelebilmek için çenesini kaldırdı.</p>

  <p>Wima’nin sesi kesildi, daha doğrusu kaçtı. Beş yaşındaki kızı önünde olduğundan daha büyük ve korkunç gözüküyordu, pençeleri dışarda, kıvrılmış. Kanlı bir dalga geliyor gibiydi.</p>

  <p>Janie yürüyüp yanından geçti, odasına gidip sessizce kapıyı kapattı.</p>

  <p>Wima’nin kolları geriye düştü, ilginçti, sanki gidecekleri menzili takip etmeleri gerekiyormuş gibi. Bedeninin çözülen dengesine, kollarına ve sonunda sesine yeniden sahip oldu. Arkasında adamın dişleri bir camın üzerinde hızla takırdadı.</p>

  <p>Wima mobilyalardan destek alarak adama doğru yürüdü. "Aman Tanrım," diye mırıldandı "bu kız benim tüylerimi diken diken ediyor..."</p>

  <p>"Burada garip şeyler oluyor," dedi adam.</p>

  <p>&nbsp;</p>

  <p>Janie yatağına uzandı, yuvarlak bir kürdan kadar katı, düzgün ve kontrollüydü. Hiçbir şey içeri giremez, hiçbir şey dışarı çıkamazdı; içinde bir yerlerde boydan boya uzanan bu yüzeyi bulmuştu ve ona sahip olduğu sürece hiçbir şey olmayacaktı.</p>

  <p><em>Ama bir şey olursa,</em><em> dedi bir fısıltı, </em><em>sen kırılırsın.</em></p>

  <p>Ben kırılmazsam hiçbir şey olmaz, diye karşılık verdi kız.</p>

  <p><em>Ama bir şey</em><em>.. .</em></p>

  <p>Karanlık saatler geldi, karardı ve siyah saatler güçlükle geçti.</p>

  <p>Kapı patırtıyla açılıp içeri ışık doldu. "O gitti, bebeğim, seninle biraz işim var. Buraya gel!" Wima dönüp giderken bornozu kapının kenarına çarptı.</p>

  <p>Janie üzerini açıp ayaklarını hızla yere vurdu. Nedenini anlayamadan giyinmeye başladı. Güzel pileli elbisesini, fiyonklu ayakkabılarını, örgü pantolonunu ve tavşan desenli dantelli iç gömleğini giydi. Çoraplarında küçük tavşanlar vardı, kazağının düğmeleri de tavşanların kabarık kuyruklarından oluşuyordu.</p>

  <p>Wima oturduğu koltuğu yumruklamaktaydı. "Kutlamamı," dedi, köşeli bardağından bir yudum içki alıp, "mahvettin, ne kutladığımı biliyor olmalısın. Sen farkında değilsin ama büyük bir sorunum vardı, nasıl başa çıkacağımı bilmiyordum ama şimdi her şey yoluna girdi. Sana onun hakkındaki her şeyi anlatacağım, küçük Bayan Koca Kulak. Düşük Çene. Zekâ küpü. Senin baban, ondan her zaman kurtulabilirim, ama o düşük çenenle ne yapacaktım bütün gün ve gece? İşte sorunum buydu, o geri geldiğinde senin düşük çeneni ne yapacaktım? Şimdi her şey halloldu, o geri dönmeyecek, Heinies benim için halletti bunu." Elinde sarı bir kâğıt salladı. "Akıllı kızlar bunun bir telgraf olduğunu bilir ve telgrafta diyor ki 'Üzülerek bildiririz ki kocanız/ babanı vurdular, onun için üzülerek bildiriyorlar, bundan sonra seninle ilişkimiz şöyle olacak: Ben ne istersem yapacağım, sense burnunu sokmak istediğin her şeyden uzak duracaksın. Bu adil değil mi?"</p>

  <p>Cevap almak için arkasına döndü cevap yoktu. Janie gitmişti.</p>

  <p>Wima onu aramaya başlamadan önce aramanın bir yararı olmadığını biliyordu ama bir şey onu koridordaki dolabın en üst rafına bakmaya zorladı. Üç yıldır dokunulmamış Noel süslerinden başka bir şey yoktu orada.</p>

  <p>Oturma odasının ortasında durdu, nereye gideceğini bilmiyordu. "Janie?" diye fısıldadı.</p>

  <p>Ellerini yüzünün iki yanına götürüp saçlarını geriye attı. Kendi etrafında döndü, döndü ve sordu, "Neyim var benim?"</p>

  <p>&nbsp;</p>

  <p>Prodd hep derdi ki, "Çiftliğin iyi yanı bu: piyasa iyi olduğu zaman para var, piyasa kötü olduğunda yiyecek." Aslında onun piyasayla bağlantıları fazla kuvvetli olmadığı için bu ilke burada pek geçerli değildi. Şehir çok uzaktı, hem ya yolda bir aksilik çıksaydı? "Biz hâlâ çalışan çoğunluğuz. O zaman bir daha deneriz. Buradan hiç yol geçmeyecek, hiçbir zaman. Burası kontrolden çıkacak kadar büyümeyecek." Savaş bile onları, yaşlı Prodd ve Yalnız’ı atlamıştı - şerif bir kez uğramış, Proddlardaki ahmakça çalışmaya bir göz atmak yetmişti.</p>

  <p>Çiftlik evi Prodd'un küçüklüğünden beri vardı, evlendikten sonra büyüttüler; çok değil, sadece bir oda. Oda kullanılmış olsaydı arazi onları beslemek için yeterli olmazdı. Yalnız, o odada kalıyordu ama aynı şey değildi. Oda onun için yapılmamıştı.</p>

  <p>Yalnız, değişikliği herkesten önce fark etti, Bayan Prodd'dan bile. Kadının sessizliklerinin birinin doğasında olan bir değişiklik. Gururlu bir sessizlik ve Yalnız, onun değiştiğini, bir erkeğin gururunun, değer verdiği kıymetli bir taştan yine değer verdiği bir goncaya dönüşürken değişebileceği gibi hissetmişti. Bir şey söylemedi veya bir sonuca varmadı; sadece biliyordu.</p>

  <p>Önceden olduğu gibi işinin başına döndü. İyi çalışıyordu; kim ne düşünürse düşünsün Prodd çocuğun kazadan önce bir çiftçi olduğunu söylerdi hep. Bunu, çiftlikteki hayat tarzının, pompasından akan su gibi, Yalnız’a uygun olabileceğini bilmeden söylerdi. Ve Yalnız’ın istediği diğer her şeyin de.</p>

  <p>Prodd, Yalnız’ın fazla yorulmadan uğraştığı güneydeki çayıra geldiği gün fısıldamasının bir kısmı tırpanlandıysa da, Yalnız onun ne demek istediğini biliyordu. Bir ara Prodd'un rahatsız edici gözlerindeki o bakışı yakaladı ve biliyordu ki söylemek Prodd'u üzmekten daha beter edecekti.</p>

  <p>Anlamak onun için artık neredeyse hiç sorun değildi, fakat incelik taşıyan ifadeler hâlâ sorundu. Çimleri biçmeyi bırakıp ormanın kıyısına gitti, tırpanın ucunu çürümüş bir ağaç dibeğinin üstüne koydu. Bu ona, burada geçirdiği sekiz yıla rağmen hâlâ kaba ve hantal olan dilini prova etme fırsatı verdi.</p>

  <p>Prodd yavaşça izledi. O da prova yapıyordu.</p>

  <p>Birden Yalnız ne diyeceğini buldu. "Düşünüyordum," dedi.</p>

  <p>Prodd bekledi, beklemekten memnundu. "Gitmeliyim," dedi Yalnız. Tam olarak demek istediği bu değildi. "Yoluma devam etmeliyim," dedi ardından. Bu daha iyiydi.</p>

  <p>"Ah, Yalnız. Neden?"</p>

  <p><em>Yalnız, ona baktı. </em><em>Çünkü benim gitmemi istiyorsun.</em></p>

  <p>"Burayı sevmiyor musun?" dedi Prodd, aslında hiç söylemek istemeyerek.</p>

  <p>"Tabii ki seviyorum." Prodd'un aklından geçenleri yakaladı, <em>Biliyor mu?</em> Ve cevap verdi, <em>Tabii ki biliyorum</em>! Ama Prodd bunu duyamazdı. "Gitmemin tam zamanı" dedi yavaşça.</p>

  <p>"Tamam." Prodd bir taşı tepikledi. Eve bakmak için arkasını döndüğünde Yalnız’a da arkasını dönmüş oldu, bu da her şeyi daha kolaylaştırdı. "Buraya geldiğimizde Jack’in odasını, <em>senin </em>odanı, yani şimdi kullandığın odayı yaptık. Biz o odaya Jack’in odası deriz. Neden biliyor musun, Jack kim biliyor musun?"</p>

  <p><em>Evet</em>, diye düşündü Yalnız. Bir şey söylemedi.</p>

  <p>"Gideceğine göre... gitmek istediğine göre senin için önemsiz. Jack, bizim oğlumuz." Ellerini kavuşturup sıktı. "Sanırım komik görünüyor. Jack, hakkında çok emin olduğumuz küçük bir çocuktu. O odayı tohum parasıyla yaptık. Jack -"</p>

  <p>Eve, onun ağaçtan ilave edilmiş kanadına ve taş dişli ormanın kenarına baktı. O asla doğmadı," diye bitirdi.</p>

  <p>"Aaa," dedi Yalnız, bu ifadeyi Prodd'dan kapmıştı. Yararlı oluyordu.</p>

  <p>"Ama şimdi geliyor," dedi aceleyle. Yüzü parlıyordu. "Bunun için biraz yaşlıyız, ama daha yaşlı olan ana babalar var." Tekrar ahıra ve eve baktı. "Mantıklı aslında, anlarsın Yalnız. Eğer planladığımızda burada olsaydı, benimle çalışacak kadar büyüdüğünde burası bize ufak gelirdi. Benim gidecek başka yerim yok. Ama şimdi o büyüdüğünde sanırım doğal olarak biz burada olmayacağız, o da karısını alıp her şeye burada başlayabilir, aynı bizim yaptığımız gibi. Görüyorsun ki mantıklı, değil mi?" Yalvarır gibiydi. Yalnız bunu anlamak için çaba sarfetmedi.</p>

  <p>"Yalnız, dinle, seni atıyormuşuz gibi hissetmeni istemem."</p>

  <p>"Gidiyorum dedim." Aradı, bir şey buldu ve düzeltti, "Sen söylemeden önce." <em>Bu,</em> diye düşündü, <em>çok doğru.</em></p>

  <p>"Bak, bir şey söylemem gerek," dedi Prodd. "Duydum ki bazı insanlar kendi çocukları olmayınca başkalarının çocuklarını alıyorlarmış. Bazen de, evde bir çocuk olmasına rağmen bir tane de kendileri yapıyorlar."</p>

  <p>"Yaa," dedi Yalnız.</p>

  <p>"Demek istediğim, biz seni aldık, değil mi, ama şimdi bak."</p>

  <p>Yalnız ne diyeceğini bilemedi. "Yaa," yanlış gibi geldi.</p>

  <p>"Demek istediğim sana müteşekkiriz, bu yüzden seni atıyormuşuz gibi düşünmeni istemiyoruz."</p>

  <p>"Zaten söyledim."</p>

  <p>"İyi o zaman." Prodd gülümsedi. Yüzünde, çoğu gülümsemesinden oluşan bir sürü kırışıklık vardı.</p>

  <p>"İyi," dedi Yalnız. "Jack için." Hiddetle başını salladı. "İyi." Tırpanı yerden aldı. Ekinlerin yanına gittiğinde Prodd'un arkasından baktı. <em>Eskisinden daha yavaş yürüyor,</em> diye düşündü.</p>

  <p>&nbsp;</p>

  <p>Yalnız'ın bir sonraki bilinçli düşüncesi, 'Tamam, bitti' olmuştu.</p>

  <p>Ne bitti? diye sordu kendi kendine.</p>

  <p>Çevresine bakındı. "Çimlerin biçilmesi," dedi. O zaman fark etti ki Prodd onunla konuştuğundan beri üç saattir çalışıyordu ve sanki işi başkası yapmış gibiydi. Kendi bir şekilde <em>yoktu.</em></p>

  <p>Dalgın dalgın biley taşını alıp tırpanı bilemeye başladı. Yavaş sürttüğünde kaynayan bir tencere, hızlı sürttüğünde ise ölmekte olan bir fare gibi ses çıkarıyordu.</p>

  <p>O, kendisi farkında olmadan zamanın geçtiğini daha önce nerede görmüştü?</p>

  <p>Taşı yavaşça kımıldattı. Yemek, sıcaklık ve iş. Bir doğum günü pastası. Temiz bir yatak. Şey hissi... "Ait olma" sözcüğü onun dağarcığında yoktu ama aklından geçen buydu.</p>

  <p>Hayır, arkasında hiç iz bırakmamış zaman kavramının bu düşüncelerde yeri yoktu. Taşı daha hızlı hareket ettirdi.</p>

  <p>Ağaçlıkta ölüm çığlıkları. Yalnız başına olan avcı ve onun yalnız avı. Ağacın özü akar, ayı uyur, kuşlar güneye uçar, hepsi bunları beraber yapar, aynı şeye ait oldukları için değil, aynı şey tarafından incitilmiş yalnız varlıklar oldukları için.</p>

  <p>İşte o, farkında olmadan zaman böyle geçti. Neredeyse buraya gelmeden önce hep olduğu gibi. İşte o, böyle yaşamıştı.</p>

  <p>Öyleyse neden şimdi eskiye geri dönsündü?</p>

  <p>Bakışlarını arazi üzerinde gezdirdi, Prodd'un yaptığı gibi, evi ve dengeyi bozan çıkıntısını, araziyi, su dolu küvet gibi çiftliği içinde tutan ağaçlığı. Yalnızken, diye düşündü, zaman böyle geçti. Zaman şimdi de böyle geçiyor, öyleyse yine yalnızım.</p>

  <p>Ve sonra, geçip giden bütün zaman içinde aslında yalnız olduğunu anladı. Bayan Prodd gerçekte onu değil, kendi küçük Jack'ini büyütüyordu.</p>

  <p>Bir keresinde ağaçlıkta, suyun içinde korkunç acılar çekerken bir şeyin parçası olmuş ama ıslaklık ve acıyla bu şey ondan kopartılıp alınmıştı. Eğer sekiz yıldır ait olunacak bir şey bulduğunu sanıyorsa, sekiz yıldır yanılıyordu.</p>

  <p>Kızgınlık, sadece bir kez tattığı ve ona yabancı bir duyguydu. Ama şimdi gelmişti, onu şişirecek kadar, sonra akıp gitti, onu zayıf bırakarak. Kendi de bunun bir parçasıydı. Bilmiyor muydu? Kendine bir isim almamış mıydı, ismin, o güne dek Bulunduğu yerlerin ve yaptığı her şeyin bir açıklaması olduğunu bile bile? Nereye giderse gitsin, ne yaparsa yapsın o bir <em>yalnızdı.</em> Neden başka türlü hissetsindi?</p>

  <p>Yanlış. Kuş tüylerine sahip sincap, tahta dişli bir kurt gibi yanlış; haksızlık, adaletsizlik değil, sadece dünyada var olamayacak bir yanlışlık ... onun hiçbir şeye ait olamayacağı düşüncesi.</p>

  <p>Duydun mu, <em>oğlum</em>? Duydun mu <em>adam</em>?</p>

  <p>Duydun mu Yalnız?</p>

  <p>Üç parça taze uzun ot alıp onları ördü. Tırpanı ters çevirip sapını dik duracak şekilde yumuşak toprağa batırdı. Örülmüş otları tırpanın bir ucuna bağladı, biley taşını iki ucun arasında duracak şekilde yerleştirdi. Ağaçlığın içine doğru yürüdü.</p>

  <p>&nbsp;</p>

  <p>Korulukta gece yaşayan yaratıklar için bile zaman çok geçti. Cüce meşenin dibi soğuk ve hava ölü bir adamın kalbindeki odacıklar kadar karanlıktı.</p>

  <p>Kız toprağa oturdu. Zaman geçtikçe biraz aşağı kaymış ve pileli eteği de yukarı doğru sıyrılmıştı. Bacakları buz gibiydi, özellikle de gece havası onlara değdiğinde. Ama kız eteğini aşağı çekmedi çünkü fark etmezdi. Eli kazağının tüylü düğmelerinden birinin üzerindeydi, çünkü iki saat önce onu ellerken tavşan olmanın nasıl bir şey olacağını düşünüyordu. Şimdiyse düğmenin bir tavşan kuyruğu olduğu veya elinin nerede durduğu umurunda bile değildi. Ne öğrendiyse orada bulunduğu için öğrenmişti. Gözlerin, kırpıştırman gerekene kadar açık tutup kırpıştırmazsan acı verdiğini öğrenmişti. Daha da açık tutarsan daha çok acırlardı. Ama hâlâ açık tutarsan acı dururdu.</p>

  <p>Gözlerin hâlâ görüp görmediğini anlamak için çok karanlıktı.</p>

  <p>Ayrıca öğrenmişti ki yeterince uzun bir süre hiç hareketsiz oturursan bedenin acımaya başlar, ama sonra acı diner. O zaman hiç kımıldamamalısın, azıcık bile, çünkü kımıldamak her şeyden daha fazla acı verecektir.</p>

  <p>Bir topaç dönerken dik durur ve etrafta gezinir. Biraz yavaşladığında ise bir noktada durur ve yalpalar. İyice yavaşladığında ise Bay Grenfell’in kokteyl partisinden sonra sallandığı gibi sallanır. Sonra neredeyse duracak gibi olur, hoplar, zıplar, dövünür. Ondan sonra artık hiç kımıldamaz.</p>

  <p>Kız ikizlerle beraberken mutluluktan böyle dönüyordu. Anne eve geldiğinde içindeki topaç gezinmedi, sabit durup yalpaladı. Anne yataktan çıkmasını istediğindeyse kızın içi dalga dalga kabarırken kafasında plan kuruyordu. Buraya saklandığında dövünmeye başladı. Artık yapmıyordu, yapmayacaktı da.</p>

  <p>Ne kadar uzun tutabileceğini görmek için nefesini tutmaya başladı. Derin, ciğer dolusu nefes değil, sessiz sessiz nefes alıp verip, bir keresinde <em>almayı,</em> bir keresinde <em>vermeyi</em> atlayarak. Sonunda atlamaların nefes alışverişlerden daha uzun olduğu bir noktaya vardı.</p>

  <p>Rüzgâr eteğini açtı. Tüm hissedebildiği bu hareketti, o bile uzaktı, bacakları ve eteği arasında ince bir yastık varmış gibi.</p>

  <p>İçindeki ipi kopmuş topaç kenarı yerde olduğu halde döndü, döndü, sonra yavaşladı, yavaşladı ve en sonunda</p>

  <p>durdu</p>

  <p>... ve öbür tarafa dönmeye başladı, ama çok uzağa değil, çok hızlı da değil ve</p>

  <p>durdu</p>

  <p>ve biraz geride, bir şeyin yuvarlanması için bile fazla karanlık vardı, yuvarlansa bile göremezdin, duyamazdın bile, çok karanlıktı.</p>

  <p>Ama, kız yine de yuvarlandı. Karnının üstünde, sırtının üstünde yuvarlandı, acı burun deliklerini sıkıp karnını sodayla doldurdu. Acıyı anladı, anlamasının nedeni nefes almasıydı, nefes aldığında kim olduğunu hatırlıyordu. İstemeden tekrar yuvarlandı, yüzünde küçük hayvancıklar gibi bir şeyler gezindi. Güçsüzce onlarla savaştı. Hayali şeyler olmadıklarını keşfetti; basbayağı gerçektiler. Fısıldayıp kuşlar gibi cıvıldadılar. Doğrulmaya çalıştığında küçük hayvancıklar arkasına geçip ona yardım etti. Başını öne eğip nefesinin sıcaklığını elbisesinin önünde hissetti. Küçük hayvancıklardan biri yanağını okşadı, kız elini uzatıp onu yakaladı.</p>

  <p>"Ha-ha," dedi küçük hayvancık.</p>

  <p>Diğer yanında yumuşak, küçük ve güçlü bir şey solucan gibi kıvrılıp ona sıkıca sarıldı. Kız onu hissetti, düzgün ve canlı. "He-hee," dedi yaratık.</p>

  <p>Bir kolunu Bonnie'ye, diğerini Beanie'ye atıp ağladı.</p>

  <p>Yalnız, ödünç bir balta almak için geri döndü. Çıplak elle sadece sınırlı bir iş yapabilirsin.</p>

  <p>Ormana gittiğinde çiftlikle arasındaki farkı gördü. Sanki var olduğu her gün griydi, ama şimdi güneş vardı. Bütün renkler ölçülemez bir şekilde daha parlaktı; ahırın kokusu, büyümenin kokusu, tüten ocağın kokusu daha temiz ve daha saftı. Mısırlar köklerini tehdit ediyormuş gibi kendilerini göğe uzatmışlardı.</p>

  <p>Prodd'un saygıdeğer kamyoneti yokuştan inerken homurdanıp inliyordu. Yalnız, yol kenarındaki işaretleri takip ederek kamyoneti görene kadar aşağı indi. Belli ki Prodd nadasa bırakılmış tarladaydı. Kamyonet, biri hariç bütün parçaları çıkarılmış bir sabana iple bağlanmıştı. Sağ arka tekerlek sabanın açtığı yarıklardan birine düşüp gömülmüştü, kamyonet arka aksının üzerinde duruyor, direksiyon neredeyse boşa dönüyordu. Prodd bir tırpanın sapıyla tekerleğin altına taş iteliyordu.Yalnız’ı gördüğünde elindekini bırakıp ona doğru koştu, yüzü sevinçle parlıyordu. Yalnız’ı pazularından tuttu, yüzünü bir kitap sayfası gibi yavaşça, dudaklarını kımıldatarak, satır satır okudu. "Seni bir daha görmeyeceğimi sandım, öyle gittiğine göre."</p>

  <p>"Yardım ister misin?" dedi Yalnız, kamyoneti kastederek.</p>

  <p>Prodd yanlış anladı. "Ne demezsin," dedi mutlulukla. "Onca yoldan yardım etmek için geri döndün. Ah, ben kendi kendime becerebiliyorum Yalnız, inan ki. Takdir etmiyorum sanma. Ama bugünlerde istiyorum, çalışmak yani."</p>

  <p>Yalnız, gidip tırpanın sapını aldı. Taşları tekerleğin altına doğru iteledi. "Sür," dedi.</p>

  <p>"Ma, seni görene dek bekle bakalım. Eski günlerdeki gibi." Kamyonete binip kontağı çevirdi. Yalnız, sırtını kamyonete dayadı, elleriyle tutup büyük bir güçle yukarı kaldırdı. Kamyonet, arka yaylar izin verdiği ölçüde, hatta daha fazla havaya kalktı. Yalnız, geriye doğru yaslandı. Tekerlek, üzerinde kaymayacağı bir zemin buldu ve sarsılarak ileriye sert toprağın üzerine fırladı.</p>

  <p>Prodd deliğe bakmak için çıktı, kırılmış bir porseleni bir araya getirmeye çalışan birinin dayanılmaz ve gereksiz hareketi gibi. "Senin eskiden çiftçi olduğunu düşündüğümü söylerdim," diye mırıldandı. "Şimdi eminim. Sen hidrolik bir krikoydun!"</p>

  <p>Yalnız, gülümsemedi. Hiç gülümsemezdi. Prodd sabana doğru gitti ve Yalnız onun bağlantı parçasını kamyonete yüklemesine yardım etti. "At öldü," diye açıkladı Prodd. "Kamyonet iyi ama bazen bu gibi şeylerin olmasını engelleyebilmek istiyorum. Zamanımın yarısını kazarak geçirdim. Başka bir at alırdım ama biliyorsun, Jack gelene kadar bir şey almak istemiyorum. Atı kaybetmenin beni üzeceğini zannederdin." Eve bakıp gülümsedi. "Hiçbir şey üzmüyor beni. Kahvaltı ettin mi?"</p>

  <p>"Evet."</p>

  <p>"İçeri gelip biraz daha ye. Ma’yı bilirsin. Sana bir şeyler yediremezse ikimizi de affetmez."</p>

  <p>Eve gittiler ve Ma, Yalnız’ı görünce sıkıca kucakladı. Yalnız’ın içinde bir şey rahatsızca kıpırdadı. Bir balta istedi. Her şey halloldu sanmıştı. "Şimdi şuraya otur, kahvaltını getireceğim."</p>

  <p>"Dedim sana," dedi Prodd, gülümseyerek kadını izlerken. Yalnız da kadını izledi. Kadın şişmanlamıştı ve inek ağılındaki bir kedi yavrusu kadar mutluydu. "Neler yapıyorsun Yalnız?"</p>

  <p>Yalnız, bir cevap ararcasına adamın gözlerine baktı. "Çalışıyorum," dedi. "Orada, yukarıda." diye eliyle gösterdi.</p>

  <p>"Ormanda mı?"</p>

  <p>"Evet."</p>

  <p>"Ne yapıyorsun orada?" Yalnız, duraksayınca Prodd yeniden sordu, "İşe mi alındın? Hayır mı? Ne öyleyse, kapanla hayvan mı avlıyorsun?"</p>

  <p>"Avcılık," dedi Yalnız, bunun yeterli olacağını düşünerek.</p>

  <p>Yemeğini yedi. Oturduğu yerden Jack’in odasını görebiliyordu. Yatak gitmişti. Kolundan daha büyük olmayan yeni bir yatak vardı, açık mavi pamuklu ve amerikan beziyle çevrelenmiş, üzerinde düzinelerce küçük süsler olan yeni bir yatak.</p>

  <p>Yemeği bitirdiğinde hepsi masanın başına oturdu, bir süre kimse bir şey söylemedi. Yalnız, Prodd'un gözlerinin içine baktı ve şunu buldu: <em>îyi bir çocuk ama böyle oturup ziyaret etmek için değil.</em> Ziyaret etmek imajını tam olarak anlayamamıştı, zayıf ve mutlu konuşma ve gülüşme sesleri karmaşası. Bunu kendisinin bir eksikliği olarak gördü; eksiklik, yetersizlik değil; hiçbir zaman yapmadığı ve yapamayacağı şeyler. Prodd'dan baltayı isteyip dışarı çıktı.</p>

  <p>"Sence bize kızgın mı?" diye sordu Bayan Prodd, endişeli bir şekilde, Yalnız’ın arkasından bakarak.</p>

  <p>"O mu?" dedi Prodd. "Kızgın olsa geri gelmezdi. Bugüne dek ben de bundan korkuyordum." Kapıya doğru gitti. "Sakın ağır bir şey kaldırma, duydun mu?"</p>

  <p>&nbsp;</p>

  <p>Janie okuyabildiği kadar yavaş ve dikkatli okudu. Bağırarak okumasına gerek yoktu, sadece ikizlerin anlayabileceği kadar dikkatle. Kadının adamı bağlayıp bir hücreye kapattıktan sonra diğer adamı, "rakibim, kadının kahkahalar atan sevgilisi" olan adamı saklandığı yerden çıkarıp eline kırbacı verdiği bölüme gelmişti. Janie başını kaldırdığında Bonnie gitmiş, Beanie de soğuk şöminenin içindeydi, küllerin içinde saklanan bir fare varmış gibi yapıyordu. "Ama, dinlemiyorsunuz beni," dedi.</p>

  <p><em>Resimli olanı istiyorum,</em> sessiz mesajı gelmişti.</p>

  <p>"Ondan sıkıldım," dedi Janie huysuzca. Ama yine de von Sacher-Masoch'un yazdığı <em>Kürklü Venüs'ü</em> kapatıp masanın üstüne koydu. "Bunun hiç olmazsa bir konusu vardı." diye şikayet ederek rafa gitti. İstenilen kitabı <em>Benim Silahım Hızlı</em> ile <em>Resimli </em><em>Ivan Bloch'</em>un arasında buldu. Kitabın ağırlığını tartarak koltuğa gitti. Bonnie şöminenin içinden yok olup iskemlede belirdi. Beanie öbür tarafta ayaktaydı; kim bilir nerelerdeydi ama olan bitenden haberdardı. Kitabı Bonnie'den daha çok sevmişti.</p>

  <p>Janie kitabı öylesine açtı. İkizler, gözleri dışarı uğramış bir şekilde nefeslerini tutarak öne doğru eğildiler.</p>

  <p><em>Oku.</em></p>

  <p>"Ah, tamam, " dedi Janie. "D34556. Perde kordonu. Çift büzgülü. 2.30 metre uzunluğunda. Mısır rengi, şarap rengi, avcı yeşili ve beyaz. 24 dolar, 68 sent. D34557. Çiftlik tarzı. Pileli, bkz. resimler. Çifti 4 dolar, 92 cent. D34 -"</p>

  <p>Ve yeniden mutluydular.</p>

  <p>Buraya geldiklerinden beri ve gelene kadarki karmaşık zamanda mutluydular. Bir karavanın arkasını nasıl açacaklarını, samanın altında kımıldamadan nasıl yatılacağını öğrenmişlerdi, Janie bir ipten mandalları alabilir, ikizler de bir odanın içinde belirebilirlerdi, mesela geceleyin bir dükkânda, Janie açamadıysa içeriden kapının kilidini açarlardı, tıpkı Janie’nin kancaya ve uzandığı halde açamadığı yüksek bir kilide yaptığı gibi. Öğrendikleri en iyi şey biri Janie'yi kovalarken onun dikkatini dağıtmaktı. Kovalayan kişiler sonunda anlarlardı ki, ikinci kattan taş atan, birdenbire ayaklarının altında bitip onları düşürmeye çalışan, omuzlarına oturup yakalarına işeyen iki küçük kız varken, sadece sıradan bir şekilde koşan Janie'yi yakalamak imkânsızdı. Ha-ha.</p>

  <p>Bu ev, en mutlu şeydi. Herkesten ve her şeyden millerce uzaktaydı, üstelik buraya kimse gelmezdi. Tepenin üzerinde büyük bir evdi ve orman o kadar yoğundu ki orada bir ev olduğu zor görülürdü. Evin çevresinde, yolun olduğu tarafta büyük, yüksek bir duvar, ağaçların olduğu tarafta da büyük, yüksek bir çit vardı, çitin yanından bir dere akıyordu. Bonnie evi bir gün yorulup yolun kenarında uyuyakaldığında bulmuştu. Uyanıp keşfetmeye gitti, evi görene dek çitin yanından yürüdü. Janie'yi içeri sokabilmek için çok uğraşmaları gerekmişti, sonunda Beanie dereye düştü ve çitin öbür tarafından çıktı.</p>

  <p>En büyük odada milyonlarca kitap ve üşüdükleri zaman sarınabilecekleri bir sürü eski kâğıt vardı. Aşağıdaki soğuk, karanlık kilerde altı kasa konserve sebze ve birkaç şişe şarap buldular, şarap şişelerini kırdılar çünkü şarabın tadı kötü olmasına rağmen kokusu çok güzeldi. Dışarıdaki havuzda yüzmek, penceresi olmayan banyoda yıkanmaktan daha zevkliydi. Saklambaç oynamak için bir çok yer vardı. Duvarlarında zincirler ve çubuklar olan küçük bir oda bile vardı.</p>

  <p>&nbsp;</p>

  <p>Baltayla daha çabuk oluyordu.</p>

  <p>Kendini incitmese o yeri hiç bulamazdı. Ormanlarda dolaştığı yıllar boyunca - genellikle körlemesine ve dikkatsizce - böyle bir kapana hiç düşmemişti. Bir kayanın kenarından geçiyordu ki birden kendini yedi metre aşağıda, dikenli çalılarla dolu, dibinde humuslu toprak olan bir tuzağın içinde buldu. Bir gözü incinmiş ve sol kolunun dirseği dayanılmaz şekilde ağrıyordu.</p>

  <p>Bir yolunu bulup dışarı çıktığında çevreyi inceledi. Belki de burası daha önce doğal olarak oluşmuş, alçak tarafı daha ince ve aşınabilir olan bir havuzdu. Ama şimdi o yok olup yerini bir boşluğa bırakmıştı, iç kısımları yoğun, yanları ve ön kısmı daha da yoğun bir boşluk. Üzerine basıp çıktığı kaya tepenin üstünde bir çıkıntı gibiydi ve boşluğun üzerinden sarkıyordu.</p>

  <p>Bir ara Yalnız için insanlara yakın olup olmadığı hiç fark etmedi. Şimdi, o sadece bildiği şeyi olmak istiyordu - yapayalnız. Çiftlikte geçirdiği sekiz yıl hayat tarzını değiştirmişti. Bir korunağa ihtiyacı vardı. Üzerinden sarkan taş duvarları ve yan tarafındaki iki toprak kanadıyla bu gizli yere ne kadar baksa burası gözüne o kadar korunaklı gibi görünüyordu.</p>

  <p>Önce ilkelce işler yaptı. Rahatça yatabilmek için çalıları temizledi, dışarı çıkıp girdikçe dikenler derisini sıyırmasın diye çalıların bir kaçını kopardı. Sonra yağmur yağdı ve içeride su birikmesin diye kanal açıp kenarına bir çıkıntı yaptı.</p>

  <p>Zaman geçtikçe o yere artan bir ilgi göstermeye başladı. Daha çok çalı söküp düz bir zemin elde edene kadar toprağa vurdu. Arka duvarda açıkta duran taşları topladı ve duvarın bazı yerlerinde istediği birkaç şeyi depolayabileceği hazır yapılmış raflar ve çengeller olduğunu keşfetti. Dağın eteğindeki bazı tarlaları yağmalamaya başladı, geceleri gidiyor, her yerden az bir şey alıyor, bir gittiği yere bir daha gitmemeye gayret ediyordu. Havuç, patates, eskiden kullanılan büyük çiviler, kırık bir çekiç ve dökme demir bir tencere aldı. Bir keresinde mezbaha kamyonundan düşmüş bir parça domuz eti buldu. Onu sakladı, geri döndüğünde bir vaşağı eti yerken buldu. Duvar yapmaya bu yüzden karar vermişti, baltayı almaya da bu yüzden gitti.</p>

  <p>Ağaçları kesti, tıraşladıktan sonra kaldırabildiği en büyüklerini tepenin üstüne götürdü. İlk üç tanesini sınır oluştursun diye yere gömdü, yandakiler ise kayayla birleşti. Çürüdüğünde kömüre dönüşen bir cins yosunla birleştiğinde haşarata karşı dayanıklı bir harç oluşturan ve yıkandığında çıkmayan kırmızı bir toprak buldu. Bir kapı ve dört duvar yaptı. Pencereyle uğraşmadı, ancak altı duvar kütüğünün arasında bir metrekarelik bir harç bıraktı, istediği zaman kapatabilmesi için çubukların birbirinin içine geçebileceği şekilde onları sivriltti.</p>

  <p>İlk şöminesi kızılderili tarzıydı, kapalı alanın merkezinde, duman çıksın diye üzerinde delikle. Dumanın ulaşabileceği bir yerde et asmak için duvara gömülmüş çengeller vardı, eğer et bulabilecek kadar şanslıysa.</p>

  <p>Şömine için düz ve yassı taşlar ararken görünmez bir şey ona dokundu. Bir yeri yanmış gibi geri çekilip arkasını ağaca verdi, kendini köşeye sıkışmış bir geyik gibi hissetti.</p>

  <p>Yeni doğmuş bebeklerin ona gereksiz görünen haberleşmelerine içten bir duyarlılık gösterdiğinin uzun süredir farkındaydı. Bunu kaybediyordu; konuşmaya başladığından beri buna karşı bir duyarsızlık göstermeye başlamıştı.</p>

  <p>Fakat birisi onu böyle çağırmıştı - çocuk gibi gönderen ancak çocuk olmayan biri. Gerçi şimdi hissettiği zayıftı ama özünde dayanılmaz olarak benzerdi. Tatlı ve gereksinim doluydu, evet; ama aynı zamanda batan bir kamçı ucu, zulmeden tekmelerin terörü, müstehcen bağırışların yeniden uyarımı gibiydi, ve bildiği en büyük kayıptı.</p>

  <p>Görülecek hiçbir şey yoktu. Yavaşça ağacı terk edip topraktan kurtarmak için pençelerce uğraştığı büyük taşın yanına gitti. Belki yarım saat köpek gibi çalıştı, çağrıyı önemsememeye uğraştı, ancak başaramadı.</p>

  <p>Ayağa kalktı, titriyordu ve düşe dönüşmüş bir dünyanın içinde çağrıya doğru yürümeye başladı. Ne kadar yürüse çağrı o kadar dayanılmazlaşıyor, büyüleyiciliği o kadar derinleşiyordu. Bir saat kadar yürüdü, üzerinden veya içinden geçebileceği hiçbir şeyin etrafından dolaşmadı. Temizlenmiş açıklığa vardığında neredeyse uyurgezer gibiydi. Kendine biraz daha bilinçli olmak için izin vermek, belki de hiç gitmeyeceği bir anlaşmazlık cehennemini tutuşturmak gibi olacaktı. Kör gibi tökezleyerek, paslanan çite ve içine doğru yürüdü, çit onu yaralı gözünden vurdu. Görüşü düzelene kadar çite sarıldı, nerede olduğunu görmek için etrafına baktı ve titremeye başladı.</p>

  <p>Bir dakika için netlik ve bilinçli bir kararlılığı oldu: bu berbat yerden çıkmak ve onun dışında kalmak. Bunu hissettiğinde bile derenin sesini duyup ona doğru döndü.</p>

  <p>Dereyle çitin kesiştiği yerde, eğilerek kazıkların dibine doğru gitti. Evet, delik hâlâ oradaydı.</p>

  <p>Çitin diğer tarafını gözetlemeye çalıştı fakat eski çobanpüskülü yığını her şeyden daha kalındı. Duyulacak hiçbir şey yoktu -kulağın duyabileceği. Ama çağrı. ..</p>

  <p>Daha önce duyduğu gibi o, açlık, yalnızlık ve istemekti.</p>

  <p>Fark ne istediğindeydi. Sözcük kullanmadan biraz korktuğunu, üzerinde bir yük olduğunu ve bu yük yüzünden endişeli olduğunu söyledi. Aslında, <em>bana şimdi kim bakacak?</em> dedi.</p>

  <p>Belki de soğuk suyun yardımı oldu. Yalnız'ın zihni birdenbire olabileceği kadar açık oldu. Derin bir nefes alıp daldı. Öbür tarafta hemen durdu ve başını kaldırdı. Dikkatle dinledi, sonra sadece burun delikleri suyun üzerinde kalacak şekilde karnının üzerine yattı. Büyük bir dikkatle dirseklerinin üzerinde başı kemer şeklindeki kavisin altına gelip ilerisini görene kadar santim santim ilerledi.</p>

  <p>Derenin kıyısında küçük bir kız vardı, parçalanmış, pileli bir elbise giyiyordu. Aşağı yukarı altı yaşındaydı. Kızın keskin hatlı, çocuk gibi görünmeyen yüzü endişeli ve asıktı. Eğer adam aldığı tedbirin yeterli olduğunu düşünüyorsa yanılıyordu. Kız doğrudan adama bakıyordu.</p>

  <p>"Bonnie!" diye seslendi kız sertçe.</p>

  <p>Bir şey olmadı.</p>

  <p>Kız onu izlemeye ve endişelenmeye devam etti. Adam iki şey fark etti: çağrının esası kızın bu endişesiydi ve gardını almış olmasına rağmen adamın, düşüncelerinden uzaklaşmaya değecek kadar önemli olduğunu düşünmemişti.</p>

  <p>Adına incinme denilen, kızgınlık ve eğlencenin keskin ve zevkli karışımını hayatında ilk kez hissediyordu. Bunu büyük bir rahatlama dalgası izledi, yirmi kiloluk bir ağırlığı yirmi yıl taşıdıktan sonra yere koyan birinin hissedeceği bir rahatlık. Bilmiyordu ... sorumluluğunun ne kadar büyük olduğunu <em>bilmiyordu.</em></p>

  <p>Uyarılma yeniden kayboldu. Kamçı ve bağırtılar tarihe karıştı, sihir ve kayıp - hâlâ hatırlanıyordu ama ait oldukları yerde, adamın bugününe ulaşamasınlar diye olgunlaşmamış sinir filizleri kopartılmıştı. Çağrı bir kan ve duygu girdabı değil, aç bir veledin amaçsız söylenişleriydi.</p>

  <p>Adam olduğu yere çöküp, büyük zayıf bir su böceği gibi geri geri gitti. Yavaş yavaş dereden çıktı ve çağrıya sırtını dönüp işinin başına döndü.</p>

  <p>&nbsp;</p>

  <p>Omzunda kırk beş santimlik bir şömine taşıyla oluk oluk terleyerek korunağına geldiğinde olağan tedbirini bile unutacak kadar yorgundu. Çalıların altından geçip gürültüyle kapısının önündeki küçük aralığa geldi ve ölü gibi durdu.</p>

  <p>Kapısının önünde bir aşağı, bir yukarı yürüyen dört yaşlarında, küçük, çıplak bir çocuk vardı.</p>

  <p>Küçük kız ona baktı, gözleri, koyu renkli yüzünün tümü, yanıp sönüyormuş gibi oldu. "He-hee!" dedi sevinçle.</p>

  <p>Adam omzundaki taşı iterek düşürdü. Olduğundan daha büyük gözükerek kıza doğru eğilip onu gölgeledi; çok yüksekti ve gökgürültüsünün tehditleriyle doluydu.</p>

  <p>Kız hiç korkmuyormuş gibi duruyordu. Bakışlarını kaçırdı ve bir sincap gibi yedikçe çevirerek elindeki havucu kemirmeye başladı.</p>

  <p>Büyük bir hareket gözüne çarptı. Tahta duvarın üzerindeki havalandırma deliklerinden başka bir havuç belirdi. Yere düşen bu havucu bir başkası izledi.</p>

  <p>"Ha-ha." Adam aşağıya doğru baktı, şimdi orada <em>iki</em> küçük kız vardı.</p>

  <p>Bu şartlar altında Yalnız’ın sahip olduğu tek avantaj çok değerliydi: aklının yerinde olup olmadığına dair bir soru dürtüsüne sahip değil değildi ve bu konuda kendisiyle kafa karıştırıcı bir tartışmaya girmeye hiç niyeti yoktu. Eğilip çocuklardan birini kaldırdı. Ama doğrulduğunda kız artık kucağında değildi.</p>

  <p>Onun yerinde diğeri vardı. Kız büyülenmişçesine sırıttı, yeni bir havucu yemeye başladı.</p>

  <p>"Ne yapıyorsun?" dedi Yalnız. Sesi sert ve hastalıklıydı, sağır ve dilsiz birinin sesi gibi. Bu çocuğu irkiltti. Yemeği bırakıp ağzı açık adama baktı. Açık ağız havuç parçalarıyla doluydu ve ona kapağı açık şiş göbekli bir soba görüntüsü veriyordu.</p>

  <p>Yalnız, dizleri üzerine çöktü. Kızın gözleri onunkilere sabitlenmişti. Adamın gözleri daha önce bir adama kendini öldürme emrini vermiş, birçok kereler de onu doyurmak istemeyen insanların içgüdülerine saldırmıştı. Neden olduğunu bilmiyordu ama dikkatliydi. İçinde bir kızgınlık veya korku yoktu, sadece kızın kıpırdamadan durmasını istiyordu.</p>

  <p>İşini bitirdiğinde kıza doğru uzandı. Kız ses çıkararak nefes verdi, ağzındaki havuç parçalarını tükürdü, bunlar adamın gözlerine ve burun deliklerine çarptı, kız yok oldu.</p>

  <p>Adam şaşkınlık içindeydi - bu tuhaftı, çünkü şaşırılacak çok az şeyle ilgilenirdi. Daha tuhafı bunun saygılı bir şaşkınlık olmasıydı.</p>

  <p>Ayağa kalkıp sırtını kütüklerden oluşmuş duvara dayadı ve kızları aramaya başladı. Onlarsa el ele tutuşmuş bir şekilde yan yana duruyor, adamın başka bir şey yapmasını beklercesine küçük, meraklı ve cansız yüzleriyle ona bakıyorlardı.</p>

  <p>Yıllar önce, bir keresinde bir geyik yakalamak için koşmuştu. Bir keresinde ise bir ağacın tepesinde duran bir kuşu yakalamak için yukarı uzanmıştı. Başka bir keresinde bir alabalık için nehire atlamıştı.</p>

  <p>Bir keresinde.</p>

  <p>Yalnız, yaptığı denemelerden biliyordu ki yakalayamayacağı bir şeyi kovalamak için dünyaya gelmemişti. Eğilip şömine taşını yerden aldı, uzanıp kapının sürgüsünü kenara çekerek kapıyı omuzlayıp içeri girdi.</p>

  <p>Ateşin yanına koyduğu şömine taşının üzerine sönmekte olan közden koydu. Ateşe biraz daha odun atıp alevlenmesi için üfledi, demir tenceresini yeşil renkli, kollu ocak çengelinin üstüne yerleştirdi. O bunları yaparken kapının orada beyaz gözlü iki küçük kafa silüeti onu izliyordu. Onları önemsemedi.</p>

  <p>Derisi yüzülmüş tavşan tütsülenmesi için yüksek bir çengele asılmıştı. Adam onu aşağı indirdi, omuz ve butlarını ayırdı, sırtını kırdı ve tencerenin içine attı. Duvardaki oyuktan patates ve birkaç kaya tuzu parçası aldı. Önce tuzu, sonra da baltayla ikiye ayırdığı patatesleri tencereye koydu. Havuçlarına uzandı. Biri havuçlarını yemişti.</p>

  <p>Dönüp kapıya kızgın bakışlar attı. İki kafa gerileyip gözden kayboldu. Dışarıdan küçük soprano kıkırdamaları geldi.</p>

  <p>Yalnız, tencereyi bir saat boyunca kaynattı, bu arada baltasını biledi ve Bayan Prodd'un yaptığı gibi bir çalı süpürgesi yaptı. Ve yavaşça, çok yavaşça, milim milim, ziyaretçileri odanın içine girdiler. Gözleri kaynayan tencereye sabitlendi. Ağızlarının suyu akıyordu.</p>

  <p>Adam onlara bakmadan işini yapmaya devam etti. Kızlara yaklaştığında geri çekildiler, odanın öbür tarafına gittiğinde ise yine içeri girdiler - her seferinde azar azar. Zamanla geriye çekilmeleri küçülüp, ilerlemeleri büyüdü ve sonunda Yalnız, kapıyı kapatacak bir fırsat buldu.</p>

  <p>Oluşan ani karanlıkta tencerenin kaynaması ve ateşin cızırdaması çok ses çıkarıyordu. Başka bir ses yoktu. Yalnız, arkasını kapıya verip durdu, karanlığa daha çabuk uyum sağlayabilmeleri için gözlerini sıkıca kapattı. Gözlerini açtığında ise havalandırma deliklerinden içeri giren solgun gün ışığı ve ateş onun odadaki her şeyi görmesi için yeterliydi.</p>

  <p>Küçük kızlar gitmişti.</p>

  <p>Kapının içindeki sürgüyü yerine koyup yavaşça odada dolaştı. Hiçbir şey yoktu.</p>

  <p>Kapıyı önce dikkatle, sonra ardına kadar açtı. Dışarıda da yoktular.</p>

  <p>Omuz silkti. Alt dudağını ısırıp daha çok havucu olmasını diledi. Sonra tencereyi, içindeki yemeği yiyebileceği kadar ılıması için kenara koydu ve baltasını bilemeyi bitirdi.</p>

  <p>Yemeğini ağır ağır yedi. Tatlı niyetine parmaklarını yalarken kapı sertçe çalındı, bu o kadar beklenmedik bir şeydi ki oturduğu yerden havaya fırladı.</p>

  <p>Pileli elbiseli küçük kız kapıdaydı. Saçı taranmış, yüzü temizlenmişti. Kız büyük bir edayla, ilk bakışta el çantası gibi görünen fakat sonradan tikağacından<a class="nref" href="../Text/footnotes.xhtml#n2" id="n2d"><sup>{2}</sup></a> yapılmış bir sigara kutusu olduğu anlaşılan bir şey taşıyordu. Kutunun üzerine on santimlik çivilerle kitap ciltlemekte kullanılan ipliklerden tutturulmuştu. "İyi akşamlar," dedi kız kısaca. "Geçiyordum ve uğrayabileceğimi düşündüm. Evde <em>misiniz</em>?"</p>

  <p>Bir zamanlar yemek için böyle dilenme alışkanlığı olan cimri bir kocakarının sözlerinin papağan gibi tekrarlanması, Yalnız için tamamen anlaşılmazdı. Parmaklarını yalamaya devam ederek gözlerini çocuğun yüzüne dikti. Kızın arkasında aniden daha önce kapının kenarından gözetleyen iki ziyaretçisi belirdi.</p>

  <p>Kızın önce burun delikleri sonra da gözleri tencereyi buldu. Çok istediği için ona sahip olmak istedi, bakışlarıyla. Birdenbire esnedi. "Özür dilerim," dedi ağırbaşlılıkla. Merakla sigara kutusunun kapağını kaldırdı, içinden çıkardığı beyaz nesneyi hızla katladı, ama bu hareket nesnenin bir erkek çorabı olduğunun anlaşılmamasına yetecek kadar hızlı değildi, onunla dudaklarını sildi.</p>

  <p>Yalnız, ayağa kalktı, bir parça odun alıp dikkatle ateşe yerleştirdi ve tekrar yerine oturdu. Kız bir adım daha ilerledi. Diğer ikisi de aceleyle seğirtip oyuncak askerler gibi kapının iki yanında durdular. Yüzleri küçük birer endişe topuydu. Ve bu sefer giyiniktiler. Bir tanesi, arabalara direksiyon konduğu zamandan beri kullanılmayan, koltuk altlarına kadar gelen kadifeden kısa şalvar gibi bir don giyiyordu. Beline açılan deliklerden geçirilmiş aynı cilt ipiyle tutturulmuşlardı ve omuz askısı gibi duruyorlardı. Diğerinin üzerinde kalın pamuklu bir kombinezon vardı, en azından kombinezonun üçte biri. Ayak bileklerine kadar geliyor ve paçalarının uçları saçak saçaktı.</p>

  <p>Beyaz kız, resim odasının diğer ucundaki şekerlemelere giden bir hanımefendi edasıyla tencereye yanaştı, Yalnız’a küçük bir gülücük attı, gözkapaklarını indirdi, baş ve işaret parmaklarıyla uzanıp mırıldanırca sordu, "Alabilir miyim?"</p>

  <p>Yalnız, bir ayağını kanca gibi uzatarak tencereyi ondan uzaklaştırıp kendi uzanabileceği bir yere getirdi. Tencereyi kızdan uzakta bir yere koyup kıza ruhsuz ruhsuz baktı.</p>

  <p>"Sen gerçekten adi bir orospu çocuğusun," dedi kız.</p>

  <p>Yalnız, bundan da hiçbir şey anlamadı. İnsanların söylediklerinin farkında olmayı öğrenmeden önce, daha önce karşılaşmadığı için bu gibi sözler anlamsız geliyordu ona. Kıza boş boş baktı ve korumak istercesine tencereyi yakınma çekti.</p>

  <p>Çocuğun gözleri kısılıp yüzünün rengi kızardı. Birden ağlamaya başladı. "Lütfen. Çok açım. <em>Biz.</em> açız. Bütün konserveler bitti." Sesi zayıfladı ama hâlâ fısıldayabiliyordu. "Lütfen," diye fısıldadı, "lütfen."</p>

  <p>Yalnız, yine soğuk karşıladı. Kız, ona doğru çekingen bir adım attı. O ise tencereyi kucağına alıp küstahça sarıldı. "İstemiyorum senin kokuşmu..." dedi kız ve sesi iyice kısıldı. Geri dönüp kapıya doğru gitti. Diğer kızlar onun yüzüne baktı. Sessiz hayal kırıklığı radyasyonları yaydılar; onların dokunaklı ifadeleri Yalnız'dan çok beyaz kızı etkilemişti. Çünkü o, diğerlerine bakmakla yükümlüydü ve beceremeyip onları hayal kırıklığına uğratmıştı. Diğerleri de bunu acımasızca ifade ettiler.</p>

  <p>Yalnız, kucağında ılık tencereyle oturup açık kapıdan ağırlaşmakta olan geceye baktı. Davetsiz bir görüntü kafasında belirdi - Bayan Prodd, fırında pişirilmiş domuz eti, mükemmel yumurtaların sarı bakışları ve "otur ve kahvaltını et" diyen bir ses. Tanımlamaya yeteneği olmadığı bir duygu karın boşluğundan yükseldi ve boğazına takıldı.</p>

  <p>Horlamaya benzer bir ses çıkarıp tencereye uzandı, yarım bir patates aldı, ağzı açılmıştı fakat eli götürmüyordu. Başını yavaşça eğip adeta patatesi ya da onun ne işe yaradığını bilmiyormuş gibi baktı.</p>

  <p>Tekrar horlamaya benzer bir ses çıkardı, patatesi tencerenin içine attı, tencereyi yere koyup ayağa kalktı, iki elini kapının iki yanına koydu; sert sesiyle bağırdı: <em>"Bekleyin!"</em></p>

  <p>&nbsp;</p>

  <p>Mısırların çoktan dış yapraklarından ayrılmış olması gerekirdi. Çoğu hâlâ ayaktaydı ama orada burada kırılmış ve sararan başaklar vardı, işçi karıncalar bunları araştırıp söylenerek telaşla kaçarlardı. Kamyonet nadasa bırakılan tarlada, bataklığa gömülmüş gibi ümitsizce yatıyordu, tohum makinesi arkasında, bağlantı yerine doğru eğilmişti, kışlık buğday dışarı dökülüyordu. Evin bacasından duman çıkmıyor ve ahırın sefaletin ortasında gibi eğik ve bozulmuş kapısı çarpıyordu.</p>

  <p>Yalnız, eve yaklaşıp küçük verandaya çıktı. Prodd verandada, zincirlerinden bazıları koptuğu için artık sallanmayan salıncakta oturuyordu. Gözleri kapalı değildi ama açık olduklarından daha çok kapalıydı.</p>

  <p>"Mer'aba," dedi Yalnız.</p>

  <p>Prodd kımıldandı, Yalnız'ın yüzüne baktı. Tanıdığına dair hiçbir iz yoktu. Bakışlarını indirdi, doğruldu, amaçsızca elini göğsüne götürüp omuz askısını buldu, ileri çekip bıraktı. Yüzünden düşünceli bir ifade geçti. Tekrar Yalnız’a baktı; Yalnız, bir şeker topağının kahveyi çekmesi gibi çiftçinin bilincinin adama geri döndüğünü görebiliyordu.</p>

  <p>"Hey, Yalnız, oğlum!" dedi Prodd. Bunlar eski sözcüklerdi ama söyleniş tonu adamın kırık tırmığına benziyordu. Sevinçle gözleri ışıldayarak kalktı, Yalnız'ın yanına geldi, kolunu tutmak için elini kaldırdı ama belli ki sonra unutmuştu. Eli orada bir dakika durdu ve ardından yerçekimine yenilip düştü.</p>

  <p>"Mısırların yapraklarından ayrılması gerek," dedi Yalnız.</p>

  <p>"Ya, ya, biliyorum," dedi Prodd, yarı konuşup yarı iç geçirerek. "Sıra ona da gelecek. Halledebilirim. Şu ya da bu şekilde hep ilk dondan önce bitirmişimdir. Süt sağımını bir kere bile kaçırmadım," diye ekledi soluk bir gururla.</p>

  <p>Yalnız, kapıya baktı ve ilk kez mutfakta pisliği üzerinde kurumuş bulaşıklar ve sinekler gördü. "Bebek geldi," dedi hatırlayarak.</p>

  <p>"Ah, evet. Küçük, tatlı şey. Tam bizim ..." ne diyeceğini yine unuttu. Sözcükler yavaşladı ve eli gibi onlar da havada asılı kaldı. "Ma!" diye bağırdı aniden, "çocuğa yiyecek bir lokma bir şeyler hazırla!" Utanmış bir şekilde Yalnız’a döndü. "Orada," dedi işaret ederek. "Yüksek sesle bağırırsan sanırım duyar. Belki."</p>

  <p>Yalnız, Prodd'un gösterdiği yere baktı ama bir şey göremedi. Prodd'un bakışını yakaladı ve bir an için soruşturmaya başladı. Tanımlayacak kadar yakınına gittiği şeyin ne olduğunu anlayınca şiddetle çekildi. Hızla geri döndü. "Baltanı getirdim."</p>

  <p>"Ah, önemli değil, sende kalabilirdi."</p>

  <p>"Benim var. Mısırları içeri getirmek istiyor musun?"</p>

  <p>Prodd buğulu gözlerle mısır tarlasına baktı. "Süt sağımını hiç kaçırmadım," dedi.</p>

  <p>Yalnız, onu bırakıp ahıra, mısır çengeli almaya gitti. Bir tane buldu. Ayrıca fark etti ki inek ölmüştü. Mısır tarlasına gidip çalışmaya başladı. Bir süre sonra Prodd'u da tarlada gördü, çalışırken, hem de sıkı çalışırken.</p>

  <p>Günün yarısı geçmişti, tam bütün mısırları kesmeyi bitirecekken Prodd eve gitti. Yirmi dakika sonra bir sürahi ve bir sandviç tabağıyla geri döndü. Ekmek kuruydu ve sandviçler de, Yalnız'ın hatırladığı kadarıyla, Bayan Prodd'un "kötü günler" için saklayıp hiç dokunmadığı raftan alınmış etle yapılmıştı. Sürahinin içinde ılık limonata ve sinekler vardı. Yalnız, hiç soru sormadı. At yalağının kenarına oturup yediler.</p>

  <p>Daha sonra Yalnız, nadasa bırakılmış tarlaya gidip kamyoneti içine düştüğü çukurdan kurtarmaya çalıştı. Prodd da kamyoneti kullanmak için onu izledi. Günün kalan kısmı Yalnız’ın tohum makinesini doldurması ve kamyoneti, ısrarla açıp içine düştüğü çukurlardan kurtarmasıyla geçti. Bu bittiğinde ahırın yanındaki Prodd’a el salladı ve ölü ineğin boynuna bir ip geçirerek kamyonetin gidebildiği yere kadar onu ağaçlıklara doğru çekti. Sonunda kamyoneti ahıra koyduklarında Prodd, "atı nasıl da özlüyorum," dedi.</p>

  <p>"Hiç özlemediğini söylemiştin," diye hatırlattı Yalnız nazik olmayan bir şekilde.</p>

  <p>"Şimdi özlüyorum," dedi Prodd dönüp gülümsedi, hatırlayarak. "Evet, hiçbir şey beni üzmedi, çünkü, biliyorsun." Yalnız’a dönüp, "haydi eve gel" dedi, hâlâ gülümsüyordu. Bütün yol boyunca gülümsedi.</p>

  <p>Mutfaktan geçtiler. Dışarıdan göründüğünden daha da kötüydü, saat bile durmuştu. Prodd, gülerek Jack’in odasının kapısını ardına kadar açtı. Gülerek dedi ki: "Git bak bakalım. Haydi git, bir bak."</p>

  <p>Yalnız, gidip beşiğe baktı. Amerikan bezi yırtılmıştı, mavi pamukluysa ıslaktı ve berbat kokuyordu. Bebeğin gözleri koltuk düğmeleri gibi, derisi hardal rengiydi. Kısa, mavi siyah bebek saçı kafatasını örtüyor, nefes alıp verirken ses çıkartıyordu.</p>

  <p>Yalnız, yüzünün ifadesini değiştirmedi. Geri dönüp mutfağa gitti, süslü perdelerden birine bakıyordu, yerde olana.</p>

  <p>Prodd Jack’in odasından gülümseyerek çıkıp kapıyı kapattı. "Gördüğün gibi o Jack değil, bu bir nimet," diyerek gülümsedi. "Ma, Jack’i aramaya gitti sanırım, evet; böyle olmalı. Daha azıyla mutlu olamazdı; bunu sen de biliyorsun." İki kere gülümsedi. "Oradaki şeye, doktor mongol<a class="nref" href="../Text/footnotes.xhtml#n3" id="n3d"><sup>{3}</sup></a> diyor. Bırakırsan belki üç yaşına kadar büyür, sonra otuz sene öyle kalır. Büyük bir şehre götürüp uzmanlara tedavi ettirirsen belki on yaşına kadar gelir." Konuşurken gülümsüyordu. "Doktorun dediği bu. Toprağa gömemeyiz şimdi onu, değil mi? Ma için iyiydi, o çiçekleri filan severdi."</p>

  <p>Çok sözcük vardı, bazılarını geniş ve sıkı gülümsemeden dolayı anlamak zordu. Yalnız, gözlerini Prodd'unkilere çevirdi.</p>

  <p>Tam olarak Prodd'un istediği şeyi buldu - Prodd'un kendisinin de bilmediği şeyleri. O bir şeyler yaptı.</p>

  <p>Bitirdiğinde o ve Prodd mutfağı temizlediler, beşiği alıp yaktılar, eski çarşaflardan dikkatle dikilip dolaba yerleştirilmiş çocuk bezlerini, yeni oval emaye banyo taşını, selüloit çıngırağı, şeffaf plastik kutudaki beyaz ponponlu mavi ayakkabıları, hepsini yaktılar.</p>

  <p>Prodd verandadan mutlulukla Yalnız’a el salladı. "Ma gelene dek bekle; seni mısır çöreğiyle öyle bir doldurur ki duvardan kazımamız gerekir."</p>

  <p>"Ahırın kapısını tamir etmeyi unutma," diye törpü gibi bir ses çıkardı Yalnız. "Geri geleceğim."</p>

  <p>Sırtındaki yükle ağır ağır ve zorla tepeyi tırmanıp ormana girdi. Sözcük ya da resim olmayan düşüncelerle uyuşukça savaştı. Çocuklar hakkında, Proddlar hakkında. Proddlar bir şeydi ve Yalnız'ı içeri aldıklarında başka bir şey oldular; şimdi biliyordu. Ve o yalnızken bir şeydi, o çocukları içeri aldığında ise başka bir şey. Bugün Prodd’a gitmesine hiç gerek yoktu. Ama şimdi, bu haliyle, gitmek zorundaydı. Yine giderdi.</p>

  <p>Yapayalnız. Yalnız. Yalnız, yapayalnız. Prodd da yapayalnızdı şimdi, Janie de yapayalnızdı, ikizler de, gerçi onlar hep beraberdi ama yine de ikiye ayrılmış yapayalnız bir insan gibiydiler. O, kendisi, Yalnız, hâlâ yapayalnızdı, çocukların orada olması bir şey değiştirmiyordu.</p>

  <p>Belki Prodd ve karısı yapayalnız olmamışlardı. Bunu hiçbir şekilde bilemezdi. Fakat dünyanın hiçbir yerinde kendi içindeki dışında bir Yalnız yoktu. Bütün dünya Yalnız’ı dışladı, biliyor musun? Yapabildiklerinde Proddlar bile. Janie de dışlanmıştı, ikizler de, Janie böyle demişti.</p>

  <p>Komik bir şekilde, yapayalnız olduğunu bilmek işe yarıyor diye düşündü Yalnız.</p>

  <p>Gece güneşle lekelenmişti o eve geldiğinde. Kapıyı diziyle açıp içeri girdi. Janie eski bir porselenin üzerine çamur ve tükürükle resimler yapıyordu. İkizler her zaman olduğu gibi duvarın içindeki yüksek oyuklardan birine oturup fısıldaşıyorlardı.</p>

  <p>Janie zıpladı. "Ne o? Ne getirdin?"</p>

  <p>Yalnız, onu dikkatlice yere koydu. İkizler onun iki yanında belirdi. "Bir bebek," dedi Janie. Yalnız’a baktı. "O bebek mi?"</p>

  <p>Yalnız, başını salladı. Janie tekrar baktı. "Gördüğüm en çirkin bebek."</p>

  <p>"Boş ver çirkinliğini. Ona yiyecek bir şey ver," dedi Yalnız.</p>

  <p>"Ne?"</p>

  <p>"Bilmiyorum," dedi Yalnız. "Sen de neredeyse bir bebeksin. Bilmen gerekir."</p>

  <p>"Nerede buldun onu?"</p>

  <p>"Çiftlikte."</p>

  <p>"Sen çocuk kaçıran birisin," dedi Janie. "Biliyor musun?"</p>

  <p>"Nedir çocuk kaçıran biri?"</p>

  <p>"Çocukları kaçıran adamdır. Fark ettiklerinde polisler gelip seni öldürecek ve sonra elektrikli sandalyeye koyacak."</p>

  <p>"Ah," dedi Yalnız, rahatlamıştı, "kimse farkına varmayacak. Sadece bir kişi biliyor, ben de onun unutmasını sağladım. Bebeğin babası. Anne ölmüş, ama baba bunu da bilmiyor. O, kadın Doğu’ya gitti sanıyor. Onu bekleyecek. Bebeği doyur şimdi."</p>

  <p>Ceketini çıkardı. Çocuklar burayı çok sıcak yapıyordu. Bebek, durgun, düğme gözleri ve sesli nefes alıp verişiyle orada öylece yattı. Janie ateşin karşısına geçip düşünceli düşünceli tencereye baktı. Sonunda bir kepçeyle içinden suyunu alıp metal bir kutunun içine koydu. "Süt," dedi bunu yaparken. "Bebek için süt aşırmalısın, Yalnız. Bebekler kedilerden daha çok süt içer."</p>

  <p>"Tamam," dedi Yalnız.</p>

  <p>Janie, bebeğin ilgisiz ağzına çorbayı dökerken ikizler izledi.</p>

  <p>"Birazını yiyor," dedi Janie, iyimserce.</p>

  <p>Hiç mizah olmadan, sadece görünür kanıtlara dayanarak, "Belki de kulaklarıyla," dedi Yalnız.</p>

  <p>Janie bebeğin giysisini çekip yere oturttu. Bu, kulaklardan çok boynuna yaradı, ağızdan alınan miktar hâlâ şüpheliydi.</p>

  <p>"Ah, belki de yapabilirim!" dedi Janie aniden, bir şeye cevap veriyormuşçasına. İkizler sırıtarak zıplamaya başladı. Janie metal kutuyu bebeğin ağzından biraz uzaklaştırarak gözlerini kıstı. Bebek hemen öksürmeye ve su götürmez bir şekilde çorba olan şeyi çıkarmaya başladı.</p>

  <p>"Bu hâlâ doğru değil, ama becereceğim," dedi Janie. Yarım saat uğraştı. Sonunda bebek uyuyakaldı.</p>

  <p>&nbsp;</p>

  <p>Bir akşamüstü Yalnız bir süre seyrettikten sonra ayak parmağıyla Janie'yi dürttü. "Neler oluyor orada?"</p>

  <p>Kız baktı. "Onlarla konuşuyor."</p>

  <p>Yalnız, düşünüp taşındı. "Ben bunu yapabilirdim, eskiden. Bebekleri duymak."</p>

  <p>"Bonnie diyor ki bütün bebekler yapabilirmiş. Sen de bebektin, değil mi? Kendimin bebek olup olmadığını unuttum," diye ekledi. "İkizler hariç."</p>

  <p>"Demek istediğim," dedi Yalnız, çabalayarak, "Ben büyürken bebekleri duyabiliyordum."</p>

  <p>"Sen bir alık olmalısın o halde," dedi Janie olumlu bir şekilde. "Alıklar büyükleri anlayamaz ama bebekleri anlayabilir. İkizler Bay Widdecombe ile yaşarlardı, onun alık olan bir kız arkadaşı varmış bir zamanlar, Bonnie söyledi bana."</p>

  <p>"Bu bebeğin de bir tür alık olması lazım," dedi Yalnız.</p>

  <p>"Evet, Beanie hep bebeğin biraz farklı olduğunu söylüyor. Hesap makinesi gibi."</p>

  <p>"Hesap makinesi nedir?"</p>

  <p>Janie yuvadaki öğretmeninden gördüğü mükemmel sabrı abartarak, "Öyle bir şey ki sen düğmelerine basıyorsun, o sana doğru cevabı veriyor."</p>

  <p>Yalnız, başını salladı.</p>

  <p>Janie bir örnek verdi, "De ki üç sentin, dört sentin, beş sentin, yedi sentin ve sekiz sentin var. Toplam kaç sentin vardır?"</p>

  <p>Yalnız, ümitsizce omuz silkti.</p>

  <p>"Bir hesap makinen olsaydı, <em>iki</em> için bir düğmeye, <em>üç</em> için bir düğmeye, diğerleri için de bir düğmeye basar ve kolu çekerdin, makine de sana toplam kaç sentin olduğunu söylerdi. Makine ne söylerse bu her zaman doğrudur."</p>

  <p>Yalnız tüm bunları yavaşça kafasına yerleştirip sonunda başını salladı. Şimdi bebeğin beşiği olan eski portakal küfesine doğru el salladı. İkizler büyülenmiş bir şekilde bebeğe bakıyorlardı. "Onun düğmeleri yok."</p>

  <p>"Bu boş bir konuşmaydı" dedi Janie kibirli kibirli. "Bak, sen Bebek’e bir şey söylersin, sonra başka bir şey söylersin. O da o bir şeyleri bir araya koyar ve sana sonucu söyler, aynı hesap makinesinin birle ikiyle yaptığı gibi ve -"</p>

  <p>"Tamam ama ne tür bir şeyler?"</p>

  <p>"Ne olursa." Janie onu süzdü. "Sen biraz aptalsın Yalnız, biliyor musun? Sana en ufak bir şeyi dört kere söylemem gerekiyor. Şimdi dinle, eğer bir şey bilmek istiyorsan bana söyle, ben Bebek’e söylerim, o cevabı ikizlere söyler, ikizler de bana söyler, ben de sana söylerim, şimdi, ne bilmek istiyorsun?"</p>

  <p>Yalnız ateşe baktı. "Bilmek istediğim bir şey bilmiyorum."</p>

  <p>"İyi ama bana sormak için bir sürü saçma şey buluyorsun."</p>

  <p>Yalnız oturup düşündü, alınmamıştı. Janie dizindeki yaranın kabuğuyla oynamaya başladı, renk ve şekilleri paranteze benzeyen tırnaklarıyla kabuğu yavaşça kaldırıyordu.</p>

  <p>"Varsay ki bir kamyonetim var," dedi Yalnız, yarım saat sonra, "tarlada durmadan saplanıp kalıyor, arazi yarıklarla dolu. De ki saplanmaması için tamir etmek istiyorum. Bebek bana böyle bir şey söyleyebilir mi?"</p>

  <p>"Ne olursa, söyledim sana," dedi Janie kesin bir şekilde. Dönüp Bebek’e baktı. Bebek her zamanki gibi yatıp, boş boş yukarı bakıyordu. Bir dakikalığına ikizlere baktı.</p>

  <p>"Kamyonetin ne olduğunu bilmiyor. Ona bir şey söyleyeceksen, o bir araya koymadan önce bütün parçaları açıklaman gerekir."</p>

  <p>"Sen kamyonetin ne olduğunu biliyorsun," dedi Yalnız, "ve yumuşak zeminin, saplanmanın ne olduğunu. Söyle ona."</p>

  <p>"Tamam, tamam," dedi Janie.</p>

  <p>Janie alışılmış programına geri döndü, Bebek’e gönderip ikizlerden almak. Sonra güldü. "Kamyoneti tarlada kullanmazsan saplanmayacağını söylüyor. Bunu sen de düşünebilirdin, geri zekâlı."</p>

  <p>"Varsay ki kullanmak zorundasın, öyleyse n'olucak?"</p>

  <p>"Bütün <em>gece</em> aptalca sorular soracağımı mı zannediyorsun?"</p>

  <p>"Tamam, cevap veremiyor, senin dediğin gibi."</p>

  <p>"Veriyor!" Yalancı çıkan Janie kararlı bir şekilde görevinin başına döndü. Yanıt şuydu: "Kocaman, geniş lastikler tak."</p>

  <p>"Varsay ki bunun için paran, vaktin ve malzemen yok?"</p>

  <p>"Kamyonetin arazinin sert olduğu yerde ağır, yumuşak olduğu yerde hafif, arada da ortalama bir şey olmasını sağla."</p>

  <p>Yalnız, bunun nasıl yapılabileceğini sorduğunda Janie neredeyse patlayacaktı, Yalnız, taş yükleyip boşaltma önerisini kabul etmediğinde ise sabırsızlığın doruk noktasına ulaşmıştı. Janie bunun sadece aptalca olduğundan yakınmadı, fakat Bebek, ona verdiği her bilgiyi daha önce verilmiş olan bilgilerle karşılaştırıp tekerleklerin durumsal toplamı artı ağırlık artı çorba artı kuş yuvaları, bebekler artı yumuşak toprak artı tekerlek çapı artı çubuk gibi doğru ancak istenilmemiş bilgiler veriyordu. Yalnız, sabırla ilk sorusuna döndü ve böyle bir şeyin yapılabileceğine, ancak ne Yalnız'ın ne de Janie’nin bunun için gerekli bilgiye sahip olmadığına karar verildiğinde günün kördüğümüne varılmış oldu. Janie, radyo lambalarının yardımcı olabileceğini söyledi, Yalnız da bir tek buna dayanarak ertesi gece bir radyo servisine girip konuyla ilgili kucak dolusu yayın çaldı. Yalnız, değişmez ve durdurulamaz bir şekilde vurgun yapmaya devam etti, Janie ise karşı koymaktan vazgeçti çünkü ne bunun için ne de araştırma için gücü vardı. Günlerce, kendine hiçbir şey ifade etmeyen basit elektrik ve radyo üzerine yazılmış metinleri gözden geçirdi, belli ki Bebek bunları onun gözden geçirmesinden daha çabuk öğreniyordu.</p>

  <p>Sonunda şartlar sağlandı: Yalnız'ın kendi kendine yapabileceği, sadece, bastığında kamyoneti ağırlaştıracak, çektiğinde hafifleştirecek küçük bir düğmeye, ayrıca ön lastiklere güç katabilecek aynı basitlikte başka bir parçaya ihtiyaç vardı. Bebek’e göre bu <em>sinequauon</em>'du.<a class="nref" href="../Text/footnotes.xhtml#n4" id="n4d"><sup>{4}</sup></a></p>

  <p>Yarı mağara, yarı kabin olan odada, odanın ortasından tüten bir duman ve çengele asılı yavaşça dönen etle birlikte, dilleri düğümlenmiş iki küçük çocuğun, bir mongol bebeğin ve onu küçümser gören fakat ona hiç zarar vermemiş olan olan keskin dilli başka bir çocuğun yardımıyla Yalnız aleti yaptı. Kendisi özellikle aletle ilgilendiği ya da (onu her zaman aşmış ve aşacak olan) çalışma prensiplerini anlamak istediği için değil, ona adını hatırlayamadığı bir şeyler öğreten yaşlı bir adam terk edildiği için kızgın olduğu, çalışması gerektiği ve at alacak parası olmadığı için yapmıştı.</p>

  <p>&nbsp;</p>

  <p>Bütün gece onunla beraber yürüdü ve günün daha ışımamış erken saatlerinde yerleştirdi. "Güzel bir sürpriz" fikri Yalnız için çok garip bir fikirdi ama aynı yere çıktı. O günün işi için hazır olmasını istemişti, sevinçten at gibi hoplayıp zıplayan yaşlı adamın soracağı ve onun cevaplayamayacağı sorularla zaman kaybetmek istemiyordu.</p>

  <p>Kamyonet tarlanın ortasında batmış duruyordu. Yalnız, aleti boynundan ve omuzlarından indirip Bebek’in saçtığı talimatlara göre yerleştirmeye başladı. Yapacak fazla bir şey yoktu. İnce uzun bir tel dıştaki debriyaj kutusuna iki kere sarılacak, küçük fırçaları tekerleklerin içine değecek şekilde öndeki yaylı zincirlere kelepçelenecek, önden çekiş böyle sağlanacaktı. Sonra dört gümüş kablosuyla küçük kutu her kablo çerçevenin bir köşesine gidecek şekilde direksiyona kelepçelendi.</p>

  <p>Kamyonetin içine girip düğmeyi kendine doğru çekti. Kamyonet parmaklarının ucuna kalkar gibi yaptıkça çerçeve gıcırdadı. Düğmeyi içeri doğru itti. Kamyonet ön aksının üzerine, difransiyel balatası da sert toprağın üzerine oturdu, Yalnız'ın başı sallandı. Küçük kutuya ve manivelasına hayran hayran bakıp manivela kolunu nötr bir pozisyona getirdi. Sonra kamyonetin kendi kontrollarını gözden geçirdi: pedallar, düğmeler ve çubuklar. İç geçirdi.</p>

  <p>Keşke kamyoneti kullanacak kadar zeki olsaydım, diye düşündü.</p>

  <p>Kamyonetten inip tepeyi tırmandı, Prodd'u uyandırmaya gitti. Prodd orada yoktu. Camı kırılmış mutfak kapısı rüzgârla açıldı. Bataklık sinekleri lavabonun altında birikiyordu. Kirli kuru döşeme, nem ve eski ter kokusu vardı. Bunun dışında en son geldiğinde Prodd'la topladıkları kadar düzenliydi. Bataklık sineklerinin yuvasından başka tek yeni olan şey dört köşesinden duvara asılmış bir kâğıttı. Üzerinde yazılar vardı. Yalnız, olabildiğince dikkatli bir şekilde kâğıdı oradan alıp mutfak masasının üzerinde düzeltti, iki kere çevirdi. Sonra katlayıp cebine koydu. Tekrar iç geçirdi.</p>

  <p>Keşke okumayı öğrenecek kadar duyularım olsaydı, diye düşündü.</p>

  <p>Geriye bakmadan çıkıp ormana daldı. Bir daha hiç geri gelmedi. Kamyonet güneşin altında, durumu yavaş yavaş kötüleşip paslanmaya karşı zaten az olan direnci yavaş yavaş zayıflayarak duruyor, parlak, güçlü, tuhaf gümüş kabloların etrafında parçalarına ayrılıyordu. Yorulmak bilmez enerjisini ağır ağır salınan atom enerjisinden alan alet, kanatlar olmadan uçmaya pratik bir çözüm, taşımacılık, malzeme yüklenmesi ve gezegenler arası seyahatlerde yeni bir çığırdı. Bir alık tarafından yapılmış, ayağı şişmiş bir atın yerine geçmesi için alıkça çalışır duruma getirilmiş, aptalca terk edilmiş, uyuşukça unutulmuş... Dünyanın ilk anti-yerçekimi jeneratörü.</p>

  <p>&nbsp;</p>

  <p><em>Alık.</em></p>

  <p><em>Sevgili Yanız bunu görceen bi yere asıyom buradan kaçıyom neden bu kadar çok kaldım bilmiyom Ma doğuya</em><em>, </em><em>Wmsport </em><em>pennsilvanaya gitti uzun zamandır yok bende beklemekten sıkıldım kamyoneti satcaktım yolda yardımı olsun diye ama çok kötü saplanmış şehre götürüp satamadım. Şimdi gidiyom Ma’nin öbür uçta olduğunu bildiğim sürece bir yolunu bulurum evle hiç uğraşma yetti zaten artık. Ne istiyosan al sen iyi bi çocuksun ve iyi bi arkadaş bidaha görüşene kadar hoşçakal görüşür müyüz bilmiyom tanrı seni korusun yaşlı dostun</em><em> E. </em><em>Prodd.</em></p>

  <p>&nbsp;</p>

  <p>Yalnız, mektubu Janie'ye üç hafta içinde dört kez okuttu, her okuyuş içindeki anlamsız kaynamaya yeni bir şey ekliyor gibiydi. Çoğu sessizce oldu; bazıları için Yalnız yardım istedi.</p>

  <p>Kendisi dışında bağlantı kuracabileceği tek şeyin Prodd olduğuna inanıyordu ve çocuklar insanlığın sınırındaki bu iğrenç çöplüğün diğer işgalcileriydi sadece. Prodd'u kaybetmek - sarsılmaz bir gerçeklikle yaşlı adamı bir daha görmeyeceğini biliyordu - hayatın kendisini kaybetmekti. En azından bilinçli, yönlendirilmiş, beraber yapılan her şeyin kaybıydı; bir sebzenin yaşayarak yapabileceği her şeyin ötesinde.</p>

  <p>"Bebek’e sor bakalım arkadaş neymiş."</p>

  <p>"Diyorki seni beğenip beğenmese de sevmeye devam eden kişiymiş."</p>

  <p>Ama Prodd ve karısı işlerine gelmediğinde onu defetmişlerdi, onca yıldan sonra, demek ki bunu ilk, ikinci ya da beşinci yılda da yapmaya hazırdılar, her zaman, herhangi bir zaman. Sana bunu yapmaya hazır olan birinin, bir şeyin parçası olduğunu söyleyemezsin. Fakat arkadaşlar... belki onu beğenmediler ama hep sevdiler.</p>

  <p>"Bebek’e sor acaba sevdiğin birinin gerçekten bir parçası olabilir misin."</p>

  <p>"Diyor ki yalnız kendini seversen."</p>

  <p>Yıllar önce havuz başında aldığı yara izlerini hâlâ taşıyordu. Bunu anlaması gerekirdi. Bunu anlayabilirse her şeyi anlayabileceğinden emindi. Çünkü bir an için başkası vardı, ve kendi, ve ikisinin arasındaki korumasız, telsiz, engelsiz akış; takınılacak bir tavır, yanlış anlaşılacak düşünceler, hiçbir şey olmadan, sadece birleşim.</p>

  <p>Neydi o zaman? Janie’nin söylediği neydi?</p>

  <p>Alık. Bir alık.</p>

  <p>Alık, demişti küçük kız, sadece bebeklerin sessiz konuşmalarını duyabilen yetişkin biridir. Öyleys... korkunç günde birleştiği yaratık neydi?</p>

  <p>"Bebek’e sor bakalım bebekler gibi <em>konuşabilen</em> yetişkin insan neymiş."</p>

  <p>"Bir masum, diyor."</p>

  <p>Yalnız, sessiz mırıltıları duyabilen bir alıktı. Janie ise yetişkin biri gibi konuşabilen bir masum.</p>

  <p>"Sor, bir alıkla bir masum yakınlaşırlarsa ne olurmuş."</p>

  <p>"Diyor ki eğer çok yakınlarsa masum olan masumluğu, alık olan alıklığı bırakır."</p>

  <p>Bir masum, olabilecek en güzel şey, diye düşündü. Hemen kendine sordu, Nedir bir masum hakkında bu kadar güzel olan? Cevap ilk kez neredeyse Bebeğin ki kadar çabuk geldi:</p>

  <p>Beklemektir güzel olan şey.</p>

  <p>Masumiyetin sonuna kadar beklemek. Bir alık da alıklığın sonuna kadar bekler, ama bunu yaparken çirkindir. Her biri karşılaşınca kendini sona erdirir, birleşme karşılığında.</p>

  <p>Yalnız, birden içten içe çok memnun olmuştu. Çünkü bu doğruysa, bir şeyi mahvetmek yerine bir şey yapmış olacaktı...</p>

  <p>...bunu kaybettiğinde kaybın acısı doğrulanacaktı. Proddları kaybettiğinde çektiği acı değmezdi.</p>

  <p>Ne yapıyorum ben? Ne yapıyorum ben? diye düşündü çılgınca. Kim olduğunu ve neye ait olduğunu bulmak için çabaladı, çabaladı... Bu, toplumdan dışlanmanın, iri ve <em>farklı</em> olmanın bir başka şekli mi?</p>

  <p>"Bebek’e sor bakalım, sürekli ne olduklarını ve neye ait olduklarını bulmaya çalışan insanlar ne tür insanlarmış."</p>

  <p><em>"Her</em> tür, diyor."</p>

  <p>"Ne türüm," diye fısıldadı Yalnız, "ben o zaman?"</p>

  <p>Tam bir dakika sonra bağırdı, <em>"Ne türüm?"</em></p>

  <p>"Sus biraz. Nasıl söyleyeceğini bilmiyor... ah... işte. Diyor ki, o çözümleyici bir beyin, ben beden, kızlar kollar ve bacaklar ve sen de kafaymışsın. 'Ben' hepimiziz, diyor."</p>

  <p>"Ben aitim. Ben aitim. Senin, senin ve senin bir parçanım."</p>

  <p>"Kafa, şaşkın."</p>

  <p>Yalnız, kalbinin patlayacağını sandı. Hepsine baktı, teker teker: kollar uzanıp yetişmek için, beden ilgilenip tamir etmek için, beyinsiz ama hatasız bir bilgisayar ve - bunu yönetecek bir kafa.</p>

  <p>"Büyüyeceğiz, Bebek. Daha yeni doğduk!"</p>

  <p>"Senin hayatınla değil, diyor. Böyle bir kafayla değil. Pratik olarak <em>her şeyi</em> yapabiliriz ama büyük olasılıkla yapmayacağız. Biz bir şeyiz, diyor, tamam, ama o şey bir alık."</p>

  <p>Yalnız, böylece kendini tanımaya başladı; ve kendinden önce bunu yapan bir avuç insan gibi, bu zirvede engebeli bir dağ eteği buldu.</p>
</body>
</html>