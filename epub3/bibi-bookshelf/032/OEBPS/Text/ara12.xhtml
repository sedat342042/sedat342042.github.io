<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <p class="ara">KIYAMET KİTABI DEŞİFRESİNDEN<br/>(032631-034122)</p>

  <p class="girintisiz">21 Aralık 1320 (eski takvim). Peder Roche iniş yerini bilmiyor. Gawyn ile karşılaştığı yere götürdü beni, ama orada durmak bile hafızamı canlandırmadı. Anlaşılan Gawyn onunla iniş yerinden epey uzaklaştıktan sonra karşılaşmış, o sırada ben tamamen yüksek ateşin etkisindeydim.</p>

  <p>Bugün anladım ki tek başıma iniş yerini bulamayacağım. Orman çok büyük, üstelik açıklıklarla, meşe ağaçları ve söğüt kümeleriyle dolu ve kar yağdığı için de hepsi birbirine benziyor. İniş yerini sandığın haricinde başka bir şeyle işaretlemeliydim.</p>

  <p>Gawyn’in bana iniş yerini bulması gerekecek, ama henüz geri dönmedi. Rosemund Courcy’nin yarım günlük yol olduğunu söyledi, ama yağmur yüzünden herhalde geceyi orada geçirir.</p>

  <p>Geri döndüğümüzden beri şiddetli bir yağmur yağıyor. Sanırım buna sevinmeliyim, çünkü karı eritiyor, ama dışarı çıkıp iniş yerini bulmamı da engelliyor.Üstelik evi de buz gibi soğutuyor. Herkes pelerinine sarılıp ateşin başına toplanıyor.</p>

  <p>Ya köylüler ne yaparlar? Kulübeler rüzgarı bile engellemiyor, içine girdiğim kulübede battaniye bile yoktu. Kelimenin tam anlamıyla donuyorlardır. Rosemund dedi ki kahyanın söylediğine bakılırsa, Noel gecesine kadar yağmur devam edecekmiş.</p>

  <p>Rosemund ormandaki aksi tavırları için benden özür diledi. “Kardeşime kızmıştım,” dedi.</p>

  <p>Tavırlarının Agnes ile hiçbir ilgisi yoktu -onu kızdıran şey nişanlısını Noel için davet etmeleriydi. Rosemund ile baş başa kaldığımız zaman evliliği onu neden endişelendirdiğini sordum.</p>

  <p>İğnesine iplik geçirirken, “Bunu babam ayarladı,” dedi. “Martin Yortusu’nda nişanlandık. Paskalya’da da evleneceğiz.”</p>

  <p>“Senin rızanla mı oldu?” diye sordum.</p>

  <p>“Uygun bir birleşme,” dedi. “Sir Bloet yüksek bir mevkide. Arazileri de babamınkilerle yan yana.”</p>

  <p>“Onu beğeniyor musun?”</p>

  <p>İğnesini gergefe gerili ketene batırdı. “Babam bana bir zarar gelmesine asla izin vermez,” dedi ve ipliği çekti.</p>

  <p>Başka bir şey anlatmadı. Agnes’ın ağzından da sadece Sir Bloet’nin iyi biri olduğundan ve ona nişan hediyeleri dahilinde gümüş bir para verdiğinden başka bir laf alamadım.</p>

  <p>Agnes’ın aklı dizinde olduğu için bana başka bir şey anlatmadı. Dönüş yolunun yarısında dizinden yakınmayı bırakmıştı, ama attan iner inmez abartılı biçimde topallamaya başladı. Kızın ilgi çekmeye çalıştığını sandım, ama eski yarasının kabuğu tamamen kalkmış. Etrafı da kızarıp şişmiş.</p>

  <p>Yarasını yıkadım, bulabildiğim temiz bir bezle sardım (korkarım Imeyne’nin başörtülerinden biriydi, yatağın ucundaki sandıkta buldum). Sonra kızcağızı ateşin karşısına oturttum. Ama endişeliyim. Yara mikrop kaparsa, durum ciddileşebilir. 1300’lerde hiç antibiyotik yok.</p>

  <p>Eliwys de endişeli. Gawyn’in bu gece dönmesini bekledi, bütün gün paravanın yanında durup dışarıya baktı. Gawyn’e karşı ne hissettiğini çözemedim. Bazen, onu sevdiğini düşünüyorum ve ikisi için korkuyorum. Zina kilisenin gözünde büyük, genellikle de tehlikeli bir günah. Ama çoğu zaman Gawyn’in aşkının karşılıksız olduğuna, Eliwys’in kocası için endişe ettiğine inanıyorum.</p>

  <p>Saf, ulaşılmaz kız saray aşk öykülerinin başkahramanıydı, ama Gawyn’in onun aşkından emin olmadığı belli. Beni ormanda bulup kurtardı ve uydurduğu haydut hikayesi de sırf Eliwys’i etkileme girişimiydi (kılıçlı baltalı yirmi hain olsaydı, gerçekten de çok etkileyici olurdu). Eliwys’in kalbini kazanmak için her şeyi yapar. Ve Lady Imeyne de durumu biliyor. Bence onu bu yüzden Courcy’e gönderdi.</p>
</body>
</html>