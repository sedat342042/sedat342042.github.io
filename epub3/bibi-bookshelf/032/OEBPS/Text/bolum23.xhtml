<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>23</h2>

  <p class="girintisiz">Kivrin Agnes’ın elinden tutup samanlığın emniyetine sığınmaya gitti. Adamlar gidinceye kadar saklanmalıydı. Agnes, “Nereye gidiyoruz?” diye sordu.</p>

  <p>Kivrin hızla Sir Bloet’nin sandık taşıyan iki uşağının etrafından dolaştı. “Tavanarasına.”</p>

  <p>Agnes aniden durdu. “Yatmak istemiyorum ben,” diye bağırdı. “Yorulmadım ki.”</p>

  <p>Avlunun diğer ucundan biri seslendi. “Lady Katherine!”</p>

  <p>Kivrin Agnes’ı kucağına alıp hızlı hızlı samanlığa doğru yürüdü. “Yorgun değilim ben!” diye ciyakladı Agnes. “Değilim!”</p>

  <p>Rosemund koşup yanına geldi. “Lady Katherine! Beni duymadın mı? Annem seni istiyor. Piskoposun elçisi gidiyor.” Kivrin’in kolunu tutup onu eve doğru döndürdü.</p>

  <p>Eliwys hâlâ kapıda duruyor, onlara bakıyordu. Elçi dışarı çıkmış, Eliwys’in yanında sırtında kırmızı peleriniyle duruyordu. Kivrin Imeyne’yi göremedi. Herhalde içeride Kivrin’in eşyalarını topluyordu.</p>

  <p>Rosemund Kivrin’i eve doğru götürürken, “Piskoposun elçisinin Bernecestre’deki manastırda acil bir işi çıktı,” dedi, “Sir Bloet de onunla birlikte gidiyor.” Kivrin’e mutlulukla bakıp gülümsedi. “Sir Bloet Courcy’e kadar onlara refakat edecekmiş, bu gece orada kalıp yarın Bernecestre’de olacaklarmış.”</p>

  <p>Bernecestre. Bicester. En azından Godstow’a gitmiyordu. Ama Godstow yollarının üzerindeydi. “Ne işi?”</p>

  <p>Rosemund, önemsizmiş gibi, “Bilmiyorum,” dedi. Kivrin kız için önemsiz olduğunu düşündü. Sir Bloet gidiyordu, önemli olan da buydu. Rosemund neşeyle hizmetkarların, eşyaların ve atların arasından geçip annesine doğru yürüdü.</p>

  <p>Elçi hizmetkarlarından biriyle konuşuyor, Eliwys de çatık kaşlarla onu izliyordu. Şimdi arkasını dönüp hızla ahırın açık kapılarının ardına girerse, ikisi de onu göremezdi, ama Rosemund hâlâ kolundan tutmuş çekiyordu.</p>

  <p>“Rosemund, samanlığa dönmem gerekiyor. Pelerinimi orada bı. ..”</p>

  <p>“Anne!” Agnes annesine doğru atıldı, neredeyse bir ata çarpacaktı. Hayvan kişneyip başını sertçe salladı, uşaklardan biri dizginlerine atıldı.</p>

  <p>Rosemund, “Agnes!” diye bağırdı ve Kivrin’in kolunu bıraktı, ama artık çok geçti. Eliwys ile elçi onu görmüş, yanlarına doğru gelmeye başlamışlardı.</p>

  <p>Eliwys kızını yakalayıp kendine çekti. “Atların arasında dolaşmamalısın.”</p>

  <p>“Köpeğim öldü.”</p>

  <p>“Bu koşmak için bir sebep değil,” dedi Eliwys. Kivrin kadının kızının söylediğini duymadığını anladı. Eliwys elçiye döndü.</p>

  <p>“Kocanıza ödünç aldığımız atlar için müteşekkir olduğumuzu bildirin, biz Bemecestre’ye giderken atlarımız dinlensin,” dedi. O da aklı başka yerdeymiş gibi konuşuyordu. “Courcy’den atları bir uşakla gönderirim.”</p>

  <p>Agnes annesinin eteğini çekti. “Köpeğimi görmek ister misin?”</p>

  <p>“Sus,” dedi Eliwys.</p>

  <p>“Katibim bugün bizimle gelmiyor,” dedi. “Maalesef dün eğlenceyi fazla kaçırmış, şimdi fazla içmesinin acısını çekiyor. Affınızı diliyorum, hanımefendi, bugün burada kalsın, yarın iyileşince ardımızdan gelir.”</p>

  <p>Eliwys, “Elbette kalabilir,” dedi. “Onun için yapabileceğimiz bir şey var mı? Kocamın annesi…”</p>

  <p>“Yok. Kendi haline bırakın. Baş ağrısının en iyi ilacı uykudur. Akşama iyileşir.” Kendisi de eğlenceyi fazla kaçırmış gibi görünüyordu. Başı çatlayacak kadar ağrıyormuş gibi gergin ve dalgındı. O aristokrat yüzü parlak sabah aydınlığında grimsiydi. Titreyerek pelerinine sarındı.</p>

  <p>Kivrin’e doğru dürüst bakmamıştı. Kivrin, bu telaş arasında Lady Imeyne’ye verdiği sözü unutmuş olabilir mi, diye düşündü. Imeyne’nin hâlâ Roche’u azarlamakla meşgul olmasını ve birden ortaya çıkıp elçiye hatırlatmamasını umarak, korkuyla avlu kapısına baktı.</p>

  <p>“Keşke kocam da burada olsaydı,” dedi Eliwys, “sizi daha iyi ağırlayabilseydik. Kocam …”</p>

  <p>Elçi sözünü kesti. “Uşaklarıma bakmalıyım.” Elini uzattı. Eliwys tek dizinin üstüne çöküp adamın yüzüğünü öptü. O ayağa kalkamadan, elçi ahıra doğru gitmeye başlamıştı bile. Eliwys adamın arkasından endişeyle baktı.</p>

  <p>Agnes, “Onu görmek istemiyor musun?” diye sordu.</p>

  <p>“Şimdi olmaz,” dedi Eliwys. “Rosemund, Sir Bloet ile Lady Yvolde’ye veda etmen gerek.”</p>

  <p>Agnes, “Çok soğumuş,” dedi.</p>

  <p>Eliwys Kivrin’e döndü. “Lady Katherine, Lady Imeyne nerede, haberin var mı?”</p>

  <p>Rosemund, “Kilisede kaldı,” dedi.</p>

  <p>“Herhalde hâlâ dua ediyordur” dedi Eliwys. Parmaklarının ucunda yükselip kalabalık avluya baktı. “Nerede bu Maisry?”</p>

  <p>Kivrin, saklanıyordur, diye düşündü. Ben de öyle yapsam iyi olacak.</p>

  <p>Rosemund sordu: “Gidip aramamı ister misin?”</p>

  <p>“Hayır. Sen git Sir Bloet’ye veda et. Lady Katherine, gidip Imeyne’yi kiliseden getir de piskoposun elçisini uğurlasın. Rosemund, neden şurada durmuyorsun? Nişanlına veda etmen lazım.”</p>

  <p>Kivrin, “Gidip Lady Imeyne’yi bulayım,” dedi. Bir yandan da geçitten geçerim, hâlâ kilisedeyse, kulübelerin arkasına saklanır, ormana girerim diye düşünüyordu.</p>

  <p>Gitmek üzere döndü. Sir Bloet’nin hizmetkarlarından ikisi ağır bir sandıkla mücadele ediyorlardı. Tam önünde küt diye yere bıraktılar. Sandık yan tarafına devrildi. Kivrin geriledi, atların arka taraflarından uzak durmaya çalışarak etraflarından dolaştı.</p>

  <p>“Dur, bekle!” Rosemund ona yetişti. Kolunu tuttu. “Sir Bloet’ye veda ederken sen de gel.”</p>

  <p>“Rosemund…” Kivrin geçide doğru baktı. Her an Lady Imeyne elinde dua kitabıyla avluya girebilirdi.</p>

  <p>“Lütfen,” dedi Rosemund. Benzi atmıştı, korkuyor gibiydi.</p>

  <p>“Rosemund…”</p>

  <p>“Bir dakikadan fazla sürmez, sonra büyükannemi getirmeye gidebilirsin.” Kivrin’i ahıra doğru sürükledi. “Gel. Hazır yengesi yanındayken.”</p>

  <p>Sir Bloet atının eyerlenmesini seyrederken bir yandan da şahane bir başörtüsü olan kadınla konuşuyordu. Kadının örtüsü bu sabah da muazzamdı ama aceleyle başına geçirdiği de belliydi. Epeyce yana kaymıştı.</p>

  <p>“Elçinin o acil işi neymiş?” diyordu.</p>

  <p>Sir Bloet çatık kaşlarıyla başını iki yana salladı, sonra Rosemund’a gülümsedi ve ona doğru geldi. Kız Kivrin’in koluna sıkıca tutunup geriledi.</p>

  <p>Sir Bloet’nin yengesi başındaki örtüyü sallayarak Rosemund’a selam verdikten sonra devam etti. “Bath’tan haber mi gelmiş?”</p>

  <p>“Dün gece de bu sabah da hiç haberci gelmedi,” dedi.</p>

  <p>“Haber gelmediyse, neden ilk geldiğinde bu acil işinden hiç söz etmedi?” dedi yenge.</p>

  <p>Sir Bloet sabrı tükenmiş gibi, “Bilmiyorum,” dedi. “Dur. Nişanlıma veda edeyim.” Rosemund’un eline uzandı. Kivrin kızın elini çekmemek için nasıl bir çaba harcadığını gördü.</p>

  <p>Sertçe, “Hoşça kalın, Sir Bloet,” dedi.</p>

  <p>“Kocandan böyle mi ayrılacaksın? Ona bir veda öpücüğü vermeyecek misin?”</p>

  <p>Rosemund bir adım attı ve yanağına bir öpücük kondurduktan sonra hemen uzanamayacağı mesafeye çekildi. “Verdiğiniz broş için çok teşekkür ederim,” dedi.</p>

  <p>Bloet gözlerini kızın beyaz yüzünden pelerininin yakasına indirdi. Broşa parmağıyla dokundu ve “Sevdiğim dostumun yerindesin,” dedi.</p>

  <p>Agnes koşarak yanlarına geldi. Bir yandan da bağırıyordu. “Sir Bloet! Sir Bloet.” Bloet kızı kucaklayıp havaya kaldırdı.</p>

  <p>“Hoşçakal demek için geldim,” dedi Agnes. “Köpeğim öldü.”</p>

  <p>Bana bir öpücük verirsen,“düğün hediyesi olarak sana bir köpek getiririm,” dedi.</p>

  <p>Agnes kollarını adamın boynuna dolayıp kırmızı yanaklarından şapırtıyla öptü.</p>

  <p>Sir Bloet Rosemund’a bakarak, “Sen öpmekte ablan gibi cimrilik etmiyorsun,” dedi. Agnes’ı yere bıraktı. “Sen de kocana iki öpücük verecek misin?”</p>

  <p>Rosemund karşılık vermedi.</p>

  <p>Sir Bloet birkaç adım atıp broşa dokundu. ‘“<i>Io suiicien Iui dami ama</i>’” dedi. Ellerini kızın omuzlarına koydu. “Broşumu her taktığında beni düşün.” Eğilip kızı boynundan öptü.</p>

  <p>Rosemund ondan kaçmaya çalışmadı, ama kanı yüzünden çekildi.</p>

  <p>Sir Bloet kızı bıraktı. Sanki tehdit eder gibi, “Paskalya’da seni almaya geleceğim,” dedi.</p>

  <p>“Bana kara bir köpek getirecek misin?”</p>

  <p>Lady Yvolde yanlarına geldi. “Hizmetkarlarınız seyahat pelerinimi ne yapmışlar?”</p>

  <p>Rosemund, “Ben gidip getireyim,” deyip Kivrin’i de peşinden sürükleyerek eve koştu.</p>

  <p>Sir Bloet’nin yanından uzaklaşır uzaklaşmaz Kivrin, “Lady Imeyne’yi bulmam gerek,” dedi. “Bak, neredeyse gitmek üzereler.”</p>

  <p>Doğruydu. Hizmetkarlar, sandıklar ve atlar bir kafile oluşturmuşlardı. Cob da avlu kapısını açmıştı.Üç kralın önceki gece bindikleri atlara sandıklarla heybeler yüklenmiş, dizginleri birbirine bağlanmıştı. Sir Bloet’nin yengesi ile kızları çoktan atlarına binmişlerdi. Piskoposun elçisi Eliwys’in kısrağının yanında durmuş eyerini sıkılaştırıyordu.</p>

  <p>Sadece birkaç dakika, diye düşündü Kivrin. Bırak kilisede biraz daha kalsın, birkaç dakika sonra gitmiş olacaklar.</p>

  <p>“Annen Lady Imeyne’yi bulmamı söyledi.”</p>

  <p>Rosemund, “Önce benimle salona gelmelisin.” Kivrin’in kolunu tutan elleri hâlâ titriyordu.</p>

  <p>“Rosemund, vakit yok. …”</p>

  <p>“Lütfen,” dedi. “Ya içeri gelip de beni bulursa?”</p>

  <p>Kivrin, Sir Bloet’nin boynundan nasıl öptüğünü hatırladı. “Seninle geleceğim” dedi, “ama acele etmeliyiz.”</p>

  <p>Avluyu koşarak geçtiler, kapıdan içeri girdikleri zaman şişman keşişe rastladılar. Rosemund’un odasından iniyordu ve kızgın bir hali vardı ya da akşamdan kalmaydı. İkisine de dönüp bakmadan dışarı çıktı.</p>

  <p>Salonda kimse yoktu. Masanın üstünde hâlâ kupalar, et tabakları duruyor, kendi haline bırakılmış ateş tüterek yanıyordu.</p>

  <p>“Lady Yvolde’nin pelerini çatı katında,” dedi Rosemund. “Beni bekle.” Basamakları Sir Bloet arkasından geliyormuş gibi koşarak çıktı.</p>

  <p>Kivrin paravanların yanına gidip dışarı baktı. Meydana açılan geçidi göremiyordu. Elçi bir eli eyer kaşında, atın yanında durmuş, üzerine doğru eğilmiş keşişin anlattıklarını dinliyordu. Kivrin odanın kapalı kapısına bakıp düşündü. Acaba katip gerçekten içkiden mi rahatsızlanmıştı, yoksa elçiyle arası mı açılmıştı? Keşişin hareketlerinden kızgın olduğu belliydi.</p>

  <p>Rosemund, “İşte,” dedi. Bir eliyle pelerini tutup, diğer eliyle merdivene tutunarak aşağı indi. “Bunu Lady Yvolde’ye götür. Bir dakikanı bile almaz.”</p>

  <p>İşte Kivrin’in beklediği fırsat da buydu. “Götürürüm.” Ağır pelerini Rosemund’dan aldı. Dışarı çıkar çıkmaz pelerini ilk karşısına çıkan uşağa verip Sir Bloet’nin ablasına vermesini söyleyecek ve sonra doğruca geçide gidecekti. Lütfen kilisede birazcık daha kalsın, diye dua etti. Lütfen meydana çıkabileyim. Kapıdan dışarı adımını atar atmaz Lady Imeyne ile burun buruna geldi.</p>

  <p>Imeyne kollarındaki pelerine baktı. “Sen neden hazır değilsin daha? Senin pelerinin nerede?”</p>

  <p>Kivrin gözucuyla piskoposun elçisine baktı. İki eliyle eyere tutunmuş, ayağını Cob’un kavuşturduğu ellerine basıyordu. Keşiş atına binmişti bile.</p>

  <p>“Benim pelerinim kilisede kalmış,” dedi. “Hemen gidip alayım.”</p>

  <p>“Zaman yok. Gidiyorlar.”</p>

  <p>Kivrin gözlerini çaresizce avluda gezdirdi, ama hepsi de uzaktaydılar: Eliwys ahırın önünde Gawyn’le birlikte duruyordu, Agnes heyecanlı heyecanlı Sir Bloet’nin yeğenine bir şeyler anlatıyordu, Rosemund ortalarda yoktu, herhalde hâlâ evin içinde saklanıyordu.</p>

  <p>“Lady Yvolde pelerinini getirmemi istedi de.”</p>

  <p>“Maisry götürür. Maisry!”</p>

  <p>Kivrin içinden dua etti, lütfen ortaya çıkmasın.</p>

  <p>Imeyne “Maisry!” diye bağırdı. Kız kulağını tutarak mutfaktan dışarı çıktı. Lady Imeyne pelerini Kivrin’in kollarından çekip aldı ve Maisry’nin kucağına attı. “Burnunu çekmeyi bırak da şunu Lady Yvolde’ye götür.”</p>

  <p>Kivrin’in bileğinden tutup piskoposun yanına götürdü. “Kutsal babamız, Lady Katherine’i unuttunuz. Godstow’a götüreceğinizi vaat etmiştiniz.”</p>

  <p>“Godstow’a gitmiyoruz.” Piskopos güçbela eyere oturdu. “Bernecestre’ye gidiyoruz.”</p>

  <p>Gawyn Gringolet’e binmiş, kapıya doğru gidiyordu. O da onlarla gidiyor, dedi içinden. Belki Courcy yolunda onu iniş yerine gitmeye ikna edebilirim. Ya da yerini söylemeye ikna ederim. Bir fırsatını bulup kaçar ve kendim bulurum.</p>

  <p>“Bernecestre’ye kadar sizinle gelse, sonra bir keşiş onu Godstow’a kadar götürse, olmaz mı? Manastırına dönmesini istiyorum.”</p>

  <p>Piskoposun elçisi dizginleri eline aldı. “Vaktimiz yok,” dedi.</p>

  <p>Imeyne adamın kırmızı cübbesini tuttu. “Neden böyle birdenbire gidiyorsunuz? Sizi gücendirdik mi?”</p>

  <p>Elçi Kivrin’in atının yularını tutan keşişe baktı. “Hayır.” Imeyne’nin başının üstünden adama belli belirsiz bir işaret yaptı. Kadının cübbesini tutan eline bakarak, “<i>Dominus vobiscum, et cum spiritu tuo</i>,” diye mırıldandı.</p>

  <p>“Ya yeni papaz ne olacak?”</p>

  <p>“Size papazlık etmesi için katibimi bırakıyorum,” dedi.</p>

  <p>Kivrin, yalan söylüyor, diye düşündü ve sertçe adamın suratına baktı. Elçi keşişle yine gizlice bakışınca, Kivrin belki de bu telaşın sebebi sadece bu ihtiyar dırdırcı kadından kaçmaktır, diye düşündü.</p>

  <p>“Katibinizi mi?” Imeyne memnun olmuştu, adamın eteğini bıraktı.</p>

  <p>Elçi atını mahmuzladı, avluyu geçti. Agnes’a çarpmaktan son anda kurtuldu. Kız kaçıp Kivrin’e koştu ve başını eteklerinin arasına soktu. Keşiş, Kivrin’in kısrağına binip adamın peşinden gitti.</p>

  <p>Lady Imeyne arkasından, “Tanrı sizinle olsun, Yüce Peder,” diye seslendi, ama adam kapıdan çıkmıştı bile.</p>

  <p>Arkalarından diğerleri de yola çıktılar. Gawyn Eliwys’in fark etmesi için en arkaya kalıp atını dörtnala kaldırdı. Ve Kivrin’i Godstow’a götürmemiş, iniş yerinden uzaklaştırmamışlardı.Öyle rahatladı ki Gawyn’in onlarla birlikte gitmesine bile üzülmedi. Courcy yarım günlük yoldu. Bu gece bile dönebilirdi.</p>

  <p>Herkes rahatlamış gibiydi, belki sadece Noel ertesinin rehavetiydi, ne de olsa dün sabahtan beri herkes ayaktaydı. Kimse kirli tabaklar ve yarısı boşalmış servis kaplarıyla dolu sofraları toplamaya kalkışmadı. Eliwys kendini koltuğa bıraktı, kollarını yanlardan aşağı sarkıttı ve kayıtsızca masaya baktı. Birkaç dakika sonra Maisry’e seslendi. Kız cevap vermeyince bir daha seslenmedi. Başını sandalyenin oymalı sırtına yaslayıp gözlerini kapadı.</p>

  <p>Rosemund uzanmak için çatı katına çıktı. Agnes da ocağın karşısında Kivrin’in yanına oturup başını kucağına koydu, çıngırağıyla oynamaya başladı.</p>

  <p>Yalnızca Lady Imeyne rehavete kapılmayı reddetti. “İbadetleri yeni papazımın yaptırmasını istiyorum,” dedi. Rosemund’un odasının kapısını çalmak için yukarı çıktı.</p>

  <p>Eliwys gözlerini açmadan tembelce itiraz edip, elçinin katibin rahatsız edilmemesini tembihlediğini söylediyse de, Imeyne kapıyı birkaç kere sertçe çaldı ama karşılık alamadı. Birkaç dakika bekleyip bir daha çaldıktan sonra aşağı indi. Merdivenin dibinde diz çöküp dua kitabını okumaya başladı. Çıkar çıkmaz adamın yolunu kesmek için gözlerini kapıdan ayırmıyordu.</p>

  <p>Agnes parmağıyla çıngırağına vururken, ağzını açarak esnedi.</p>

  <p>“Neden çatıya çıkıp ablanın yanına yatmıyorsun?”</p>

  <p>Agnes doğrulup oturdu. “Yorgun değilim ki. Haydi, babasının ormana gitme dediği kıza ne olmuş, anlat.”</p>

  <p>“Anlatırım ama yatarsan,” dedi Kivrin. Masala başladı. Agnes ancak iki cümle dayanabildi.</p>

  <p>Agnes’ın köpeği Kivrin’in aklına ancak akşamüstü geldi. Herkes, hatta papazdan ümidini kesip yatmaya giden Lady Imeyne bile uykuya dalmıştı. Bir ara Maisry de gelip masalardan birinin altına girip kıvrılmıştı. Gürültüyle horluyordu.</p>

  <p>Kivrin dizlerini Agnes’ın başının altından usulca çekip yavruyu gömmeye gitti. Avlu boştu. Meydanın ortasındaki ateş hâlâ tütüyordu, ama etrafında kimse kalmamıştı. Herhalde köylüler de akşamüstü şekerlemesi yapıyorlardı.</p>

  <p>Blackie’nin cesedini çıkarıp tahta bir kürek almak için ahıra girdi. İçerde sadece Agnes’ın midillisi kalmıştı. Kivrin çatık kaşlarla hayvana bakıp, katibin elçinin ardından Courcy’ye nasıl gideceğini düşündü. Belki adam yalan söylememişti, istesin istemesin, katip buranın yeni papazı olacaktı.</p>

  <p>Kivrin yavrunun katılaşmış cesediyle küreği alıp kiliseye gitti, binanın kuzey tarafına dolaştı. Yavruyu yere bırakıp sertleşmiş karı kırmaya başladı.</p>

  <p>Toprak taş gibi sertti. İki ayağıyla birden üstüne basmasına rağmen, kürekle bir çentik bile açamadı. Tepeye ormanın başladığı yere doğru tırmandı, bir dişbudak ağacının dibindeki karı kazdı ve yavruyu gevşek funda toprağına gömdü.</p>

  <p>Agnes’a yavruya bir Hıristiyan cenazesi yaptığını söyleyebilmek için “<i>Requeiscat in pace</i>,” dedikten sonra tepeden aşağı indi.</p>

  <p>Keşke Gawyn şimdi çıkıp gelseydi. Hazır herkes uykudayken, iniş yerine götürmesini isteyebilirdi. Ağır ağır meydana doğru yürürken at sesi duymak için kulak kabarttı. Herhalde Gawyn ana yoldan gelirdi. Küreği domuz ağılının dallardan örülmüş çitine dayadıktan sonra evin etrafından dolaşıp avlu kapısına gitti, ama yine bir ses duyamadı.</p>

  <p>Öğleden sonra saatlerinin aydınlığı solmaya yüz tutmuştu. Gawyn yakında gelmezse, hava iniş yerine gidilemeyecek kadar kararacaktı. Yarım saat sonra Peder Roche akşam ibadeti için çan çalacak ve herkesi uyandıracaktı. Ama ne zaman dönerse dönsün, Gawyn’in atının bakımını yapması gerekecekti. O sırada gizlice ahıra girip, sabah iniş yerine götürmesini isteyebilirdi Gawyn’den.</p>

  <p>Belki de yerini söyleyiverir, kendi başına bulabilmesi için bir harita çizerdi. Böylece ormana Gawyn’le gitmek zorunda kalmazdı. Lady Imeyne Gawyn’i randevu günü bir işe koşacak olursa, atlardan birini alıp kendi başına gidebilirdi.</p>

  <p>Üşüyünceye kadar kapıda durdu, sonra duvarın kenarından domuz ağılına gidip avluya girdi. Avlu hâlâ boştu, ama Rosemund sırtında peleriniyle evin girişindeydi.</p>

  <p>“Neredeydin?” dedi. “Her yerde seni aradım. Katip…”</p>

  <p>Kivrin’in yüreği ağzına geldi. “Ne var? Gidiyor mu yoksa?” Adam ayılmıştı ve yola çıkmaya hazırdı. Lady Imeyne de adamı kendisini Godstow’a götürmeye ikna etmişti.</p>

  <p>Rosemund “Hayır,” deyip salona girdi. Burada da kimse yoktu. Eliwys ile Imeyne herhalde yukarıda katibin yanındaydılar. Rosemund broşunu çıkardı, pelerinini sırtından attı. “Adam rahatsızlandı. Peder Roche seni aramaya gönderdi beni.” Merdivenlerden yukarı çıkmaya başladı.</p>

  <p>“Rahatsızlandı mı?” diye sordu Kivrin.</p>

  <p>“Evet. Büyükannem Maisry ile yemesi için bir şeyler göndermiş.”</p>

  <p>Kivrin merdivene tırmanırken içinden, ve adamı işe koşmak için tabii, dedi. “Maisry de adamı hasta halde mi bulmuş?”</p>

  <p>“Evet. Ateşi varmış.”</p>

  <p>Kivrin kaşlarını çattı. Adam akşamdan kalma, diye düşündü. Ama Lady Imeyne tanıyamasa bile, Roche içkinin etkilerini görünce mutlaka tanırdı.</p>

  <p>Aklına korkunç bir fikir geldi. Adam benim yattığım yatakta yatıyordu, dedi içinden. Benim virüsüm mü bulaştı yoksa?</p>

  <p>“Nasıl belirtiler var?”</p>

  <p>Rosemund kapıyı açtı.</p>

  <p>Küçük odada çok az yer kalmıştı. Peder Roche yatağın yanındaydı, Eliwys biraz arkasında duruyordu, elini Agnes’ın başına koymuştu. Maisry pencerenin önünde çömelmişti. Lady Imeyne de yatağın ayakucunda ilaç sandığının yanında diz çökmüş, pis kokan lapalarından biriyle uğraşıyordu. Odada başka bir koku daha vardı, mide bulandıran bir koku ve öyle güçlüydü ki hardal ve pırasalı lapanın kokusunu bile bastırmıştı.</p>

  <p>Agnes hariç herkes korkmuş gibiydi. Agnes meraklı ve ilgili görünüyordu. Kivrin, tıpkı Blackie’ye yaptığı gibi, diye düşündü. Adam öldü, benim hastalığıma yakalandı ve öldü. Ama çok saçmaydı bu. Aralık ayının ortasından beri buradaydı. Bu da kuluçka süresinin iki hafta olduğu anlamına gelirdi ve ondan başka kimseye bulaşmamıştı. Ne Peder Roche’a, ne Eliwys’e. Hastayken sürekli yanındalardı.</p>

  <p>Katibe baktı. Yatakta arkasında içgömleğiyle üstü açık halde yatıyordu. Bacakları çıplaktı. Giysilerinin geri kalanı yatağın ayakucuna itilmişti, mor pelerini yere doğru sarkmıştı. Gömleği sarı ipektendi, bağcıkları çözülmüş, göğsü açıktaydı. Ama Kivrin adamın kılsız derisini de, kollarındaki ermin şeritleri de fark etmedi. Adam çok hastaydı. Ben hiç bu kadar kötü olmadım, diye düşündü.Ölüm döşeğindeyken bile.</p>

  <p>Yatağın yanına gitti. Ayağı yarı yarıya dolu bir şarap testisine çarptı. Testi yuvarlanıp yatağın altına girdi. Katip irkildi. Yatağın başucunda ağzı mühürlü bir testi daha duruyordu.</p>

  <p>Lady Imeyne taş kasede bir şeyler ezerken, “Ağır yemeklerden fazla kaçırdı,” dedi. Ama bunun yemek zehirlenmesi olmadığı çok açıktı. Testilere rağmen, aşırı alkol de değildi sebep. Bu adam hasta, diye düşündü. Hem de çok hasta.</p>

  <p>Açık ağzından hızlı hızlı nefes alıyor, dili dışarıya sarkmış halde zavallı Blackie gibi soluyordu. Dili kırmızıydı ve şişmişti. Benzi koyu kırmızıydı. Yüzünde dehşete kapılmış gibi çarpık bir ifade vardı.</p>

  <p>Yoksa zehirlenmiş miydi? Piskoposun elçisi gitmekte o kadar acele etmişti ki neredeyse Agnes’ı ezecekti. Eliwys’e de katibi rahatsız etmemelerini söylemişti. 1300’lerde kilise böyle şeyler yapardı, değil mi? Manastır ve katedrallerdeki esrarlı ölümler…</p>

  <p>Ama bunun hiçbir anlamı yoktu. Bütün mesele katibin durumunu gıda zehirlenmesi, karın zarı iltihabı, ya da insanları Ortaçağ’da öldüren diğer onlarca açıklanamaz şeyden biri gibi göstermekse, piskoposun elçisiyle keşiş yola telaşla çıkmaz ve kurbanı rahatsız etmemelerini emretmezlerdi. Lady Imeyne’nin Peder Roche’a yapmak istediği gibi, adamı azledebilecekken, elçi neden emrindeki adamını zehirlesindi ki?</p>

  <p>Lady Eliyws sordu: “Kolera mı acaba?”</p>

  <p>Kivrin belirtilerini hatırlamaya çalışırken, içinden hayır diye geçirdi. Akut ishal ve kusma ile birlikte yoğun sıvı kaybı. Dehidrasyon, morarma, aşırı susama.</p>

  <p>“Susadınız mı?” diye sordu.</p>

  <p>Katip duyduğunu gösteren bir hareket yapmadı. Şiş gibi duran gözleri aralıktı.</p>

  <p>Kivrin elini adamın alnına koydu. Katip hafifçe irkildi, kızarmış gözlerini kırpıştırıp açtı, sonra kapadı.</p>

  <p>“Ateşten yanıyor,” dedi. Bir yandan da kolera bu kadar yüksek ateşe yol açmaz, diye düşünüyordu. “Bana ıslak bir bez getirin.”</p>

  <p>Eliwys “Maisry!” dedi, ama Rosemund elinde muhtemelen Kivrin için kullandıkları aynı kirli paçavrayla yanında bitiverdi.</p>

  <p>Hiç olmazsa nemliydi. Kivrin katibi izleyerek bezi dikdörtgen biçiminde katladı. Adam hâlâ hızlı hızlı soluyordu ve bezi alnına koyunca canı yanmış gibi yüzünü buruşturdu. Ellerini karnına götürdü. Apandisit mi? Olamazdı, genelde apandisite düşük ateş eşlik ederdi. Tifoda ateş kırk dereceye kadar çıkabilirdi, ama böyle hemen değil. Dalak büyümesine de sebep olur, bu da karın ağrısı yapardı.</p>

  <p>“Canınız mı acıyor?” diye sordu. “Nereniz ağrıyor?”</p>

  <p>Gözleri tekrar aralandı, elleri huzursuzca örtünün üstünde gezindi. Bu yüksek ateş, bu huzursuz hareketler tifo belirtisiydi, ama ancak hastalığın sekizinci ya da dokuzuncu günündeki son safhasında görülürdü. Yoksa papaz geldiğinde hasta mıydı?</p>

  <p>Geldiklerinde atından inerken tökezlemiş, keşiş onu tutmak zorunda kalmıştı. Ama akşam haddinden fazla yiyip içmiş,Maisry’e sataşmıştı. Çok hasta biri bunları yapamazdı, hem tifo yavaş yavaş ilerler, baş ağrısıyla ve hafifçe yükselen ateşle başlardı. Ateş kırk dereceye üçüncü haftaya kadar ulaşmazdı.</p>

  <p>Kivrin adamın üzerine biraz daha eğildi, içgömleğinin yakasını çekip tifonun gül renkli döküntülerini aradı. Göremedi. Boynunun yan tarafı biraz şiş gibiydi, ama şişmiş lenf bezleri hemen her enfeksiyonda görülürdü. Adamın içgömleğinin kolunu yukarı sıyırdı. Kolunda da döküntü yoktu, ama tırnakları mavimsi kahverengiydi, bu da yeterli miktarda oksijen alamadığını gösteriyordu. Hem siyanoz koleranın belirtisiydi.</p>

  <p>“İstifra etti mi, ishali var mı?” diye sordu.</p>

  <p>“Yok,” dedi Lady Imeyne. Sert bir keten parçasına yeşilimsi bir macun sürdü. “Çok fazla tatlı ve baharatlı yedi, bu da kanını hararetlendirdi.”</p>

  <p>Kusma yoksa, kolera olamazdı ve ne olursa olsun ateşi çok yüksekti. Belki de bu kendi yakalandığı virüstü, ama hastayken ne karın ağrısı çekmiş, ne de dili böyle şişmişti.</p>

  <p>Katip elini kaldırdı, alnındaki bezi itip yastığa düşürdü. Sonra eli yatağa düştü. Kivrin bezi aldı. Kupkuru olmuştu. Virüsten başka ne bu kadar yüksek ateşe yol açabilirdi? Aklına tifodan başka bir şey gelmiyordu.</p>

  <p>Roche, “Burnu kanadı mı?” diye sordu.</p>

  <p>“Hayır,” dedi Rosemund, bezi Kivrin’in elinden aldı. “Kanadığını gösteren bir şey görmedim.”</p>

  <p>“Bezi ıslat ama sıkma,” dedi Kivrin. “Peder Roche, bana yardım edin de hastayı kaldıralım.”</p>

  <p>Roche katibi omuzlarından tutup doğrulttu. Başının altında, yastığın üstünde hiç kan yoktu.</p>

  <p>Roche adamı nazikçe yatırdı. “Tifo olduğunu mu düşündün?” dedi. Sesinde meraklı, adeta ümitli bir hava vardı.</p>

  <p>Kivrin, “Bilmem,” dedi.</p>

  <p>Rosemund bezi verdi. Kivrin’in sözünü dinlemişti. Bezden buz gibi su damlıyordu.</p>

  <p>Kivrin eğilip bezi katibin alnına koydu.</p>

  <p>Adamın kolları birden havaya kalktı ve şiddetle bezi Kivrin’in elinden çekip attı, sonra doğrulup oturdu ve kollarıyla bacaklarını şiddetle savurmaya başladı. Yumruğu bacağının yan tarafına denk gelince Kivrin’in dizleri bükülüverdi, neredeyse yatağın üstüne düşecek gibi oldu.</p>

  <p>Dengesini bulmaya çabalarken, “Affedersiniz, affedersiniz,” dedi. Adamın ellerini tutmaya çalıştı. “Affedersiniz.”</p>

  <p>Kan çanağına dönen gözleri şimdi ardına kadar açılmış, doğruca ileriye bakıyordu. Adeta çığlık atar gibi yüksek sesle ve tuhaf bir tonla, “<i>Gloriam tuam</i>” diye haykırdı.</p>

  <p>“Affedersiniz.” Kivrin adamın bileğini tutunca diğer kolunu savurup Kivrin’in göğsüne indirdi.</p>

  <p>“<i>Requiem aeternum dona eis</i>,” diye kükredi. Dizlerinin üstünde doğrulduktan sonra yatağın ortasında ayağa kalktı. “<i>Et lux perpetua luceat eis</i>.”</p>

  <p>Kivrin birden adamın ölüm döşeğindekilere okunan duayı okumaya çalıştığını fark etti.</p>

  <p>Peder Roche katibin içgömleğini tutunca adam silkinip elinden kurtuldu ve dans eder gibi tekmeler savurup fırıl fırıl dönmeye başladı.</p>

  <p>“<i>Miserere nobis</i>.”</p>

  <p>Duvara yaklaşmıştı, şimdi ona yetişemiyorlardı. Ayaklarıyla tahtalara vurduğunun, her dönüşte kollarını savurduğunun farkında bile değil gibiydi. “Yetişebileceğimiz yere gelince ayak bileklerinden tutup devirmemiz gerek,” dedi Kivrin.</p>

  <p>Peder Roche başını öne doğru salladı, nefes nefese kalmıştı. Diğerleri donup kalmışlardı, adamı durdurmaya bile çalışmıyorlardı. Imeyne hâlâ dizlerinin üstündeydi. Maisry elleriyle kulaklarını örtmüş ve pencereye yapışmıştı, gözlerini de sıkı sıkı yummuştu. Rosemund ıslak bir bez daha getirmiş, Kivrin tekrar adamın başına koymayı deneyecekmiş gibi kolunu uzatmış duruyordu. Agnes ağzı açık halde katibin yarı çıplak vücuduna bakakalmıştı.</p>

  <p>Katip pençeye dönmüş elleriyle içgömleğinin yakasını yırtmaya çalışır gibi çekiştirirken dönerek onlara yaklaştı.</p>

  <p>“Şimdi,” dedi Kivrin.</p>

  <p>Peder Roche ile birlikte adamın ayak bileklerine atıldılar. Katip dizlerinin üstüne düştü, sonra kollarını iki yana açıp ellerinden kurtuluverdi ve kendini yataktan doğruca Rosemund’un üstüne attı. Kız bezi bırakmadan ellerini havaya kaldırdı ve katip kızın göğsüne çarptı.</p>

  <p>“<i>Miserere nobis</i>,” dedi ve birlikte yere devrildiler.</p>

  <p>Kivrin, “Kıza bir zarar vermeden kollarından yakala,” dedi, ama katip çırpınmayı kesmişti. Rosemund’un üstünde kıpırtısız yatıyordu, ağzı neredeyse kızın dudaklarına değiyordu, kolları gevşekçe iki yana düşmüştü.</p>

  <p>Peder Roche katibi artık direnmeyen kollarından tutup yuvarlayarak kızın üstünden indirdi. Adam yan tarafının üstüne düştü, ara ara nefes alıp vermiyor artık köpek gibi solumuyordu.</p>

  <p>Agnes, “Öldü mü?” diye sorunca kızın sesi sanki büyüyü bozmuş gibi odadakileri sersemlikten kurtardı. Hepsi öne atıldılar. Lady Imeyne yatağın direğine tutunup güçlükle ayağa kalktı.</p>

  <p>Agnes annesinin eteğini tutup, “Blackie öldü,” dedi.</p>

  <p>Imeyne adamın yanında diz çöküp, “Ölmedi,” dedi, “ama kanındaki hararet beynine çıktı. Olur böyle.”</p>

  <p>Kivrin, hayır, böyle olmaz, diye düşündü. Bildiği hiçbir hastalığın böyle bir belirtisi yoktu. Ne olabilir? Omurilik menenjiti mi? Sara mı?</p>

  <p>Rosemund’un üzerine eğildi. Kız gözlerini sımsıkı yummuş, yerde kaskatı yatıyordu. Yumruk yaptığı elleri, sıkmaktan beyazlaşmıştı. “Sana bir zarar verdi mi?”</p>

  <p>Rosemund gözlerini açtı. “Beni yere yapıştırdı,” dedi. Sesi hafifçe titriyordu.</p>

  <p>“Ayağa kalkabilecek misin?”</p>

  <p>Rosemund evet der gibi başını salladı. Eliwys hâlâ eteğini tutan Agnes’la öne doğru bir adım attı. Birlikte Rosemund’u ayağa kaldırdılar.</p>

  <p>Ağırlığını annesine verip, “Ayağım acıyor,” dedi, ama bir dakika sonra üstüne basabiliyordu. “Adam … birdenbire…”</p>

  <p>Eliwys kızına destek olup, yatağın ayakucuna götürüp oymalı sandığın üstüne oturttu. Agnes ablasının yanına tırmandı. “Piskoposun katibi üstüne atladı,” dedi.</p>

  <p>Katip bir şey mırıldanınca Rosemund korkuyla adama baktı. Annesine, “Tekrar kalkar mı?” diye sordu.</p>

  <p>“Yok.” Ama Rosemund’un kalkmasına yardım edip kapıya götürdü. Agnes’a, “Ablam ateşin yanına götür, birlikte oturun,” dedi.</p>

  <p>Agnes ablasının kolunu tutup odadan çıkardı. Kivrin kızın merdivenden inerken, “Katip ölünce onu götürüp kilise bahçesinde yakarız,” dediğini duydu. “Blackie gibi.”</p>

  <p>Katip çoktan ölmüş gibi görünüyordu. Aralık gözleri, boş boş bakıyordu. Peder Roche yanında diz çöküp omuzlarından tutarak kaldırınca, başıyla kolları Kivrin’in gece ayinden dönerken Agnes’ı kucağında taşıdığı zamanki gibi gevşekçe sarktı. Kivrin aceleyle kuştüyü yatağın örtüsünü açtı. Roche adamı yatağa yatırdı.</p>

  <p>Imeyne lapasının başına döndü. “Başındaki harareti dindirmemiz gerek,” dedi. “Beynine hararet veren şey baharatlar.”</p>

  <p>Kivrin papaza bakarak, “Hayır,” diye fısıldadı. Katip kolları iki yanında avuçları yukarı bakar halde yatıyordu. İnce içgömleği sol omzundan aşağı kaymış, kolunu açıkta bırakmıştı. Koltukaltında kırmızı bir şişlik vardı. Kivrin, fısıltıyla, “Olamaz,” dedi.</p>

  <p>Şişlik parlak kırmızıydı ve yumurta kadar büyüktü. Yüksek ateş, şişmiş dil, sinir sisteminin zehirlenmesi, koltukaltında ve kasıkta hıyarcıklar.</p>

  <p>Kivrin yataktan bir adım uzaklaştı. “Olamaz,” dedi. “Başka bir şeydir.” Başka bir şey olmalıydı. Kan çıbanı falan. Ya da bir tür ülser. Uzanıp gömleği koltukaltından çekti.</p>

  <p>Katibin elleri büküldü. Roche adamın bileklerini tutup yatağa bastırdı. Yumru sertti ve etrafındaki deri hareli morumsu kara bir renk almıştı.</p>

  <p>“Olamaz,” dedi Kivrin. “Daha 1320 yılındayız.”</p>

  <p>“Bu hararetini alır,” dedi Imeyne. Lapayı önünde tutup, zorlanarak ayağa kalktı. “Gömleğini açın da şu lapayı süreyim.” Yatağa doğru yürüdü.</p>

  <p>“Olmaz!” Kivrin kadını durdurmak için ellerini uzattı. “Uzak durun! Ona dokunmayın sakın!”</p>

  <p>“Tuhaf konuşuyorsun.” Imeyne Roche’a baktı. “Mide hummasından başka bir şey değil.”</p>

  <p>“Humma falan değil bu!” Kivrin Roche’a döndü. “Elini bırakın, yanından da çekilin. Humma değil bu. Veba.”</p>

  <p>Hepsi, Roche, Imeyne ve Eliwys, Maisry kadar bön bir ifadeyle yüzüne baktılar.</p>

  <p>Çaresizce, daha ne olduğundan bile habersizler diye düşündü. Çünkü daha böyle bir hastalık yok. Henüz Kara Ölüm diye bir hastalık mevcut değildi. 1333 yılına değin Çin’de bile baş göstermemişti. İngiltere’ye de ancak 1348’de ulaşmıştı. “Ama öyle,” dedi Kivrin. “Bütün belirtiler var bu adamda. Hıyarcıklar, şişmiş dil ve deri altında kanama.”</p>

  <p>Imeyne, “Mide rahatsızlığından başka bir şey değil,” dedi. Kivrin’i itip yatağın yanına geçti.</p>

  <p>Kivrin, “Yapma …” diyecek oldu ama Imeyne çoktan eğilmiş, adamın çıplak göğsüne lapayı sürmek üzereydi.</p>

  <p>“Tanrı bize acısın,” dedi ve elinde lapayla geriledi.</p>

  <p>Eliwys korkuyla sordu: “Mavi hastalık mı?”</p>

  <p>Ve Kivrin birden her şeyi anladı. Buraya dava yüzünden, Lord Guillaume’un başı kralla dertte olduğu için gelmemişlerdi. Lord onları buraya göndermişti, çünkü Bath’ta veba vardı.</p>

  <p>Agnes, “Dadımız öldü,” demişti. Lady Imeyne’nin papazı Hubard da ölmüştü. “Rosemund mavi hastalıktan öldüğünü söylüyor,” demişti Agnes. Sir Bloet de davanın hakiminin hastalanması yüzünden ertelendiğinden bahsetmişti. Eliwys bu yüzden Courcy’e haber göndermek istememişti. Imeyne’nin Gawyn’i piskoposa göndermesine bu yüzden sinirlenmişti. Çünkü Bath’ta veba vardı. Ama mümkün değildi bu. Kara Ölüm Bath’a ancak 1348 sonbaharında ulaşacaktı.</p>

  <p>“Hangi yıldayız?” diye sordu.</p>

  <p>Kadınlar dillerini yutmuş gibi yüzüne baktılar. Unuttuğu lapa hâlâ Imeyne’nin elindeydi. Kivrin Roche’a döndü. “Hangi yıldayız?”</p>

  <p>Adam korkuyla, “Hasta mısın, Lady Katherine?” dedi. Katip gibi nöbet geçirmesinden korkarak bileklerine uzandı.</p>

  <p>Kivrin ellerini hızla çekti. “Bana hangi yılda olduğumuzu söyleyin.”</p>

  <p>“III. Edward’ın saltanatının yirmi birinci yılındayız,” dedi Eliwys.</p>

  <p>III. Edward, II.’si değil. O panik içinde, kralın tahta ne zaman çıktığını hatırlayamadı. “Bana yılı söylesenize!”</p>

  <p>Katip yataktan söze karıştı. “<i>Anno domine</i>,” dedi. Şiş diliyle dudaklarını ıslatmaya çabaladı. “Bin üç yüz kırk sekiz.”</p>
</body>
</html>