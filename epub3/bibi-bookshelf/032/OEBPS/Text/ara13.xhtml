<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <p class="ara">KIYAMET KİTABI DEŞİFRESİNDEN<br/>(046381-054957)</p>

  <p class="girintisiz">22 Aralık 1320 (eski takvim) Agnes’ın dizi daha kötü. Kıpkırmızı ve acıyor (az bile söyledim, dokunmaya kalkıştığımda çığlıklar atıyor) ve çok zor yürüyor. Ne yapacağım bilmiyorum -Lady Imeyne’ye söylersem üstüne o lapalardan koyar ve yara daha da kötüleşir. Eliwys’in aklı başka yerde ve çok endişeli bir hali var.</p>

  <p>Gawyn hâlâ dönmedi. Dün öğle vaktinde dönmüş olmalıydı. Akşam duası vaktinde de gelmeyince, Eliwys Imeyne’yi onu Oxford’a göndermekle suçladı.</p>

  <p>Imeyne savunmaya geçip, “Dediğim gibi, onu Courcy’e gönderdim ben,” dedi. “Mutlaka yağmur yüzünden gelememiştir.”</p>

  <p>Eliwys sinirle, “Sadece Courcy’e mi?” dedi. “Yoksa yeni bir papaz getirmesi için başka bir yere mi gönderdin?”</p>

  <p>Imeyne dikleşti. “Sir Bloet’ler gelirse, Peder Roche’un Noel ayinini okuması hiç uygun olmaz. Rosemund’un nişanlısının önünde mahcup olmak mı istiyorsun?”</p>

  <p>Eliwys bembeyaz kesildi. “Nereye gönderdin onu?”</p>

  <p>“Acilen bir papaza ihtiyacımız olduğunu bildiren bir not yazıp piskoposa gönderdim.”</p>

  <p>“Bath’a mı?” Eliwys kadına vuracakmış gibi elini kaldırdı.</p>

  <p>“Hayır. Cirencestre’ye. Başdiyakoz Noel için manastırda olacaktı. Gawyn’e notu ona vermesini söyledim. Rahiplerden biri başpiskoposa iletecektir. Ama Bath’ta durum Gawyn’in başına bir şey gelmeden dönemeyeceği kadar kötü değildir, yoksa oğlum orada durmazdı. ..</p>

  <p>“Senin oğlun sözünü dinlemediğinizi öğrenince çok kızacak. Kendisi dönünceye kadar Gawyn’in evden ayrılmamasını tembihlemişti.”</p>

  <p>Sesi hâlâ çok öfkeli çıkıyordu. Elini aşağı indirirken, tıpkı Maisry’ye vurduğu gibi Imeyne’nin kulaklarına vurmak istercesine yumruk yaptı. Ama Imeyne Cirencestre dediğinde yanaklarına biraz renk gelmişti. Bence biraz rahatladı.</p>

  <p>Imeyne Bath’ta durumun o kadar kötü olmadığını, gitse bile Gawyn’in kazasız belasız döneceğini söylemişti. Ama Eliwys bundan emin değil. Acaba Gawyn’in atıyla bir kapana yakalanmasından mı korkuyor, yoksa Lord Guillaume’un düşmanlarını buraya çekmesinden mi? Bath’ta vaziyet Guillaume’un ayrılmasına engel olacak kadar kötü mü?</p>

  <p>Herhalde üçü birden. Eliwys bu sabah belki on defa kapıya çıkıp dışarı baktı.Üstelik tıpkı Rosemund’un ormandaki hali gibi, çok sinirli. Az önce Imeyne’ye “Başdiyakozun Cirencestre’de olduğundan emin misin?” diye sordu. Herhalde orada olmamasından korkuyor. Adam orada değilse, Gawyn mesajı Bath’a kendi götürmeye kalkacaktır.</p>

  <p>Onun korkusu herkese bulaştı. Lady Imeyne dua etme bahanesiyle ortadan kayboldu, Agnes sızlanıp duruyor, Rosemund da oturmuş boş boş kucağındaki nakışına bakıyor.</p>

  <p class="ara1">(Ara)</p>

  <p class="girintisiz">Bugün öğleden sonra Agnes’i Peder Roche’a götürdüm. Dizi daha da kötüleşti. Artık hiç yürüyemiyor ve üzerinde kırmızı bir damar belirmeye başladı. Emin değilim ama bütün dizi kızarmış ve şişmiş gibi. Daha fazla beklemeye korktum.</p>

  <p>1320’de kan zehirlenmesi için bir tedavi yoktu ve kızcağızın dizinin yaralanması tamamen benim suçum. Ben iniş yerini aramakta ısrar etmeseydim, Agnes düşmeyecekti. Paradoksların buradaki varlığımın olanlar üzerinde bir etki yapmasına izin vermeyeceğini de biliyorum, ama bu tehlikeyi göze alamadım. Sözde benim hastalanmamam da gerekiyordu.</p>

  <p>Bu yüzden Imeyne çatı katına çıkınca, Agnes’i tedavi etmesini rica etmek için kiliseye götürdüm. Kiliseye varıncaya kadar bardaktan boşanırcasına yağmur yağdı, ama Agnes ıslanmaktan şikayet etmedi ve bu beni o kırmızı damardan daha fazla korkuttu.</p>

  <p>Kilise karanlıktı, küf kokuyordu. Papazın ön taraftan gelen sesini duyabiliyordum, sanki biriyle konuşuyordu. “Lord Guillaume hâlâ Bath’tan dönmedi. Emniyeti için korkuyorum,” dedi.</p>

  <p>Herhalde Gawyn dönmüş olacak diye düşündüm ve dava hakkında konuşacaklarını duymak istediğim için ilerlemedim. Kucağımda Agnes ile durup dinledim.</p>

  <p>Roche, “iki gündür yağmur yağıyor,” dedi, “batıdan da sert bir rüzgar esiyor. Koyunları tarlalardan getirmeliyiz.”</p>

  <p>Karanlık kilisenin içine bir dakika kadar baktıktan sonra nihayet onu seçebildim. Haç perdesinin önünde diz çökmüş, dua eder gibi ellerini birleştirmişti.</p>

  <p>“Kahyanın bebeğinin karnı ağrıyor, sütü midesinde tutamıyor. Köylülerden Tabord da hastalandı.”</p>

  <p>Duasını Latince etmiyordu, sesinde Holy Re-Formed Kilisesi’nin rahiplerinin tekdüze ritminden de, papazların belagatinden de eser yoktu. Ciddi, gerçekçi, şimdi sizinle konuştuğum gibi konuşuyordu.</p>

  <p>Tanrı’nın bu dönemin insanı için çok gerçek, yaşadıkları maddi dünyadan daha canlı olduğu düşünülüyordu.Ölüm döşeğindeyken Roche bana, “Evine dönüyorsun,” demişti. Bu zamanın insanlarının da işte buna, yani maddi hayatın aldatıcı ve önemsiz, aslolanın ölümsüz ruhun hayatı oluğuna inandıkları zannediliyordu. Tıpkı benim bu yüzyılı ziyaret etmem gibi onlar da dünyada ziyaretçiydiler. Ama bunu gösteren pek fazla bir şey göremedim. Eliwys vazife bilinciyle akşamları dualarını edip ibadetlerini yerine getirdikten sonra, yerinden kalkıp ibadetinin kocası, kızları ve Gawyn için duyduğu endişeyle hiçbir alakası yokmuş gibi eteklerini silkeliyor. Imeyne de kutsal emanetinin asılı olduğu zinciri ve dua kitabını yanından ayırmıyor, ama tek düşündüğü sosyal konumu. Rutubetli kilisede durup Peder Roche’un duasını dinleyinceye kadar, Tanrı’nın onlar için gerçek olduğunu gösteren hiçbir davranış görmemiştim.</p>

  <p>Acaba Roche, Tanrı’yı ve cenneti, sizi ve Oxford’u görebildiğim kadar canlı görebiliyor mu? Avluya yağmur yağıyor, gözlüğünüz buğulandığı için çıkarıp atkınıza siliyorsunuz. Acaba cennetle Tanrı da sizin kadar yakın ve ulaşılması güç mü görünüyor?</p>

  <p>Peder Roche, “Ruhlarımızı kötülükten koru ve bizi selametle cennetine ulaştır,” der demez Agnes işaret almış gibi kucağımda doğruldu ve “Beni Peder Roche’a götür,” dedi.</p>

  <p>Peder Roche ayağa kalktı ve bize doğru geldi. “Ne oluyor? Kim var orada?”</p>

  <p>“Benim, Lady Katherine,” dedim. “Agnes’ı getirdim. Dizi. ..” Ne diyecektim? Mikrop mu kapmış? “Dizine bakmanızı istiyorum.”</p>

  <p>Bakmaya çalıştı, ama kilisenin içi çok karanlık olduğundan kızı kucağına alıp evine götürdü. Burası da daha aydınlık sayılmazdı. Evi sığındığım barakadan büyük değildi, tavanı da orası kadar alçaktı. İçeride olduğumuz sürece başını kirişlere çarpmamak için eğilmek zorunda kaldı.</p>

  <p>Tek bir pencerenin kepengini açtı, içeri rüzgarla birlikte yağmur doldu. Sonra bir mum yakıp Agnes’ı kaba tahta masanın üstüne oturttu. Sargıyı açarken, Agnes ondan kaçmaya çalıştı.</p>

  <p>“Kımıldamadan otur, Agnus,” dedi, “sana İsa’nın cennetten nasıl indiğini anlatayım.”</p>

  <p>“Noel günü,” dedi Agnes.</p>

  <p>Roche yaranın etrafını yoklayıp şişmiş yerlere parmağını bastırırken durmadan konuşuyordu. “Çobanlar korkudan taş kesilmişler, çünkü bu pırıltılı ışığın ne olduğunu bilmiyorlarmış. Cennette çalınan çanların seslerini de hiç duymamışlar. Bir de bakmışlar ki Tanrı’nın meleği üzerlerine iniyor.”</p>

  <p>Dizine dokunmaya kalkıştığımda, Agnes çığlık atıp ellerimi itmişti, ama Roche’un koca parmaklarıyla kızarmış derisine bastırmasına sesini çıkarmadı. Kesinlikle kırmızı bir damar oluşmaya başlamıştı. Roche oraya nazikçe dokunup ışığı yaklaştırdı.</p>

  <p>Gözlerini kısarak bakarken, “Ve armağanlar taşıyan üç kral,” dedi, “uzak bir diyardan gelmişler.” Kırmızı damara dikkatle bir daha dokunduktan sonra dua edecekmiş gibi ellerini birleştirince, içimden, dua etme, bir şeyler yap, diye geçirdim.</p>

  <p>Ellerini indirip yüzüme baktı. “Korkarım yara zehirlenmiş,” dedi. “Zehri çekmek için zufaotu demleyeceğim.” Ocağın başına gidip soğumuşa benzeyen birkaç kömür parçasını karıştırdıktan sonra, demir bir kaba bir kovadan su doldurdu.</p>

  <p>Kova pisti, kap pisti, Agnes’ın yarasını muayene eden elleri pisti. Orada durup kabı ateşe koymasını ve ellerini pis bir torbaya daldırmasını izlerken geldiğime pişman oldum. Roche Imeyne’den daha iyi değildi. Kan zehirlenmesi için Imeyııe’nin lapaları ne kadar faydalıysa, otlar ve tohumları kaynatmak da o kadar faydalıydı. Gerçekten oradaymış gibi Tanrıyla konuşsa bile, duasının da bir yararı yoktu.</p>

  <p>Neredeyse, “Elinden gelen sadece bu mu?” diyecekken ondan imkansızı gerçekleştirmesini beklediğimi fark ettim. Enfeksiyonun tedavisi penisilindi, t-hücrelerinin takviye edilmesiydi, antiseptiklerdi ve heybesinde bunların hiçbiri yoktu.</p>

  <p>Bay Gilchrist’in derslerinden birinde Ortaçağ hekimlerinden söz ettiğini hatırladım. Kara Ölüm sırasında kanamalı hastaları arsenik ve keçi idrarıyla tedavi etmeye çalışan sersemler olduklarını söylemişti. İyi de ne yapmalarını bekliyordu ki? Antibiyotikleri mi vardı? Hastalığa neyin sebep olduğunu bile bilmiyorlardı. Kirli parmaklarının arasında kurumuş yapraklar tutan Peder Roche elinden geleni yapıyordu.</p>

  <p>“Şarabınız var mı?” diye sordum. “Eski şarabınız?”</p>

  <p>Şaraplarında çok az vardı, biralarıysa neredeyse hiç alkol içermiyordu, ama durdukça alkollenirdi ve alkol de antiseptikti.</p>

  <p>“Hatırladığım kadarıyla yaraya dökülen bayat şarap bazen enfeksiyonu durdurabiliyor,” dedim.</p>

  <p>Enfeksiyon nedir diye de sormadı, hiçbir şey hatırlamazken bunu nasıl hatırlayabildiğimi de sormadı. Hemen kiliseye gidip keskin kokulu şarapla dolu toprak bir testi getirdi. Şarabı sargının üzerine döktüm, yarayı da şarapla yıkadım.</p>

  <p>Testiyi yarayı yıkamaya devam edebilmek için eve götürdüm ve belki kutsal şaraptır diye düşünerek Rosemund’un odasında yatağın altına sakladım. Imeyne’nin tek ihtiyacı buydu, bulursa Roche’u kafirlikten yaktırırdı. Yatmadan önce yaraya biraz daha şarap döktüm.</p>
</body>
</html>