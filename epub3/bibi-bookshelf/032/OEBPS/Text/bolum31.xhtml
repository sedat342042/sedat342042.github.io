<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>31</h2>

  <p class="girintisiz">Agnes yeni yılın ikinci günü Kivrin’e seslene seslene can verdi.</p>

  <p>Eliwys elini sıkarak, “Kivrin burada,” dedi. “Lady Katherine burada.”</p>

  <p>“Yok işte,” diye bağırdı. Sesi kısılmıştı ama hâlâ güçlüydü. “Söyle gelsin.”</p>

  <p>“Söyleyeceğim.” Eliwys başını kaldırıp Kivrin’e baktı. Yüzünde biraz şaşkın bir ifade vardı. “Git, Peder Roche’u çağır,” dedi.</p>

  <p>“Ne var?”</p>

  <p>Roche ilk gece son duasını etmiş, Agnes sinir krizi geçirir gibi çırpınıp tekmeler atmıştı. O zamandan beri de adamı yanına yaklaştırmıyordu. “Hasta mısınız?”</p>

  <p>Eliwys gözlerini Kivrin’den ayırmadan başını iki yana salladı. “Geldiğinde kocama ne söyleyeceğim?” dedi ve Agnes’ın elini yan tarafına bıraktı. Kivrin kızın öldüğünü ancak o zaman anladı.</p>

  <p>Kivrin morumsu mavi çürüklerle kaplı küçük gövdesini yıkadı. Eliwys’in tuttuğu eli kapkara kesilmişti. Dayak yemiş gibi görünüyordu.Öyle de oldu, diye düşündü Kivrin, hırpalandı ve işkence gördü. Ve öldürüldü. Masumların katli.</p>

  <p>Agnes’ın elbisesiyle içgömleği berbat olmuş, kan ve kusmuktan kaskatı kesilmişti. Gündelik keten içgömleği de çoktan şeritler halinde yırtılmıştı. Kivrin kızı kendi beyaz pelerinine sardı. Roche ile kahya gömdüler.</p>

  <p>Eliwys gelmedi. Kivrin zamanın geldiğini söyleyince, “Rosemund’un yanında kalmalıyım,” dedi. Eliwys’in Rosemund için yapabileceği bir şey yoktu, kız hâlâ büyü yapılmış gibi kıpırtısız yatıyordu. Kivrin yüksek ateşin beyninde hasar bıraktığını düşünüyordu. “Ve Gawyn gelebilir,” dedi Eliwsy.</p>

  <p>Hava çok soğuktu. Kahya ile Roche ağızlarından büyük buhar bulutları çıkararak Agnes’ı mezara indirdiler. Beyaz nefeslerinin görüntüsü Kivrin’i çileden çıkardı. İçinden acı acı, tüy kadar hafif, tek elinizle bile indirebilirsiniz, diye geçirdi.</p>

  <p>Diğer bütün mezarların görüntüsü de onu sinirlendirdi. Kilise mezarlığı da Roche’un köy meydanında ayırdığı bölüm de dolmuştu. Lady Imeyne’nin mezarı neredeyse kilise bahçesinin yolunun üstündeydi ve kahyanın bebeğinin bir mezarı bile yoktu. Peder Roche vaftiz edilmemesine rağmen annesinin ayakucuna gömülmesine izin vermişti.</p>

  <p>Kivrin öfkeyle, ya kahyanın en küçük oğlu, ya katip, diye düşündü. Onları nereye yerleştirmeyi düşünüyorsunuz? Kara Ölüm’ün Avrupa’nın sadece yarısını öldürmesi gerekiyordu, tamamını değil.</p>

  <p>Roche, “<i>Requiescat in pace, Amen</i>,” dedi ve kahya küçük yığının üstüne donmuş toprak atmaya başladı.</p>

  <p>Haklıydınız, Bay Dunworthy, dedi içinden. Beyaz sadece kirleniyor. Her konuda haklısınız, değil mi? Buraya gelmememi, başıma korkunç şeylerin geleceğini söylemiştiniz. Eh, geldi işte. Ve siz ben sana söylemiştim, demek için sabırsızlanıyorsunuz. Ama bu zevki tadamayacaksınız, çünkü iniş yerini bilmiyorum ve bilen tek kişi de büyük olasılıkla öldü.</p>

  <p>Kahyanın Agnes’ın üstüne toprak atmayı bitirmesini de, Roche’un Tanrı’yla yaptığı içten sohbetini tamamlamasını da beklemedi. Meydanı geçmeye başladı, hepsine öfkeliydi. Orada küreğiyle durduğu için daha fazla mezar kazmaya hevesli kahyaya, gelmediği için Eliwys’e, gelmediği için Gawyn’e. Kimse dönmüyor diye düşündü. Kimse.</p>

  <p>Roche ona seslendi. “Katherine!”</p>

  <p>Kivrin arkasına döndü. Roche nefesi bir bulut gibi etrafını sararak koşar adım yanına geldi.</p>

  <p>“Ne var?” diye tersledi.</p>

  <p>Roche ciddi bir tavırla yüzüne baktı. “Ümitlenmekten vazgeçmemeliyiz,” dedi.</p>

  <p>Kivrin patladı. “Neden? Yüzde seksen beşe ulaştık ve daha başlamadık bile. Katip ölüyor, Rosemund ölüyor, sen mikrop aldın. Niçin vazgeçmeyeyim?”</p>

  <p>“Tanrı bizi tamamen terk etmedi,” dedi. “Agnes şimdi O’nun kollarında güvende.”</p>

  <p>Acı acı, güvende diye düşündü. Toprak altında. Soğukta. Karanlıkta. Ellerini yüzüne örttü.</p>

  <p>“O şimdi vebanın ulaşamayacağı bir yerde, cennette. Tanrı’nın sevgisi hep bizimle,” dedi Roche, “Bizi bundan hiçbir şey ayıramaz, ne ölüm, ne hayat, ne melekler ne de şu anda olanlar…”</p>

  <p>“Ne de olacaklar,” dedi Kivrin.</p>

  <p>“Ne yüksekler, ne derinlikler, ne de herhangi bir yaratık.” Ellerini kutsar gibi nazikçe Kivrin’in omuzlarına koydu. “Seni bize yardıma gönderen de O’nun sevgisiydi.”</p>

  <p>Kivrin Roche’un omuzlarındaki ellerini sıkı sıkı tuttu. “Birbirimize yardım etmek zorundayız.”</p>

  <p>Öylece bir dakika kadar durdular, sonra Roche, “Gidip çanı çalayım ki Agnes’ın ruhu selametle geçebilsin,” dedi.</p>

  <p>Kivrin peki der gibi başını sallayıp ellerini çekti. “Ben de gidip Rosemund ile diğerlerine bakayım.” Avluya girdi.</p>

  <p>Eliwys, Rosemund’un yanında kalması gerektiğini söylemişti ama Kivrin eve girdiğinde kadını Rosemund’un yanında göremedi. Eliwys pelerinine sarınmış, Agnes’ın yattığı şilteye kıvrılıp yatmış, gözlerini de kapıya dikmişti. “Belki de salgından kaçanlar atını almışlardır,” dedi. “O yüzden gelmesi bu kadar gecikti.”</p>

  <p>Kivrin buz gibi bir sesle, “Agnes’ı defnettik,” dedi ve gidip Rosemund’a baktı.</p>

  <p>Kız uyanıktı. Kivrin yanına çömelip elini tutunca yüzüne baktı.</p>

  <p>“Ah Rosemund.” Gözyaşları Kivrin’in gözlerini, burnunu yaktı. “Tatlım, nasıl hissediyorsun kendini?”</p>

  <p>“Açım,” dedi Rosemund. “Babam geldi mi?”</p>

  <p>“Gelmedi.” Şimdi bu bile Kivrin’e mümkün gibi geliyordu. “Sana biraz çorba getireyim. Ben dönünceye kadar dinlen sen. Çok hastaydın.”</p>

  <p>Rosemund uysalca gözlerini kapadı. Gözleri eskisi kadar çukura kaçmış görünmüyordu, ama altlarında hâlâ koyu halkalar vardı. “Agnes nerede?” diye sordu.</p>

  <p>Kivrin kızın dolaşmış esmer saçlarını eliyle arkaya doğru taradı. “Uyuyor.”</p>

  <p>“İyi. Etrafta bağırıp çağırarak oynamasını istemiyorum. Çok gürültü yapıyor.”</p>

  <p>“Ben gidip çorbayı getireyim.” Eliwys’in yanına gitti. “Lady Eliwys, müjde,” dedi heyecanla, “Rosemund kendine geldi.”</p>

  <p>Eliwys tek dirseğinin üstünde doğrulup, başka bir şey düşünüyormuş gibi kayıtsızca kızına baktıktan sonra tekrar uzandı.</p>

  <p>Kivrin telaşlanıp elini kadının alnına koydu. Sıcak geldi ama elleri dışarıda üşüdüğü için emin olamadı. “Hasta mısın?” diye sordu.</p>

  <p>Aklı hâlâ başka yerdeymiş gibi, “Hayır,” dedi Eliwys. “Ona ne diyeceğim ben?”</p>

  <p>“Rosemund’un daha iyi olduğunu söyleyebilirsin.” Bu sözler Eliwys’e ulaştı. Yataktan kalkıp Rosemund’un yanına gidip oturdu. Ama Kivrin çorbayla mutfaktan döndüğü zaman tekrar Agnes’ın şiltesinde kürklü pelerininin altına kıvrılmış yatıyordu.</p>

  <p>Rosemund uyuyordu, ama önceki gibi korkutucu bir ölüm uykusu değildi bu seferki. Cildi elmacık kemiklerine yapışmış gibi görünse de rengi düzelmişti.</p>

  <p>Eliwys de uykuya dalmıştı ya da uyuyor numarası yapıyordu ki böylesi daha iyiydi. Kivrin mutfaktayken katip sürünerek şiltesinden çıkmış, barikatın yarısına kadar tırmanmıştı. Kivrin adamı geri çekmeye kalkışınca sert bir yumruk savurdu. Kivrin adamı zapt etmek için Roche’u çağırmak zorunda kaldı.</p>

  <p>Katibin sol gözü ülserleşmişti, veba adamı yiyip bitiriyordu. Pençeye dönüşmüş ellerini durmadan gözüne götürüyordu. “<i>Domine]esu Christe</i>,” diye bağırdı, “<i>fidelium defunctorium de poenis infennis</i>.” Cehennem azabından çıkan inananların ruhlarını kurtar.</p>

  <p>Kivrin de adamın pençeleriyle mücadele ederken içinden dua etti, evet onu şimdi kurtar.</p>

  <p>Imeyne’nin ilaç sandığını bir daha karıştırıp acıyı dindirecek bir şeyler aradı. Afyon tozu yoktu. 1348’de İngiltere’de afyon çiçeği var mıydı ki? Afyon çiçeğinin yapraklarına benzeyen turuncu ince kırıntılar buldu ve sıcak suda demledi, ama katip içemedi. Ağzı açık yaralardan berbat haldeydi, diliyle dişleri kurumuş kanla kaplanmıştı.</p>

  <p>Kivrin, bunu hak etmiyor, diye düşündü. Buraya veba getirmiş olsa bile. Kimse bunu hak etmiyor. “Lütfen,” diye duaya başladı ama arkasını nasıl getireceğini bilemedi.</p>

  <p>Zaten duası da kabul olmadı. Katip kanlı koyu renkli bir safra kusmaya başladı. İki gün boyunca kar yağdı ve Eliwys giderek kötüleşti. Hıyarcığı yoktu, öksürmüyor ve kusmuyordu. Kivrin kadının yalnızca keder ve suçluluk duygusundan hastalandığından kuşkulanıyordu. Durmadan, “Ben ona ne söyleyeceğim?” diyordu. “Bizi buraya emniyette olalım diye yollamıştı.”</p>

  <p>Kivrin ateşini ölçtü. Sıcaktı. Hepsi vebaya yakalanacaklar, diye düşündü. Lord Guillaume güvende olmaları için ailesini buraya gönderdi, ama birer birer yakalanacaklar. Bir şeyler yapmak zorundayım. Ama aklına hiçbir çare gelmiyordu. Vebadan korunmanın tek yolu kaçmaktı, ama zaten buraya kaçmışlardı ve kaçmak çare olmamıştı. Hem Rosemund ile Eliwys hastayken kaçamazlardı.</p>

  <p>Ama Rosemund her geçen gün daha da kuvvetleniyor, diye düşündü. Eliwys de veba olmadı. Sadece ateşi var. Belki de başka bir yerde gidebileceğimiz bir mülkleri daha vardır. Mesela kuzeyde.</p>

  <p>Veba henüz Yorkshire’a ulaşmamıştı. Yollarda insanlardan uzak durmalarını, hastalığa maruz kalmamalarını sağlayabilirdi.</p>

  <p>Rosemund’a Yorkshire’da evleri olup olmadığını sordu. Rosemund peykelerden birine yaslanmış oturuyordu. “Yok,” dedi, “ama Dorset’te var.” Veba Dorset’e çoktan ulaşmıştı. Ve Rosemund daha iyi olsa da birkaç dakikadan fazla oturamayacak kadar halsizdi. Ata binmesi imkânsızdı. Kivrin içinden, tabii atımız olsaydı, diye geçirdi.</p>

  <p>“Babamın Surrey’de de bir yeri var,” dedi. “Agnes doğduğu zaman orada kalıyorduk.” Kivrin’e baktı. “Agnes öldü mü?”</p>

  <p>“Evet.”</p>

  <p>Rosemund şaşırmamış gibi başını salladı. “Çığlıklar attığını duydum.”</p>

  <p>Kivrin söyleyecek bir söz bulamadı.</p>

  <p>“Babam da öldü, değil mi?”</p>

  <p>Buna da verilecek bir cevap yoktu. O da, Gawyn de büyük ihtimalle ölmüşlerdi. Gawyn Bath’a gideli sekiz gün olmuştu. Ateşi hâlâ düşmeyen Eliwys sabah, “Artık fırtına dindiğine göre gelecektir,” demişti. Ama kendi bile buna inanmıyor gibiydi.</p>

  <p>“Hâlâ gelebilir,” dedi Kivrin. “Kar yüzünden gecikmiş olabilir.”</p>

  <p>Kahya elinde kürekle içeri girdi ve barikatın önünde durdu. Oğlunu yoklamak için her gün geliyor, ters çevrilmiş masanın üstünden sessizce gözlerini dikip oğluna bakıyordu. Ama şimdi çocuğa şöyle bir baktıktan sonra küreğine yaslanıp Kivrin ile Rosemund’a baktı.</p>

  <p>Başlığıyla omuzları karla kaplıydı, kürek de kardan ıslanmıştı. Herhalde yine bir mezar kazıyordu, diye düşündü Kivrin. Bu sefer kimin?</p>

  <p>“Biri mi öldü?” diye sordu adama.</p>

  <p>“Hayır.” Kuşkuyla Rosemund’a bakmaya devam etti.</p>

  <p>Kivrin ayağa kalktı. “Bir şey mi istemiştin?”</p>

  <p>Soruyu anlamamış gibi boş gözlerle Kivrin’e baktıktan sonra tekrar gözlerini Rosemund’a çevirdi. “Yok,” dedi ve küreğini alıp dışarı çıktı.</p>

  <p>Rosemund arkasından baktı. “Agnes’ın mezarını mı kazmaya gidiyor?”</p>

  <p>Kivrin usulca, “Hayır,” dedi. “Agnes kilise bahçesine gömüldü çoktan.”</p>

  <p>“Öyleyse benimkini mi kazmaya gitti?”</p>

  <p>Kivrin sarsıldı. “Hayır. Hayır! Sen ölmeyeceksin. İyileşiyorsun. Çok hastalandın, ama en kötüsünü atlattın. Şimdi dinlenmeli ve uyumalısın ki kuvvetlenebilesin.”</p>

  <p>Rosemund söz dinleyerek yatıp gözlerini yumdu, ama bir dakika geçmeden tekrar açtı. “Babam öldüğüne göre, kral drahomamı kullanacaktır. Sence Sir Bloet hâlâ hayatta mıdır?”</p>

  <p>Kivrin içinden, umarım değildir, diye geçirdi. Sonra zavallı çocuk, bunca zamandır evleneceğinden mi korkuyordu, diye düşündü. Zavallıcık. Vebanın tek iyi yanı onun için nişanlısının ölmesi. Tabii öldüyse. “Sen şimdi onu düşünme. Dinlenip gücünü geri kazanmaya bak.”</p>

  <p>“Kral bazen eski bir nişanı kabul eder,” dedi. Zayıf elleri battaniyeyi sıkıyordu. “Tabii her iki taraf da razı gelirse.”</p>

  <p>Kivrin içinden, sen hiçbir şeyi kabullenmek zorunda değilsin, dedi. O öldü. Piskopos onları öldürdü.</p>

  <p>“Razı gelmezlerse, kral beni istediği kişiyle evlendirir. Hiç olmazsa Sir Bloet’i tanıyorum.”</p>

  <p>Kivrin, olamaz diye düşündü ve bunun muhtemelen kız için en iyisi olduğunu anladı. Rosemund’un aklına Sir Bloet’ten daha beterleri, canavarlar, caniler geliyordu ve Kivrin de böylelerinin var olduğunu çok iyi biliyordu.</p>

  <p>Rosemund kralın borçlu olduğu ya da sadakatini satın almak istediği bir asile, belki de Kara Prens’in bela çıkaran destekçilerinden birine satılacak ve Tanrı bilir nereye, hangi koşulların içine götürülecekti.</p>

  <p>Şehvet düşkünü ihtiyarlarla şirret görümcelerden çok daha beter şeyler vardı. Baron Garnier karısını yirmi yıl zincire bağlı tutmuştu. Anjou Kontu karısını diri diri yakmıştı. Ve Rosemund’un hastalandığında bile onu koruyacak ne ailesi, ne bir dostu olacaktı.</p>

  <p>Kivrin birdenbire, onu alıp Bloet’in bulamayacağı, vebanın ulaşamayacağı bir yere götüreceğim diye düşündü.</p>

  <p>Öyle bir yer yoktu. Veba çoktan Bath ile Oxford’a ulaşmış, güneye ve doğuya, Londra’ya doğru ilerliyordu, sonra da Kent’e, kuzeye Yorkshire’a ulaşacak, oradan tekrar Manş’ı aşıp Almanya’ya ve alçak ülkelere gidecekti.Ölülerle dolu bir gemiyle Norveç’e bile ulaşmıştı. Güvenli olan bir yer yoktu.</p>

  <p>Rosemund, “Gawyn burada mı?” diye sordu. Sesi tıpkı büyükannesiyle annesi gibi çıktı. “Courcy’e gitsin, Sir Bloet’e yanına geleceğimi söylesin.”</p>

  <p>Eliwys yattığı yerden, “Gawyn mi?” dedi. “Gawyn mi geliyor?”</p>

  <p>Kivrin içinden, hayır kimsenin geldiği yok, dedi. Bay Dunworthy’nin bile.</p>

  <p>Randevuyu kaçırmasının bir önemi yoktu. Kaçırmasa bile, orada kimse olmazdı. 1348 yılında olduğunu bilmiyorlardı. Bilselerdi, onu burada asla bırakmazlardı.</p>

  <p>Ağda bir sorun çıkmış olmalıydı. Bay Dunworthy parametre kontrolleri yapılmadan gönderilmesinden korkmuştu. “O kadar uzağa yapılan inişte öngörülmeyen komplikasyonlar olabilir,” demişti. Belki de öngörülmeyen bir komplikasyon inişi saptırmış ya da onu kaybetmelerine sebep olmuştu. Şimdi Kivrin’i 1320’de arıyorlardı. Randevuyu neredeyse otuz yıl farkla kaçırdım, diye düşündü.</p>

  <p>Eliwys gene, “Gawyn,” diyerek yattığı yerden doğrulmaya çalıştı.</p>

  <p>Doğrulamadı. Veba belirtileri göstermemesine rağmen durumu giderek kötüleşiyordu. Kar yağmaya başlayınca rahatlamış bir tavırla, “Artık fırtına dindiğine göre gelecektir,” demiş ve kalkıp Rosemund’un yanına gitmişti ama öğleden sonra tekrar yatmak zorunda kalmış ve ateşi de düzenli olarak yükselmişti.</p>

  <p>Roche bitkin halde onun günah çıkarmasını dinledi. Herkes bitkindi. Dinlenmek için bir yere oturur oturmaz uyuyakalıyorlardı. Oğlu Lefric’e bakmaya gelen kahya, barikatın önünde dururken horlamaya başlamıştı. Kivrin’in de ateşi karıştırırken içi geçmiş, elini fena halde yakmıştı.</p>

  <p>Eliwys’in üstünde haç çıkaran Roche’a bakarak, böyle devam edemeyiz, diye düşündü. Peder yorgunluktan düşüp ölecek. Vebadan yatağa düşecek.</p>

  <p>Onları buradan götürmeliyim, diye geçirdi içinden. Veba her yere ulaşmadı. Hiç kimsenin hastalanmadığı köyler vardı. Polonya’ya, Bohemya’ya uğramamıştı. Kuzey İskoçya’da da ulaşmadığı bölgeler vardı.</p>

  <p>“<i>Agnus dei, qui tollis peccata mundi, miserere nobis</i>.” Sesi Kivrin’in hastalığında başucunda dua ettiği zamanki kadar rahatlatıcıydı ve Kivrin bir işe yaramadığını biliyordu.</p>

  <p>Roche cemaatini asla terk etmezdi. Kara Ölüm’ün tarihi, cemaatini yapmayı reddeden, kiliselere, manastırlara kapanan ya da kaçıp giden din adamlarıyla doluydu. Acaba o istatistikler de mi yanlıştı?</p>

  <p>Hepsini götürmenin bir yolunu bulsa da, dua edilirken bile dönüp kapıya bakan Eliwys, Gawyn ile kocasının gelişini beklemekte ısrar ederdi.</p>

  <p>Roche kiliseye gidince Eliwys, “Peder Roche onu karşılamaya mı gitti?” diye sordu. “Yakında gelir. Mutlaka vebaya karşı uyarmak için önce Courcy’ye gitmiştir, oradan sonrası sadece yarım günlük yol.” Israr edip Kivrin’e şiltesini kapının önüne taşıttı.</p>

  <p>Kivrin kapıdan giren esintiden korunması için barikatı yeniden yaparken, katip birden haykırıp kasılmaya başladı. Elektrik verilmiş gibi bütün vücudu kasılıverdi, yüzünde korkunç bir sırıtma belirdi ve ülserli gözü boşluğa dikildi.</p>

  <p>Kivrin Rosemund’a çorba içirdiği kaşığı adamın dişlerinin arasına sokmaya uğraşırken, “Yapma adamcağıza bunu!” diye bağırdı. “Yeterince çekmedi mi?”</p>

  <p>Vücudu sertçe silkindi. “Yeter artık!” diyerek hıçkırdı. “Dur artık!”</p>

  <p>Katibin vücudu gevşeyiverdi. Kivrin kaşığı dişlerinin arasına sıkıştırdı ve ağzından bir damla kara sıvı aktı.</p>

  <p>Öldü, diye düşündü ve inanamadı. Adamın yüzüne baktı, ülserli gözü aralıktı, yüzü şişmiş, uzayan sakallarının altındaki derisi kararmıştı. İki yanındaki ellerini yumruk yapmıştı. Orada yatarken insana benzemiyordu artık. Rosemund’un görmemesi için battaniyeyi adamın yüzüne çekti.</p>

  <p>Rosemund doğrulup merakla sordu. “Öldü mü?”</p>

  <p>“Evet. Tanrı’ya şükür.” Ayaga kalktı. “Gidip Peder Roche’a haber vereyim.”</p>

  <p>“Beni burada yalnız bırakmanı istemiyorum.”</p>

  <p>“Annen burada,” dedi Kivrin. “Kahyanın oğlu da. Birkaç dakika sonra gelirim.”</p>

  <p>“Korkuyorum.”</p>

  <p>Kivrin kaba battaniyeye bakarak içinden, ben de, dedi.Ölmüştü ama bu bile acısını dindirmemişti. Hâlâ ıstırap içinde, hâlâ dehşet içinde gibiydi ama yüzü artık insana bile benzemiyordu. Cehennem azabı.</p>

  <p>“Lütfen beni bırakma,” dedi Rosemund.</p>

  <p>“Peder Roche’a söylemem lazım,” dedi ama katiple Rosemund’un arasına oturup kız uyuyuncaya kadar bekledi, sonra da Roche’u bulmaya gitti.</p>

  <p>Avluda da, mutfakta da yoktu. Kahyanın ineği geçitte ağılın dibindeki samanları yiyordu, Kivrin’in peşinden sallanarak meydana geldi.</p>

  <p>Kahya kilise bahçesinde mezar kazıyordu, göğsü karlı toprakla aynı hizadaydı. Adam çoktan biliyor, diye düşündü, ama imkânsızdı bilmesi. Kalbi çarpmaya başladı.</p>

  <p>“Peder Roche nerede?” diye seslendi, ama kahya ne karşılık verdi ne de başını kaldırıp baktı. İnek gelip Kivrin’in yanında durup böğürdü.</p>

  <p>“Git başımdan.” Kahyanın yanına koştu.</p>

  <p>Mezar kilise bahçesinde değildi. Bahçe kapısının ötesinde köy meydanındaydı. Yanında sıra sıra iki mezar daha vardı. Yanlarında demir kadar sert toprak kümelenmişti.</p>

  <p>Kivrin, “Ne yapıyorsun?” diye sordu. “Kimin mezarları bunlar?”</p>

  <p>Kahya yığına bir kürek dolusu toprak attı. Donmuş topaklar taş gibi ses çıkardı.</p>

  <p>“Neden üç mezar kazıyorsun? Kim öldü?” İnek boynuzuyla omzunu dürttü. Kıvrılıp hayvandan uzaklaştı. “Kim öldü?”</p>

  <p>Kahya küreği taş gibi sert toprağa sapladı. “Bunlar son günler, oğul.” Ayağıyla küreği toprağa bastırdı. Kivrin bir an korkuya kapıldı, ama sonra erkek giysileri içinde kendisini tanımadığını anladı.</p>

  <p>“Benim, Katherine.”</p>

  <p>Kahya ona bakıp başını öne doğru salladı. “Dünyanın sonu geldi,” dedi. “Ölmeyenler de ölecek.” Öne doğru eğilip bütün ağırlığını küreğin üstüne verdi.</p>

  <p>İnek başını kolunun altına sokmaya çalıştı.</p>

  <p>“<i>Defol git</i>!” Hayvanın burnuna vurdu. İnek temkinle mezarların etrafından dolaşıp geri çekildi. Kivrin mezarların aynı boyda olmadığını fark etti.</p>

  <p>Birinci mezar büyüktü, ama yanındaki Agnes’ınki kadardı. Kahyanın içinde durduğu mezarsa fazla uzun görünmüyordu. Rosemund’a onun mezarını kazmadığını söyledim, diye düşündü. Ama kazıyordu işte.</p>

  <p>“Bunu yapmaya hakkın yok,” dedi. “Oğlunla Rosemund iyileşiyorlar. Lady Eliwys sadece yorgun düştü, üzüntüsünden hastalandı.Ölmeyecekler.”</p>

  <p>Kahya başını kaldırıp yüzüne baktı. Yüzü salonda devrilmiş eşyaların önünde durup Rosemund’un ölçüsünü aldığı zamanki kadar ifadesizdi. “Peder Roche bize yardım için gönderildiğini söylüyor, ama dünyanın sonu geldiğinde ne yapabilirsin?” Gene küreğe yüklendi. “Bu mezarlara ihtiyacınız olacak. Herkes, herkes ölecek.”</p>

  <p>İnek hızlı hızlı mezarın diğer tarafına yürüdü, yüzü kahyanın yüzüyle aynı hizadaydı. Başını adamın suratına doğru eğdi, ama kahya fark etmedi.</p>

  <p>Kivrin, “Başka mezar kazmayacaksın,” dedi. “Yasaklıyorum.”</p>

  <p>Kazmaya devam etti, Kivrin’i de fark etmemiş gibiydi.</p>

  <p>“Onlar ölmeyecek,” dedi Kivrin. “Kara Ölüm halkın neredeyse yarısını öldürdü. Biz kotamızı çoktan doldurduk.”</p>

  <p>Kazmaya devam etti.</p>

  <p>Eliwys gece öldü. Kahya Rosemund’un mezarını Eliwys’in sığabilmesi için uzatmak zorunda kaldı. Eliwys’i gömdükleri zaman, Kivrin adamın Rosemund için yeni bir mezar kazmaya başlamış olduğunu gördü.</p>

  <p>Kahyaya bakarken, onları buradan götürmeliyim, diye düşündü. Adam küreği omzuna atmış duruyordu. Eliwys’in mezarını doldurduktan sonra, tekrar Rosemund’unkini kazmaya koyuldu. Hastalığa yakalanmadan onları alıp götürmeliyim.</p>

  <p>Çünkü yakalanacaklardı.Önlerinde onları bekliyordu, giysilerindeki, yataklarındaki, soludukları havadaki basillerde onları bekliyordu ölüm. Bir mucize eseri şimdi hastalanmazlarsa da, veba ilkbaharda, ulaklar, köylüler ve piskopos elçileri yüzünden Oxfordshire’ın tamamına yayılacaktı. Burada kalamazlardı.</p>

  <p>İskoçya diye düşündü ve eve doğru yürümeye başladı. Onları Kuzey İskoçya’ya götürebilirim. Veba o kadar uzağa erişemedi. Kahyanın oğlu eşeğe binebilirdi. Rosemund’a da bir sedye yapabilirlerdi.</p>

  <p>Rosemund şiltesinde oturuyordu. Kivrin içeri girer girmez, “Kahyanın oğlu çığlık çığlığa seni çağırıp durdu,” dedi.</p>

  <p>Kanlı yapışkan bir sıvı kusmuştu. Şiltesi kusmukla kirlenmişti. Kivrin temizlerken, çocuk başını bile tutamadı. Rosemund ata binebilse bile, çocuk binemez diye düşündü ümitsizce. Hiçbir yere gidemeyiz.</p>

  <p>Gece aklına randevu yerindeki araba geldi. Belki kahya arabayı tamir etmesine yardım edebilirdi. Rosemund da içinde seyahat edebilirdi. Bir mum alıp ocaktaki ateşten yaktı ve ahırda duran arabaya bakmaya gitti. Kapıyı açınca Roche’un eşeği anırdı. Mumu havaya kaldırınca kaçışan bir şeyin çıkardığı hışırtıyı duydu.</p>

  <p>Parçalanmış sandıklar barikat gibi arabanın önüne yığılmıştı ve sandıkları çekerken bunun bir işe yaramayacağını anladı. Araba eşeğin çekemeyeceği kadar büyüktü, zaten dingili de kayıptı. Herhalde gözüpek bir köylü çitini onarmak ya da yakmak için almış olacaktı. Belki de vebayı defetmek için.</p>

  <p>Dışarı çıktığında avlu zifiri karanlıktı ve yıldızlar Noel gecesinde olduğu gibi ışıl ışıldı. Agnes’ın bileğinde küçük çıngırağıyla omzunda uyuyakalmasını ve ölümleri haber veren çan seslerini düşündü. Daha erken, diye düşündü. Şeytan daha ölmedi. Dünyada kol geziyor.</p>

  <p>Uzun süre uyumadan yatıp başka bir plan kurmaya çalıştı. Kar fazla kalın değilse, belki eşeğin çekebileceği tekerlekli sedye gibi bir şey yapabilirlerdi. Veya çocukları eşeğe bindirip eşyalarını sırtlarında taşıyabilirlerdi.</p>

  <p>Sonunda uykuya daldı ve neredeyse dalar dalmaz tekrar uyandı ya da ona öyle geldi. Hava hâlâ karanlıktı ve Roche üzerine eğilmişti. Sönmek üzere olan ateş yüzüne aşağıdan vurmuş, bu da ormandaki açıklıktaki gibi onu bir caniye dönüştürmüştü. Uyku sersemi elini uzatıp nazikçe adamın yanağına dokundu.</p>

  <p>Roche, “Lady Katherine,” deyince kendine geldi.</p>

  <p>Rosemund’a bir şey oldu, diye düşündü ve dönüp kıza baktı, ama Rosemund elini yanağının altına sokmuş, rahat rahat uyuyordu.</p>

  <p>“Ne var? Hastalandın mı?”</p>

  <p>Roche başını iki yana salladı. Ağzını açtı, sonra tekrar kapadı.</p>

  <p>“Biri mi geldi?” Kivrin yataktan kalktı.</p>

  <p>Roche gene başını iki yana salladı.</p>

  <p>Kimse hastalanamaz, diye düşündü Kivrin. Hastalanacak kimse kalmadı. Kapının yanına kahyanın yattığı yerdeki battaniye yığınına baktı, ama adam orada yoktu. “Kahya mı hastalandı?”</p>

  <p>Roche, tuhaf ve şaşkın bir sesle, “Kahyanın oğlu öldü,” dedi. Ve Kivrin çocuğun yerinde olmadığını gördü. “Akşam duası için kiliseye gitmiştim…” Roche’un sesi titredi. “Benimle gel,” dedi ve hızla dışarı çıktı.</p>

  <p>Kivrin eski battaniyeyi kapıp aceleyle peşinden avluya çıktı.</p>

  <p>Saat aşağı yukarı altı olmalıydı. Güneş ufkun henüz üzerindeydi, kapalı gökyüzünü ve karları pembeye boyamıştı. Roche çoktan geçitte gözden kaybolmuştu. Kivrin battaniyeyi omuzlarına örtüp arkasından koştu.</p>

  <p>Kahyanın ineği geçitte durmuş, başını domuz ağılının kırık çitinden içeri sokmuş, samanları yiyordu. Kivrin’i görünce başını kaldırıp mööledi.</p>

  <p>Kivrin ellerini çırpıp, “Hoo,” diye bağırdı, ama hayvan başını çitten çıkarıp üzerine geldi.</p>

  <p>“Seni sağacak vaktim yok,” dedi, hayvanı butlarından itip güçbela yanından geçti.</p>

  <p>Yanına yetiştiğinde Peder Roche meydanı yarılamıştı bile. “Ne var? Söyler misin?” dedi, ama adam durup ona bakmadı bile. Meydandaki mezar sırasına doğru gidince, Kivrin rahatlayıp içinden, kahya oğlunu papaz olmadan kendi başına gömmeye kalkıştı herhalde, diye geçirdi.</p>

  <p>Küçük mezar doldurulmuş, üzerine karlı toprak yığılmıştı.Kahya, Rosemund’un mezarını bitirmiş, büyük bir mezar daha kazmıştı. İçinden kenarına dayalı küreğin sapı görünüyordu.</p>

  <p>Roche Lefric’in mezarına gitmedi. Yeni kazılmış olanın başında durdu ve aynı sersemlemiş ses tonuyla, “Akşam duası için kiliseye gitmiştim…” dedi. Kivrin mezarın içine baktı.</p>

  <p>Görünüşe göre kahya kendini gömmeye çalışmıştı, ama daracık yerde bu işi yapmakta zorlanmıştı. Küreği mezarın ucuna dayayıp toprağı kendi elleriyle çekmeye başlamıştı. Donmuş elinde iri bir toprak parçası tutuyordu.</p>

  <p>Bacakları neredeyse tamamen toprakla kaplıydı, bu da adama sanki banyo yapıyormuş gibi uygunsuz bir hal vermişti. Kivrin, “Onu doğru düzgün gömmemiz gerek,” dedi ve küreğe uzandı.</p>

  <p>Roche başını iki yana salladı. Uyuşmuş gibi, “Bu kutsal toprak” dedi. Ve Kivrin Roche’un intihar ettiğini düşündüğünü anladı.</p>

  <p>İçinden fark etmez, diye geçirdi ve her şeye rağmen, yaşadıkları dehşet üstüne dehşete rağmen Roche’un hâlâ Tanrı’ya inandığını fark etti. Kahyayı bulduktan sonra akşam duası için kiliseye gitmişti. Hepsi ölse bile, ibadetine devam edecek ve okuduğu dualarda aykırı bir şey bulmayacaktı.</p>

  <p>Kivrin, “Bu bir hastalık,” dedi ama gerçekten öyle miydi bilmiyordu. “Bulaşıcı veba. Kana bulaşır.”</p>

  <p>Roche dediklerini anlamadan yüzüne baktı.</p>

  <p>“Mezarı kazarken hastalanmış olmalı,” dedi. “Veba beyni zehirler. Aklı başında değildi.”</p>

  <p>Roche, “Lady Imeyne gibi,” dedi. Adeta memnun olmuştu.</p>

  <p>Kivrin, inancına aykırı olsa da kahyayı sınırın dışına bir yere gömmek istemiyor, diye düşündü.</p>

  <p>Roche’un kahyanın cesedini düzeltmesine yardım etti, ama adam çoktan katılaşmıştı. Onu kaldırmaya ya da kefene sarmaya kalkışmadılar. Roche yüzüne siyah bir örtü örttü. Sırayla üzerine toprak attılar. Donmuş toprak taş gibi takırdadı.</p>

  <p>Roche papaz giysisini ve dua kitabını almaya gitmedi.Önce Lefric’in, sonra da kahyanın mezarının yanında durup dualarını etti. Kivrin de yanında durup ellerini birleştirdi ve aklı başında değildi, diye düşündü. Altı çocuğuyla karısını gömdü, tanıdığı hemen herkesi o gömdü ve ateşi yükselmediyse bile, mezarın içine girip donarak ölmeyi beklediyse, yine de onu veba öldürmüş sayılır.</p>

  <p>Kahya intihar mezarını hak etmiyordu. Aslında hiçbir mezarı hak etmiyor, diye düşündü. Onun bizimle birlikte İskoçya’ya gelmesi gerekiyordu. Ve hissettiği ani sevinç karşısında dehşete kapıldı.</p>

  <p>Kahyanın Rosemund için kazdığı mezara bakarak, artık İskoçya’ya gidebiliriz, dedi içinden. Rosemund eşeğe binebilir. Roche ile ben de battaniyeleri ve yiyecekleri taşırız. Gözlerini açıp göğe baktı. Artık güneş yükseldiği için bulutlar sanki öğle vakti dağılıverecekmiş gibi hafiflemiş görünüyordu. Bu sabah yola çıkarlarsa, öğle vakti ormandan çıkıp Oxford-Bath yolunu bulabilirlerdi. Gece bastırdığında da York yolunda olurlardı.</p>

  <p>“<i>Agnus de i, qui tollis peccata mundi</i>,” dedi Roche, “<i>dona eis requiem</i>.”</p>

  <p>Eşek için yanımıza yulaf almalıyız, diye düşündü, odun kesmek için de balta. Ve battaniye.</p>

  <p>Roche duayı bitirdi. “<i>Dominus vobiscum et cum spiritu tuo</i>.” <i>Requiescat in pace. Amen</i>,” dedi ve çan çalmaya gitti.</p>

  <p>Buna vakit yok, dedi içinden Kivrin. Eve doğru yürüdü. Roche ölüm çanlarını çalmayı bitirdiğinde yarı yarıya toplanmış olurdu. Roche’a planını anlatacaktı. Roche da eşeği yükler, sonra da yola çıkarlardı. Avluyu koşarak geçip eve girdi. Ateşi tutuşturmak için yanlarına kömür almaları gerekirdi. Imeyne’nin ilaç sandığını kullanabilirdi.</p>

  <p>Salona girdi. Rosmeund hâlâ uyuyordu. Böylesi daha iyiydi. Yola çıkmaya hazır olmadan kızı uyandırmanın anlamı yoktu. Yanından parmaklarının ucuna basarak geçip sandığı aldı ve içindekileri boşalttı. Ateşin yanına koyup mutfağa gitmek üzere döndü.</p>

  <p>“Uyandım, ama sen yoktun,” dedi Rosemund. Doğrulup oturdu. “Gittin sandım.”</p>

  <p>“Hep birlikte gidiyoruz. İskoçya’ya gidiyoruz.” Rosemund’un yanına gitti. “Sen yola çıkmadan önce dinlen. Ben biraz sonra dönerim.”</p>

  <p>“Nereye gidiyorsun?”</p>

  <p>“Mutfağa. Acıktın mı? Sana biraz yulaf lapası getireyim. Şimdi yat ve dinlen.”</p>

  <p>“Yalnız kalmak istemiyorum,” dedi kız. “Yanımda biraz daha kalsan olmaz mı?”</p>

  <p>Kivrin içinden, bunun için zamanım yok, diye geçirdi. “Mutfağa kadar gidip döneceğim. Peder Roche da burada. Duyuyor musun? Çanı çalıyor. Birkaç dakikaya dönerim. Tamam mı?” Neşeyle Rosemund’a gülümsedi. Kız da gönülsüzce başını öne doğru salladı. “Hemen dönerim.”</p>

  <p>Neredeyse koşarak dışarı çıktı. Roche hâlâ çan çalıyordu, ağır ağır düzenli vuruşlarla. Acele et, diye düşündü. Fazla zamanımız yok. Mutfağı arayıp yiyecekleri masanın üstüne koydu. Bir teker peynirle bol miktarda ekmek kalmıştı. Ekmekleri tabak gibi iç içe bir heybeye koydu, peyniri de üstüne yerleştirdi ve kuyunun yanına götürdü.</p>

  <p>Rosemund evin kapısında pervaza tutunmuş duruyordu. “Ben de mutfakta senin yanında dursam?” dedi. Fistanıyla ayakkabılarını giymişti, ama soğuk havada daha şimdiden titriyordu.</p>

  <p>Kivrin telaşla yanına giderken, “Hava çok soğuk,” dedi. “Ve senin dinlenmen gerek.”</p>

  <p>“Sen gittiğin zaman dönmeyeceksin diye korkuyorum.”</p>

  <p>“İşte buradayım,” dedi ama içeri girip Rosemund’un peleriniyle kucak dolusu kürk getirdi.</p>

  <p>“Burada, kapının önünde oturup beni seyredebilirsin.” Pelerini Rosemund’un omuzlarına yerleştirip kızı oturttu, kürkleri de kuş yuvası gibi etrafına yerleştirdi. “Tamam mı?”</p>

  <p>Sir Bloet’nin verdiği broş hâlâ pelerinin yakasındaydı. Zayıf elleri titreyerek broşun iğnesiyle oynadı. “Courcy’ye mi gidiyoruz?” diye sordu.</p>

  <p>Kivrin broşun iğnesini yerine taktı. <i>Io suiicien lui dami amo</i>. ‘Sevdiğim dostumun yerindesin. “İskoçya’ya gidiyoruz. Orada vebadan uzak oluruz.”</p>

  <p>“Sence babam vebadan ölmüş müdür?”</p>

  <p>Kivrin tereddüt etti.</p>

  <p>“Annem geciktiğini ya da bir sorun çıktığı için gelemediğini söylüyordu. Belki ağabeylerin hastalanmıştır, onlar iyileşince dönecektir, diyordu.”</p>

  <p>Kivrin bir kürkü kızın ayaklarının altına sıkıştırdı, “Dönebilir,” dedi. “Ona bir mektup bırakırız, nereye gittiğimizi bilir.”</p>

  <p>Rosemund başını iki yana salladı. “Sağ olsaydı, beni almaya gelirdi.”</p>

  <p>Kivrin kızın sıska omuzlarına bir yatak örtüsü sardı. “Yanımızda götürmek için yiyecek bir şeyler almalıyım,” dedi.</p>

  <p>Rosemund başını peki der gibi salladı. Kivrin doğruca mutfağa gitti. Duvara yaslanmış bir çuval soğanla bir çuval elma vardı. Elmalar pörsümüş, çoğunun üstünde kahverengi lekeler belirmişti, ama Kivrin yine de çuvalı dışarı sürükledi. Hem pişirmeye gerek yoktu, hem de ilkbahardan önce hepsinin vitamine ihtiyacı olacaktı.</p>

  <p>Rosemund’a “Elma ister misin?” diye sordu.</p>

  <p>“Evet.” Kivrin çuvalı karıştırıp sert ve buruşmamış bir elma aradı. Kırmızımsı yeşil bir elma çıkarıp deri pantolonuna sürtüp parlattı. Hastayken yediği elmanın tadının ne kadar güzel geldiğini hatırlayıp gülümsedi ve kıza uzattı.</p>

  <p>Ama ilk ısırıktan sonra Rosemund’un iştahı kesilmiş gibiydi. Sırtını kapının kenarına yaslayıp sessizce gökyüzüne bakarak Roche’un çaldığı çanı dinledi.</p>

  <p>Kivrin de elmaları ayıklamaya koyuldu, yanlarına almaya değer olanları ayırırken bir yandan da eşeğin ne kadar yük taşıyabileceğini düşündü. Yanlarına eşek için yulaf da almaları gerekiyordu. Yolda hiç ot olmazdı, ama İskoçya’ya vardıkları zaman hayvan fundalıklarda karnını doyururdu. Yanlarına su almaları gerekmezdi. Çok sayıda dere vardı. Ama suyu kaynatmak için bir kap almak lazımdı.</p>

  <p>“Ailen seni aramaya hiç gelmedi,” dedi Rosemund.</p>

  <p>Kivrin, geldiler ama ben orada değildim, diye düşündü. “Gelmedi,” dedi.</p>

  <p>“Acaba onlar da vebadan ölmüşler midir dersin?”</p>

  <p>“Hayır.” Hiç olmazsa onların bir yerde ölüp kaldıklarını ya da çaresiz yattıklarını düşünmek zorunda değilim. Hiç olmazsa iyi olduklarını biliyorum.</p>

  <p>“Sir Bloet’nin yanına gidince, bize nasıl yardım ettiğini anlatacağım,” dedi Rosemund. “Seni ve Peder Roche’u yanımda tutmak istediğimi söyleyeceğim.” Başını gururlu bir tavırla kaldırdı. “Kendi nedimelerim ve papazımı yanımda götürebilirim.”</p>

  <p>Kivrin ciddi bir sesle, “Teşekkür ederim,” dedi.</p>

  <p>Elma çuvalını ekmekle peynir torbasının yanına koydu. Çan sesi kesildi, ama yankısı hâlâ soğuk havada çınlıyordu. Kovayı alıp kuyuya indirdi. Biraz yulaf lapası pişirip içine çürük elmaları katacaktı. Yolculuk için doyurucu bir yemek olurdu.</p>

  <p>Rosemund’un elması ayağının yanından geçip kuyunun kenarına yuvarlandı ve durdu. Kivrin eğilip elmayı yerden aldı.Tek bir ısırık alınmış elmanın içi, buruşuk kırmızı kabuğunun yanında bembeyazdı. Yeleğine sürtüp temizledi. “Elmanı düşürmüşsün.” Geri vermek için döndü.</p>

  <p>Rosemund’un avcu elmayı düştüğünde yakalamak istemiş gibi hâlâ açıktı.</p>

  <p>“Ah Rosemund.”</p>
</body>
</html>