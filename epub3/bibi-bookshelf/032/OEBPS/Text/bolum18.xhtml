<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>18</h2>

  <p class="girintisiz">Balliol’e döndükleri zaman, iki kişi daha hastalanmıştı. Dunworthy Colin’i yatağa gönderdikten sonra Finch’in hastaları yatırmasına yardım etti ve hastaneyi aradı.</p>

  <p>Kayıt görevlisi, “Bütün ambulanslarımız dışarıda,” dedi. “En kısa zamanda bir tane göndeririz.”</p>

  <p>Ambulans ancak geceyarısı geldi. Dunworthy geri dönüp yattığında saat biri geçmişti.</p>

  <p>Colin Finch’in kurduğu portatif karyolada uyuyordu. <span class="font sgc-13">Şövalyelik Çağı</span> kitabı hemen başının yanında duruyordu. Dunworthy kitabı almayı düşündüyse de çocuğu uyandırmayı göze alamadı. Gidip yattı.</p>

  <p>Kivrin veba salgınının orta yerinde olamazdı. Badri dört saatlik kayma olduğunu söylemişti ve veba İngiltere’yi 1348 yılında vurmuştu. Kivrin’i 1320’ye göndermişlerdi.</p>

  <p>Yatakta dönüp azimle gözlerini yumdu. Kivrin veba zamanında olamazdı. Badri sayıklıyordu. Sıçanlardan bahsetmişti, ama kapaklardan kırılan porselenlerden de söz etmişti. Hiç birinin bir anlamı yoktu. Ateş yüzünden böyle konuşuyordu. Ona hayali notlar vermişti. Hiçbir anlamı yoktu bunların.</p>

  <p>“Sıçanlardı,” demişti. Dönem halkı, hastalığı sıçanların üstündeki pirelerin yaydığını bilmiyordu. Onlar herkesi, Yahudileri, cadıları ve delileri sorumlu tutmuşlardı. Zeka özürlüleri öldürmüş, ihtiyar kadınları asmışlardı. Yabancıları kazıklara bağlayıp yakmışlardı.</p>

  <p>Yataktan kalkıp sessizce oturma odasına gitti. Parmaklarının ucuna basarak Colin’in yatağının etrafından dolaştı ve kitabı çocuğun başının altından çekti. Colin döndü, ama uyanmadı.</p>

  <p>Pencerenin önüne oturup kitaptaki Kara Ölüm bölümünü açtı. Hastalık 1333’te Çin’de baş göstermişti, ticaret gemileriyle Sicilya’nın Messina şehrine, oradan da Pisa’ya taşınmıştı. Manş Denizi’ni geçmeden önce bütün İtalya’ya ve Fransa’ya yayılmıştı -Siena’da sekiz bin, Floransa’da yüz bin, Roma’da da üç yüz bin kişi ölmüştü. İngiltere’ye 1348’de, “Vaftizci Yahya bayramından hemen önce” yirmi dört haziranda ulaşmıştı.</p>

  <p>Bu yirmi sekiz yıllık bir kayma demekti. Badri aşırı kaymadan endişe etmişti, ama yıllardan değil, haftalardan söz ediyordu.</p>

  <p>Karyolanın üzerinden kitaplığa uzandı ve Fitzwiller’ın <span class="font sgc-11">Salgınlar</span> kitabını aldı.</p>

  <p>Colin uyku sersemi, “Ne yapıyorsun?” diye sordu.</p>

  <p>Dunworthy, “Kara Ölüm hakkında bir şeyler okuyorum,” diye fısıldadı. “Uyu sen.”</p>

  <p>Colin ağzındaki top şekeriyle, “Ona öyle demiyorlardı,” diye mırıldandı. Yatakta dönüp battaniyesine sarındı. “Mavi hastalık diyorlardı.”</p>

  <p>Dunworthy iki kitabı alıp yatağına döndü. Fitzwiller hastalığın İngiltere’ye geliş tarihini, 29 Haziran 1348, Aziz Petrus Günü olarak veriyordu. Oxford’a aralık ayında, Londra’ya 1349 Ekim’inde ulaşmıştı. Sonra kuzeye ilerlemiş, tekrar Manş Denizi’ni aşıp alçak ülkelere ve Norveç’e geçmişti. Bohemya ve karantina altına alınan Polonya ile ne gariptir, İskoçya’nın kimi bölgeleri hariç her yere erişmişti.</p>

  <p>Gittiği yerde kırsal kesimleri Azrail gibi kasıp kavurmuş, köylerin tamamını mahfetmiş, ölülerin arkasından dua edecek ve gömecek tek bir kişi bile sağ bırakmamıştı. Bir manastırda tek bir keşiş haricinde herkes ölmüştü.</p>

  <p>Hastalığın tek kurtulanı John Clyn ardında bir kayıt bırakmıştı: “Hatırlanması gerekenler zamanla yok olmasın ve bizden sonra geleceklerin hafızalarından silinmesin diye, pek çok kötülüğü ve bütün dünyayı gördüğümden ve dolayısıyla Şeytan’ın pençesine düştüğümden, ölülerin arasında ölümü beklediğimden, şahit olduğum bütün her şeyi yazıya dökmek mecburiyetindeyim.”</p>

  <p>Ve gerçek bir tarihçi gibi her şeyi yazıya dökmüştü, anlaşılan kendi de tek başına ölmüştü. Yazısı titrekleşip kesilmişti. Altına başka biri, “Burada, görünüşe göre yazar ölmüştür,” yazmıştı.</p>

  <p>Biri kapısını çaldı. Finch sırtında bornozuyla kapıdaydı, uykuluydu ve çıldırmış gibiydi. “Karantina misafirlerinden bir kişi daha, efendim,” dedi.</p>

  <p>Dunworthy parmağını dudaklarına götürüp onunla birlikte koridora çıktı. “Hastaneyi aradın mı?”</p>

  <p>“Evet, ambulans göndermeleri birkaç saat sürermiş. Hastayı tecrit etmemizi, rimantadine ile portakal suyu vermemizi söylediler.”</p>

  <p>Dunworthy sinirle, “Herhalde hiç kalmamıştır,” dedi.</p>

  <p>“Evet efendim ama sorun o değil. O kadın işbirliğine yanaşmaz.”</p>

  <p>Finch kapının önünde beklerken, Dunworthy giyindi ve maskesini buldu.İkisi birlikte Salvin’e geçtiler. Kapının önünde üzerlerinde her türden iç çamaşırı olan ve paltolarla battaniyelere sarınmış bir grup insan duruyordu. Sadece birkaçının yüzünde maske vardı. Dunworthy, yarından sonra hepsi takarlar, diye düşündü.</p>

  <p>Karantina konuklarından biri, “Tanrı’ya şükür geldiniz,” dedi. “Bu kadınla baş edemiyoruz.”</p>

  <p>Finch Dunworthy’yi yatağında dimdik oturan hastanın yanına götürdü. Seyrek beyaz saçlı, yaşlı bir kadındı ve ilk gece Badri’de gördüğü ateşten yanan gözlerle aynı çılgınca telaş bu kadında da vardı.</p>

  <p>Finch’i görür görmez, “Git buradan!” dedi ve tokat atacak gibi elini savurdu. Yanan gözlerini Dunworthy’ye çevirdi. “Baba!” diye bağırdı ve alt dudağını sarkıttı. Çocukça bir sesle, “Çok yaramazlık yaptım,” dedi. “Doğum günü pastasının hepsini yiyip bitirdim, şimdi karnım ağrıyor.”</p>

  <p>“Ne demek istediğimi anlıyor musunuz efendim?” dedi Finch.</p>

  <p>“Kızılderililer mi geliyor, baba? Kızılderilileri sevmiyorum. Okları, yayları var.”</p>

  <p>Kadını sınıfların birindeki portatif karyolaya yatırabildiklerinde sabah olmuştu. Dunworthy sonunda, “Baban uslu kızının artık yatmasını istiyor,” demek zorunda kaldı. Tam kadını yatırmayı başardıklarında da ambulans geldi. Ambulansın kapısı kapanırken, kadın “Baba!” diye bağırdı. “Beni burada bir başıma bırakma!”</p>

  <p>Ambulans hareket edince Finch, “Of Tanrım,” dedi. “Kahvaltı zamanı geçmiş bile. Umarım bütün pastırmayı yiyip bitirmemişlerdir.”</p>

  <p>Finch erzakı dağıtmaya gitti, Dunworthy de Andrews’un telefonunu beklemek için dairesine döndü. Merdivenlerde kızarmış ekmeğini yerken bir yandan da paltosunu giymeye uğraşan Colin ile karşılaştı. Dolu ağzıyla, “Papaz mahsur kalanlar için giysi toplanmasına yardım etmemi istedi,” dedi. “Teyzem telefon etti. Onu arayacakmışsın.”</p>

  <p>“Andrews aramadı mı?”</p>

  <p>“Hayır.”</p>

  <p>“Telefonun görüntüsü düzelmiş mi?</p>

  <p>“Hayır.”</p>

  <p>Arkasından seslendi. “Maskeni tak. Atkını da.”</p>

  <p>Mary’yi aradı ve beş dakika sabırsızlıkla kadının telefona gelmesini bekledi. “James? Badri seni istiyor.”</p>

  <p>“Daha iyi öyleyse.”</p>

  <p>“Hayır. Ateşi hâlâ çok yüksek. Ve çok tedirgin. Sürekli seni çağırıyor, sana söyleyeceği bir şey varmış. Kendini perişan ediyor. Gelip konuşursan belki sakinleşir.”</p>

  <p>Sana vebayla ilgili bir şey söyledi mi?”</p>

  <p><span class="font sgc-13">“Veba mı?”</span> Mary sinirlenmişti. “Lütfen bana etrafta dolaşan o saçma sapan dedikodulardan etkilendiğini söyleme, james. Yok koleraymış, yok dang hummasıymış, yok büyük salgının tekrarıymış…”</p>

  <p>“Hayır. Badri söyledi. Dün gece, ‘Avrupa’nın yarısını öldürdü’ dedi. Bir de ‘Sıçanlardı.”’</p>

  <p>“Sayıklıyor, James. Ateş yüzünden. Hiçbir anlamı yok.”</p>

  <p>Dunworthy içinden, haklı, dedi. Hasta kadın da oklar ve yaylardan söz etmişti, senin Sioux savaşçılarına benzer yanın yok. Hastalanmasını doğum günü pastasına bağlamıştı, Badri de vebaya aklını takmıştı. Bunların hiçbir anlamı yoktu.</p>

  <p>Yine de hemen geleceğini söyledi ve Finch’i bulmaya gitti. Andrews telefon edeceği saati belirtmemişti, ama telefonun başını boş bırakamazdı. Keşke Colin’i göndermeseydi.</p>

  <p>Finch büyük ihtimalle salonda canı pahasına pastırmalar koruyor olmalıydı. Avluyu geçip salona gidinceye kadar meşgul çalması için telefonu açık bıraktı.</p>

  <p>Kapıda Bayan Taylor ile karşılaştı. “Ben de sizi aramaya geliyordum” dedi kadın. “Dün gece hastalananlar olduğunu duydum.”</p>

  <p>Dunworthy gözleriyle Finch’i arayarak, “Evet,” dedi.</p>

  <p>“Aman Tanrım. Herhalde hepimiz virüse maruz kaldık.”</p>

  <p>Finch’i hiçbir yerde göremiyordu.</p>

  <p>Kadın sordu. “Kuluçka süresi ne kadar?”</p>

  <p>“On iki saatle kırk sekiz saat arasında.” Kalabalık arasında Finch’i seçebilmek için boynunu dikleştirdi.</p>

  <p>“Korkunç. Ya performansın ortasında içimizden biri hastalanırsa? Biz geleneksel çalıyoruz biliyorsunuz. Kurallar çok kesindir.”</p>

  <p>Dunworthy, gelenekselin her ne demekse, grip olan grup üyelerinin değiştirilmemesiyle ilgili kurallarının ne olduğunu merak etti.</p>

  <p>Bayan Taylor, “Kural üç,” dedi. “‘Her icracı kesintisiz olarak çanının başında kalmalıdır’ der. Biri aniden fenalaşıp düşerse, yerine başkasını koyamayız. Tempo bozulur.”</p>

  <p>Dunworthy’nin gözlerinin önünde beyaz eldivenleriyle bayılıp düşen ve tempoyu bozmamaları için tekmelenerek kenara itilen çancılar belirdi.</p>

  <p>Bayan Taylor, “Uyarıcı belirtileri yok mu bu virüsün?” diye sordu.</p>

  <p>“Yok.”</p>

  <p>“Sağlık bakanlığının gönderdiği yazıda, zihin bulanıklığı, ateş ve baş ağrısı yazıyordu, ama çan çalarken bizim başımız hep ağrır zaten.”</p>

  <p>Dunworthy içinden, hiç şaşırmadım, derken bir yandan da telefonun başında beklemesi için William Gaddson’ı ya da öğrencilerinden birini görmeye çalıştı.</p>

  <p>“Geleneksel çalmasaydık, hiç sorun olmazdı. Sağda ve solda yedek icracı bulunmasına izin verirler. York’taki Bob Maxims performansında on dokuz icracı vardı. Buna çan çalmak denir mi bilmem tabii.”</p>

  <p>Salonda öğrencilerinden kimse yoktu. Herhalde Finch de kantinin önünde kendini siper etmiş olacaktı. Colin de çoktan gitmişti. “Hâlâ çalışma odasına ihtiyacınız var mı?” diye sordu.</p>

  <p>“Evet, tabii içimizden biri hastalanmazsa. Stedman da çalabiliriz, ama aynı şey olmaz, değil mi?”</p>

  <p>“Telefonlarıma bakar ve mesajları not ederseniz, oturma odamda çalışabilirsiniz. Şehir dışından çok önemli bir telefon bekliyorum da. Odada birinin bulunması çok mühim benim için.”</p>

  <p>Kadını dairesine çıkardı.</p>

  <p>Bayan Taylor, “Ah, pek de büyük değilmiş,” dedi. “Eşyaları kenara çekebilir miyiz?”</p>

  <p>“Telefona baktığınız ve not aldığınız sürece istediğinizi yapabilirsiniz. Bay Andrews diye biri arayacak. Karantina bölgesine girmesi için izne gerek olmadığını söyleyin. Doğruca Brasenose’a gitsin. Ben onu orada bulurum.”</p>

  <p>Bayan Taylor büyük bir iyilik yapıyormuş gibi, “Şey, olur herhalde,” dedi. “Cereyanlı kafeteryadan iyidir ne de olsa.”</p>

  <p>Kadın eşyaları çekerken odadan çıktı. Bu işi bu kadına emanet etmenin pek de iyi bir fikir olmadığını düşünerek hızla Badri’yi görmeye gitti. Badri’nin ona söylemesi gereken bir şey vardı. <span class="font sgc-11">Hepsini öldürdü. Avrupa’nın</span> yarısını.</p>

  <p>Yağmur iyice hafiflemiş, incecik bir serpintiye dönüşmüştü, AB karşıtları da hastanenin önüne toplanmışlardı. Aralarına Colin’in yaşıtı “Halkımı rahat bırak,” diye bağıran bir alay siyah maskeli çocuk <span class="font sgc-11">da katılmıştı.</span></p>

  <p><span class="font sgc-11"><i>İçlerinden biri Dunworthy’nin kolunu tuttu. Çizgili suratını Dunworthy’nin maskesine doğru sallayarak, “Hükümetin sizi burada alıkoymaya hakkı yok,</i>”</span> dedi.</p>

  <p>“Aptallık etmeyin,” dedi Dunworthy. “Yeni bir pandemi mi çıkartmak istiyorsunuz.”</p>

  <p><span class="font sgc-11">Çocuğun aklı karışır</span> gibi oldu, kolunu bıraktı. Dunworthy de kendini içeri attı.</p>

  <p><span class="font sgc-11 sgc-15">İçerisi tekerlekli sedyeler ve hastalarla doluydu. Asansörün yanında da bir sedye vardı. Kocaman steril giysili, iriyarı bir hemşire sedyenin yanında durmuş, hastaya naylon kaplı bir kitaptan bir şeyler okuyordu.</span></p>

  <p>“Masum olmaktan kim helak olur?” dedi ve Dunworthy can sıkıntısıyla kadının Bayan Gaddson olduğunu fark etti.</p>

  <p>Kadın okumaya devam etti. “Dürüstler ne zaman katledilir?”</p>

  <p>Kadın durdu ve başparmağıyla İncil’in sayfalarını çevirip başka bir iç açıcı bölüm aramaya başladı. Dunworthy başını önüne eğip yan koridora daldı ve maske verdiği için sağlık bakanlığına içinden dua ederek merdivenlere yöneldi.</p>

  <p>Dunworthy kaçarken, kadının sesi koridoru çınlattı. “Veremle, sıtmayla, iltihapla, yakıcı sıcaklıkla, kuraklıkla, samyeliyle, küfle cezalandıracak. Siz yok oluncaya dek bunlar sizi kovalayacak.”</p>

  <p>Dunworthy kendi kendine, ve moralinizi yükseltmek için İncil okutturarak sizi Bayan Gaddson’la cezalandıracak, dedi.</p>

  <p>Merdivenlerden artık birinci katın tamamını kaplıyor gibi görünen karantina koğuşuna çıktı.</p>

  <p>Hemşire onu görünce, “Nihayet geldiniz,” dedi. Yine o güzel sarışın hemşire nöbetteydi. Acaba kızı Bayan Gaddson’a karşı uyarsam mı, diye düşündü.</p>

  <p>“Sabahtan beri sizi soruyor.” Dunworthy eline tutuşturduğu steril giysileri giyip hemşirenin ardından odaya girdi.</p>

  <p>Kız fısıltıyla, “Yarım saat önce deli gibi sizi sordu,” dedi, “size söylemesi gereken bir şey varmış. Şimdi biraz daha iyi.”</p>

  <p>Badri eskiye göre oldukça iyi görünüyordu. Yüzündeki o ürkütücü karalık gitmişti, esmer cildiyle bile hâlâ biraz solgun görünmesine rağmen, neredeyse eski haline dönmüştü. Yatakta yarı oturur vaziyette yastıklara yaslanmış, dizlerini dikmişti. Ellerini dizlerinin üstüne koymuştu, parmakları kıvrılmıştı. Gözleri kapalıydı.</p>

  <p>Hemşire eldivenli elini omzuna koyup, “Badri,” dedi ve üzerine doğru eğildi. “Bay Dunworthy geldi.”</p>

  <p>Gözlerini açtı. “Bay Dunworthy mi?”</p>

  <p>“Evet.” Kız başıyla Dunworthy’yi işaret etti. “Geleceğini söylemiştim sana.”</p>

  <p>Badri doğrulup iyice yastıklara yaslandı ama Dunworthy’ye bakmadı. Doğruca ileriye bakıyordu.</p>

  <p>Dunworthy görüş alanına girdi, “Buradayım, Badri,” dedi, “bana ne söylemek istiyordun?”</p>

  <p>Badri ileriye bakmaya devam etti, elleri dizlerinin üstünde huzursuzca kıpırdadı. Dunworthy yan gözle hemşireye baktı.</p>

  <p>“Hep böyle yapıyor. Sanki tuşlara basıyor.” Hemşire ekranlara göz attıktan sonra odadan çıktı.</p>

  <p>Badri tuşlara basıyordu. Bileklerini dizlerine dayamıştı, parmakları battaniyenin üstünde karmaşık bir sekans tuşluyordu. Gözleri önündeki bir şeye -ekrana mı?- odaklandı ve bir saniye sonra kaşları çatıldı. “Bu doğru olamaz,” dedi ve hızla tuşlamaya devam etti.</p>

  <p>“Ne var, Badri? Ters giden nedir?”</p>

  <p>“Bir hata olmalı,” dedi Badri. Hafifçe yana eğildi. “TM’da satır satır göster.”</p>

  <p>Dunworthy bunu konsolun mikrofonuna söylediğini anladı. Sonucu okuyordu. “Ne doğru olamaz, Badri?”</p>

  <p>“Kayma,” dedi Badri. Gözlerini hayali ekrandan ayırmıyordu. Mikrofona, “Okuma kontrolü,” dedi. “Bu doğru olamaz.”</p>

  <p>Dunworthy, “Kaymada ne sorun var?” diye sordu. “Beklediğinden daha mı fazla?”</p>

  <p>Badri karşılık vermedi. Bir saniye daha tuşladıktan sonra durup ekrana baktı ve ardından çılgınca tuşlara basmaya başladı.</p>

  <p>“Ne kadar kayma var, Badri?”</p>

  <p>Tam bir dakika tuşladıktan sonra durdu ve Dunworthy’ye baktı. “Çok korkuyorum,” dedi.</p>

  <p>“Neden korkuyorsun?”</p>

  <p>Badri birden battaniyeyi üstünden atıp, yatağın parmaklıklarını kavradı. “Bay Dunworthy’yi bulmam gerek,” dedi. Kolundaki kateteri çekiştirdi, plasteri açmaya çalıştı.</p>

  <p>Ardındaki ekranlarda çizgiler çılgınca yükselip sivrileşti, makineler biplemeye başladı. Dışarıda bir yerde bir siren çaldı.</p>

  <p>Dunworthy onu durdurmak için yatağa uzandı. “Yapma!”</p>

  <p>Badri bileğindeki bandı kopardı. “Dunworthy pub’da” dedi.</p>

  <p>Ekranlardaki çizgiler dümdüz oluverdi. Bir bilgisayar sesi, “Bağlantı kesildi,” dedi.</p>

  <p>Hemşire içeri daldı. “Of Tanrım, bunu ikinci kez yapıyor. Bay Çadhuri, bunu yapmamalısınız. Kateterinizi çıkaracaksınız.”</p>

  <p>“Git, Bay Dunworthy’yi getir. Hemen. Bir terslik var.” Badri yatağa yattı, hemşirenin üstünü örtmesine izin verdi. “Neden gelmiyor?”</p>

  <p>Hemşirenin kateteri tekrar bantlamasını, ekranlar resetlemesini beklerken, gözlerini Badri’den ayırmadı. Şimdi, yorgun, kayıtsız, adeta bıkkın görünüyordu. Kateterin üstünde yeni bir çürük belirmeye başlamıştı.</p>

  <p>Hemşire, “Sanırım, en iyisi bir sakinleştirici yapmak,” deyip odadan çıktı.</p>

  <p>Hemşire çıkar çıkmaz Dunworthy, “Badri, benim Dunworthy,” dedi. “Bana bir şey söylemek istiyordun. Bana bak, Badri. Ne oldu? Ne terslik var?”</p>

  <p>Badri ilgisizce yüzüne baktı.</p>

  <p>“Çok fazla kayma mı vardı, Badri? Kivrin veba dönemine mi gitti?”</p>

  <p>Badri, “Vaktim yok,” dedi. “Cumartesi ve pazar oradaydım.” Tekrar tuşlamaya başladı, parmakları durmaksızın battaniyenin üstünde hareket ediyordu. “Olamaz bu.”</p>

  <p>Hemşire elinde bir ilaç poşetiyle geri döndü. “Ah, iyi,” dedi Badri. Yüzündeki ifade üzerinden büyük bir yük kalkmış gibi gevşeyip yumuşadı. “Ne oldu bilmiyorum. Müthiş başım ağrıdı.”</p>

  <p>Hemşire ilacı kateterine bağlamadan gözlerini kapadı ve hafifçe horlamaya başladı.</p>

  <p>Hemşire Dunworthy’yi dışarı çıkardı. “Uyanıp da sizi tekrar isterse, nereden ulaşabiliriz?”</p>

  <p>Kıza numarasını verdi.Üstündeki önlüğü çıkarırken, “Ben gelmeden önce tam olarak ne söyledi?” diye sordu.</p>

  <p>“Sürekli adınızı söyledi. Sizi bulması gerekiyormuş. Söyleyeceği çok önemli bir şey varmış.”</p>

  <p>“Sıçanlarla ilgili bir şey dedi mi?”</p>

  <p>“Hayır. Bir kere, Karen ya da Katherine diye birini bulmak zorunda olduğunu söyledi.”</p>

  <p>“Kivrin.”</p>

  <p>Kız evet der gibi başını salladı. “Evet. ‘Kivrin’i bulmak zorundayım. Laboratuvar açık mı?’ Sonra lambayla ilgi bir şey söyledi, ama sıçanlardan bahsetmedi. Zaten söylediklerinin çoğunu anlayamadım.”</p>

  <p>Dunworthy eldivenleri çıkardı. “Söylediği her şeyi yazmanı rica ediyorum.” Kız itiraz edecekken, “Anlaşılmayanları değil,” diye ekledi. “Ama diğer her şeyi.Öğleden sonra tekrar geleceğim.”</p>

  <p>“Çalışırım,” dedi hemşire. “Ama çoğunlukla saçmalıyor.”</p>

  <p>Alt kata indi. Çoğu saçma sapan, bir anlamı olmayan sayıklamalardı, ama Dunworthy taksiye binmek için dışarı çıktı. Andrews ile konuşmak, sonucu okutmak için bir an önce Balliol’e gitmek istiyordu.</p>

  <p>Badri, “Doğru olamaz,” demişti. Kaymayı kastediyor olmalıydı. Rakamları yanlış okumuş, sadece dört saatlik olduğunu sanmış olabilir miydi? Sonra ne fark etmişti? Kaymanın dört yıl olduğunu mu? Ya da yirmi sekiz yıl mı?</p>

  <p>Biri, “Yürüyerek daha hızlı gidersiniz,” dedi. Yüzü maskeli oğlandı. “Taksi bekliyorsanız, daha çok beklersiniz. Kahrolası hükümet bütün taksilere el koydu.”</p>

  <p>Acil servisin kapısına yanaşan taksiyi işaret etti. Aracın yan canımda USK etiketi vardı.</p>

  <p>Dunworthy çocuğa teşekkür edip Balliol’e doğru yürümeye başladı. Yağmur tekrar yağmaya başlamıştı. Andrews’un telefon etmiş olmasını, çoktan yola çıktığını umarak adımlarını sıklaştırdı. Badri, “Git Dunworthy’yi getir, hemen,” demişti. “Hemen. Bir terslik var.” Sonucu aldıktan sonra olanları tekrar yaşadığı belliydi. Sonra da onu bulmak için yağmur altında Lamb and Cross’a koşmuştu. “Doğru olamaz,” demişti.</p>

  <p>Bahçeyi koşar adım geçip dairesine çıktı. Bayan Taylor’ın çan tangırtısı yüzünden telefonun sesini duymamasından korkuyordu. Ama kapısını açınca oturma odasının ortasında, yüzlerinde maskeleriyle daire şeklinde durduklarını gördü. Kollarını kaldırmış, ellerini dua eder gibi birleştirmişlerdi. Sonra ellerini indirip tam bir sessizlik içinde birer birer diz çöktüler.</p>

  <p>Bayan Taylor, doğrulup eğilirken, “Bay Basingame’in hademesi aradı,” dedi. “Kuzey İskoçya’da bir yerlerdeymiş galiba. Bay Andrews da onu aramanızı istedi. Az önce telefon etti.”</p>

  <p>Dunworthy büyük bir rahatlama hissederek şehirlerarası numarayı çevirdi. Andrews’un açmasını beklerken, bu garip dansı izleyip hareketlerini anlamaya çalıştı. Bayan Taylor düzenli olarak eğilip kalkıyordu ama diğerlerinin eğilmelerinde hiçbir tempo yoktu. En irileri, Bayan Piantini çatık kaşlarıyla konsantre olmuş, kendi kendine sayıyordu.</p>

  <p>Andrews telefonu açar açmaz, “Karantina bölgesine giriş iznini ayarladım,” dedi. “Ne zaman geliyorsun?”</p>

  <p>“Diyorum ki, efendim…” Görüntü vardı, ama yüzündeki ifadeyi seçemeyeceği kadar kumluydu. “Gelmesem daha iyi olacak galiba. Karantina haberlerini izledim. Hint gribinin çok tehlikeli olduğunu söylüyorlar.”</p>

  <p>“Hastalarla temas etmen gerekmiyor ki,” dedi Dunworthy. “Doğruca Brasenose’un laboratuvarına gitmeni ayarlayacağım. Güvende olacaksın. Gelmen çok önemli.”</p>

  <p>“Evet efendim ama muhabirler üniversitenin ısıtma sisteminden kaynaklanmış olabileceğini söylüyorlar.”</p>

  <p>“Isıtma sistemi mi? Üniversitenin ısıtma sistemi yok ki. Kolejlerdeki bağımsız ısıtma sistemleri de bırak hastalık bulaştırmayı, çalışmıyor bile.” Çancılar dönüp ona baktılar, ama tempolarını hiç bozmadılar. “Isıtmayla uzaktan yakından bir ilgisi yok. Hindistan’la da, Tanrı’nın gazabıyla da. Grip Güney Carolina’da başlamış. Aşısı yola çıktı bile. Hiçbir tehlike yok.”</p>

  <p>Andrews inat etmişti. “Öyle bile olsa, gelmem pek akıllıca olmaz.”</p>

  <p>Çancılar birden durdular. Bayan Piantini, “Kusura bakmayın,” dedi ve tekrar başladılar.</p>

  <p>“Bu sonucun okunması şart. 1320’de bulunan bir tarihçimiz var ve ne kadarlık bir kayma olduğunu bilmiyoruz. Bu tehlikeli görev için sana ek ücret verilmesini sağlayacağım.” Dunworthy bunları der demez, söylememesi gereken şeyi söylediğini fark etti. “Senin tecrit edilmeni, steril giysiler giymeni de sağlarım …”</p>

  <p>Andrews, “Sonucu buradan da okuyabilirim,” dedi. “Giriş bağlantılarını kurabilecek bir arkadaşım var. Shrewsbury’de okuyor.” Durakladı. “Elimden ancak bu kadarı gelir. Kusura bakmayın.”</p>

  <p>Bayan Piantini yine, “Kusura bakmayın,” dedi.</p>

  <p>“Hayır, hayır senin vuruşun ikinci kısımda,” dedi Bayan Taylor. Sen iki-üç yukarı aşağı ve üç-dört aşağı vuruşu atlıyorsun, sonra da tam vuruşları yapıyorsun. Gözlerini de diğerlerinden ayırma. Bir-ki-üç başla!” Tekrar başladılar.</p>

  <p>“Bu tehlikeyi göze alamam,” dedi Andrews.</p>

  <p>İkna olmayacağı belliydi. “Shrewsbury’deki arkadaşının adı ne?”</p>

  <p>“Polly Wilson.” Andrews’un sesi rahatlamış gibi geliyordu. Dunworthy’ye numarayı verdi. “Ona uzaktan okuma, IA sorgulaması ve köprü aktarımı yaptırmak istediğinizi söyleyin. Ben bu numarada olacağım.” Telefonu kapatmaya davrandı.</p>

  <p>“Dur!” Çan grubu azarlar bakışlarla ona baktı. “1320’ye yapılacak bir inişte azami kayma ne kadar olabilir?”</p>

  <p>“Hiçbir fikrim yok. Kaymayı tahmin etmek güçtür. Çok sayıda etmen vardır.”</p>

  <p>“Kaba bir tahminle,” dedi Dunworthy, “mesela yirmi sekiz yıl olabilir mi?”</p>

  <p>“Yirmi sekiz yıl mı?” Andrews’un sesindeki hayret Dunworthy’nin içini rahatlattı. “Ah, hiç sanmıyorum. Genelde ne kadar geriye gidilirse, kayma da o kadar büyük olur, ama artış üssel olmaz. Parametre kontrolüyle öğrenirsiniz.”</p>

  <p>“Ortaçağ bölümü hiç yapmadı.”</p>

  <p>“Parametre kontrolü yapmadan geçmişe birini mi gönderdiler?” Andrews şoke olmuştu.</p>

  <p>“Parametre kontrolü yapmadan, insansız deneme yapmadan,” dedi Dunworthy. “Bu yüzden bu iniş sonucunun okunması çok önemli. Benim için bir şey yapmanı istiyorum.”</p>

  <p>Andrews itiraz edecek gibi kasıldı.</p>

  <p>Dunworthy hemen, “Buraya gelmeden de yapabilirsin,” dedi. “Jesus’un Londra’da bir yerinde inceleme projesi var. Oraya gidip, 13 Aralık 1320’ye öğle saatinde yapılacak bir inişin parametre kontrollerini yapmanı istiyorum.”</p>

  <p>“Yer koordinatları nedir?”</p>

  <p>“Bilmiyorum. Brasenose’a gidince öğrenirim. Azami kaymayı saptar saptamaz beni ara. Bunu yapabilir misin?”</p>

  <p>“Evet.” Ama Andrews yine kuşkulu görünüyordu.</p>

  <p>“Güzel. Polly Wilson’ı arayacağım. Brasenose ile bağlantı kurar kurmaz seni ararım.” Dunworthy, Andrews’un caymasına fırsat vermeden bağlantıyı kesti.</p>

  <p>Elinde ahizeyle çancılara baktı. Her seferinde düzen değişiyordu, ama Bayan Piantini ölçüyü kaçırmıyordu artık.</p>

  <p>Polly Wilson’a telefon edip Andrews’un söylediklerini aktardı. Acaba bu kız da salgın haberlerini izliyor ve Brasenose’un ısıtma sisteminden korkuyor muydu? Ama kız hiç tereddüt etmeden, “Bir giriş yeri bulmam gerekiyor,” dedi. “Üç çeyrek sonra orada buluşuruz.”</p>

  <p>Dunworthy çan grubunu eğilip kalkar halde bırakıp Brasenose’a gitti. Yağmur hafiflemişti, sokaklarda daha çok insan vardı, ama mağazaların çoğu kapalıydı. Carfax’taki çan takımından her kim sorumluysa, ya gribe yakalanmış, ya da karantina yüzünden işini ihmal etmiş olacaktı. Hâlâ aynı ilahiyi çalıp duruyordu.</p>

  <p>Hint marketinin önünde üç, Brasenose’un önünde de altı gösterici vardı. Brasenose’un önündekiler “ZAMAN YOLCULUĞU SAĞLIK TEHDİDİ” yazan büyük bir afiş açmışlardı. En sonda duranın ambulanstaki sağlık teknisyenlerinden biri olduğunu fark etti.</p>

  <p>Isıtma sistemler, AB ve şimdi de zaman yolculuğu. Büyük salgın sırasında sorumlu Amerika’nın virüsle mücadele programı ve klimalardı. Ortaçağ’da şeytanı ve kuyruklu yıldızları suçlamışlardı. Hiç şüphesiz virüsün Güney Carolina’dan yayıldığı açıklanınca, suçlanan Konfederasyon ya da güney usulü kızarmış tavuk olacaktı.</p>

  <p>Kapıdan geçip girişteki görevlinin masasına gitti. Masanın kenarında tepesine bir melek kondurulmuş bir Noel ağacı duruyordu. “Shrewsbury’den bir öğrenci iletişim ekipmanı kurmak üzere beni görmeye gelecek,” dedi. “Laboratuvara girmemiz gerekiyor.”</p>

  <p>Görevli, “Laboratuvara giriş yasak, efendim,” dedi.</p>

  <p>“Yasak mı?”</p>

  <p>“Evet, kilitli. Kimsenin girmesine izin verilmiyor.”</p>

  <p>“Neden? Ne oldu ki?”</p>

  <p>“Salgın yüzünden, efendim.”</p>

  <p>“Salgın mı?”</p>

  <p>“Evet efendim. Bay Gilchrist ile konuşmalısınız.”</p>

  <p>“Konuştum. Ona burada olduğumu, laboratuvara girmem gerektiğini söyle.”</p>

  <p>“Maalesef burada değil.”</p>

  <p>“Nerede?”</p>

  <p>“Hastanede, sanırım…”</p>

  <p>Dunworthy gerisini dinlemek için beklemedi. Hastanenin yolunu yarılamıştı ki aklına nereye gittiğini bilemeyeceği için Polly Wilson’ın beklemeden geri döneceği geldi. Hastaneye varınca Gilchrist’in gribe yakalandığı için buraya gelmiş olabileceğini düşündü.</p>

  <p>İçinden iyi, dedi, layığı da buydu. Ama Gilchrist küçük bekleme odasındaydı ve turp gibi sağlamdı. Yüzüne maske takmış, hemşirenin elinde tuttuğu aşı için gömleğinin kolunu sıvamıştı.</p>

  <p>Dunworthy hemşireyle aralarına girip, “Kapı görevliniz, laboratuvara girişin yasak olduğunu söyledi,” dedi. “İçeri girmem gerek. Uzaktan yer tespiti yapacak bir teknisyen ayarladım. Aktarım cihazlarını kurmamız gerekiyor.”</p>

  <p>“Ne yazık ki imkânsız,” dedi Gilchrist. “Virüsün kaynağı belirlenene kadar laboratuvar karantinada.”</p>

  <p>Dunworthy duyduklarına inanamadı. “Virüsün kaynağı mı? Virüsün çıktığı yer olarak Güney Carolina belirlendi ya.”</p>

  <p>“Kesin tespit yapılmadan emin olamayız. O zamana kadar laboratuvara girişi yasaklayarak, üniversiteyi tehlikeye atacak bütün olası riskleri asgaride tutmanın en iyi yol olduğunu düşünüyorum. Şimdi izin verirseniz, bağışıklık sistemimi güçlendirecekler.”</p>

  <p>Dunworthy onu durdurmak için kolunu uzattı. “Ne riski?”</p>

  <p>“Kamuoyunda virüsün ağdan geçtiğine dair bir kaygı var.”</p>

  <p>“Kamuoyu kaygı mı duyuyor? Kapınızın önündeki üç yarım akıllıyı mı söylüyorsunuz?” diye bağırdı.</p>

  <p>Hemşire, “Burası bir hastane, Bay Dunworthy,” dedi. “Lütfen sesinizi alçaltın.”</p>

  <p>Kadına aldırmadı. “Kamuoyu virüse asıl özgürlükçü göçmen yasalarının yol açtığını düşünüyor,” dedi. “AB’den de çekilmek niyetinde misiniz?”</p>

  <p>Gilchrist’in çenesi yukarı kalktı, burnunun kenarlarında maskenin üstünden bile belli olan çizgiler belirdi. “Tarih Fakültesinin vekil yöneticisi olarak üniversitenin çıkarlarına göre davranmak benim sorumluluğum. Toplum içindeki konumumuz ki, bunun bilincinde olduğunuzdan eminim, şehir halkının iyi niyetini sürdürmeye bağlıdır. Ben laboratuvara sekanslama gelinceye kadar kapatarak, halkın korkularını yatıştırmanın önemli olduğu kanaatindeyim. Eğer sekanslama virüsün Güney Carolina’dan çıktığını doğrularsa, o zaman laboratuvar elbette derhal açılacaktır.”</p>

  <p>“Peki bu arada, Kivrin’e ne olacak?”</p>

  <p>Hemşire, “Sesinizi alçaltmazsanız, sizi Dr. Ahrens’e rapor etmek zorunda kalacağım,” dedi.</p>

  <p>“Harika. Git çağır hemen,” dedi Dunworthy. “Ona Bay Gilchrist’in ne kadar saçmaladığını anlatmak istiyorum ben de. Virüsün ağdan geçmesi olanaksız.”</p>

  <p>Hemşire ayaklarını yere vurarak çıkıp gitti.</p>

  <p>“Protestocularınız fizik kurallarını anlamayacak kadar cahilse bile, bunun bir iniş olduğu gerçeğini herhalde kavrayabilirler. Ağ sadece 1320 senesine açıldı, 1320’den buraya açılmadı. Geçmişten buraya hiçbir şey geçemez.”</p>

  <p>“Öyleyse, Bayan Engle de tehlikede değildir ve sekanslamayı beklemenin ona bir zararı olmaz.”</p>

  <p>“Tehlikede değil midir? Daha nerede olduğundan bile haberiniz yok!”</p>

  <p>“Sizin teknisyeniniz zaman ve yer tespiti yaptı ve inişin başarılı, kaymanın da asgari seviyede olduğunu bildirdi.” Gilchrist gömleğinin kolunu aşağı indirdi ve özenle düğmesini ilikledi. “Ben Bayan Engle’nin olması gereken yerde olduğundan eminim.”</p>

  <p>“Eh, ben hiç değilim. Kivrin sağ salim dönünceye kadar da olmayacağım.”</p>

  <p>“Anlaşılan Bayan Engle’nin sizin değil benim sorumluluğumda olduğunu yeniden hatırlatmak zorundayım, Bay Dunworthy.” Paltosunu giydi. “Bence olması gereken neyse onu yapmalıyım.”</p>

  <p>Dunworthy kinayeli bir tavırla, “Ve sizce olması gereken bir avuç kafasızı sakinleştirmek için laboratuvarı karantinaya almak öyle mi?” dedi. “Kamuoyunun önemli bir bölümü de virüsün Tanrı’nın cezası olduğuna inanıyor. O insanların iyi niyetlerini sürdürmeleri için ne yapmak niyetindesiniz? İnsanları yine kazıklara bağlayıp yakma yöntemine mi döneceksiniz?”</p>

  <p>“Bu sözlerinize içerliyorum. Sürekli sizi ilgilendirmeyen meselelere müdahale etmenize sinirleniyorum. Ta en başından beri, zaman yolculuğuna başlamasını engellemek için Ortaçağ’ı baltalamaya kararlıydınız. Şimdi de niyetiniz benim yetkimi baltalamak. Size Bay Basingame’in yokluğunda yetkinin bende olduğunu hatırlatabilir miyim acaba, hem…”</p>

  <p>“Sen cahil, kibirli bir budaladan başka bir şey değilsin. Sana bırak Kivrin’in emniyeti, bölümün idaresi bile emanet edilmez!”</p>

  <p>Gilchrist, “Bu konuşmaya devam etmenin bir yararı yok,” dedi. Laboratuvar karantinada. Sekanslama gelinceye kadar da öyle kalacak.” Odadan çıkıp gitti.</p>

  <p>Dunworthy peşinden atıldığı anda neredeyse Mary ile çarpışıyordu. Kadının üzerinde steril giysi vardı ve elindeki çizelgeye bakıyordu.</p>

  <p>Dunworthy, “Gilchrist’in az önce yaptıklarına inanamazsın,” dedi. “Bir avuç protestocu onu virüsün ağdan geldiğine inandırmış. O da laboratuvarı kapattırmış.”</p>

  <p>Mary bir şey söylemedi, hatta başını çizelgeden bile kaldırmadı.</p>

  <p>“Badri bu sabah, kayma süresinin doğru olmasının imkansız olduğunu söyledi. Hep bunu tekrarladı. Bir yanlışlık var bu işte.”</p>

  <p>Mary dalgınca yüzüne baktıktan sonra, tekrar başını çizelgeye eğdi.</p>

  <p>“Kivrin’in sonucunu okutturacak bir teknisyen buldum, ama Gilchrist kapıları kilitlettirmiş,” dedi. “Onunla konuşmalısın. Ona kaynağının Güney Carolina olarak saptandığını söyle.”</p>

  <p>“Orası değilmiş.”</p>

  <p>“Ne demek, değilmiş? Sekanslama geldi mi?”</p>

  <p>Mary başını iki yana salladı. “WIC teknisyenini buldu, ama kadın hâlâ üzerinde çalışıyor. Ancak ön değerlendirme Güney Carolina virüsü olmadığını gösterdi.” Başını tekrar çizelgeye eğdi. “Güney Carolina virüsü ölümcül değildir.”</p>

  <p>“Ne demek istiyorsun? Badri’ye bir şey mi oldu?”</p>

  <p>“Hayır.” Mary çizelgeyi göğsüne bastırdı. “Beverly Breen.”</p>

  <p>Dunworthy çok ifadesiz gözlerle bakmış olacaktı. Mary’nin Latimer dediğini sanmıştı.</p>

  <p>“Eflatun şemsiyeli kadın,” dedi Mary. Sesi öfkeliydi. “Az önce öldü.”</p>
</body>
</html>