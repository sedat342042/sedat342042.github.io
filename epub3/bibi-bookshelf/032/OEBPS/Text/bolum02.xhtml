<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>2</h2>

  <p class="girintisiz">Mary uzun bir nefes koyuverdikten sonra, “Evet,” dedi, “bir kadeh bir şey içsem hiç fena olmaz.”</p>

  <p>Dunworthy az önce Kivrin’in yattığı yere bakıyordu hala. “Ben gidip kardeşinin torununu alman gerek sanıyordum.” Kalkanların iç kısmında hava buz zerrecikleriyle parıldıyordu. Zeminine yakın yerlerde ince camın iç tarafı buzlanmıştı.</p>

  <p>Ortaçağ bölümünün şer üçlüsü, düz bir varış çizgisinin haricinde bir şey göstermemesine rağmen, hâlâ ekranlara bakmaktaydı. “Colin’i üçe kadar almam gerekmiyor,” dedi. “Kendini biraz toparlamaya ihtiyacın varmış gibi bir halin var, Lamb and Cross hemen sokağın ilerisinde.”</p>

  <p>Dunworthy teknisyenden gözlerini ayırmadan, “Yer tespitini yapıncaya kadar beklemek istiyorum,” dedi.</p>

  <p>Ekranlarda hâlâ veri yoktu. Badri’nin kaşları çatılmıştı. Montoya saatine bakıp Gilchrist’e bir şey söyledi. Gilchrist başını sallayınca Montoya konsolun altında duran çantayı çıkarıp Latimer’e el salladıktan sonra yan kapıdan dışarı çıktı.</p>

  <p>Dunworthy, “Montoya’nın aksine, Kivrin’in sorunsuz vardığından emin oluncaya kadar beklemek istiyorum; kadın belli ki kazısının başına dönmek için sabırsızlanıyor,” dedi.</p>

  <p>Mary bir yandan mantosunu giymeye uğraşırken, “Sana Balliol’e geri dönmeni önermiyorum,” dedi, “ama sonuç almak en az bir saat sürer, senin burada dikilip durman da çabuklaştırmaz. Başında beklemekle su kaynamaz. Pub hemen yolun karşısında. Küçük, şirin bir yer, hem Noel süslemeleri yok, o yapay çan müziğini de çalmıyorlar.” Dunworthy’nin paltosunu tuttu. “Bir kadeh içki içer, bir şeyler yeriz, sonra buraya dönüp, sonuç gelinceye kadar yeri aşındırabilirsin.”</p>

  <p>“Burada beklemek istiyorum,” dedi Dunworthy, hâlâ boş ağa bakıyordu. “Basingame neden bileğine bir konum belirleyici yerleştirmedi ki sanki? Tarih fakültesinin başındaki kişi tatile gider de, ulaşılabilecek bir telefon numarası dahi bırakmaz mı?”</p>

  <p>Gilchrist hâlâ sabit duran ekranın başından doğruldu ve Badri’nin omuzlarına vurdu. Latimer nerede olduğundan emin değilmiş gibi gözlerini kırpıştırdı. Gilchrist başını iki yana sallayıp ağzı kulaklarında gülümsedi. Cam bölmenin önüne doğru gelmeye başladı, kendinden pek memnun görünüyordu.</p>

  <p>Dunworthy, Mary’nin elinden paltosunu kapıp “Gidelim,” dedi ve kapıyı açtı. Yüksek perdeden çalınan “Geceleri Çobanlar Sürülerini Beklerken” ilahisi adeta yüzlerine çarptı. Mary kaçarcasına kendini kapıdan dışarı attı, Dunworthy de kapıyı çekti, Mary’nin peşinden avluyu geçip Brasenose’un kapısından çıktı.</p>

  <p>Acı bir soğuk vardı dışarıda, ama yağmur yağmıyordu. Ama her an başlayabilirmiş gibi görünüyordu ve Brasenose’un önündeki kaldırımdaki alışverişçi kalabalığı da belli ki yağacağına karar vermişti. Çoğu şemsiyesini çoktan açmıştı. Kocaman kırmızı şemsiyeli, eli kolu paketlerle dolu bir kadın Dunworthy’ye çarptı. Kadın, “Önüne baksana,” dedikten sonra aceleyle yürümeye devam etti.</p>

  <p>Mary bir eliyle mantosunun önünü iliklerken, “Noel ruhu,” dedi, öbür eliyle de alışveriş torbasını tutuyordu. Başıyla sokağın karşı tarafını işaret edip, “Pab şuracıkta, eczanenin hemen ilerisinde,” dedi. “Şu feci çan seslerinden olacak, herkesin moralini bozuyor.”</p>

  <p>Şemsiye labirentinin arasından yürümeye başladı. Dunworthy paltosunu giymeyi düşündüyse de bu kadar kısa mesafe için uğraşmaya değmeyeceğine karar verdi.Ölümcül şemsiyelerden sakınmaya, bir yandan da şimdi hangi Noel şarkısının katledildiğini anlamaya çalışarak Mary’nin peşinden kalabalığın arasına daldı. Askere alma çağrısıyla cenaze ayini arasında bir şeye benziyordu, ama büyük olasılıkla Jingle Bells’ti çalınan.</p>

  <p>Mary eczanenin karşısındaki kaldırımda durmuş yine alışveriş torbasını karıştırıyordu. Katlanır bir şemsiye çıkarıp, “Şu korkunç zımbırtı da ne ola ki?” dedi. Little <span class="font sgc-11">Town of</span> Bethlehem mi yoksa?”</p>

  <p>Dunworthy, “Jingle Bells” dedikten sonra kaldırımdan sokağa indi.</p>

  <p>“James!” Mary onu kolundan yakaladı.</p>

  <p>Bisikletin ön tekeri birkaç santim farkla Dunworthy’yi sıyırdı ve onun tarafındaki pedal bacağına çarptı. Bisikletli yalpalayıp bağırdı. “Yoldan nasıl geçilir bilmiyor musun be?”</p>

  <p>Dunworthy geri çekilince elinde pelüş bir Noel Baba tutan altı yaşında bir çocuğa çarptı. Annesi kötü kötü baktı.</p>

  <p>“Dikkat et,James.”</p>

  <p>Mary’nin yardımıyla yolun karşısına geçtiler. Yarı yolda yağmur başladı. Mary eczanenin tentesinin altına koşup şemsiyesini açmaya çalıştı. Eczanenin vitrini yeşil ve altın renkli bir tülle kaplanmıştı, parfümlerin arasına dikilmiş levhada “Marston Parish Kilisesi’nin çanlarını kurtarın. Onarım için bağış yapın,” yazıyordu.</p>

  <p>Çanlar <i><span class="font sgc-11">Jingle Bells’i</span></i> <i>ya da Little Town of Bethlehem</i>’i katletmeyi bitirmiş, ardından <i>We Three Kings</i> <i><span class="font sgc-11">of Orient Are</span></i> ilahisine girişmişti. Dunworthy minör melodiyi tanıdı.</p>

  <p>Mary hâlâ şemsiyeyi açamamıştı. Tekrar torbanın içine sokup kaldırımda yürümeye başladı. Dunworthy etrafındakilere çarpmamaya çalışarak peşinden gitti, kırmızı yeşil yanıp sönen ışıklarla bezeli bir tütüncüyle bir kırtasiyenin önünden geçip Mary’nin tuttuğu kapıdan içeri girdi.</p>

  <p>Gözlüğü buğulanıverdi. Çıkarıp paltosunun yakasına sildi. Mary kapıyı kapadı ve onu kahverengi ve mutluluk dolu bir sessizlik bulanıklığının içine daldırdı.</p>

  <p>“Oh çok şükür,” dedi Mary, “sana Noel süsleri takmayan bir yer olduğunu söylemiştim.”</p>

  <p>Dunworthy gözlüğünü taktı. Barın arkasındaki raflarda soluk yeşil, pembe ve silik mavi ışıklar yanıp sönüyordu. Barın köşesinde de döner bir tabla üstünde büyük bir suni çam ağacı duruyordu.</p>

  <p>Dar pub’da barın arkasında duran iriyarı bir adamdan başka kimse yoktu. Mary iki boş masanın arasından güçbela köşeye geçti.</p>

  <p>Torbasını yanına koydu, “Hiç olmazsa burada o berbat çanları duymayız,” dedi. “Hayır, içkileri ben alacağım. Sen otur. O bisikletli neredeyse seni yere serecekti.”</p>

  <p>Alışveriş torbasından buruşuk birkaç pound çıkarıp bara gitti. “İki büyük bira,” dedi barmene. Dunworthy’ye döndü. “Yiyecek bir şey ister misin? Sandviçle peynirli dürüm var.”</p>

  <p>“Gilchrist konsola bakıp nasıl kedi gibi sırıtıyordu, gördün mü? Kivrin gitti mi yoksa orada yarı ölü halde hâlâ yatıyor mu diye dönüp bakmadı bile.”</p>

  <p>“Şunu iki bira ile bir de sek viski yapalım,” dedi Mary.”&nbsp;</p>

  <p>Dunworthy oturdu. Masanın üstünde küçük plastik bir koyunla yemlikte yatan yarı çıplak bir bebekten oluşan eksiksiz bir doğum tablosu vardı. “Gilchrist onu kazıdan göndermeliydi,” dedi. “Böyle uzak gönderimlerin hesaplamaları yerinde gönderimlerinkinden üstel olarak daha karmaşıktır. Herhalde kızı zaman sapmalı göndermediği için ona minnet duymalıyım. Acemi bir stajyer bu hesaplamaları yapamazdı. Bu yüzden Badri’ye borçlu olduğumu bilse, Gilchrist Kivrin’i gerçek zamanlı göndermeye karar verirdi herhalde.”</p>

  <p>Plastik koyunlardan birini çobana doğru itti. “Arada bir fark olduğunun farkındaysa tabii,” dedi. “En az bir tane insansız deneme yapmalısın dediğim zaman, bana ne dedi, biliyor musun? ‘Talihsiz bir durum olursa, zamanda geri gidip Bayan Engle’yi olay gerçekleşmeden önce alabiliriz, değil mi?’ Adamın ağın çalışmasına dair hiçbir fikri yok, ne paradoksları kavrıyor, ne Kivrin’in <span class="font sgc-11 sgc-14">orada</span> olduğunu, ne de başına gelecek her şeyin gerçek ve geri dönülmez olduğunu kavrıyor.”</p>

  <p>Mary bir elinde viski, öbür elinde de iki birayı tutarak, masaların arasından beceriksizce geçti. Viskiyi Dunworthy’nin önüne koydu. “Bu benim bisiklet kazazedeleri ve aşırı korumacı babalar için standart reçetemdir,” dedi. “Bacağını kıstırdı mı?”</p>

  <p>“Yok,” dedi Dunworthy.</p>

  <p>“Geçen hafta bir bisiklet kazası gördüm. Sizin yirminci yüzyılcılardan biri. 1. Dünya Savaşı’ndan yeni dönmüş. Belleau Ormanı’nda iki hafta kalıp burnu bile kanamadan dönmüş, sonra da yüksek tekerlekli bir bisiklete çarpmış.” Peynirli dürümleri almak için tekrar bara gitti.</p>

  <p>Dunworthy, “İbret öykülerinden nefret ederim,” dedi. Plastik Meryem’i eline aldı. Meryem’in üstünde mavi bir elbiseyle beyaz bir pelerin vardı. “Kızı zaman sapmalı gönderseydi, hiç olmazsa donarak ölme tehlikesi geçirmezdi. Sırtında içi kürklü pelerinden daha kalın bir şey olmalıydı, yoksa 1320 yılının Küçük Buz Devri’nin başladığı yıl olduğu Gilchrist’in aklına gelmemiş mi?”</p>

  <p>Mary tabağıyla peçetesini masaya koyarken, “Bana kimi hatırlattığını buldum,” dedi. “William Gaddson’ın annesini hatırlatıyorsun.”</p>

  <p>Sahiden de haksız bir sözdü bu. William Gaddson, Dunworthy’nin birinci sınıf öğrencilerindendi. Bu sömestr annesi tam altı kez okula gelmişti, ilk seferinde William’a peluş kulaklık getirmişti.</p>

  <p>Dunworthy’ye, “Takmazsa soğuk alır,” demişti. “Willy öteden beri soğuğa karşı hassastır, şimdi evden çok uzakta. Hocası da defalarca söylememe rağmen, onunla yeterince ilgilenmiyor.”</p>

  <p>Willy yaklaşık meşe ağacı boyundaydı ve soğuğa karşı da bir meşe kadar hassas görünüyordu. Dunworthy kadına, “Kendine bakabileceğinden eminim,” demişti ki bu bir hataydı. Kadın Dunworthy’yi anında Willy ile doğru düzgün ilgilenmeyenlerin listesine eklemişti, ama bu iki haftada bir elinde vitaminlerle gelip, kendini aşırı yorduğu için Dunworthy’den ısrarla oğlunun kürek takımından çıkarılmasını istemesini engelleyememişti.</p>

  <p>“Kivrin için duyduğum endişeyi Bayan Gaddson’ın aşırı titizliği ile aynı kefeye koyamam,” dedi Dunworthy. “1300’ler caniler ve hırsızlarla doludur. Ve daha da beterleriyle.”</p>

  <p>Mary yumuşak bir sesle, “Bayan Gaddson da Oxford için aynen böyle söyledi,” dedi, birasından bir yudum içti. “Ona Willy’i hayattan koruyamayacağını söyledim. Sen de Kivrin’i koruyamazsın. Sen evinde sakince oturmakla tarihçi olmadın. Tehlikeli olsa da, kızı serbest bırakmak zorundasın. Her yüzyıl onluktur, James.”</p>

  <p>“Bu yüzyılda Kara Ölüm yok.”</p>

  <p>“Ama altmış beş milyon kişiyi öldüren pandemi vardı. Ve 1320’de İngiltere’de Kara Ölüm yoktu. 1348 yılına kadar hastalık İngiltere’ye ulaşmadı.” Bira kupasını masaya bırakınca Meryem biblosu devrildi. “Ama olsaydı bile, Kivrin yakalanmazdı. Hıyarcıklı vebaya karşı aşıladım onu.” Üzgün gözlerle Dunworthy’ye bakıp gülümsedi. “Bayan Gaddsonitis hastalığından ben de nasibimi aldım. Hem ikimiz de endişeleniyoruz diye vebaya yakalanacak değil ya. İnsanın başına korktuğu gelmez. Hiç aklına gelmeyen gelir.”</p>

  <p>“Aman çok rahatladım.” Mavi beyaz Meryem’i Yusuf’un yanına koydu. Meryem devriliverdi. Dunworthy dikkatle düzeltti.</p>

  <p>Mary sertçe, “Ama rahatlamalısın, James,” dedi. “Belli ki Kivrin’in başına gelebilecek olası her felaketi düşünmüşsün. Bu demektir ki kız sapasağlam. Herhalde şimdi bir şatoda oturmuş öğle yemeğinde tavus kuşu etli börek yiyordur ama sanmam ki orada da saat bizimkiyle aynı olsun.”</p>

  <p>Dunworthy başını iki yana salladı. “Zaman kayması olacaktır -parametre kontrollerini Gilchrist yaptığı için ne kadar olacağını Tanrı bilir. Badri birkaç gün fark olacağını düşünüyordu.”</p>

  <p>İçinden, ya da birkaç hafta, diye geçirdi. Ocak ayının ortasında olsa, Kivrin’in tarihi belirleyebileceği hiçbir kutsal gün olmazdı. Birkaç saatlik bir fark bile kızın Oxford-Bath yoluna gece yarısı gitmesine sebep olabilirdi.</p>

  <p>“Umarım bu zaman kayması, kızcağızın Noel’i kaçırmasına sebep olmaz,” dedi Mary. “Ortaçağ’da Noel ayini görmeye can atıyordu.”</p>

  <p>Dunworthy. “Orada Noel’e daha iki hafta var” dedi. “Hâlâ Jülyen takvimi kullanıyorlar. Gregoryen takvimi l 752’de benimsendi.”</p>

  <p>“Biliyorum. Bay Gilchrist konuşmasında Jülyen takvimi konusunda bir nutuk çekti. Takvim reformunun tarihçesi ile Eski Usul ile Gregoryen takvimi arasındaki farklardan da uzun uzadıya söz etti. Bir an geldi ki şema çizecek sandım. Şimdi orada hangi gündeler?”</p>

  <p>“On üç Aralık.”</p>

  <p>“Belki de tam zamanı bilmememiz daha iyi. Deirdre ile Colin bir yıldır Birleşik Devletler’deydiler, saat farkı yüzünden merakımdan ölecektim. Ben Colin okula giderken araba altında kaldı diye üzülürken, orada aslında gece yarısıydı. İnsan felaketleri hava durumuyla, saat de dahil bütün ayrıntılarıyla gözünde canlandıramıyorsa, kendini yiyip bitirmek bir işe yaramıyor. Bir süre, neden endişe edeceğimi bilememekten üzüldüm, sonra da endişeden hepten vazgeçtim. Belki Kivrin için de böyle olacak.”&nbsp;</p>

  <p>Doğruydu. Kivrin’i son gördüğü haliyle, şakakları kan içinde kaza yerinin ortasında yatar vaziyette hayal edip duruyordu, ama muhtemelen tamamen yanlıştı bu. Neredeyse bir saat önce gitmişti Kivrin. Henüz yoldan bir yolcu gelmediyse bile, yol soğuyacaktı ve Dunworthy Kızın Ortaçağ’da gözleri kapalı halde uslu uslu öylece yatmasını düşünemiyordu.</p>

  <p>Dunworthy, geçmişe ilk geçişi, yer tayini için ayarlamalar yapıldığı sırada gidiş gelişler şeklinde olmuştu. Onu gecenin bir yarısında avlunun ortasına yollamışlardı, hesaplamalar yapılırken o noktada durması gerekiyordu, ardından onu geri alacaklardı. Ama 1956 yılının Oxford’undaydı ve ayarlama en az on dakika sürecekti. Bodleian’ın eski halini görmek için koşarak dört sokak gitmişti. Ağı açıp da onu bulamayan teknisyen neredeyse kalp krizi geçirecekti.</p>

  <p>Ortaçağ önünde açılmışken Kivrin hâlâ gözleri kapalı yatıyor olamazdı. Birden o gülünç beyaz peleriniyle durmuş, her an kendini yere atmaya hazır halde Oxford-Bath yolunda gafil yolcular arayan, bu esnada etrafındaki her şeye bakarken ellerini birleştirmiş sabırsızlıkla dua eden Kivrin gözlerinin önünde canlandı, biraz içi rahatladı.</p>

  <p>Kivrin’e hiçbir şey olmayacaktı. İki hafta içinde, beyaz pelerini inanılmayacak kadar kirlenmiş halde, yürek parçalayan maceraların ve kıl payı kaçışların hikâyeleriyle, kan donduran ve hiç kuşkusuz dinledikten haftalar sonra bile Dunworthy’ye kâbuslar gördürecek masallarla yüklü halde ağdan geri gelecekti.</p>

  <p>Mary kaşlarını çatıp yüzüne baktı. “Ona bir şey olmayacak, James,” dedi.</p>

  <p>“Biliyorum.” Dunworthy kalkıp birer bira daha getirdi. “Kardeşinin torunu ne zaman geliyor demiştin?”</p>

  <p>“Saat üçte. Colin bir hafta kalacak, ama onunla ne yapacağıma dair en ufak bir fikrim bile yok. Endişelenmek dışında tabii. Belki onu Ashmolean Müzesi’ne götürebilirim. Çocuklar müzeleri severler, değil mi ya? Pocahontas’ın elbisesini falan?”</p>

  <p>Dunworthy Pocahontas’ın elbisesinin, Colin’e alınmış atkıya çok benzeyen grimsi sert bir malzemeden yapılmış, ilgi çekici hiçbir tarafı olmayan bir paçavra olduğunu hatırladı. “Ben Doğa Tarihi Müzesi’ni öneririm.”</p>

  <p>Noel süsü şıngırtısıyla,&nbsp;<span class="font sgc-11">Ding Dong, Merrily on High</span> ilahisinin ezgisi duyulunca Dunworthy endişeyle kapıya baktı. Sekreteri eşikte durmuş, gözlerini kısarak pub’ın içine bakıyordu.</p>

  <p>Mary, “Belki de Colin’i çan takımını tahrip etsin diye Carfax Kulesi’ne göndermeliyim,” dedi.</p>

  <p>“Bu Finch.” Dunworthy onları görebilmesi için elini kaldırdı, ama Finch masalarına doğru gelmeye başlamıştı bile. “Her yerde sizi arıyordum, efendim,” dedi. “Bir terslik oldu.”</p>

  <p>“Yer tespitiyle ilgili mi?”</p>

  <p>Sekreteri boş boş baktı. “Yer tespiti mi? Hayır efendim. Amerikalılar. Erken geldiler.”</p>

  <p>“Hangi Amerikalılar?”</p>

  <p>“Çan çalanlar. Kolorado’dan gelmişler. Batı Eyaletleri Kadın Bozuk Para ve Çıngırak Topluluğu.”</p>

  <p>“Sakın bana biraz <span class="font sgc-11">daha</span> çan ithal ettim deme,” dedi Mary.</p>

  <p>Dunworthy Finch’e, “Ben onların ayın yirmi ikisinde geleceğini zannediyordum,” dedi.</p>

  <p>Finch, “Bugün ayın yirmi ikisi,” dedi. “Öğleden sonra gelmeleri gerekiyordu, ama Exeter’deki konserleri iptal edilince erkenden gelmişler. Ortaçağ bölümünü aradım, Bay Gilchrist kutlamak için dışarı çıktığınızı söyledi.” Dunworthy’nin boş kupasına baktı.</p>

  <p>“Kutladığım falan yok,” dedi. “Lisans öğrencilerimden birinin yerinin tespit edilmesini bekliyorum.” Saatine baktı. “En az bir saat daha sürer.”</p>

  <p>“Bölgedeki çanları göstermek için tura çıkaracağınızı vaat etmiştiniz, efendim.”</p>

  <p>“Burada durmana gerek yok ki,” dedi Mary. “Sonuç gelir gelmez seni Balliol’den arayabilirler.”</p>

  <p>Dunworthy Mary’ye ters ters bakarak Finch’e “Sonucu alınca gelirim,” dedi. “Sen onlara koleji gezdir, öğle yemeği yedir. Bir saat alır.”</p>

  <p>Finch memnun olmamış gibiydi. “Saat dörde kadar buradalar. Bu gece Ely’de konserleri varmış ve Christ Kilisesi’nin çanını görmeye de can atıyorlar.”</p>

  <p>“Öyleyse onları kiliseye götür. Büyük Tom’u göster. St. Martin kulesine çıkar. Veya New College’ı gezdir. Ben en kısa zamanda gelirim yanınıza.”</p>

  <p>Finch bir şey daha sormak istiyormuş gibi baktıysa da fikrini değiştirdi. “Bir saat içinde geleceğinizi söyleyeceğim, efendim,” dedi ve kapıya yöneldi. Yarı yolda durdu, geri döndü. “Neredeyse unutuyordum, efendim. Papaz arayıp ortak ayinde Noel Arifesi kısmını okuyup okuyamayacağınızı sordu. Ayin bu yıl St. Mary’de yapılacakmış.”</p>

  <p>Dunworthy bozuk para topluluğundan vazgeçmesine şükran duyarak, “Ona evet dediğimi söyle,” dedi. “Bir de bu Amerikalılara çanları gösterebilmem için çan kulesine girmemiz gerektiğini söyle.”</p>

  <p>“Peki, efendim. Ya Iffley? Acaba onları Iffley’e de götürmeli miyim? Çok hoş bir on birinci yüzyıl çanları var.”</p>

  <p>“Tabii ki,” dedi Dunworthy. “Iffley’e götür onları. <span class="font sgc-11"><i>Ben en kısa zamanda gelirim</i>.”</span></p>

  <p>Finch ağzını açıp, tekrar kapadı. “Peki, efendim,” dedi ve <span class="font sgc-11 sgc-14">The Holly and the Ivy</span> şarkısı eşliğinde kapıya yürüdü.</p>

  <p>Mary, “Çocuğu biraz hırpalamadın mı?” dedi. “Neticede Amerikalılar biraz korkutucu olabiliyorlar.”</p>

  <p>“Beş dakika sonra geri gelip bana önce Christ Kilisesi’ne götüreyim mi diye soracak. Bu çocuk hiç inisiyatif kullanamıyor.”</p>

  <p>Mary alaycı bir tavırla, “Gençlerin bu yanına hayranlık duyduğunu sanıyordum,” dedi. “Ne olursa olsun Ortaçağ’a kaçmayacaktır.”</p>

  <p>Kapı açıldı ve şarkı yeniden başladı. “Bu yine Finch’tir, kadınlara öğle yemeğinde ne yedireyim diye soracaktır.”</p>

  <p>“Haşlama etle fazla pişmiş sebze,” dedi Mary. “Amerikalılar berbat yemeklerimiz hakkında hikâyeler anlatmaya bayılırlar. Ah, aman Tanrım.”</p>

  <p>Dunworthy kapıya baktı. Gilchrist ile Latimer arkalarından gelen gri ışığın halesi içinde eşikte duruyorlardı. Gilchrist’in ağzı kulaklarındaydı ve çan seslerini bastırarak bir şeyler söylemeye çalışıyordu. Latimer de kocaman siyah bir şemsiyeyi kapamaya çabalıyordu.</p>

  <p>Mary, “Bence medeni davranıp onları masamıza davet etmeliyiz,” dedi.</p>

  <p>Dunworthy paltosuna uzandı. “Sen istersen medeni ol. Benim o ikisinin tecrübesiz küçücük bir kızı tehlikenin içine gönderdik diye birbirlerini tebrik etmelerini dinlemeye hiç niyetim yok.”</p>

  <p>“Yine adı lazım değil, gibi konuşmaya başladın,” dedi Mary. “Bir terslik olsaydı, buraya gelmezlerdi. Badri sonucu almış olacak.”</p>

  <p>Dunworthy, “Bunun için daha çok erken,” dedi ama tekrar arkasına yaslandı. “Büyük olasılıkla işine gücüne bakabilmek için bunları sepetlemiştir.”</p>

  <p>Dunworthy ayağa kalkarken Gilchrist belli ki onları görmüştü. Dışarı çıkmak için dönecek olduysa da Latimer çoktan masaya yaklaşmıştı bile. Gilchrist da peşinden gitti, artık gülümsemiyordu.</p>

  <p>Dunworthy sordu. “Sonuç geldi mi?”</p>

  <p>Gilchrist anlamamış gibi, “Sonuç mu?” dedi.</p>

  <p>“Sonuç,” dedi Dunworthy “Kivrin’in nereden ve ne zaman geri alınacağının tespiti.”</p>

  <p>Gilchrist resmi bir tavırla, “Teknisyeniniz koordinatların belirlenmesinin en az bir saat süreceğini söyledi,” dedi. “Hep böyle ağır mı çalışır? İş tamamlandığı zaman gelip haber vereceğini söyledi, ama ön incelemeler inişin mükemmel gittiğini ve kaymanın asgari düzeyde olduğunu gösterdi.”</p>

  <p>“Ne güzel haber!” Mary rahatlamış gibiydi. Şemsiyesini katlamış, bağcığını tutturan Latimer’e, “Gelip otursanıza. Biz de sonucu beklerken bira içiyorduk. Bir şey içer misiniz?” diye sordu.</p>

  <p>Latimer, “Şey, içerim tabii,” dedi. “Ne de olsa büyük bir gün. Bir kadeh brendi içerim. <i><span class="font sgc-11">Şarap sertti, her konuğun hoşuna</span></i> <i>gitti</i>.<a href="../Text/dipnot.xhtml#Footnote02" id="Feedback02"><sup>[2]</sup></a> Şemsiyenin şeridiyle oynarken, tellerine dolaştırdı. “Sonunda sıfat çekimlerini ve tekil isimlerin yalın hallerine olan değişimi birinci elden gözlemleme fırsatına kavuştuk.”</p>

  <p>Dunworthy içinden, büyük gün, diye geçirdi, ama kendine rağmen rahatlamıştı. En büyük endişesi kaymaydı. Parametre kontrollerine rağmen, inişin en öngörülmez kısmıydı bu.</p>

  <p>Teori şöyleydi: Ağın kendi güvenliği ve durdurma mekanizmasını, zamanın kendini sürem paradokslarından koruma şekli oluşturuyordu. Zamanda ileri gitmenin, tarihçiyi Hitler’i vurabileceği ya da boğulan bir çocuğu kurtarabileceği kritik bir andan sorunsuzca kaydırarak tarihi etkileyecek çakışmaları, karşılaşmaları ya da eylemleri engellemesi gerekirdi.</p>

  <p>Ama ağ teorisi, hiçbir zaman o kritik anların ne olduğunu ya da herhangi bir inişin ne miktarda kayma üreteceğini belirleyememişti. Parametre kontrolleri olasılıklar veriyordu, ama Gilchrist hiç kontrol yaptırmamıştı. Kivrin’in inişi iki hafta veya bir ay ileri gitmiş olabilirdi. Gilchrist’in bildiği kadarıyla, Kivrin içi kürklü pelerini ve kışlık fistanıyla nisan ayında geri dönebilirdi.</p>

  <p>Ama Badri asgari kayma demişti. Bu da Kivrin’in ancak birkaç gün ileride olduğu anlamına geliyordu, yani tarihi belirlemek ve randevular saptamak için bol bol zamanı vardı.</p>

  <p>Mary, “Bay Gilchrist,” diyordu, “size bir brendi getireyim mi?”&nbsp;</p>

  <p>“Hayır, teşekkürler.”</p>

  <p>Mary çantasından buruşuk bir banknot daha çıkarıp, bara gitti.</p>

  <p>Gilchrist, Dunworthy’ye dönüp, “Teknisyeniniz kabul edilebilir seviyede bir iş çıkardı,” dedi. “Ortaçağ bölümü bir sonraki iniş için yine onu almayı istiyor. Bayan Engle’yi Kara Ölüm’ün etkilerini gözlemlemesi için 1355’e göndereceğiz. Döneme ait kayıtlar kesinlikle güvenilir değil, özellikle de ölüm oranları konusunda. Geçerli kabul edilmiş elli milyon ölüm sayısının doğru olmadığı aşikâr; vebanın Avrupa nüfusunun yarısı ile üçte birini öldürdüğü hesapları da bariz bir abartı. Bayan Engle’ye hedefe yönelik gözlemler yaptırmak niyetindeyim.”</p>

  <p>“Erken kararlar vermiyor musunuz?” dedi Dunworthy. “Belki de Kivrin’in bu inişten sağ kurtulmayı başarıp başaramayacağını ya da en azından 1320’ye sağ salim vardığını görünceye kadar bekleseniz iyi olur.”</p>

  <p>Gilchrist’in yüzünde yine o sıkıntılı ifade belirdi. “Bana öyle geliyor ki durmadan Ortaçağ bölümünün başarılı bir iniş gerçekleştiremeyeceğini ima etmekle haksızlık ediyorsunuz. Emin olun, inişi her yönüyle büyük bir dikkatle ele aldık. Kivrin’in varış yöntemi tüm ayrıntılarıyla araştırıldı.”</p>

  <p>“Olasılık Oxford-Bath yolu üstündeki yolcu sıklığını 1.6 saatte bir olarak veriyor ve saldırıya uğrama hikâyesine inanılma şansını da, bu tür saldırılar çok sık meydana geldiğinden yüzde 92 olarak gösteriyor. Oxfordshire’daki bir yaya yolcunun saldırıya uğrama olasılığı kış mevsiminde yüzde 42,5, yaz mevsiminde de yüzde 58,6 idi. Ortalama tabii. Otmoor ve Wychwood ile daha küçük yollarda olasılık çok daha fazlaydı.”</p>

  <p>Dunworthy olasılık hesaplarıyla bu rakamlara nasıl ulaştıklarını merak etti.<span class="sgc-13">&nbsp;</span><span class="font sgc-11 sgc-14">Domesday Book</span> zaman zaman nüfus bilgilerinden daha fazlasını toplayan kraliyet nüfus sayım memurları müstesna, hırsızların dökümünü içermiyordu. Dönemin haydutları elbette soydukları ve öldürdükleri insanların kayıtlarını tutmazlar, vukuatlarının yerlerini haritada işaretlemezlerdi. Ev dışındaki gerçekleşen ölüm belgeleri tamamıyla gerçeği yansıtıyordu: şahıs evine dönmemişti. Ormanda yatan, bulunmamış, gömülmemiş kim bilir kaç ceset vardı.</p>

  <p>“Sizi temin ederim, Kivrin’i korumak için mümkün olan her türlü tedbiri aldık,” dedi Gilchrist.</p>

  <p>Dunworthy, “Parametre kontrolleri gibi mi?” dedi. “İnsansız testler ve simetri testleri gibi mi?”</p>

  <p>Mary masaya döndü. Adamın önüne bir kadeh brendi koyup, “Buyrun, Bay Latimer,” dedi. Islak şemsiyeyi, sıranın arkasına asıp, Latimer’in yanına oturdu.</p>

  <p>Gilchrist, “Ben de Bay Dunworthy’ye bu inişin bütün yönlerinin etraflıca araştırıldığını anlatıyordum,” dedi. Yaldızlı sandık taşıyan bilge heykelciğini eline aldı. “Teçhizatının arasındaki pirinç kafesli sandık Ashmolean’daki mücevher sandığının birebir kopyası.” Heykelciği masaya bıraktı. “Kivrin’in kullanacağı isim bile titizlikle araştırıldı. Isabel, 1295’ten 1320’ye kadar mahkeme kayıtlarında en sık rastlanan kadın ismi.</p>

  <p>Latimer konferans verirmiş gibi, “Aslında Elizabeth’in bozulmuş hali,” dedi. “On ikinci yüzyıldan itibaren İngiltere’de yaygın kullanılmasının sebebinin Kral John’un karısı, Angouleme’li Isavel’e kadar uzanıyor.”</p>

  <p>“Kivrin bana gerçek bir kişilik benimsediğini, Isabel de Beauvrier’in Yorkshire’lı bir asilin kızlarından biri olduğunu söylemişti.”</p>

  <p>“Öyle,” dedi Gilchrist. “Gilbert de Beauvrier’nin uygun yaş aralığında dört kızı vardı, ama vaftiz isimleri kayıtlarda geçmiyordu. Bu yaygın bir uygulamaydı. Kadınlar genellikle yalnızca soy isimleri ve akrabalıklarıyla kaydedilirlerdi, hatta kilise kayıtlarıyla mezar taşlarında bile durum böyleydi.”</p>

  <p>Mary elini mani olmak ister gibi Dunworthy’nin koluna koydu. Çabucak “Neden Yorkshire’ı seçtiniz?” diye sordu. “Evinden epeyce uzakta olmuyor mu?”</p>

  <p>Dunworthy, evinden yedi yüzyıl uzakta, diye düşündü, kadınlara öldükleri zaman bile isimlerini kaydetmeye gerek görülmeyecek kadar değer verilmeyen bir asırda.</p>

  <p>Gilchrist, “Bunu öneren Bayan Engle’di,” dedi. “Mülkünün uzakta olması yüzünden kimsenin ailesiyle irtibat kurmaya kalkışmayacağını düşündü.”</p>

  <p>Yada onu arabaya bindirip ailesinin yanına, iniş yerinden kilometrelerce uzağa göndermeye. Bunu Kivrin önermişti. Herhalde her şeyi, kendi yaşında sarayla bağlantısı bulunmayan bir kızları olan ve kar ile geçit vermez yolların ulak gönderilmesini ve kayıp kızlarının bulunduğunu haber verilmesi imkânsızlaştıracak kadar uzakta yaşayan bir aile bulmak için sicil ve kilise kayıtlarının araştırılmasını Kivrin önermişti.</p>

  <p>Gilchrist, “Ortaçağ bölümü bu inişin tüm ayrıntılarına aynı özeni gösterdi,” dedi. “Yolculuğunun sebebi olan kardeşinin hastalığına bile. Dikkatli araştırmalarımız sayesinde, 1319’da Gloucestershire’ın o kesiminde bir grip salgını yaşandığını öğrendik, ama o çağda hastalıktan bol bir şey yoktu, kardeşi kolera veya kan zehirlenmesine yakalanmış da olabilirdi pekala.”</p>

  <p>Mary uyarırcasına, “James,” dedi.</p>

  <p>“Bayan Engle’nin kostümü elle dikildi. Elbisesinin mavi kumaşı o dönemde kullanılan terkip kullanılarak çivitle boyandı. Bayan Montoya da Kivrin’in iki hafta geçireceği Skendgate köyünü enine boyuna araştırdı.”</p>

  <p>Dunworthy, “Oraya ulaşabilirse,” dedi.</p>

  <p>Mary yine, “James,” dedi.</p>

  <p>“Yoldan her 1,6 saatte bir geçiverecek dost canlısı bir yolcunun Kivrin’i Godstow’daki manastıra ya da Londra’da bir geneleve götürmemesi ya da yoktan var olduğunu görünce cadı olduğuna kanaat getirmemesi için ne gibi tedbirler aldınız? Bu dost canlısı yolcunun yoldan gelip geçenlerin yüzde 42,5’ini oluşturan haydutlardan değil de, gerçekten iyi niyetli biri çıkması için ne tedbir aldınız?”</p>

  <p>“Olasılık hesapları gösterdi ki iniş sırasında o mevkide birinin bulunma ihtimalki binde dörtten fazla değil.”</p>

  <p>Mary ayağa kalkıp Gilchrist ile Dunworthy’nin arasına girerken, “Ah, bakın, Badri de gelmiş zaten,” dedi. “Hızlı bir iş çıkardın, Badri. Sonucu aldın mı?”</p>

  <p>Badri paltosunu giymeden dışarı çıkmıştı. Laboratuvar önlüğü ıslaktı, yüzü de soğuktan büzülmüştü. “Donmuşsun,” dedi Mary. “Gel, otur.” Latimer’in yanındaki boş yeri işaret etti. “Sana bir brendi getireyim.”</p>

  <p>Dunworthy sordu, “Yer tespitini yaptın mı?”</p>

  <p>Badri ıslanmamıştı, sırılsıklamdı. “Evet,” dedi ve dişleri takırdamaya başladı.</p>

  <p>“Aferin.” Gilchrist ayağa kalkıp omuzlarına vurdu hafifçe. “Bir saat sürer demiştin. Buna kadeh kaldırmak gerekir.” Barmene seslendi. “Şampanyanız var mı?” Yeniden Badri’nin omuzlarına vurdu ve bara gitti.</p>

  <p>“Kesin yer tespitini yaptın mı?” diye sordu Dunworthy.</p>

  <p>Badri Gilchrist’in ardından bakarak, “Evet,” dedi.</p>

  <p>Mary elinde brendi kadehiyle masaya geldi. “Bu seni biraz ısıtır.” Kadehi Badri’ye verdi. “Al, iç bakalım. Doktorun emri.”</p>

  <p>Badri içinde ne olduğunu bilmiyormuş gibi kadehe baktı. Dişleri hâlâ takırdıyordu.</p>

  <p>Dunworthy, “Ne var?” dedi. “Kivrin iyi, değil mi?”</p>

  <p>Gözlerini kadehten ayırmadan, “Kivrin,” dedi sonra birden kendine gelmiş gibi oldu. Kadehi masaya bıraktı. “Gelmeniz gerek,” dedi ve masaların arasından geçip kapıya gitti.</p>

  <p>Dunworthy ayağa kalktı. “Ne oldu?” Masadaki heykelcikler devrildi, koyunlardan biri yuvarlanıp yere düştü.</p>

  <p>Badri kapıyı açınca Noel şarkıları çalan çan sesleri içeri doldu.</p>

  <p>“Badri dur, kadeh kaldıracağız.” Gilchrist elinde bir şişe ve kadehlerle masaya doğru gidiyordu.</p>

  <p>Dunworthy paltosuna uzandı.</p>

  <p>Mary alışveriş torbasına uzanırken, “Ne var?” diye sordu. “Yeri tespit edememiş mi?”</p>

  <p>Dunworthy cevap vermedi. Paltosunu kapıp Badri’nin peşinden koştu. Teknisyen Noel alışverişi yapanları sanki orada değillermiş gibi itip kakarak, sokağın yarısını aşmıştı bile. Şakır şakır yağmur yağıyordu, ama Badri bunun farkında değil gibiydi. Dunworthy paltosunu yarım yamalak giyip kalabalığın arasına daldı.</p>

  <p>Bir terslik olmuştu. Ya bir kayma olmuş, ya da stajyer hesaplamalarda bir hata yapmıştı. Belki de ağın kendisinde bir aksama olmuştu. Ama ağın güvenlik, durdurma mekanizmaları ve katmanları vardı. Ağda bir aksaklık olduysa, Kivrin o zamana geçmiş olamazdı. Ama Badri yer tespiti yaptığını söylemişti.</p>

  <p>Muhakkak kayma olmuştu. İniş gerçekleşmişken, ters gidebilecek tek şey buydu.</p>

  <p>Badri ileriden karşıya geçti, neredeyse bir bisiklete çarpıyordu. Dunworthy güçbela ellerinde Mary’ninkinden bile büyük alışveriş torbaları taşıyan iki kadının arasından geçip tasmalı beyaz bir teriyerin üstünden atladı ve iki bina ileride Badri’yi yeniden gördü.</p>

  <p>“Badri!” Teknisyen döner gibi oldu ve kocaman çiçekli şemsiyeli orta yaşlı bir kadına tosladı.</p>

  <p>Kadın yağmura karşı eğilmiş, şemsiyesini de önünde tutuyordu ve belli ki o da Badri’yi görmemişti. Eflatun menekşelerle kaplı şemsiye adeta yukarıya doğru patladıktan sonra, tepesi üstü kaldırıma düştü. Hâlâ kör gibi öne atılan Badri şemsiyeye takılıp düşecek gibi oldu.</p>

  <p>Kadın şemsiyeyi kenarından tutup, öfkeyle, “Gittiğin yere baksana,” dedi. “Koşacak yer mi burası?”</p>

  <p>Badri tıpkı bardaki dalgın bakışlarıyla önce kadına, sonra da şemsiyesine baktı “Affedersiniz.” Şemsiyeyi almak için yere eğildi. Bir an için kadınla bir menekşe tarlasının üstünde güreşiyormuş gibi göründüler, sonra Badri şemsiyenin sapını tutup kaldırdı. Şişman suratı hiddetten ya da soğuk yağmurdan veya her ikisinden birden kıpkırmızı kesilmiş kadının eline tutuşturdu.</p>

  <p>Kadın şemsiyeyi, Badri’nin başına indirecekmiş gibi kaldırıp, “Affedersiniz mi?” dedi. “Bütün diyeceğin bu mu?”</p>

  <p>Badri elini kararsızca alnına kaldırdı, sonra tıpkı bardaki gibi nerede olduğunu hatırlamış gibi oldu ve koşmaya başladı. Brasenose’un kapısından içeri daldı. Dunworthy de peşinden avluyu geçti ve bir yan kapıdan girip, laboratuvarla bir koridordan geçip ağ alanına girdi. Badri çoktan konsolun başına geçmiş kaşlarını çatarak ekrana bakıyordu.</p>

  <p>Dunworthy ekranın anlamsız verilerle kaplı olmasından ya da daha beteri bomboş olmasından korkmuştu, ama düzgün rakam sütunlarıyla, yer tespitinin matrisleri görünüyordu.</p>

  <p>Nefes nefese, “Yer tespitini aldın mı?” dedi.</p>

  <p>“Evet.” Dönüp Dunworthy’ye baktı. Artık kaşları çatık değildi, ama yüzünde dikkatini toplamaya çabalıyormuş gibi garip, dalgın bir ifade vardı.</p>

  <p>“Ne zamandı. ..” dedi ve titremeye başladı. Ne diyeceğini unutmuş gibi sesi alçalıp kesildi.</p>

  <p>Cam kapı küt diye açıldı, Gilchrist ile Mary hemen peşlerinde şemsiyesiyle uğraşan Latimer ile içeri girdiler. “Ne var? Ne oldu?” dedi Mary.</p>

  <p>Dunworthy, “Ne ne zamandı, Badri?” diye sordu.</p>

  <p>“Sonucu aldım,” dedi Badri. Dönüp ekrana baktı.</p>

  <p>Gilchrist omzunun üstünden ekrana baktı. “Bu mu? Bütün bu semboller ne anlama geliyor? Bize tercüme etmen gerek bunları.”</p>

  <p>Dunworthy bir daha sordu. “Ne ne zamandı?”</p>

  <p>Badri elini alnına koydu. “Bir terslik var.”</p>

  <p>Dunworthy bağırdı. “Ne? Kayma mı? Kayma mı oldu?”</p>

  <p>“Kayma mı?” Badri öyle şiddetli titriyordu ki, dediği zor anlaşıldı.</p>

  <p>Mary, “Badri,” dedi, “İyi misin sen?”</p>

  <p>Badri’nin yüzünde, cevabı düşünüyormuş gibi yine o tuhaf dalgın bakış belirdi.</p>

  <p>“Hayır,” dedi ve konsolun üstüne devriliverdi.</p>
</body>
</html>