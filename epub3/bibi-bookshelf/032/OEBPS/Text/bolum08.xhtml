<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>8</h2>

  <p class="girintisiz">Yakıyorlardı onu. Alevleri hissedebiliyordu. Hatırlayamıyordu ama, onu kazığa bağlamış olmalıydılar. Ateşi yaktıklarını hatırlıyordu. Kır atın üstünden düşmüş, haydut da yerden kaldırıp atın üstüne yerleştirmişti.</p>

  <p>“İniş yerine dönmek zorundayız,” demişti adama.</p>

  <p>Adam üzerine eğilmişti, titreşen alevlerin ışığında zalim yüzünü görmüştü.</p>

  <p>“Bay Dunworthy bir terslik olduğunu anlar anlamaz ağı açacaktır,” demişti. Adama bunu söylememeliydi.İşte onun cadı olduğunu zannetmiş ve yakılması için buraya getirmişti.</p>

  <p>“Ben cadı değilim,” der demez birden bir el beliriverdi ve serinliğiyle alnına yerleşti.</p>

  <p>“Şşş,” dedi biri.</p>

  <p>“Ben cadı değilim.” Anlayabilmeleri için ağır ağır konuşuyordu. Haydut anlamamıştı. İniş yerinden ayrılmamaları gerektiğini anlatmaya çalışmıştı ama adam ona hiç aldırmamıştı. Onu kır atına bindirip açıklıktan çıkarmış, beyaz gövdeli ağaçların arasından ormanın en sık kısmına doğru götürmüştü.</p>

  <p>Dönüş yolunu bulabilmek için hangi yöne gittiklerine dikkat etmeye çabaladıysa da, adamın sallanan feneri ancak ayaklarının birkaç santim ötesini aydınlatıyordu, üstelik ışık gözlerini acıtıyordu. Gözlerini yumması bir hataydı, çünkü atın yürüyüşü başını döndürmüş, yere düşmüştü.</p>

  <p>“Ben cadı değilim,” dedi. “Tarihçiyim ben.”</p>

  <p>Kadının sesi uzaktan geldi. “<i>Pukün puludun mu heç gimseyi</i>?” Ateşe çalı çırpı atmak için öne çıkmış, sonra da tekrar geri çekilip sıcaktan uzaklaşmış olacaktı.</p>

  <p>Bir erkek sesi, “<i>Enwodes fillenun gleydung sore destrayste</i>,” dedi. Ses tıpkı Bay Dunworty’ye benziyordu. “<i>Ayeen mynarmehs hoor aile op hider ybar</i>.”</p>

  <p>Kadın, “<i>Swaltes shay dumorte blauen</i>?’’ diye sordu.</p>

  <p>Kivrin kollarını uzatıp, “Bay Dunworthy,” dedi. “Haydutların arasına düştüm!” Ama tüten dumandan onu göremedi.</p>

  <p>“Şşş” dedi kadın ve Kivrin aradan zaman geçtiğini ve imkânsız biçimde uyumuş olduğunu anladı. Acaba yanmak ne kadar sürerdi? Ateş öyle sıcaktı ki şimdiye kadar kül olması gerekirdi, ama elini kaldırıp baktığında eli hiç zarar görmemiş görünüyordu, parmaklarının kenarlarında alevler titreşiyordu. Alevlerin aydınlığı gözlerini acıttı. Sımsıkı yumdu.</p>

  <p>İçinden, bir daha attan düşmesem bari, diye geçirdi. Kollarını atın boynuna dolamış sıkıca yapışmıştı, ama hayvanın düzensiz yürüyüşü baş ağrısını daha da kötüleştiriyordu. Atın yelesini bırakmamıştı, Bay Dunworthy’nin ısrarla ata binmeyi öğrenmesini istemesine ve Woodstock yakınındaki çiftlikte binicilik dersleri ayarlamasına rağmen yine de düşmüştü. Bay Dunworthy bunun olacağını söylemişti. Onu yakacaklarını söylemişti.</p>

  <p>Kadın dudaklarına bir kupa dayadı. İçinden herhalde şehitlere verdikleri sirkedir diye düşündü.İçebilmesi için kadın başını kaldırınca Kivrin o zaman yattığını anladı.</p>

  <p>Bay Dunworthy’ye insanları uzanmış halde yaktıklarını söylemeliyim, diye düşündü. Kayıt cihazını çalıştırmak için ellerini dua eder gibi birleştirip dudaklarına götürmeye çalıştı, ama elleri alevlerin ağırlığıyla aşağı düştü.</p>

  <p>İçinden, hastayım, diye geçirdi ve sıcak içeceğin bir çeşit iyileştirici iksir olduğunu ve ateşini biraz olsun düşürdüğünü anladı. Toprağın üzerinde değil, loş bir odada bir yatakta yatıyordu ve onu susturup iksiri içiren kadın da yanındaydı. Kadının nefes alıp verişini duyuyordu. Kadını görmek için başını çevirmeye çalıştı, ama harcadığı çabadan baş ağrısı yine şiddetlendi. Kadın uykuya dalmış olacaktı. Solukları düzenli ve adeta horlar gibi yüksekti. Dinlemek bile başını acıtıyordu.</p>

  <p>Herhalde bir köydeyim, diye düşündü. Beni buraya kızıl saçlı adam getirmiş olmalı.</p>

  <p>Attan düşmüştü, o haydut onu tekrar ata bindirmişti, ama yüzüne bakınca hiç de hayduta benzemiyordu. Kızıl saçlı, nazik ifadeli genç biriydi. Arabanın tekerleğine yaslanmış, oturduğu yere eğilmiş, sonra yanında diz çökmüş ve “Kimsin?” demişti.</p>

  <p>Kivrin ne dediğini gayet güzel anlamıştı.</p>

  <p>Kadın, “<i>Şarrabe iççacak misen</i>?” dedi ve acı sıvıdan içmesi için tekrar başını kaldırdı. Kivrin güçbela yutkunabildi. Boğazı ateş gibi yanıyordu. Küçük turuncu alevleri hissediyordu ama sıvı alevleri söndürmeliydi. Acaba onu konuştukları dillerin tercümana yüklenmediği yabancı bir ülkeye, İspanya’ya ya da Yunanistan’a mı götürmüşlerdi?</p>

  <p>Kızıl saçlı adamı gayet güzel anlamıştı. “Kimsin?” diye sormuştu ve Kivrin de diğer adamın Haçlı Seferi’nden dönüşte yanında getirdiği bir köle olduğunu düşünmüştü. Türkçe ya da Arapça konuşan bir köle. O yüzden dediklerini anlayamıyordu.</p>

  <p>“Tarihçiyim ben,” demişti, ama başını kaldırıp bakınca karşısında o nazik yüzlü adam yoktu. O haydut vardı.</p>

  <p>Deli gibi etrafına bakınıp kızıl saçlıyı aradı, ama yoktu adam. Haydut çalı çırpı toplayıp ateş yakmak için dizdiği taşların üstüne yerleştirdi.</p>

  <p>Çaresizce haykırdı. “Bay Dunworthy!” Haydut gelip karşısında diz çöktü, fenerinin ışığı yüzünde titreşti.</p>

  <p>“Korkma,” dedi. “Yakında dönecek.”</p>

  <p>“Bay Dunworthy,” diye bağırdı ve kızıl saçlı gelip karşısında diz çöktü.</p>

  <p>Haydutun yüzüne dönüşmesin diye gözlerini adamın yüzünden ayırmadan, “İniş yerinden ayrılmamalıydım,” dedi. “İnişte bir terslik yaşanmış olmalı. Beni oraya geri götürmelisiniz.”</p>

  <p>Adam sırtındaki pelerinin bağını çözüp çıkardı ve Kivrin’in üzerine örttü. Kivrin söylediklerini anladığını fark etti.</p>

  <p>Adam üzerine eğilirken, “Eve dönmeliyim,” dedi. Adamın feneri elindeydi, nazik yüzünü aydınlattı, kızıl saçlarında alevler gibi oynaştı.</p>

  <p>“Petter” diye seslendi. Kivrin, demek kölenin adı bu, diye düşündü: Petter. Köleye beni nerede bulduğunu soracak, sonra da beni alıp iniş yerine götürecek. Ama Bay Dunworthy. Bay Dunworthy ağı açıp da onu göremeyince deliye dönerdi. İçinden, her şey yolunda Bay Dunworthy, dedi, geliyorum.</p>

  <p>Kızıl saçlı, “<i>Ürrkmeyesen, navmaydde</i>,” dedikten sonra onu kucaklayıp kaldırmıştı. “<i>Galwinnath ahir gelleceh</i>. ”</p>

  <p>Kivrin kadına, “Hastayım,” dedi, “dediklerinizi anlayamıyorum.” Ama bu sefer onu susturmak için karanlığın içinde eğilen olmadı. Belki de yanışını seyretmekten sıkılıp gitmişlerdi. Ateş giderek sıcaklaşıyor gibi görünse de, yanmak kesinlikle uzun sürüyordu.</p>

  <p>Kızıl saçlı adam onu atın sırtında önüne oturtmuş ve hayvanı ormanın içine sürmüştü. Onu iniş yerine götürdüğünü sanmıştı. At şimdi eyerliydi ve giderek çıngırakları ezgiyle çalıyordu. <i>O Come, Ali Ye Faithful</i> ilahisi çalıyordu ve her mısrada çıngırakların sesi yükselip sonunda St. Mary Kilisesi’nin çanı kadar şiddetlenmişti.</p>

  <p>At sırtında uzun bir süre gittiler. Şimdiye dek çoktan iniş yerine varmalıydık, diye düşündü.</p>

  <p>Kızıl saçlı adama, “İniş yeri ne kadar uzakta?” diye sordu. “Bay Dunworthy çok meraklanacak.” Ama adam cevap vermedi. Ormandan çıkıp bir tepeden aşağı indiler. Ay yükselmişti, ağaçların çıplak dallarının arasından parlıyor, donuk ışığı tepenin eteğindeki kilisenin üstüne vuruyordu.</p>

  <p>“Burası iniş yeri değil,” dedi. Geldikleri yöne döndürmek için atın dizginlerine asıldı, ama düşme korkusuyla kollarını kızıl saçlı adamın boynundan çekmeye cesaret edemedi. Şimdi bir kapının önündeydiler, kapı açıldı, bir daha açıldı. İçerde ateş, ışık ve çıngırak sesleri vardı. Onu çoktan iniş yerine getirdiklerini düşündü.</p>

  <p>“<i>Marraslanmış bu gıs</i>,” dedi kadın. Kivrin’in derisinde gezinen elleri buruşuk ve pürüzlüydü. Üstünü sıkıca örttü. Kivrin yüzünde yumuşak bir kürkün gezindiğini hissetti, belki de kadının saçlarıydı.</p>

  <p>“Beni nereye getirdiniz?” diye sordu. Kadın duyamıyormuş gibi hafifçe eğildi ve Kivrin kadının muhtemelen İngilizce konuştuğunu anladı. Tercümanı çalışmıyordu. Zihninde düşündükleri ağzından eski İngilizce olarak çıkmalıydı. Belki de onları tercümanı çalışmadığı için anlayamıyordu.</p>

  <p>Eski İngilizce’de nasıl dendiğini bulmaya çalıştı. Cümle yapısı yanlıştı. “Burası neresi?” diye sormalıydı, ama eski dilde nasıl dendiğini bir türlü hatırlayamadı.</p>

  <p>“Burası neresi?” dese anlamayacaklardı. Bir köydeydi. Kızıl saçlı adam onu bir köye getirmişti. Kilisenin önünden geçip büyük bir eve doğru gitmişlerdi. Köyün adını sormalıydı.</p>

  <p>Yer kelimesinin karşılığını hatırladı, ama cümle yapısı hâlâ yanlıştı. Bu insanlar Fransızca cümle yapısı kullanmıyorlar mıydı?</p>

  <p>“<i>Quelle demeure avez vous m’apporte</i>?” dedi yüksek sesle. Ama kadın gitmişti ve bu da doğru değildi. İki yüzyıldır Fransız değildi bu insanlar. Soruyu İngilizce sormalıydı. “Beni getirdiğiniz köy nerede?” Ama eski dilde köye ne deniyordu?</p>

  <p>Bay Dunworthy tercümana bağımlı kalmaması, telaffuz farklılıklarını dengelemek için Ortaçağ İngilizcesi, Norman Fransızcası ve Cermence dersleri de alması gerektiğini söylemişti. Chaucer’dan sayfalar ezberletmişti. “<i>Soun ye nought but eyr ybroken</i>.” Hayır, hayır. “Beni getirdiğiniz köy neresi?” Köy nasıl deniyordu?</p>

  <p>Adam onu bir köye getirmiş, bir kapıyı çalmıştı. İriyarı bir adam elinde baltayla kapıya çıkmıştı. Ateş için odun kesecekti tabii. İriyarı bir adam, sonra da bir kadın. İkisinin de dilini anlamıyordu. Kapı kapanmıştı ve dışarıda karanlıkta kalmışlardı.</p>

  <p>“Bay Dunworthy! Dr. Ahrens!” diye bağırdı ve göğsü çok acıdı. “İnişi kapamalarına izin vermemelisiniz,” demişti kızıl saçlıya, ama o yine bir hayduta, bir hırsıza dönüşmüştü.</p>

  <p>“Yoh,” demişti. “Hasta değil, yaralı.” Sonra kapı tekrar açılmış ve yakmaları için onu içeri taşımıştı.</p>

  <p>Yanıyordu.</p>

  <p>Kadın,&nbsp;<span class="sgc-13">“</span><span class="sgc-14"><i>Thawmot goonawt plersoun roshundt prayenum comth ithrel</i>,” dedi ve Kivrin içmek için başını kaldırdı ama kadının elinde kupa yoktu. Kivrin’in yüzünün yakınında bir mum tutuyordu. Çok yakınında hem de. Neredeyse saçı tutuşacaktı.</span></p>

  <p>“<i>Der maydemot nedes dya</i>,” dedi kadın.</p>

  <p>Mum alevi titreşip yanağına doğru eğildi. Saçı yanıyordu. Turuncu ve kırmızı alevler saçlarının kenarlarını yakarak ilerliyor, kül ediyordu.</p>

  <p>Kadın “Şşş,” dedi ve Kivrin’in elini yakalamaya çalıştı, ama Kivrin kadına direnip ellerini kurtardı. Saçlarına vurup söndürmeye çalıştı. Elleri alev aldı.</p>

  <p>Kadın yine, “Şşş,” deyip ellerini hareketsiz tuttu. Kadın değildi bu. Elleri fazla kuvvetliydi. Kivrin başını iki yana savurup alevlerden kaçmaya çalıştı, ama ellerini sımsıkı tutuyorlardı. Saçları bir alev bulutuna döndü.</p>

  <p class="mt1">Uyandığında oda dumanlıydı. Uyurken ateş sönmüş olmalıydı. Olanlar yakılan kurbanlardan birinin başına gelmişti. Alevler ona ulaşmadan dumandan ölsün diye arkadaşları ateşin üstüne yaş çalı çırpılar atmışlardı, ama yeşil çalılar tütecek yerde ateşi neredeyse söndürmüş ve adam saatlerce için için yanmıştı.</p>

  <p>Kadın üzerine eğildi.Öyle çok duman vardı ki, Kivrin kadının yaşlı mı yoksa genç mi olduğunu seçemedi. Kızıl saçlı adam ateşi söndürmüş olmalıydı. Pelerinini üstüne örttükten sonra ateşin başına gidip çizmeleriyle dağıtarak söndürmüştü. Duman yayılıp Kivrin’i körleştirmişti.</p>

  <p>Kadın üstüne su akıttı, damlalar derisine düşüp cızırdadı. “<i>Haukkaym ançi towoem densvile</i>?” dedi kadın.</p>

  <p>“Ben Isabel de Beauvrier,” dedi Kivrin. “Kardeşim Evesham’da hasta yatıyor.” Aklına hiçbir kelime gelmiyordu. <i>Quelle demeure</i>. “Neredeyim?” diye sordu.</p>

  <p>Yüzüne bir surat eğildi. “Assil gişşi tove?” dedi. Bu o efsunlu ormandaki haydutun suratıydı. Kivrin korkuyla geri çekildi.</p>

  <p>“Uzak dur!” dedi. “Ne istiyorsun benden?”</p>

  <p>“<i>In nomine Patris, et Fiili, et Spiritus sancti</i>,” dedi adam.</p>

  <p>Çok şükür Latinceydi bu. Burada bir papaz vardı herhalde. Başını kaldırıp haydutun arkasından papazı görmeye çalıştı ama göremedi. Oda çok dumanlıydı. Latince konuşabilirim diye düşündü. Bay Dunworthy ders aldırmıştı bana.</p>

  <p>Latince, “Bu adamı dışarı atın!” dedi. “O haydutun teki.” Boğazı yandı, kelimeler ağzından fısıldar gibi çıkmıştı, ama haydutun şaşkınlıkla geri çekilmesinden sesini duyduklarını anladı.</p>

  <p>Papaz, “Korkmayın,” dedi ve Kivrin denileni gayet açık anladı. “Evinize döneceksiniz.”</p>

  <p>“İniş yerine mi?” dedi Kivrin. “Beni iniş yerine mi götüreceksiniz?”</p>

  <p>“<i>Asperges me, Domine, hyssope et mundabor</i>,” dedi. Bana zufaotu serp, Rabbim, ki temizleneyim. Kivrin gayet iyi anlayabiliyordu.</p>

  <p>Latince, “Bana yardım edin,” dedi. “Geldiğim yere dönmem gerek.”</p>

  <p>“ …<i>nominus</i> …” Papaz öyle alçak sesle konuştu ki Kivrin ne dediğini duyamadı. İsim. İsmiyle ilgili bir şey. Başını kaldırdı. Başı saçları tamamen yanmış gibi, çok hafiflemişti.</p>

  <p>“Adım mı?”</p>

  <p>Adam Latince, “Adınızı söyleyebilir misiniz?” dedi.</p>

  <p>Ona East Riding’i, Gilbert de Beauvrier’in kızı Isabel de Beauvrier olduğunu söylemesi gerekiyordu ama boğazı öyle yanıyordu ki konuşabileceğini sanmıyordu.</p>

  <p>“Geri dönmeliyim,” dedi. “Nereye gittiğimi bilemezler.”</p>

  <p>Papaz çok uzaktan, “<i>Confiteor deo omnipotenti</i>,” dedi. Adamı göremiyordu. Haydutun arka tarafına bakmaya çalışınca sadece alevleri görebildi. Demek ateşi tekrar yakmışlardı. “<i>Beatae Mariae semper Virgini</i>…”</p>

  <p>Kivrin içinden, günah çıkarma duasını okuyor, diye geçirdi. Haydutun yanlarında olmaması gerekirdi. Günah çıkarma esnasında yanlarında başka kimse olmamalıydı.</p>

  <p>Sıra ondaydı. Ellerini dua etmek için kavuşturmak istedi, yapamadı, ama papaz ona yardım etti. Duayı hatırlayamayınca da onunla birlikte okudu. “Bağışla beni, Peder, günah işledim. Yüce Tanrı’ya ve sana itiraf ederim ki düşüncemle, amellerimle, eksikliklerim ve kusurlarımla günah işledim.”</p>

  <p>Fısıltıyla, “<i>Mea culpa</i>,” dedi, “<i>mea culpa, mea maxima culpa</i>.” Yanlışım yüzünden, en büyük yanlışım yüzünden, ama hayır yanlıştı bu, söylemesi gereken bu değildi ki.</p>

  <p>Papaz sordu: “Nasıl günah işledin?”</p>

  <p>Şaşkınlıkla, “Günah mı?” dedi.</p>

  <p>Papaz nazikçe, “Evet,” dedi.Öyle eğilmişti ki neredeyse kulağına fısıldıyordu. “Günahlarını itiraf et, Tanrı’nın affına nail ol ki ebedi krallığa giresin.”</p>

  <p>Kivrin yutkundu, boğazı alev alev yandı. “Günah işlemedim ki ben.”</p>

  <p>Papaz geriye çekildi. Kivrin, itiraf etmediği için adamın kızıp gittiğini sandı.</p>

  <p>“Bay Dunworthy’yi dinlemeliydim. İniş yerinden ayrılmamalıydım.”</p>

  <p>“<i>In nomine Patris, et Filii, et Spiritus sancti. Amen</i>.” Papazın sesi yumuşak ve huzur vericiydi. Alnında serin elinin dokunuşunu hissetti.</p>

  <p>Papaz, “<i>Quid quid deliquisti</i>,” diye mırıldandı. “Bu kutsal yağla ve O’nun büyük merhametiyle…” Gözlerine, kulaklarına, burun deliklerine neredeyse hissedilmeyecek kadar hafif hareketlerle dokundu. Kivrin sadece yağın serinliğini hissetti.</p>

  <p>İçinden, bu günah çıkarma ayininin bir parçası değil, dedi. Bu ölüm döşeğindekilere yapılan dua. Papaz duanın son sözlerini okuyordu.</p>

  <p>“Yapmayın,” dedi.</p>

  <p>“Korkma,” dedi papaz. “Rab yürüyerek işlediğin bütün günahları affetsin.” Ve Kivrin’in tabanlarını yakan ateşi söndürdü.</p>

  <p>“Neden bana bu duayı okuyorsunuz?” diye sordu Kivrin. Sonra yakıldığını hatırladı. Burada öleceğim, diye düşündü. Ve Bay Dunworthy başıma gelenleri hiç bilemeyecek.</p>

  <p>“Benim adım Kivrin,” dedi. “Bay Dunworthy’ye söyleyin…”&nbsp;</p>

  <p>Papaz, “Mesih’ini yüz yüze göresin,” dedi, ama konuşan yine o hayduttu. “Ve O’nun huzurunda dururken, hakikatin açığa çıkardığı mübarek gözlerle bakasın.”</p>

  <p>“Ölüyorum, değil mi?”</p>

  <p>“Korkacak bir şey yok,” dedi ve elini tuttu.</p>

  <p>Kivrin eli sıkıca tuttu. “Beni bırakmayın.”</p>

  <p>“Bırakmayacağım.” Dumandan papazın yüzünü göremiyordu. “Her şeye kadir olan Tanrı sana merhamet etsin ve günahlarını affetsin, seni ebedi hayata kavuştursun.”</p>

  <p>“Lütfen gelip beni alın, Bay Dunworthy,” dedi ve ateş aralarında harlayıverdi.</p>
</body>
</html>