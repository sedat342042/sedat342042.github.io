<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>30</h2>

  <p class="girintisiz">Kendisinin hasta yattığı onca zamandır Mary ölüydü. Analog geldiği gün hastalanmıştı. Hemen zatürre olmuş ve ikinci gün de kalbi durmuştu. Ocak’ın altısında. Epifani Yortusu’nda.</p>

  <p>Dunworthy, “Bana söylemeliydiniz,” demişti.</p>

  <p>Colin itiraz etmişti. “Ama söyledim. Hatırlamıyor musun?”&nbsp;</p>

  <p>Hem de hiç hatırlamıyordu, Bayan Gaddson’ın odasına serbestçe girmesine izin verildiği zaman, Colin, “Sana hiçbir şey söylemezler,” dediğinde dahi anlamamıştı. Mary’nin ziyaretine gelmemesini bile garipsememişti.</p>

  <p>Colin, “Hastalandığı zaman sana söylemiştim,” demişti. “Öldüğünü de söyledim, ama o kadar hastaydın ki anlamadın.”&nbsp;</p>

  <p>Colin’in odasının önünde haber beklemesini, sonra yanına gelip kendisine durumu anlatmaya çalışmasını gözünün önünde canlandırdı. “Çok özür dilerim, Colin.”</p>

  <p>“Elinde değildi ki, hastaydın. Senin suçun değildi.”&nbsp;</p>

  <p>Dunworthy Bayan Taylor’a bunu söylediği zaman, kadın ona ne kadar inandıysa, kendisi de şimdi Colin’e o kadar inanıyordu. Colin’in de söylediğine inandığını sanmıyordu.</p>

  <p>“Önemli değil,” dedi Colin. “Hemşire hariç herkes çok nazik davrandı. İyileşmeye başlamandan sonra bile sana söylememe izin vermedi, ama Bayan Gudubet hariç herkes çok iyi davrandı. Bana İncil’den Tanrı’nın günahkarları nasıl helak ettiğini okuyup durdu. Bay Finch anneme haber verdi, ama annem gelemeyince cenaze için yapılacak her şeyi o halletti. Çok nazikti. Amerikalılar da öyle. Bana durmadan şeker verdiler.”</p>

  <p>Dunworthy o zaman, “Çok üzüldüm,” demişti, ihtiyar hemşire gelip Colin’i dışarı çıkardıktan sonra da aynı şeyi söylemişti. “Çok üzüldüm.”</p>

  <p>Colin bir daha gelmedi. Çocuğa hemşire mi engel oluyordu bilmiyordu, ama özür dilemesine rağmen Colin onu affetmeyecekti.</p>

  <p>Colin’i terk etmiş, onu Bayan Gaddson’ın, hemşirenin ve ona hiçbir şey söylemeyen doktorların insafına bırakmıştı. lskoçya’nın bir nehrinde somon avına çıkan ve erişilmesi imkânsız olan Basingame gibi, ulaşılamayacak bir yere gitmişti. Ve ne derse desin, Colin eğer gerçekten isterse, hasta olsun ya da olmasın Dunworthy’nin yardımına koşacağına ve yanında olacağına inanıyordu.</p>

  <p>Montoya gittikten sonra Dunworthy’ye, “Kivrin’in de öldüğünü düşünüyorsun, değil mi?” diye sormuştu. “Bayan Montoya gibi?”</p>

  <p>“Ne yazık ki.”</p>

  <p>“Ama Kivrin’in veba olması imkânsız demiştin. Ya ölmediyse? Ya şu anda randevu yerinde sizi bekliyorsa?”</p>

  <p>“Kivrin grip virüsü almıştı, Colin.”</p>

  <p>“Sen de almıştın, ama ölmedin. Belki o da ölmemiştir. Bence gidip Badri’yi görmelisin. Bakalım bir fikri var mı? Belki makineyi yeniden çalıştırır ya da başka bir şey yapar.”</p>

  <p>“Anlamıyorsun,” demişti Dunworthy. “Bu cep feneri değil ki. Bir inişi, bir düğmeye basıp açamazsın.”</p>

  <p>“Evet, ama belki Badri yeni bir tane yapabilir. Yeni bir iniş. Aynı zamana.”</p>

  <p>Aynı zamana. Koordinatları önceden bilinse bile, bir inişin hazırlanması günler alırdı. Ve Badri’nin elinde koordinatlar yoktu. Sadece günü biliyordu. O günü temel alarak yeni bir koordinatlar dizisi ‘yapabilirdi’, konum bilgileri aynı kaldıysa, yüksek ateş sırasında Badri onları da karıştırmadıysa ve eğer paradokslar ikinci bir inişe izin verirse.</p>

  <p>Bütün bunları Colin’e izah etmenin, ona Kivrin’in standart tedavinin hacamat olduğu bir asırda gripten sağ kurtulmuş olamayacağını anlatmanın bir yolu yoktu. Ansızın kendini bir şey anlatamayacak kadar bitkin hissetmiş, “işe yaramaz, Colin,” demişti. “Affedersin.”</p>

  <p>“Demek onu orada öylece bırakacaksınız.Ölsün ya da ölmesin. Badri’ye sormayacaksın bile.”</p>

  <p>“Colin…”</p>

  <p>“Teyzem senin için her şeyi yaptı. Hiç pes etmedi!”</p>

  <p>Hemşire içeri girip, bet sesiyle “Ne oluyor burada?” diye sormuştu. “Hastayı üzmeye devam edersen, seni göndermek zorunda kalacağım.”</p>

  <p>Colin, “Ben de zaten gidiyordum,” deyip dışarı fırlamıştı.</p>

  <p>Öğleden sonra da, akşam da, ertesi sabah da gelmemişti.</p>

  <p>Nöbeti William’ın hemşiresi devralınca kıza, “Odama ziyaretçi girişi serbest mi?” diye sordu.</p>

  <p>Kız ekranlara bakıyordu. “Evet. Dışarıda sizi bekleyen biri var.”</p>

  <p>Gelen Bayan Gaddson’dı. İncil’ini açmıştı bile.</p>

  <p>Zehirli gözlerle ters ters yüzüne bakarak, “Luka, bölüm 23, ayet 33,” dedi. “Çarmıhla çok ilgilendiğiniz için. ‘Kafatası denilen yere varınca, İsa’yı iki suçluyla birlikte çarmıha gerdiler.”’</p>

  <p>Tanrı oğlunun yerini bilseydi, ona bunu yapmalarına asla izin vermezdi, diye düşündü. Onu çekip çıkarırdı. Gelip onu kurtarırdı.</p>

  <p>Kara Ölüm sırasında halk Tanrı’nın onları terk ettiğine inanmıştı. “Bizden neden yüz çevirdin?” diye yazmışlardı. “Neden feryatlarımızı duymazdan geldin?” Belki de Tanrı onları duymamıştı. Belki de gökyüzünde kendisi de hasta vaziyette yatıyordu ve gelememişti.</p>

  <p>‘“Saat üçe kadar bütün ülkenin üstüne karanlık çöktü. Ve güneş karardı…’&nbsp;</p>

  <p>Halk dünyanın sonunun, mahşer gününün geldiğine ve şeytanın sonunda zafer kazandığına inanmıştı. Dunworthy kazandı da, diye düşündü. Ağı kapamıştı. İniş sonucunu kaybetmişti. Gilchrist’i düşündü. Acaba ölmeden önce ne yaptığını anlamış mıydı, yoksa Kivrin’i öldürdüğünün farkına varamadan, baygın mı yatmıştı.</p>

  <p>“‘Ve İsa onları şehrin dışına Beytanya’ya kadar çıkardı ve ellerini kaldırıp onları kutsadı. Ve öyle oldu ki onları kutsarken yanlarından ayrıldı, göğe çıkarıldı.”’</p>

  <p>Yanlarından ayrıldı ve göğe çıkarıldı, Tanrı onu almaya geldi, diye düşündü. Ama çok geçti. Çok geç.</p>

  <p>William’ın hemşiresi gelinceye kadar okumaya devam etti. Hemşire canlı bir tavırla, “Uyku zamanı,” diyerek Bayan Gaddson’ı dışarı çıkardı. Yatağın yanına geldi, yastığı başının altından çekip sertçe vurarak kabarttı.</p>

  <p>Dunworthy, “Colin geldi mi?” diye sordu.</p>

  <p>“Dünden beri onu görmedim.” Yastığı tekrar başının altına koydu. “Şimdi uyumaya çalışmanızı istiyorum.”</p>

  <p>“Ya Bayan Montoya geldi mi?”</p>

  <p>“Dünden beri gelmedi.” Dunworthy’ye bir ilaç kapsülüyle kâğıt bir bardak verdi.</p>

  <p>“Hiç mesaj var mı bana?”</p>

  <p>“Yok.” Boş bardağı elinden aldı. “Uyumaya çalışın.”</p>

  <p>Mesaj yok. Kivrin Montoya’ya kilise bahçesine gömülmeye çalışacağını söylemişti. Ama kilise mezarlıklarında yer kalmamıştı. Veba kurbanlarını hendeklere, çukurlara gömmüşlerdi. Nehirlere atmışlardı. Salgının sonlarına doğru artık gömmeyi bırakmışlardı. Üst üste yığıp ateşe vermişlerdi.</p>

  <p>Montoya kayıt cihazını asla bulamayacaktı. Bulursa içinde ne mesaj olacaktı? “İniş yerine gittim, ama açılmadı. Ne oldu?” Kivrin, panikle giderek yükselen sitemkar sesiyle, “Eli, Eli, beni neden terk ettin?” diye bağıracaktı.</p>

  <p>William’ın hemşiresi öğle yemeğini yemesi için onu bir sandalyeye oturttu. Kompostosunu içmeyi bitirmişti ki Finch geldi.”</p>

  <p>Dunworthy’nin tepsisini işaret edip, “Konserve meyvelerimiz bitmek üzere,” dedi. “Tuvalet kâğıdı da. Döneme nasıl başlamamızı bekliyorlar, hiçbir fikrim yok.” Yatağın ayakucuna oturdu. Üniversite dönem başlangıcını ayın yirmi beşi olarak belirledi, ama o güne kadar hazır olmamız mümkün değil. Salvin’de hâlâ on beş hastamız var, toplu aşılama daha başlamadı bile ve ben son grip vakalarını gördüğümüzden şüpheliyim.”</p>

  <p>“Colin’den ne haber?” dedi Dunworthy “İyi mi?”</p>

  <p>“Evet, efendim. Dr. Ahrens’in vefatından sonra biraz içine kapanmıştı ama siz iyileşmeye başlayınca neşesi biraz yerine geldi.”</p>

  <p>“Ona yardım ettiğin için sana teşekkür etmek istiyorum. Colin cenazeyle ilgilendiğini söyledi.”</p>

  <p>“Ah, seve seve yardım ettim, efendim. Başka kimsesi yoktu ki. Artık tehlike geçtiği için annesinin geleceğinden emindim, ama bu kadar kısa zamanda ayarlayamayacağını söyledi. Güzel çiçekler yolladı. Zambaklar ve goncalar. Cenaze törenini Balliol’un şapelinde yaptık.” Oturduğu yerde kımıldandı. “Ha, şapel dedim de aklıma geldi, umarım sakıncası yoktur. Holy Re-Formed’a şapeli ayın on beşindeki çan konseri için kullanmaları konusunda izin verdim. Amerikalılar Rimbaud’dan çalacaklar. Sağlık kurulu kiliseyi aşı merkezi olarak kullanıyor. Umarım uygundur.”</p>

  <p>Dunworthy, “Evet,” dedi. Mary’yi düşünüyordu. Cenazenin ne zaman yapıldığını merak etti. Ardından çan çalınmış mıydı?</p>

  <p>Finch endişeyle, “İsterseniz onlara St. Mary Kilisesi’ni kullanmalarını söyleyebilirim,” dedi.</p>

  <p>“Hayır, ne münasebet,” dedi Dunworthy. “Şapel gayet uygun. Yokluğumda iyi iş çıkardığın belli.”</p>

  <p>“Şey, elimden geleni yaptım efendim. Bayan Gaddson beni epey zorladı.” Ayağa kalktı. “Sizi istirahatinizden alıkoymayayım. Size getirebileceğim, sizin için yapabileceğim bir şey var mı?”</p>

  <p>“Hayır, yapabileceğin bir şey yok.”</p>

  <p>Finch kapıya yürüdü, sonra durdu. “Başınız sağ olsun, Bay Dunworthy,” dedi. “Dr. Ahrens ile çok yakın olduğunuzu biliyorum.”</p>

  <p>Finch gittikten sonra, yakın diye düşündü. Hiç de yakın değildim. Mary’nin üzerine eğilmesini, ateşini ölçmesini, ekranlara bakmasını hatırlamaya çalıştı. Colin’in yeni ceketiyle yatağının yanında durup, “Teyzem Mary öldü. Beni duymuyor musun?” dediğini hatırlamaya uğraştı. Ama hafızasında böyle bir kayıt yoktu.</p>

  <p>Hemşire içeri girip onu uyutan yeni bir ilaç poşeti taktı. Uyandığında kendini çok daha iyi hissetti.</p>

  <p>William’ın hemşiresi, “T-hücresi takviyesi işe yarıyor,” dedi. “Çok vakada bunu gözlemliyoruz. Bazılarında mucizevi iyileşmeler oluyor.”</p>

  <p>Hemşire onu tuvalete götürdü, öğle yemeğinden sonra da koridora çıkardı. Eğilip terliklerini giydirirken, “Ne kadar çok yürürseniz o kadar iyi,” dedi.</p>

  <p>Dunworthy içinden, hiçbir yere gitmiyorum, dedi. Gilchrist ağı kapadı.</p>

  <p>Hemşire serum poşetini omzuna bağladı, portatif motoru da poşete taktı ve sabahlığını giydirdi. Ayağa kalkmasına yardım ederken, “Depresyon için endişe etmeyin,” dedi. “Gripten sonra sık görülen bir semptomdur. Kimyasal dengeniz düzelince geçecektir.”</p>

  <p>Dunworthy’yi koridora çıkardı. “Belki bazı dostlarınızı ziyaret etmek istersiniz. Koridorun ucundaki koğuşta Balliol’den iki hasta var. Bayan Piantini dördüncü yatakta. Biraz neşelense hiç fena olmaz.”</p>

  <p>Dunworthy, “Bay Latimer…” diye başladı ve sustu. “Bay Latimer hâlâ hastanede mi?”</p>

  <p>“Evet,” dedi hemşire. Sesinden Latimer’in felci atlatamadığını anladı. “İki kapı ileride yatıyor.”</p>

  <p>Dunworthy ayaklarını sürüyerek Latimer’in odasına yürüdü. Hastalanmasından sonra Latimer’i görmeye gitmemişti, önce Andrews’un aramasını beklediğinden, sonra da steril giysi kalmadığından. Mary felcin bütün vücudunu etkilediğini ve işlev kaybı olduğunu söylemişti.</p>

  <p>Latimer’in odasının kapısını itip içeri girdi. Latimer kolları iki yanına uzanmış halde yatıyordu. Serum takılı sol kolu hafifçe bükülmüştü. Boğazından ve burnundan aşağı tüpler iniyordu. Başından ve göğsünden çıkan teller yatağın yukarısındaki ekranlara bağlanmıştı. Teller yüzüne değiyordu ama rahatsız olduğunu belli eden bir hareket yapmıyordu.</p>

  <p>“Latimer?” Yatağın yanına gidip durdu.</p>

  <p>Duyduğunu gösteren bir belirti yoktu. Gözleri açıktı, ama sese tepki vermedi. Birbirine karışmış tüplerin altındaki yüzünde de bir değişiklik olmadı. Uzaklara dalmış gözleriyle sanki Chaucer’dan bir satır hatırlamaya çalışıyormuş gibiydi.</p>

  <p>Daha yüksek sesle, “Bay Latimer,” dedi ve ekranlara baktı. Ekranlarda da bir değişiklik olmadı.</p>

  <p>Hiçbir şeyin farkında değil, diye düşündü. Elini sandalyenin sırtına koydu. “Olan biten hiçbir şeyi bilmiyorsun, değil mi?” dedi. “Mary öldü. Kivrin 1348 yılında ve senin haberin bile yok. Gilchrist ağı kapadı.”</p>

  <p>Ekranlarda gene bir değişiklik olmadı. Çizgiler düzgünce ve kayıtsızca uzayıp gitmeye devam etti.</p>

  <p>“Gilchrist ile sen onu Kara Ölüm’ün ortasına gönderdiniz,” diye bağırdı. “Ve sen öylece yatmış…” Sustu, kendini sandalyeye bıraktı.</p>

  <p>Colin, “Sana Teyzem Mary’nin öldüğünü söylemeye çalıştım,” demişti. “Ama çok hastaydın.” Colin söylemeye çalışmıştı, ama o tıpkı Latimer gibi kayıtsız ve habersiz öylece yatmıştı.</p>

  <p>Colin beni asla affetmeyecek, diye düşündü. Annesini cenazeye gelmediği için affetmeyeceği gibi. Ne demişti Finch? Bu kadar kısa zamanda buraya gelmeyi ayarlamanın çok zor olduğunu mu söylemişti? Çocuğun Bayan Gaddson’ın insafına ve çan grubundakilere emanet edilmiş halde, cenazede tek başına durup annesinin gönderdiği çiçeklere bakışını zihninde canlandırdı.</p>

  <p>“Annem gelemedi,” demişti, ama buna inanmıyordu. Elbette gelebilirdi, tabii gerçekten isteseydi.</p>

  <p>Beni asla affetmeyecek, diye düşündü. Kivrin de affetmeyecek. O Colin’den daha büyük; her türden hafifletici sebep aklına gelmiştir. Hatta gerçek sebep bile. Ama kim bilir hangi canilerin ve haydutların insafına terk edilmiş haldeyken, içten içe, gelip onu alamadığıma inanmayacaktır. Eğer gerçekten isteseydim…</p>

  <p>Dunworthy sandalyenin sırtına tutunarak güçlükle ayağa kalktı ve Latimer’e de, ekranlara da bakmadan koridora çıktı. Duvara dayanmış boş bir sedyeye yaslanıp durdu.</p>

  <p>Koğuştan Bayan Gaddson çıktı. “Hah, buradasınız,” dedi. “Ben de size okumaya geliyordum.” İncil’ini açtı. “Kalkmanıza izin verdiler mi?”</p>

  <p>“Evet.”</p>

  <p>“Şu Bay Finch konusunda bir şeyler yapmalısınız. Amerikalıların gece gündüz saatlerce prova yapmalarına göz yumuyor. Gürültüden şikayet edince bana çok kaba davrandı. Willy’ciğime de hemşirelik yaptırmaya kalkıştı. Hemşirelik! Hem de Willy’ciğim hastalanmaya bu kadar yatkın haldeyken. Daha önce gribe yakalanmaması büyük bir mucize.”</p>

  <p>Dunworthy Willy’nin salgın boyunca muhtemelen virüs taşıyan sayısız kızla temas ettiğini düşünerek içinden, kesinlikle öyle, diye geçirdi. Acaba hastalanmaması yüzde kaç ihtimaldi?</p>

  <p>Bayan Gaddson, “Tabii ki Bay Finch’in bunu yapmasına izin vermedim,” diyordu. “Ona dedim ki, ‘Bu sorumsuz davranışınızla Willy’ciğimin sağlığını tehlikeye atmanıza itiraz ediyorum. Yavrum ölümcül bir tehlike içindeyken eli kolu bağlı duracak değilim.”’</p>

  <p>Ölümcül tehlike. “Gidip Bayan Piantini’yi görmem gerek,” dedi Dunworthy.</p>

  <p>“Gidip yatmalısınız. Oldukça kötü görünüyorsunuz.” İncil’i ona doğru salladı. “Okulun hastanesinin böyle idare edilmesi bir skandal. Hastaların başıboş dolaşmalarına izin veriyorlar. Tekrar hastalanıp öleceksiniz. Ve bu başkasının değil, sizin suçunuz olacak.”</p>

  <p>Dunworthy, “Hayır,” dedi ve koğuş kapısını itip içeri girdi.</p>

  <p>Bütün hastaların taburcu edildiğini ve koğuşun neredeyse boş olmasını bekliyordu, ama bütün yataklar doluydu. Hastaların çoğu yataklarında oturmuş, okuyor ya da portatif televizyonlar seyrediyorlardı. Biri yatağının yanındaki tekerlekli sandalyeye oturmuş, dışarıda yağan yağmuru seyrediyordu.</p>

  <p>Dunworthy onu bir saniye sonra tanıyabildi. Colin hastalığının nüksettiğini söylemişti, ama bunu beklemiyordu. Yaşlı bir adama benziyordu, esmer yüzü sıskalaşmış, gözlerinin altında ve ağzının kenarlarında uzun çizgiler belirmişti. Saçları tamamen ağarmıştı. “Badri.”</p>

  <p>Badri arkasına döndü. “Bay Dunworthy.”</p>

  <p>“Bu koğuşta yattığını bilmiyordum,” dedi Dunworthy.</p>

  <p>“Beni buraya taşıdılar, şeyden sonra…” durdu. “Daha iyi olduğunuzu söylediler.”</p>

  <p>“Evet.”</p>

  <p>Dunworthy içinden buna dayanamam, diye geçirdi. Nasılsın? Daha iyiyim, teşekkürler. Ya sen? İyileşiyorum. Tabii biraz depresyon var, ama normalmiş.</p>

  <p>Badri tekerlekli sandalyesini pencereye çevirince Dunworthy, yoksa o da mı katlanamıyor, diye düşündü.</p>

  <p>Badri yağmura bakarak, “Tekrar girdiğim zaman koordinatlarda bir yanlışlık yaptım,” dedi. “Yanlış veri girdim.”</p>

  <p>Dunworthy ona, “Hastaydın, ateşin vardı,” demeliydi. Zihin bulanıklığının hastalığın ilk belirtilerinden olduğunu söylemeliydi. “Senin suçun değildi,” demeliydi.</p>

  <p>Badri tıpkı ateşi yüksekken yaptığı gibi parmaklarıyla bornozunu çekiştirdi. “Hasta olduğumu fark etmedim. Bütün sabah başım ağrımıştı, ama bunu ağda çalışmama yordum. Bir terslik olduğunu anlamalı ve inişi sonlandırmalıydım.”</p>

  <p>Kivrin’e hocalık yapmaya razı olmamalıydım, randevuyu bekleyecek yerde, Gilchrist’e ısrar edip parametre kontrollerini yaptırmalıydım.</p>

  <p>Badri kuşağını elinde bükerken, “Hastalandığınız gün ağı açmalıydım,” dedi. “Hemen açmalıydım.”</p>

  <p>Dunworthy elinde olmadan Badri’nin yatağının üstündeki ekranlara baktı, ama yatağın üstündeki duvar boştu. Badri’nin bileğinde ateş ölçer bile yoktu. Acaba Badri’nin, Gilchrist’in ağı kapadığından haberi olmaması mümkün müydü? İyileşmesinden endişe ediyorlarsa, Mary’nin ölümünü sakladıkları gibi, bunu da Badri’den saklamış olabilirlerdi.</p>

  <p>“Beni taburcu etmeye razı olmuyorlar,” dedi. “Onları beni taburcu etmeye zorlamalıydım.”</p>

  <p>Dunworthy, ona söylemek zorundayım, diye düşündü, ama söylemedi. Orada öylece durup içi acıyarak Badri’nin kuşağına eziyet etmesini izledi.</p>

  <p>“Bayan Montoya bana olasılık istatistiklerini gösterdi,” dedi. “Sizce Kivrin öldü mü?”</p>

  <p>Dunworthy, umarım ölmüştür, diye düşündü. Umarım nerede olduğunu anlamadan virüsten ölmüştür. Onu orada bıraktığımızı anlamadan. “Senin suçun değildi,” dedi.</p>

  <p>“Ağın açılması sadece iki gün gecikti. Orada beklediğinden emindim. Sadece iki gün geçmişti.”</p>

  <p>“Ne?”</p>

  <p>“Ayın altısında hastaneden çıkmak için izin istedim, ama ayın sekizine kadar taburcu etmek istemediler. Elimden geldiğince çabuk açtım ağı, ama orada değildi.”</p>

  <p>Dunworthy, “Sen neden bahsediyorsun?” dedi. “Ağı nasıl açabildin? Gilchrist kapamıştı.”</p>

  <p>Badri başını kaldırıp yüzüne baktı. “Yedeklemeyi kullandık.”</p>

  <p>“Ne yedeklemesi?”</p>

  <p>“Bizim ağda yaptığım yer ve konum tespitini.” Badri’nin sesi şaşkın çıkıyordu. “Siz Ortaçağ bölümünün inişinden öyle endişe ediyordunuz ki, bir aksaklık olursa diye, yedekleme yapmanın iyi olacağını düşündüm. Salı günü size sormak için Balliol’e geldim, ama sizi bulamadım. Sizinle görüşmem gerektiğini bildiren bir not bıraktım.”</p>

  <p>“Bir not.”</p>

  <p>“Laboratuvar açıktı. Balliol’ün ağını kullanarak fazladan bir yer ve zaman tespiti yaptım. Siz çok endişe ediyordunuz.”</p>

  <p>Birden Dunworthy’nin dizlerinin bağı çözüldü. Yatağa oturdu.</p>

  <p>“Size söylemeye çalıştım, ama derdimi anlatamayacak kadar hastaydım.”</p>

  <p>Bunca zamandır bir yedek vardı. Gilchrist’i laboratuvarı açtırmaya ikna etmeye, Basingame’i bulmaya çalışarak, Polly Wilson’ın üniversitenin bilgisayarına girmenin bir yolunu bulmasını bekleyerek günler geçirdim ve bu esnada aradığım şey Balliol’ün ağında duruyormuş. Badri sayıklarken, “Laboratuvar açık mı?” demişti. “Yedek,” demişti. Yedek.</p>

  <p>“Ağı tekrar açabilir misin?”</p>

  <p>“Tabii açabilirim, ama vebaya yakalanmamışsa bile…”&nbsp;</p>

  <p>Dunworthy sözünü kesti. “Yakalanmadı. Aşılanmıştı.”</p>

  <p>“ …orada olmayabilir. Randevu gününün üzerinden sekiz gün geçti. Bunca zamandır orada beklemiş olamaz.”</p>

  <p>“Başka biri geçebilir mi?”</p>

  <p>“Başka biri mi?” diye sordu Badri.</p>

  <p>“Onu alıp getirmek için. Başka biri aynı inişi kullanabilir mi?”&nbsp;</p>

  <p>“Bilmiyorum.”</p>

  <p>“Denememiz için hazırlıklarını tamamlaman ne kadar sürer?”&nbsp;</p>

  <p>“En fazla iki saat. Zaman ve yer koordinatları hazır zaten, ama ne kadar kayma olur bilemem.”</p>

  <p>Koğuş kapısı açılıverdi ve Colin içeri girdi. “Hah, buradasın,” dedi. “Hemşire yürüyüşe çıktığını söyledi, ama hiçbir yerde bulamadım seni. Kayboldun sandım.”</p>

  <p>Dunworthy Badri’ye bakarak, “Hayır,” dedi.</p>

  <p>“Hemşire seni geri getirmemi söyledi.” Colin Dunworthy’nin koluna girip kalkmasına yardım etti. “Aşırıya kaçmayacakmışsın.” Onu kapıya doğru yürüttü.</p>

  <p>Dunworthy kapıda durdu. “Ayın sekizinde açtığında hangi ağı kullandın?” diye sordu.</p>

  <p>“Balliol’ünkini. Brasenose’unki kapatıldığı zaman kalıcı hafızanın bir kısmının silinmesinden korkmuştum. Hasar değerlendirme işlemini yapacak zaman da yoktu.”</p>

  <p>Colin sırtıyla kapıyı açtı. “Nöbetçi hemşire yarım saat sonra gelecek. Seni ayakta görmese iyi olur.” Çekilip kapının kapanmasına izin verdi. “Kusura bakma, daha önce gelemedim ama aşılama programını Godstow’a götürmem gerekiyordu.”</p>

  <p>Dunworthy kapıya yaslandı. Çok fazla kayma olabilirdi ve teknisyen tekerlekli sandalyedeydi. Bırakın odasına gitmeyi, koridorun ucuna kadar yürüyebileceğini sanmıyordu. Çok endişeliydi. Badri’nin, “Çok endişeliydiniz, ben de koordinatları tekrar girmeye karar verdim,” demek istediğini sanmıştı, ama öyle dememişti Badri. “Yedekleme yaptım,” demişti. Yedekleme.</p>

  <p>Colin, “İyi misin?” diye sordu. “Yeniden hastalanmıyorsun ya?”</p>

  <p>“Hayır.”</p>

  <p>“Bay Çadhuri’den iniş sonucunu yeniden almasını istedin mi?”</p>

  <p>“Hayır. Yedeği varmış.”</p>

  <p>Colin hayecanlandı. “Yedeği mi? Yani başka bir iniş mi olacak?”</p>

  <p>“Evet.”</p>

  <p>“Bu onu kurtarabileceğin anlamına mı geliyor?”</p>

  <p>Dunworthy durup koridordaki sedyeye dayandı. “Bilmiyorum.”</p>

  <p>“Ben sana yardım ederim,” dedi Colin. “Ne yapmamı istiyorsun? Ne söylersen yaparım. Getir götür işlerini yaparım. Sen hiçbir şeye elini sürmezsin.”</p>

  <p>“İşe yaramayabilir,” dedi Dunworthy. “Kayma…”</p>

  <p>“Ama deneyeceksin, değil mi? Değil mi?”</p>

  <p>Her adımda sanki bir kayış göğsünü sıkıştırıyordu. Badri’nin durumu bir kere kötüye gitmişti. Başarsalar bile, ağ onun geçmesine izin vermeyebilirdi.</p>

  <p>“Evet,” dedi, “deneyeceğim.”</p>

  <p>“Süper!”</p>
</body>
</html>