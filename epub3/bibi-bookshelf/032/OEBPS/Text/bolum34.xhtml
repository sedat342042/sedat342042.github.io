<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>34</h2>

  <p class="girintisiz">“Colin!” Dunworthy perdenin altından geçip ağın içine dalan Colin’i kolundan yakaladı. “Tanrı aşkına ne yaptığını sanıyorsun sen?”</p>

  <p>Colin elinden kurtuldu. “Bence yalnız başına gitmemelisin!”</p>

  <p>“Ağa böyle giremezsin! Burası karantina alanı değil. Ya ağ açılsaydı? Ölebilirdin!” Çocuğu tekrar kolundan tutup konsola doğru götürdü. “Badri! İnişi durdur!”</p>

  <p>Badri yerinde değildi. Dunworthy miyop gözlerini kısıp konsolun olduğu tarafa baktı. Etrafları ağaçlarla çevriliydi, bir ormanın içindeydiler. Yerde kar vardı ve havada kristal gibi ışıltılar görülüyordu.</p>

  <p>Colin, “Tek başına gidersen, seninle kim ilgilenecek?” dedi. “Ya tekrar hastalanırsan?” Gözleri Dunworthy’nin arkasına kaydı ve ağzı şaşkınlıktan açıldı. “Gittik mi?”</p>

  <p>Dunworthy Colin’in kolunu bıraktı ve elini cebindeki gözlüğüne attı.</p>

  <p>“Badri!” diye bağırdı. Gözlüğünü taktı, camları buzla kaplanmıştı. Koparırcasına çıkarıp camlarını sildi. “Badri! ”</p>

  <p>Colin “Neredeyiz?” diye sordu.</p>

  <p>Dunworthy gözlüğün saplarını kulaklarına geçirip etrafındaki ağaçlara baktı. Yaşlı ağaçlardı bunlar, gövdeleri buzdan gümüşi bir renk almıştı.</p>

  <p>Kivrin’in burada olmasını ummuştu, ama saçmaydı bu fikir. İnişi çoktan açmış, onu iniş yerinde bulamamışlardı, ama o, Kivrin’in hangi yılda olduğunu anlayınca iniş yerine dönüp bekleyeceğini ummuştu. Ama Kivrin de yoktu, daha önce geldiğini gösteren bir iz de.</p>

  <p>Üzerinde durdukları kar tabakası pürüzsüzdü, hiç ayak izi yoktu. Ve Kivrin’in önceden bırakmış olabileceği bir şeyi gözden saklayacak kadar da kalındı, ama parçalanmış arabayla etrafa saçılmış sandıkları gizleyemezdi. Hem Oxford-Bath yolundan da bir iz yoktu.</p>

  <p>“Nerede olduğumuzu bilmiyorum,” dedi.</p>

  <p>Colin ayaklarını yere vurarak karın içinden yürüdü. “Eh, Oxford’da olmadığımızı biliyorum,” dedi. “Çünkü yağmur yağmıyor.”</p>

  <p>Dunworthy başını kaldırıp ağaçların tepesinden görünen soluk, bulutsuz gökyüzüne baktı. Kivrin’in inişindekiyle aynı miktarda kayma olduysa eğer, şimdi kuşluk vakti olmalıydı.</p>

  <p>Colin karların içinden kızılımsı söğütlere doğru koştu.</p>

  <p>“Nereye gidiyorsun?”</p>

  <p>“Bir yol aramaya. Bir yolun yakınına inmiş olmamız gerekiyordu, değil mi?” Ağaçların arasına dalıp gözden kayboldu.</p>

  <p>“Colin!” diye seslenip peşinden gitti. “Geri dön.”</p>

  <p>Colin söğütlerin ilerisinde bir yerden seslendi. “İşte burada! Yol burada!”</p>

  <p>“Buraya gel!”</p>

  <p>Colin söğüt dallarını aralayıp ortaya çıktı.</p>

  <p>Dunworthy daha sakin bir sesle, “Buraya gel,” dedi.</p>

  <p>Ağaçların arasından güçbela geçip açıklığa girdi. “Bir tepeye çıkıyor. Oraya çıkıp nerede olduğumuzu görebiliriz.”</p>

  <p>Daha şimdiden ıslanmıştı, kahverengi ceketi söğütlerden dökülen karla kaplanmıştı. Tetikteydi, kendini kötü habere hazırlamıştı.</p>

  <p>“Beni geri göndereceksin, değil mi?”</p>

  <p>“Mecburum,” dedi Dunworthy ama onu geri gönderme fikri yüreğini burktu. Badri ağı daha iki saat açmazdı ve ne kadar açık kalacağından da emin değildi. Colin’i geri göndermek için beklemekle geçirilecek iki saati yoktu, hem onu burada da bırakamazdı. “Sen benim sorumluluğumdasın,” dedi.</p>

  <p>Colin inatla, “Sen de benim,” dedi. “Teyzem Mary sana göz kulak olmamı söylemişti. Ya hastalığın nüksederse?”</p>

  <p>“Anlamıyorsun. Kara Ölüm…”</p>

  <p>“Bir şey olmaz. Gerçekten. Streptomisinle diğer her şeyi yaptırdım. William’a söyledim, hemşiresi hepsini ayarladı. Ağ açık olmadığı için beni şimdi geri gönderemezsin. Hava burada durup bir saat daha beklenmeyecek kadar da soğuk. Şimdi gidip Kivrin’i ararsak, o zamana kadar bulmuş oluruz belki.”</p>

  <p>Burada duramayacakları konusunda haksız sayılmazdı. Soğuk çoktan Viktoria tarzı garip pelerininden içeri sızmaya başlamıştı bile. Colin’in çuvalbezinden ceketi de eski ceketinden daha inceydi, üstelik ıslanmıştı.</p>

  <p>“Tepenin üstüne çıkalım,” dedi. “Ama önce tekrar bulabilmek için buraya bir işaret koymalıyız. Hep gözümün önünde olmanı istiyorum. Bir de seni aramakla zaman kaybetmeyeyim.”</p>

  <p>Çantasını karıştırırken, “Kaybolmam,” dedi Colin. Yassı, üçgen şeklinde bir şey çıkardı. Konum belirleyiciyi getirdim. Açıklığa göre çoktan ayarladım.</p>

  <p>Dunworthy’nin geçmesi için söğüt dallarını araladı. Yola çıktılar. Keçiyolu kadardı ve karla kaplıydı. Üzerinde sincaplarla bir köpeğin ya da büyük olasılıkla bir kurdun ayak izleri vardı. Colin tepenin yarısına çıkıncaya kadar uslu uslu Dunworthy’nin yanında yürüdü, sonra kendini daha fazla tutamayıp bir koşu kopardı.</p>

  <p>Dunworthy göğsünde şimdiden başlayan sıkışmayla mücadele ederek peşinden gitti. Ağaçlar tepenin yarısında kesiliyordu. Tepenin açık kısmında insanın yüzünü ısıran buz gibi bir rüzgar esmeye başladı.</p>

  <p>Colin tepeden ona, “Köyü görüyorum!” diye seslendi.</p>

  <p>Dunworthy çocuğun yanına geldi. Rüzgar burada daha şiddetliydi, pelerinin içine işliyor, soluk gökyüzündeki uzun bulut şeritlerini sürüklüyordu. Güney tarafında uzakta göğe tüy gibi bir duman yükseliyor, sonra rüzgarla buluşup keskin bir hatla doğuya doğru dönüyordu.</p>

  <p>Colin eliyle işaret ederek, “Gördün mü?” dedi.</p>

  <p>Aşağıda inişli yokuşlu, kardan gözleri kamaştıracak kadar parlak bir ova yayılıyordu. Çıplak ağaçlarla yol, haritanın üstündeki işaretler gibi karın üstünde kapkara duruyordu. Oxford-Bath yolu karlı ovayı ikiye ayıran düz siyah bir çizgiydi, Oxford ise karakalem bir resim. Koyu renkli surların ardındaki karlı çatıları ve St. Michael’ın kare şeklindeki kulesini görebiliyordu.</p>

  <p>“Kara Ölüm daha buraya ulaşmamış görünüyor, değil mi?” dedi Colin.</p>

  <p>Haklıydı. Eski efsanevi Oxford dingin ve el değmemiş görünüyordu</p>

  <p>Vebanın istilasına uğrayacağını, dar sokaklarında cesetler yığılı arabaların dolaşacağını, kolejlerin kapılarına tahtalar çakılıp terk edileceğini, her yerde can çekişenlerin, her yerde ölülerin olacağını hayal etmek imkânsızdı. Kivrin’in göremediği o köylerin birinde olduğunu düşünmek imkânsızdı.</p>

  <p>Colin güneyde bir yeri gösterdi. “Görmüyor musun?” dedi. “Şu ağaçların ardında.”</p>

  <p>Dunworthy gözlerini kısıp ağaç kümelerinin arasındaki binaları seçmeye çalıştı. Gri dalların arasında koyu bir şekil gördü, bir çan kulesiydi veya bir malikanenin köşesi.</p>

  <p>Montoya’nın verdiği haritayı inceledi. Belirlenmiş iniş yerine mesafesini bilmeden, kadının düştüğü notlara rağmen haritadaki hangi köy olduğunu anlamanın yolu yoktu. İniş yerinin güneyindelerse, o köy Skendgate için fazla doğuda kalıyordu, ama Skendgate’in olmasını düşündüğü yerde hiç ağaç yoktu. Hiçbir şey yoktu, karla kaplı dümdüz bir tarla vardı.</p>

  <p>“Ee,” dedi Colin, “gidiyor muyuz?”</p>

  <p>Görünen tek köy orasıydı, eğer bir köyse tabii. Yaklaşık bir kilometre mesafedeydi. Orası Skendgate değilse bile en azından doğru yöndeydi ve Montoya’nın dediği ayırt edici özelliklerden biri varsa, hiç olmazsa nerede olduklarını anlarlardı.</p>

  <p>“Yanımdan ayrılma ve kimseyle konuşma, anladın mı?”</p>

  <p>Colin başını öne doğru salladı, dinlemediği belliydi. “Bence yol şu tarafta,” dedi ve koşarak tepenin diğer tarafına inmeye başladı.</p>

  <p>Dunworthy de kaç köy olduğunu, ne kadar az zamanları kaldığını ve bir tepeye tırmanmakla bile ne kadar yorulduğunu düşünmemeye çalışarak peşinden gitti.</p>

  <p>Çocuğa yetişince, “William’ı streptomisinle aşı yaptırmaya nasıl ikna ettin?” diye sordu.</p>

  <p>“Sahte doktor izni ayarlamak için teyzemin kodunu istedi. Teyzemin alışveriş torbasının içindeki alet çantasındaydı.”</p>

  <p>“Sen de William razı olana kadar kodu vermedin.”</p>

  <p>“Evet. Ona görüştüğün bütün kızları annene anlatırım, dedim.” Ve tekrar koşarak öne geçti.</p>

  <p>Gördüğü yol aslında bir çitti. Dunworthy çitin çevirdiği tarladan geçmek istemedi. “Yoldan ayrılmamalıyız,” dedi.</p>

  <p>Colin itiraz etti. “Burası kestirme. Kaybolmayız ki. Konum belirleyicimiz var.”</p>

  <p>Dunworthy tartışmak istemedi. Bir sapak arayarak yürümeye devam etti. Dar tarlalar ormanın içine uzanıyor, yol tekrar kuzeye doğru kıvrılıyordu.</p>

  <p>Colin beş yüz metre daha gittikten sonra, “Ya köye giden bir yol yoksa?” diye sordu, ama bir sonraki dönemeçte vardı.</p>

  <p>İniş yerinin yakınından geçen yoldan daha dardı ve kar yağdığından beri kimse geçmemişti. Yola girdiler, her adımda ayakları donmuş kar tabakasını kırıyordu. Dunworthy endişeyle ileriye bakıp köyü görmeye çalıştı ama ağaçlar çok sık olduğundan bir şey göremedi.</p>

  <p>Kar yürüyüşlerini yavaşlatıyordu ve şimdiden nefesi kesilmişti, göğsündeki sıkışma demirden bir kelepçeye dönmüştü.</p>

  <p>Colin, “Oraya gidince ne yapacağız?” dedi. Karda rahatça yürüyordu.</p>

  <p>“Sen ortada görünmeyecek ve beni bekleyeceksin,” dedi Dunworthy. “İyice anlaşıldı mı?”</p>

  <p>“Evet. Bunun doğru yol olduğundan emin misin?”</p>

  <p>Dunworthy hiç emin değildi. Yol köyün olduğunu düşündüğü yönden uzaklaşıp batıya kıvrılıyor ve az ileride tekrar doğuya doğru dönüyordu. Ağaçların arasına bakıp bir taş duvar ya da sazdan bir dam görmeye çalıştı.</p>

  <p>Colin kollarını ovuşturup, “Köy bu kadar uzakta değildi, o kadarından eminim,” dedi. “Saatlerdir yürüyoruz.”</p>

  <p>Saatlerdir yürümüyorlardı, ama en az bir saat olmuştu ve daha köye değil, bir köy kulübesine bile rastlamamışlardı. Burada en az yirmi köy olmalıydı, ama nerede?</p>

  <p>Colin konum belirleyiciyi çıkardı. “Bak,” diyerek Dunworthy’ye gösterdi. “Fazla güneye indik. Bence öbür yola geri dönelim.”</p>

  <p>Dunworthy cihazın ekranına göz attıktan sonra tekrar haritaya baktı. İniş yerinin üç kilometre kadar güneyindeydiler. Onca yolu geri dönmek zorunda kalacaklardı ve ondan sonra da daha fazla yürüyebileceğinden emin değildi. Kendini çok bitkin hissediyor, göğsündeki kelepçe her adımda daha da sıkılaşıyordu. Ve kaburgalarından yukarıya doğru keskin bir acı saplanıyordu. Dönüp ilerideki dönemece baktı ve ne yapması gerektiğini düşündü.</p>

  <p>Colin, “Ayaklarım dondu,” dedi. Ayağını kara vurunca bir kuş ürküp havalandı. Dunworthy kaşlarını çatıp başını kaldırdı. Hava kapıyordu.</p>

  <p>Colin, “Çiti takip etmeliydik,” dedi. “Çok daha…”</p>

  <p>Dunworthy, “Hişşt,” deyip onu susturdu.</p>

  <p>Colin, “Ne var?” diye fısıldadı. “Biri mi geliyor?”</p>

  <p>“Sus.” Colin’i, yolun kenarına çekip kulak kabarttı. At sesi duyduğunu sanmıştı, ama şimdi hiçbir şey duymuyordu. Sadece az önceki kuşun sesi de olabilirdi.</p>

  <p>Colin’i bir ağacın arkasına çekti. Fısıltıyla, “Burada kal,” dedikten sonra yolun dönemecin ilerisini görebileceği yerine kadar sessizce yürüdü.</p>

  <p>Yağız aygır bir çalıya bağlanmıştı. Dunworthy telaşla bir ladin ağacının arkasına geçip kımıldamadan durdu ve binicisini görmeye çalıştı. Yolda kimse yoktu. Duyabilmek için sessiz nefes alıp vermeye çalıştı, ama gelen olmadı. Atın nal seslerinden başka bir şey duyamadı.</p>

  <p>At eyerliydi, gemleri gümüş işlemeliydi, ama zayıftı, kaburgaları belli oluyordu. Kolanı da gevşemişti, hayvan geriye doğru adım atınca eyer biraz yana kaydı. At başını silkeleyip dizginlerini çekiştirdi. Dizginlerden kurtulmaya çalışıyordu. Dunworthy yaklaşınca hayvanın bağlanmadığını, dizginlerin çalılara dolaştığını gördü.</p>

  <p>Saklandığı yerden yola çıktı. Hayvan başını ona doğru çevirip çılgın gibi kişnemeye başladı.</p>

  <p>“Tamam, tamam, bir şey yok,” diyerek dikkatle hayvanın sol tarafına yanaştı. Elini boynuna koydu, at kişnemeyi kesip Dunworthy’yi burnuyla dürtmeye başladı, yiyecek arıyordu.</p>

  <p>Dunworthy etrafta karların arasından çıkmış bir tutam ot aradı ama çalının etrafındaki alanda hiçbir şey bitmemişti.</p>

  <p>“Ne kadar zamandır burada takılıp kaldın, oğlum…” dedi. Aygırın binicisi atını sürerken vebaya mı tutulmuştu, yoksa ölmüştü de paniğe kapılan hayvan dizginleri bu çalıya takılıncaya kadar koşmuş muydu?</p>

  <p>Ormanın içine doğru biraz yürüyüp ayak izleri aradı ama hiçbir şey yoktu.</p>

  <p>Hayvan gene kişnemeye başlayınca çalılıktan kurtarmak için geri döndü, bir yandan da karın içinden çıkmış otları topladı.</p>

  <p>Colin koşarak yanına geldi. “At ha? Süper!” dedi. “Nerede buldun?”</p>

  <p>“Sana olduğun yerde kal demiştim.”</p>

  <p>“Biliyorum ama atın kişnediğini duyunca, başının derde girdiğini sandım.”</p>

  <p>“Sözümü dinlemen için bundan daha iyi sebep mi olur.” Otları Colin’e verdi. “Şunları hayvana yedir.”</p>

  <p>Çalının üzerine eğilip dizginleri çekiştirdi. At kurtulmak için çekiştirdikçe dizginini dikenli çalıya çözülmeyecek şekilde dolaştırmıştı. Dunworthy çalıları bir eliyle geri çekip çözmek için öbür elini uzattı. Birkaç saniye içinde elleri çizik içinde kaldı.</p>

  <p>Colin otları ata birkaç adım uzaktan uzattı. “Kimin atı bu?” Aç hayvan öne doğru atılınca, Colin otları elinden atıp geriye doğru sıçradı. “Bunun ehli olduğundan emin misin?”</p>

  <p>At başını sert bir hareketle otlara eğince Dunworthy neredeyse ölümcül bir yara alıyordu, ama dizgini kurtardı. Kanayan eline sarıp diğerini kurtarmaya koyuldu.</p>

  <p>“Evet,” dedi.</p>

  <p>Colin ürkekçe atın burnunu okşadı. “Kimin atı bu?”</p>

  <p>“Bizim.” Eyeri sıkılaştırıp, itirazlarına aldırmadan Colin’in atın terkisine çıkmasına yardım ettikten sonra kendi de bindi.</p>

  <p>Dunworthy topuklarıyla hafifçe dürtünce henüz serbest kaldığını anlamayan at başını suçlar gibi çevirdi, ama sonra sevinerek karlı yolda ilerlemeye başladı.</p>

  <p>Colin korkuyla Dunworthy’nin böğrüne, tam da ağrıyan yerine yapıştı, ama daha yüz metre gitmeden doğruldu. “Nasıl yönlendiriyorsun?” Daha hızlı gitmek istersen ne yapıyorsun?” diye sormaya başladı.</p>

  <p>Bir anda ana yola dönüverdiler. Colin çitin kenarına gidip tarlayı geçmek istediyse de Dunworthy atı aksi yöne çevirdi. Sekiz yüz metre sonra yol çatallanınca sola saptı.</p>

  <p>Epeyce gittiler ama yolun arasından geçtiği orman iyice sıklaşmıştı. Hava tamamen kapanmış, rüzgar da şiddetleniyordu.</p>

  <p>“Görüyorum!” dedi Colin. Bir elini bırakıp, bir sıra dişbudağın arkasından görünen gri gökyüzü parçasının önündeki gri taş çatıyı gösterdi. Bir kilise, belki de bir ahırdı. Doğuya doğru uzanıyordu ve az sonra yoldan ayrılan dar bir patika göründü. Bir derenin üstündeki köhne bir tahta köprüden sonra dar bir çayırı geçiyordu.</p>

  <p>At kulaklarını dikmedi, hızlanmaya da kalkışmayınca Dunworthy evinin bu köyde olmadığını düşündü. Daha iyi diye geçirdi içinden, yoksa daha Kivrin’i soramadan at hırsızlığından asılırdık. Tam o sırada koyunları gördü.</p>

  <p>Kirli gri yün yığınları halinde yan yatmışlardı, bazıları rüzgar ve kardan korunmak için ağaçların yanına toplanmışlardı.</p>

  <p>Colin görmemişti. Arkasından, “Oraya varınca ne yapacağız?” diye sordu. “Gizlice mi gireceğiz, yoksa doğruca gidip karşımıza çıkanlara onu görüp görmediklerini mi soracağız?”</p>

  <p>Dunworthy, soracak kimse yok ki, diye düşündü. Atı mahmuzladı, dişbudakların arasından geçip köye girdiler.</p>

  <p>Ortadaki açıklığın kenarındaki kulübeler Colin’in kitabındaki resimlere benzemiyordu. Gözüne saz çatılar ilişti, ileride dişbudaklardan oluşan bir ağaçlığın ortasında bir kilise görünüyordu ama burada, iniş yeri kadar küçük açıklıkta, yalnızca ahşap bir evle alçak bir ahır vardı.</p>

  <p>Malikane olamayacak kadar küçüktü, belki kahyanın eviydi ya da köy muhtarının. Sundurmanın tahta kapısı açık duruyordu, içeri kar birikmişti. Çatıdan duman tütmüyordu ve hiç ses yoktu.</p>

  <p>Belki kaçmışlardı. Evin önündeki kar düzleşmiş ve sertleşmişti, avluda çok sayıda insan ve at dolaşmış gibi.</p>

  <p>“Sen atın yanında kal,” dedi ve eve doğru yürüdü. Evin kapısı da kapalı değildi, ama iyice çekilmişti. Küçük kapıdan içeri daldı.</p>

  <p>İçerisi buz gibiydi ve parlak kardan sonra öyle karanlık geldi ki, bir süre evin kırmızı siluetinden başka bir şey göremedi. Kapıyı ardına kadar açtı ama içeri hiç ışık girmedi ve her şey kırmızıya boyanmış gibi göründü.</p>

  <p>Burası kahyanın evi olmalıydı. Ahşap paravanla ayrılmış iki oda, yerde de hasır vardı. Masanın üstü çıplaktı, ocaktaki ateş söneli de dört gün olmuştu. Küçük odayı soğuk küllerin kokusu doldurmuştu. Kahyayla karısı kaçmıştı, herhalde köyün geri kalanı da ve hiç şüphesiz vebayı da beraberlerinde götürmüşlerdi. Kivrin’i de.</p>

  <p>Göğsündeki sıkışma ansızın gene sancıya dönüşünce kapının pervazına yaslandı. Kivrin için onca şeyden korkmuştu, ama gitmiş olması hiç aklına gelmemişti.</p>

  <p>Öbür odaya baktı. Colin başını kapıdan içeri uzattı. “At dışarıda duran bir kovadan su içip duruyor,” dedi. “İzin vereyim mi?”</p>

  <p>“Evet.” Colin’in paravanın ötesinden kendisini görebileceği şekilde durdu. “Ama fazla içmesine izin verme. Günlerdir su içmedi.”</p>

  <p>“Kovada o kadar çok su yok zaten.” Merakla içeriye baktı. “Bu köylülerden birinin evi, değil mi? Sahiden de çok yoksullarmış. Bir şey bulabildin mi?”</p>

  <p>“Yok. Sen gidip ata bak. Uzaklaşmasın.”</p>

  <p>Colin dışarı çıktı.</p>

  <p>Bebek köşede bir yün çuvalının üstünde yatıyordu. Anlaşılan annesi öldüğünde hâlâ hayattaydı; kadın çamurlu yerde yatıyordu, ellerini bebeğe doğru uzatmıştı. İkisi de kararmış, neredeyse kapkara kesilmişlerdi. Bebeğin kundak bezi kurumuş kanla sertleşmişti.</p>

  <p>“Bay Dunworthy!” Colin’in sesi telaşlıydı. Dunworthy çocuğun tekrar içeri girmesinden korkarak arkasına döndü, ama Colin hâlâ dışarıda, burnunu kovanın içine daldırmış su içen atın yanındaydı.</p>

  <p>“Ne var?”</p>

  <p>“Şurada yerde bir şey var.” Colin kulübeleri işaret etti. “Galiba bir ceset.” Atın dizginlerini öyle sert çekti ki kova devrildi, karın üstüne ince bir su birikintisi yayıldı.</p>

  <p>“Dur, bekle.” Ama Colin peşinde atla birlikte ağaçlığa doğru koşmaya başlamıştı bile.</p>

  <p>Colin, “Bu…” dedi ve sustu. Dunworthy yan tarafını tutarak yanına koştu.</p>

  <p>Genç bir erkek cesediydi. Başı donmuş kara bir gölcüğün içinde sırtüstü yatıyordu. Yüzünde ince toz gibi bir kar tabakası vardı. Hıyarcıkları patlamış olmalıydı. Colin’e baktı, ama çocuk artık cesede değil, ilerideki açıklığa bakıyordu.</p>

  <p>Burası kahyanın evinin önündeki meydandan daha büyüktü. Kenarlarında on kadar kulübe vardı, karşı ucunda da bir Norman kilisesi. Meydanın ortasında, ezilmiş karların üstünde cesetler vardı.</p>

  <p>Kilisenin yanında, kenarına karla kaplanmış toprak yığılı sığ bir hendek olmasına rağmen ölüleri gömmeye kalkışmamışlardı. Cesetlerin bir kısmı kilise bahçesine doğru sürüklenmeye çalışılmış gibiydi. Karda uzun kızak izine benzeyen izler vardı. Bir ceset de kulübesinin kapısında yığılıp kalmıştı, yarısı içeride yarısı dışarıdaydı.</p>

  <p>Dunworthy, “Tanrı’dan korkun,” dedi. “Yargılama vakti geldi.”</p>

  <p>“Sanki burada bir savaş yaşanmış,” dedi Colin.</p>

  <p>“Öyle, savaş yaşanmış.”</p>

  <p>Colin ilerleyip cesede baktı. “Hepsi ölmüş müdür sence?”</p>

  <p>“Sakın dokunma,” dedi Dunworthy. “Yanlarına bile yaklaşma.</p>

  <p>“Gamma globulin yaptırdım,” dedi, ama yutkunarak geri çekildi.</p>

  <p>“Derin nefesler al,” diyerek elini çocuğun omzuna koydu. “Ve başka bir şeye bak.”</p>

  <p>Colin gözlerini azimle bir meşe ağacına dikti. “Kitapta böyle olacağı yazıyordu,” dedi. “Aslında çok daha kötü olmasından korkuyordun. Yani kötü koku falan yok.”</p>

  <p>“Evet.”</p>

  <p>Tekrar yutkundu. “Şimdi iyiyim,” dedi. Meydanın çevresine baktı. “Sence Kivrin nerede olabilir?”</p>

  <p>Dunworthy içinden umarım burada değildir, dedi.</p>

  <p>“Kilisede olabilir,” diyerek atla birlikte o tarafa yürümeye başladı. “Lahit orada mı bakmamız gerek. Burası o köy olmayabilir.” At iki adım atıp başını arkaya attı, kulakları geriye çekildi. Korkuyla kişnedi.</p>

  <p>Dunworthy dizginlerinden tutup, “Atı sundurmaya götür,” dedi. “Kan kokusu alıyor, ürktü. Sıkıca bağla.”</p>

  <p>Atı cesedi göremeyeceği bir yere götürüp dizginlerini Colin’e verdi. Colin endişeli bir tavırla elinden aldı. “Bir şey yok,” deyip kahyanın evine doğu götürdü. “Ne hissettiğini biliyorum.”</p>

  <p>Dunworthy hızla meydandan kiliseye doğru yürümeye başladı. Sığ hendekte dört ceset vardı. Hendeğin yanında da karla kaplı dört mezar gördü. İlk ölenlerdi herhalde, cenaze merasimi gibi şeylerin yapıldığı zaman ölmüşlerdi. Kilisenin ön tarafına dolaştı.</p>

  <p>Kilisenin kapısında iki ceset daha vardı. Üst üste, yüzüstü yatıyorlardı. Üstteki yaşlı bir erkekti. Altındaki de bir kadın cesediydi. Kadının pelerininin etekleriyle bir elini görebiliyordu.Adamın kolları kadının başıyla omuzlarının üstüne düşmüştü.</p>

  <p>Dunworthy adamın kolunu dikkatle kaldırdı, gövdesi pelerini de çekerek hafifçe yana kaydı. Pelerinin altındaki fistan kirliydi, üstünde kan lekeleri vardı, ama açık mavi olduğu belliydi. Kukuletayı arkaya çekti. Kadının boynunda bir ip vardı. Uzun sarı saçları birbirine dolaşmıştı.</p>

  <p>Hiç şaşkınlık belirtisi göstermeden, onu asmışlar, diye düşündü.</p>

  <p>Colin koşarak geldi. “Yerdeki izlerin ne olduğunu buldum,” dedi. “Cesetleri sürüklemişler. Ahırın arkasında boynunda ip olan küçük bir çocuk var.”</p>

  <p>Dunworthy ipe, dolaşık saçlara baktı. O kadar kirliydi ki sarı olduğu anlaşılmıyordu bile.</p>

  <p>“Bahse girerim taşıyamadıkları için, kilisenin bahçesine sürüklemişlerdir.</p>

  <p>“Atı ahıra götürdün mü?”</p>

  <p>“Evet. Kiriş gibi bir şeye bağladım. Ama benimle gelmek istedi.”</p>

  <p>“Karnı aç,” dedi Dunworthy. “Ahıra dön de hayvana biraz saman ver.”</p>

  <p>“Bir şey mi oldu? Yeniden hastalanmıyorsun ya?”</p>

  <p>Colin’in durduğu yerden Kivrin’in elbisesini görebildiğini sanmıyordu. “Hayır,” dedi. “Orada biraz saman olmalı. Ya da yulaf. Gidip atı besle.”</p>

  <p>Colin savunmaya geçmiş gibi, “Tamam,” dedi ve eve doğru koşmaya başladı. Ama yarı yolda durdu. “Samanı vermem gerekmiyor, değil mi?” diye seslendi. “Önüne bıraksam olmaz mı?”</p>

  <p>Dunworthy kızın eline bakarak, “Olur,” dedi. Elinde de bileğinin iç kısmında da kan vardı. Kolu düşüşünü yavaşlatmak ister gibi bükülmüştü. Dirseğinden tutup kolayca arkaya çevirebilirdi. Tek yapması gereken dirseğini tutmaktı.</p>

  <p>Elini tutup kaldırdı. Katılaşmıştı ve soğuktu. Kir tabakasının altındaki teni kırmızıydı, derisi en az on yerden yarılmıştı. Bu Kivrin’in eli olamazdı. Eğer onun eliyse son iki haftada onu bu hale getirecek neler yaşamıştı?</p>

  <p>Her şey kayıt cihazındaydı. Eli nazikçe çevirip implant izini aradı, ama oradaysa bile kir tabakası yüzünden göremedi.</p>

  <p>Oradaysa, ne olacaktı? Colin’i çağırıp kahyanın mutfağından bir balta getirmesini isteyecek, sonra başına gelen dehşetli olayları anlatan sesini dinlemek için elini mi kopartacaktı? Kivrin olduğunu kesin olarak anlamak için nasıl cesedi çeviremiyorsa, bunu da yapamazdı.</p>

  <p>Elini usulca gövdesinin yanına bıraktı, dirseğinden tutup sırtüstü çevirdi.</p>

  <p>Hıyarcıklı vebadan ölmüştü. Mavi fistanının yan tarafında koltukaltındaki çıbanın patlayıp aktığı yerde pis sarı bir leke vardı. Kapkara kesilmiş dili öyle şişmişti ki, nefesini kesmek için dişlerinin arasına sokulmuş müstehcen bir nesne gibi ağzını doldurmuştu. Solgun yüzü de şişip çarpılmıştı.</p>

  <p>Kivrin değildi. Hafifçe sendeledi, ayakta durmaya çalıştı ve çok geç de olsa kadının yüzünü örtmesi gerektiğini dündü.</p>

  <p>“Bay Dunworthy!” Başını kaldırıp çaresizce gözlerini kırpıştırarak koşarak gelen çocuğa baktı.</p>

  <p>“<i>Ne oldu</i>? Onu buldun mu?”</p>

  <p>Colin’in önünü kesti. “Hayır. Onu aramayacağız.”</p>

  <p>Colin eğilip arkasındaki kadına baktı. Kadının yüzü karın ve mavi elbisesinin üstünde mavimsi beyaz duruyordu. “Onu buldun, değil mi? Bu Kivrin mi?”</p>

  <p>“Hayır.” Ama olabilirdi. Olabilirdi. Onun olabileceğini düşünerek başka cesetleri de çevirecek değilim. Dizleri ağırlığını taşımayacakmış gibi güçsüzleşti. “Sundurmaya kadar gitmeme yardım et,” dedi.</p>

  <p>Colin inatla olduğu yerde durdu. “Eğer oysa, söyleyebilirsin. Dayanabilirim.”</p>

  <p>Dunworthy içinden, ama ben dayanamam, dedi. Onun ölmesine dayanamam.</p>

  <p>Kilisenin taş duvarına tutunarak kahyanın evine doğru yürümeye başladı, bir yandan da açık alana vardığında ne yapacağını düşünüyordu.</p>

  <p>Colin sıçrayarak yanına gelip koluna girdi ve endişeyle yüzüne baktı. “Neyin var? Hastalanıyor musun?”</p>

  <p>Dunworthy yürümeye devam etti. “Biraz dinlenmeye ihtiyacım var, o kadar,” dedi. Sonra istemese de, “Gittiği zaman Kivrin’in üstünde de mavi bir elbise vardı,” dedi. Gittiğinde, yerde çaresizce ve inançla dolu bir halde yatıp gözlerini kapadığında ve bu dehşetli yerde sonsuza dek kaybolduğunda.</p>

  <p>Colin ahırın kapısını itip Dunworthy’yi iki kolundan tutarak içeri soktu. At, başını yulaf dolu çuvaldan kaldırıp onlara baktı.</p>

  <p>“Hiç saman bulamadım,” dedi Colin. “Ben de ona biraz tahıl verdim, Atlar tahıl yerler, değil mi?”</p>

  <p>“Evet.” Dunworthy kendini çuvalların üstüne bıraktı. “Hepsini yemesine izin verme. Çatlayıncaya kadar yer.”</p>

  <p>Colin çuvalın yanına gidip hayvanın ulaşamayacağı kadar uzağa çekmeye başladı. “Niçin Kivrin olduğunu düşündün?”</p>

  <p>“Mavi elbisesini gördüm,” dedi Dunworthy. “Kivrin’in elbisesi de o renkti.”</p>

  <p>Çuval Colin için çok ağırdı. İki eliyle asılınca yan tarafı söküldü ve yerdeki samanların üstüne yulaf döküldü. At iştahla yemeye koyuldu. “Hayır, yani o insanların hepsi de vebadan ölmüşler, değil mi? Kivrin de aşı olmuştu. Yani veba olamazdı. Başka neden ölürdü?”</p>

  <p>Dunworthy, bundan, diye düşündü. Çocukların ve bebeklerin hayvanlar gibi ölmelerini, çukurlara yığılmasını, üzerlerine toprak atılmasını, boyunlarına ip bağlanıp yerlerde sürüklenmesini gören kimse bunu atlatamazdı. Kivrin nasıl dayanabilirdi?</p>

  <p>Colin çuvalı uzağa çekmeyi başardı. Küçük bir sandığın yanına devrilmesine aldırmadı. Nefes nefese gelip Dunworthy’nin karşısında durdu. “Tekrar hastalanmadığından eminsin, değil mi?”</p>

  <p>“Eminim,” dedi ama titremeye başlamıştı bile.</p>

  <p>“Belki de yorgun düştün,” dedi Colin. “Sen dinlen, ben hemen dönerim.”</p>

  <p>Dışarı çıkıp ahırın kapısını kapadı. At şapırtıyla Colin’in döktüğü yulafları yiyordu. Dunworthy kirişe tutunarak ayağa kalkıp küçük sandığın yanına gitti. Sandığın pirinç kafesi paslanmıştı, kapağındaki deride de bir delik vardı ama onun dışında yepyeni görünüyordu.</p>

  <p>Yanına oturup kapağını açtı. Kahya sandığı aletlerini saklamak için kullanmıştı. İçinde bir kangal iple paslı bir kazma başı vardı. Kazmanın değdiği yerde, Gilchrist’in pub’da bahsettiği mavi astarı yırtılmıştı.</p>

  <p>Colin elinde kovayla geri geldi. “Sana biraz su getirdim,” dedi. “Suyu dereden aldım.” Kovayı yere bırakıp cebinden küçük bir şişe çıkardı. “Yanımda sadece on aspirin var, o yüzden çok hastalanmasan iyi olur. Bunları Bay Finch’ten yürüttüm.”</p>

  <p>Şişeden avcuna iki aspirin düşürdü. “Biraz da sintamisin çaldım ama ne yazık ki sintamisin daha icat edilmemişti. Ama aspirinleri olacağını düşündüm.” Aspirinleri Dunworthy’ye verip kovayı getirdi. “Tasları vardır ama herhalde hepsi mikropludur, o yüzden elinle içmek zorundasın.”</p>

  <p>Dunworthy aspirinleri iki avuç suyla yuttu. “Colin.”</p>

  <p>Colin kovayı ata götürdü. “Bence burası doğru köy değil. Kiliseye gittim, içeride bir lahit vardı ama bir leydiye aitti.” Ceplerinden birinden haritayla konum belirleyiciyi çıkardı. “Hâlâ fazla doğudayız. Bence biz şuradayız.” Montoya’nın düştüğü notlardan birini işaret etti. “Şu yola çıkıp doğruca doğuya gidersek. .. ”&nbsp;</p>

  <p>“İniş yerine varırız,” dedi Dunworthy. Duvara ve sandığa dokunmamaya çalışarak ayağa kalktı.</p>

  <p>“Neden? Badri en az bir günümüz olduğunu söyledi ve daha sadece bir köye baktık. Bir sürü köy var. İçlerinden birinde olabilir.”</p>

  <p>Dunworthy atın dizginlerini çözdü.</p>

  <p>Colin, “Ben atla gidip Kivrin’i arayabilirim,” dedi. “Çok hızlı sürer, bütün köylere bakabilirim, onu bulur bulmaz da geri dönerim. Ya da ayrılırız, köyleri bölüşürüz. Kim onu önce bulursa bir işaret verir. Ateş yakabiliriz, o zaman diğeri ateşi görüp gelir.”&nbsp;</p>

  <p>“O öldü, Colin. Onu bulamayacağız.”</p>

  <p>“Öyle söyleme!” Sesi çok yüksek ve çocukça çıktı. “O ölmedi! Aşılarını yaptırmıştı!”</p>

  <p>Dunworthy deri sandığı işaret etti. “Şu yanında getirdiği sandık.”</p>

  <p>“Ne olmuş yani? Buna benzeyen bir alay sandık vardır. Belki veba gelince kaçmıştır. Geri dönüp onu burada bırakamayız! Kaybolan ben olsaydım, birinin gelip beni kurtarmasını bekleseydim ve kimse gelmeseydi?” Burnu akmaya başladı.</p>

  <p>Dunworthy çaresizce, “Colin” dedi. “Bazen elinden geleni yaparsın, ama yine de kurtaramazsın.”</p>

  <p>“Teyzem Mary gibi,” dedi Colin. “Elinin tersiyle gözyaşlarını sildi. “Ama her zaman öyle olmaz.”</p>

  <p>Her zaman, dedi içinden. “Hayır, her zaman olmaz.”</p>

  <p>Colin inatla, “Bazen onları kurtarabilirsin,” dedi.</p>

  <p>“Evet. Pekala.” Atı tekrar bağladı. “Gidip onu arayalım. Bana iki aspirin daha ver, bırak etkisini gösterinceye kadar dinleneyim, sonra gidip ararız.”</p>

  <p>Colin, “Süper!” dedi. Şapırtıyla su içen hayvanın önünden kovayı aldı. “Ben biraz daha su getireyim,” dedi.</p>

  <p>Koşarak dışarı çıkınca, Dunworthy oturup sırtını duvara yasladı. “Lütfen,” dedi. “Lütfen onu bulmamıza yardım et.”</p>

  <p>Kapı yavaşça açıldı. Colin arkasından gelen ışıkta durdu. “Duydun mu?” dedi. “Dinle.”</p>

  <p>Ahırın duvarlarının boğduğu hafif bir ses geliyordu. Vuruşların arasında uzun aralıklar vardı, ama yine de duyuyordu. Ayağa kalkıp dışarı çıktı.</p>

  <p>Colin güneybatıyı göstererek, “Şu taraftan geliyor,” dedi.</p>

  <p>“Atı getir.”</p>

  <p>“Kivrin olduğuna emin misin?” dedi Colin. “Orası yanlış yönde.”</p>

  <p>“Bu Kivrin,” dedi Dunworthy.</p>
</body>
</html>