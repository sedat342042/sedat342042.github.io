<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <p class="ara">KIYAMET KİTABI DEŞİFRESİNDEN<br/>(066440-066879)</p>

  <p class="girintisiz">Noel Gecesi 1320 (eski takvim). Düşündüğüm kadar zamanım yok. Az önce mutfaktan geldiğimde, Rosemund, Lady Imeyne’nin beni çağırdığını söyledi. Imeyne piskoposun elçisiyle derin ve ciddi bir sohbete dalmıştı. Yüzündeki ifadeden Peder Roche’un kabahatlerini sayıp döktüğünü zannettim ama Rosemund’la yanlarına gittiğimiz zaman beni gösterip “Bahsettiğim kadın işte bu,” dedi.</p>

  <p>Kız değil, kadın dedi ve sesi eleştirir, adeta suçlar gibiydi. Acaba piskoposun elçisine benim Fransız casusu olduğum teorisini mi anlatmıştı?</p>

  <p>“Hiçbir şey hatırlamadığını söylüyor,” dedi, “ama konuşabiliyor ve okuyabiliyor.” Rosemund’a döndü. “Broşun nerede?”</p>

  <p>“Pelerinimde. Çatı katına koydum.”</p>

  <p>“Git getir.”</p>

  <p>Rosemund isteksizce gitti. O gider gitmez Imeyne, “Sir Bloet torunuma üstünde Roma dilinde yazılar olan bir broş getirdi,” dedi. Zafer kazanmış gibi yüzüme baktı. “Yazıların ne anlama geldiğini söyledi. Bu gece de kilisede daha papaz okumadan ayinin sözlerini söyledi.”</p>

  <p>Elçi şaraptan boğulmuş sesiyle, “Sana harfleri kim öğretti?” diye sordu.</p>

  <p>Bana yazının ne anlama geldiğini Sir Bloet söyledi, demeyi düşündüm ama adamın çoktan inkar etmiş olmasından korktum. “Bilmiyorum,” dedim. “Ormanda yolum kesildiğinden beri hiçbir şey hatırlamıyorum, çünkü başıma vurdular.”</p>

  <p>Imeyne, “Kendine ilk geldiğinde kimsenin anlamadığı bir dilde konuştu,” dedi ama beni neyle suçlamaya çalıştığını da, elçinin bu durumla ne ilgisi olduğunu da bilmiyordum.</p>

  <p>“Kutsal Peder, bizden ayrıldıktan sonra Oxenford’a mı gideceksiniz?” diye sordu.</p>

  <p>Elçi temkinli bir tavırla,“Evet,” dedi.“Burada ancak bir iki gün kalabiliriz.”</p>

  <p>“Bu kadını Godstow’daki iyi rahibelerin yanına götürmenizi rica ediyorum.”</p>

  <p>“Biz Godstow’a gitmiyoruz.” Bunun bir bahane olduğu açıktı. Manastır Oxford’dan ancak yedi sekiz kilometre uzaktaydı. “Ama döndüğüm zaman, piskopostan kadın hakkında bir şeyler öğrenirsem size haber yollarım.”</p>

  <p>“Bence bir rahibe, çünkü Latince konuşuyor ve ayinden bölümleri ezbere biliyor,” dedi Imeyne. “Onu manastırına götürmenizi rica ediyorum, o zaman başka manastırlara sorup kim olduğunu öğrenirler.”</p>

  <p>Piskoposun elçisi çok daha gergin bir tavır takındı, ama bu teklifi kabul etti. Yani onlar gidene kadar buradayım. Elçi birkaç gün dedi. Şansım varsa Masum Çocuklar Günü’ne kadar gitmezler. Ama Agnes’ı yatırır yatırmaz, Gawyn ile konuşmaya gideceğim.</p>
</body>
</html>