<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>13</h2>

  <p class="girintisiz">Mary, Colin’i karantina sınırından içeri nasıl girdiği konusunda sorguya çektiği sırada iki vaka daha geldi, ikisi de öğrenciydi.</p>

  <p>Colin içerlemiş bir tavırla, “Kolay oldu,” dedi. “İnsanların dışarı çıkmasını engellemeye çalışıyorlardı, içeri girmelerini değil.” Tam ayrıntılara geçmek üzereyken içeri sayman girdi.</p>

  <p>Mary yeni gelenleri teşhis etmesi için Dunworthy’den acil servise birlikte gitmelerini istemişti. Colin’e, “Burada kal,” dedi. “Bir gece için yeterince dert açtın başıma.”</p>

  <p>Dunworthy yeni vakaların hiçbirini tanımıyordu, ama önemi yoktu.Öğrencilerin bilinçleri yerindeydi ve Mary ile Dunworthy geldikleri zaman asistan doktora temas ettikleri kişilerin isimlerini vermişlerdi. Dunworthy ikisine de iyice baktıktan sonra başını iki yana salladı. “Sokaktaki kalabalığın arasında olabilirler, ama bilemiyorum,” dedi.</p>

  <p>Mary, “Mesele değil,” dedi. “İstersen evine gidebilirsin.”</p>

  <p>“Bekleyip kan tahlillerimin sonucunu görürüm diye düşünmüştüm.”</p>

  <p>“Öyle mi, ama sonuçlar daha çıkmaz…” Saatine baktı. “Aman Tanrım, saat altıyı geçmiş.”</p>

  <p>“Ben gidip Badri’ye bir bakayım,” dedi Dunworthy. “Sonra bekleme odasına giderim.”</p>

  <p>Hemşire Badri’nin uyuduğunu söyledi. “Uyandırmayalım isterseniz.”</p>

  <p>Dunworthy, “Tabii, uyandırmayalım,” dedi ve bekleme odasına döndü.</p>

  <p>Colin odanın ortasında bacaklarını çaprazlamış oturuyor, spor çantasını karıştırıyordu. “Büyük teyzem nerede?” diye sordu. Çıkıp gelmeme biraz kızdı, değil mi?”</p>

  <p>“Sağ salim Londra’ya döndüğünü zannediyordu. Annen treninin Barton’da durdurulduğunu söylemişti.”</p>

  <p>“Öyleydi. Herkesi trenden indirdiler, Londra’ya giden başka bir trene bindirdiler.”</p>

  <p>“Aktarmada yolunu mu kaybettin?”</p>

  <p>“Hayır.İnsanların karantinadan söz ettiklerini duydum. Hastalığın ne kadar kötü olduğundan, herkesin öleceğinden falan konuşuyorlardı. ..” Çantasını karıştırmak için sustu.İçinden bir alay şey çıkardı, cep televizyonu, görüntülü telefon, bir çift eski, kirli koşu ayakkabısı. Mary’nin akrabası olduğu belliydi. “Eric ile kalıp bütün heyecanı kaçırmak istemedim.”</p>

  <p>“Eric mi?”</p>

  <p>“Annemin birlikte yaşadığı adam.” Çantasından kocaman kırmızı bir şekerleme çıkardı, birkaç tel kopardı ve ağzına attı. “Dünyadaki en bayıcı adamdır.” Ağzı şekerle dolu halde devam etti. “Dairesi Kent’te ve yapacak hiçbir şey yok.”</p>

  <p>“Demek Barton’da trenden indin. Sonra ne yaptın peki? Oxford’a kadar yürüdün mü?”</p>

  <p>Colin şekeri ağzından çıkardı, artık kırmızı değildi. Mavi yeşil ebruli bir renk almıştı. Colin şekeri evirip çevirerek dikkatle inceledikten sonra tekrar ağzına attı. “Tabii ki yürümedim. Barton, Oxford’a epey uzak. Taksiye bindim.”</p>

  <p>“Tabii ya,” dedi Dunworthy.</p>

  <p>“Şoföre ev ödevim için karantinayı yazdığımı, barikatların görüntüsünü çekmek istediğimi söyledim. Görüntülü telefonum yanımdaydı, o yüzden de mantıklı göründü.” Cihazı gösterdikten sonra yeniden çantaya attı ve çantayı karıştırmaya devam etti.</p>

  <p>“Sana inandı mı?”</p>

  <p>“Bence inandı. Hangi okula gittiğimi sordu, ben de alınmış gibi, ‘Sence hangi okula gidiyorum?’ dedim. Adam, ‘St Edward’s,’ dedi. ‘Herhalde yani,’ dedim. Bana inandı ki, barikatlara kadar götürdü.”</p>

  <p>Dunworthy içinden, ben de yoldan iyi yürekli biri geçmezse Kivrin ne yapar diye endişe edip duruyordum, diye geçirdi. “Sonra ne yaptın, polise de aynı masalı mı anlattın?”</p>

  <p>Colin yeşil yün bir kazak çıkardı, katlayıp çantanın üstüne yerleştirdi. “Hayır. Düşündüm ve hikayemin eksik yönlerinin çok olduğuna karar verdim. Yani ortada çekilecek ne görüntü vardı ki? Yangın gibi bir şey değil ki bu. Karantinayla ilgili bir şey soracakmış gibi nöbetçinin yanına gittim ve son anda yan tarafa koşup barikatın altından geçiverdim.”</p>

  <p>“Peşinden koşmadılar mı?”</p>

  <p>“Koştular tabii. Ama sadece birkaç sokak kovaladılar. Onlar insanların içeri girmesini engellemeye çalışıyorlardı, içeri girenleri değil.”</p>

  <p>Muhtemelen bütün bunlar olurken bardaktan boşanırcasına yağmur yağmıştı ama Colin bundan hiç bahsetmedi. Çantasından çıkardıklarının arasında da katlanır bir şemsiye yoktu.</p>

  <p>“Zor kısmı Mary Teyze’yi bulmak oldu,” dedi. Başını çantasına dayayıp yere uzandı. “Evine gittim, ama yoktu. Belki hâlâ istasyonda beni bekliyordur diye düşündüm, ama istasyon kapanmıştı.” Doğruldu, kazağı düzeltip tekrar uzandı. “Sonra teyzem doktor, diye düşündüm. Mutlaka hastanededir.”</p>

  <p>Yine doğruldu, çantayı yumruklayıp şekil verdikten sonra yatıp gözlerini kapadı. Dunworthy çocuğa gıpta ederek rahatsız sandalyenin üstünde arkasına yaslandı. Colin, yaşadığı maceradan hiç korku ve rahatsızlık duymadan çoktan uykuya dalmıştı. Gecenin bir yarısı, buz gibi yağmurlu havada Oxford’u baştan başa yürümüş, belki bir taksiye binmiş ya da çantasından portatif bir bisiklet çıkarmıştı. Ve hiç moralini bozmamıştı.</p>

  <p>Kivrin’in bir şeyi yoktu. Eğer köy olması gereken yerde değilse bulana kadar yürür, olmadı bir taksiye biner ya da pelerini başının altına koyup bir yerde uzanır ve gençliğin o kaygısız uykusuna dalardı.</p>

  <p>Mary geldi. “Dün gece ikisi de Headington’da bir dansa gitmişler,” dedi. Colin’i görünce sesini alçalttı.</p>

  <p>Dunworthy fısıltıyla karşılık verdi. “Badri de oradaymış.”</p>

  <p>“Biliyorum. Çocuklardan biri onunla dans etmiş. Saat dokuzdan ikiye kadar orada kalmışlar. Eğer hastalığı onlara Badri geçirdiyse, yirmi beş ila otuz saat geçmiş demektir ki, kuluçka süresine uyuyor.</p>

  <p>“Badri’nin geçirdiğini düşünmüyor musun?”</p>

  <p>“Bence virüsü aynı kişiden, büyük olasılıkla Badri’nin sabah erken saatte gördüğü, diğerlerinin daha sonra karşılaştıkları birinden almış olmaları daha mümkün.”</p>

  <p>“Bir taşıyıcıdan mı yani?”</p>

  <p>Mary başını iki yana salladı. “İnsanlar genelde miksovirüsleri kendileri hastalanmadan taşıyamazlar, ama bu kişi hafif belirtiler göstermiş ya da semptomları görmezden gelmiş olabilir.”</p>

  <p>Dunworthy Badri’nin konsolun üstüne yığılmasını düşündü. Acaba insan semptomları nasıl görmezden gelebilirdi?</p>

  <p>Mary,“Ve bu şahıs,” diye devam etti,“dört gün önce Güney Carolina’daysa…”</p>

  <p>“Amerikan virüsüyle ilişkilendireceksin.”</p>

  <p>“Sen de Kivrin için endişelenmeyi bırakabilirsin artık. Headington’daki dansa gitmedi,” dedi. “Elbette bağlantının birkaç halka uzakta olması da oldukça mümkün.”</p>

  <p>Mary kaşlarını çattı ve Dunworthy düşündü, hastaneye başvurmamış, hatta bir doktoru bile aramamış birkaç halka. Kendindeki belirtilere aldırmayan birkaç halka.</p>

  <p>Belli ki Mary de aynı şeyi düşünüyordu. “Şu senin çancılar, İngiltere’ye ne zaman varmışlar?”</p>

  <p>“Bilmem. Ama Oxford’a bugün öğleden sonra, Badri ağa girdikten sonra geldiler.”</p>

  <p>“Eh, sen yine de bir sor. Uçaktan inince nereye gitmişler, içlerinde hasta olan var mıymış? Belki birinin Oxford’da bir yakını vardır ve gruptan daha önce gelmiştir. Kolejde hiç Amerikalı öğrencin yok, değil mi?”</p>

  <p>“Hayır, ama Montoya Amerikalı.”</p>

  <p>“Bak bu hiç aklıma gelmemişti,” dedi. “Ne kadar zamandır burada?”</p>

  <p>“Dönem başından beri. Ama Amerika’dan gelen biriyle temas etmiş olabilir.”</p>

  <p>“Kan tahlilleri için geldiği zaman sorarım,” dedi Mary. “Badri’ye hiç Amerikalı tanıdığı olup olmadığını sormanı istiyorum Ya da değişim programıyla Amerika’ya giden öğrenci tanıdıkları var mı?”</p>

  <p>“Uyuyor.”</p>

  <p>“Senin de uyuyor olman lazımdı,” dedi Mary. “Şimdi demek istemedim.” Kolunu okşadı. “Saat yediye kadar beklemenin bir gereği yok. Kan örneği alması için birini gönderirim, evine gidip yatabilirsin.” Dunworthy’nin bileğini tutup küçük ekrandan ateşine baktı. “Üşüme var mı?”</p>

  <p>“Yok.”</p>

  <p>“Baş ağrısı?”</p>

  <p>“Evet.”</p>

  <p>“Yorgunluktandır.” Bileğini bıraktı. “Hemen birini göndereceğim.”</p>

  <p>Yerde yatan Colin’e baktı. “Colin’e de tahlil yapmamız gerek, en azından öksürük ve aksırmayla bulaştığından emin oluncaya kadar.”</p>

  <p>Colin ağzı açık uyuyordu, ama şeker hâlâ yanağının iç kısmında duruyordu. Dunworthy çocuğun boğazına kaçmasından endişe etti. “Ya yeğenin?” dedi. “Onu da Balliol’e götürmemi ister misin?”</p>

  <p>Mary minnetle yüzüne baktı. “Götürür müsün? Sana yük etmek istemem, ama bu iş kontrol altına alınıncaya kadar eve gidebileceğimden kuşkuluyum.” İçini çekti. “Zavallı çocuk. Umarım Noel’i berbat geçmez.”</p>

  <p>“Ben olsam bunun için fazla üzülmezdim,” dedi.</p>

  <p>Mary, “Sana çok teşekkür ederim,” dedi. “Tahlillerle de hemen ilgileneceğim.”</p>

  <p>Odadan çıktı. Colin hemen kalkıp oturdu.</p>

  <p>“Ne tür tahlillermiş bunlar?” diye sordu. “Yani ben de virüsü kapmış olabilir miyim?”</p>

  <p>Dunworthy Badri’nin kıpkırmızı yüzünü, zorlanarak nefes alıp verişini düşünerek, “Umarım kapmamışsındır,” dedi.</p>

  <p>“Ama kapmış da olabilirim.”</p>

  <p>“Çok düşük bir olasılıkla,” dedi Dunworthy “Yerinde olsam, bunun için endişelenmezdim.”</p>

  <p>“Endişelendiğim yok,” dedi. Kolunu uzattı. “Galiba, bende döküntü var.” Hevesle kolundaki çili gösterdi.</p>

  <p>Dunworthy, “Bu virüsün belirtisi değil” dedi. “Eşyalarını topla. Tahlillerden sonra seni eve götüreceğim.” Sandalyeden atkısıyla paltosunu aldı.</p>

  <p>“Nedir peki belirtileri?”</p>

  <p>“Ateş, nefes almada güçlük.” Mary’nin alışveriş torbası Latimer’in sandalyesinin yanında yerde duruyordu. Onu da yanına almaya karar verdi.</p>

  <p>Hemşire elinde malzeme tepsisiyle içeri girdi.</p>

  <p>Colin, “Sıcakladım,” dedi. Dramatik bir tavırla elini boğazına götürdü. “Nefes alamıyorum.”</p>

  <p>Hemşire irkildi, tepsiyi tıngırdatarak geri çekildi.</p>

  <p>Dunworthy çocuğun kolunu tuttu. Hemşireye, “Telaşlanmayın,” dedi. “Sadece bir şekerleme zehirlenmesi vakası.”</p>

  <p>Colin sırıtarak korkusuzca kan alınması için kolunu sıvadıktan sonra kazağını çantaya tıktı. Dunworthy’nin kanı alınırken, hâlâ ıslak olan ceketini sırtına geçirdi.</p>

  <p>Hemşire, “Dr. Ahrens sonuçları beklemenize gerek olmadığını söyledi,” dedi.</p>

  <p>Dunworthy paltosunu giydi, Mary’nin torbasını alıp Colin’i koridora çıkardı. Acil servisten geçtiler. Mary’yi göremedi, ama beklemelerine gerek olmadığını söylemişti. Birden kendini öyle bitkin hissetti ki, ayakta duracak hali kalmamıştı.</p>

  <p>Dışarı çıktılar. Hava aydınlanmaya başlamıştı ve hâlâ yağmur yağıyordu. Dunworthy hastanenin saçağının altında durakladı. Acaba bir taksi çağırsa daha mı iyi olurdu? Ama burada beklerken tahlil sonuçlarını almaya gelen Gilchrist ile karşılaşmak ve adamın Kivrin’i veba salgınıyla Agincourt Savaşı’na gönderme planlarını dinlemek istemiyordu. Mary’nin torbasından katlanır şemsiyesini çıkarıp açtı.</p>

  <p>Montoya bisikletiyle sular sıçratarak gelip önlerinde durdu. “Tanrı’ya şükür hâlâ buradasınız,” dedi. “Basingame’i bulmam gerek.”</p>

  <p>Dunworthy içinden, hepimiz aynı durumdayız, dedi. Acaba bu kadın onca telefon görüşmesini yaparken nerelerdeydi?</p>

  <p>Montoya bisikletten inip parmaklığa doğru itti ve kilidini taktı. “Sekreteri nerede olduğunu kimsenin bilmediğini söyledi.İnanabiliyor musunuz?”</p>

  <p>“Evet,” dedi Dunworthy. “Günün büyük bölümünü -yani dünün- ona ulaşmaya çalışmakla geçirdim. İskoçya’da bir yerde tatildeymiş. Kimse tam olarak nerede olduğunu bilmiyor. Karısı balığa çıktı diyor.”</p>

  <p>“Yılın bu zamanında mı? Aralık ayında kim İskoçya’da balığa çıkar? Karısı mutlaka yerini biliyordur, ya da ona ulaşabileceği bir telefon numarası vardır.”</p>

  <p>Dunworthy başını iki yana salladı.</p>

  <p>“Çok saçma! Ulusal Sağlık Kurulu’ndan kazıma giriş izni almak için onca zahmet çekiyorum, ama Basingame tatil yapıyor!” Elini yağmurluğunun içine sokup bir tomar renkli kâğıt çıkardı. “Tarih bölümü başkanının kazının üniversite için zaruri ve önemli bir proje olduğuna dair resmi bir belge vermesi durumunda bana geçiş izni vermeyi kabul ettiler. Kimseye haber vermeden nasıl böyle çekip gidebilir?” Kâğıtları bacağına vurdu, etrafa yağmur damlaları saçıldı. “Kazı yeri tamamen sular altında kalmadan bunu imzalatmak zorundayım. Gilchrist nerede?”</p>

  <p>“Kan tahlilleri için biraz sonra gelir,” dedi Dunworthy. “Basingame’i bulmayı başarırsanız, hemen dönmesi gerektiğini söyleyin. Burada karantina olduğunu, bir tarihçimizin yerini bilmediğimizi ve teknisyenin de bize yerini söyleyemeyecek kadar hasta olduğunu anlatın.”</p>

  <p>Montoya acil servise yöneldi. Tiksintiyle, “Balığa çıkmış,” dedi. “Kazım mahvolursa, cevaplaması gereken çok şey olacak.”</p>

  <p>Dunworthy Colin’e, “Haydi gel,” dedi. Başka kimse gelmeden hemen gitmek istiyordu. Şemsiyeyi çocuğu da koruyacak şekilde tuttu, sonra vazgeçti. Colin önüne çıkan her su birikintisine basmayı başararak önden yürüdü, sonra da vitrinlere bakmak için geride kaldı.</p>

  <p>Ya karantinadan ya da vaktin erken olmasından dolayı sokaklarda kimseler yoktu. Dunworthy, belki de hepsi uyuyordur, diye düşündü, biz de sessizce içeri girip hemen yatarız.</p>

  <p>Colin, “Daha çok olay olacağını sanmıştım,” dedi Sesi hayal kırıklığına uğramış gibiydi. “Sirenler falan.”</p>

  <p>“Sokaklarda dolaşıp “Ölülerinizi dışarı çıkarın,” duyuruları yapan cenaze arabaları falan da,” dedi Dunworthy. “Kivrin’le birlikte gitmeliydin. Ortaçağ’daki karantinalar çok daha heyecanlıydı. Burada sadece dört vaka var, aşısı da Amerika’dan yola çıktı bile.”</p>

  <p>“Kim bu Kivrin dediğin? Kızın mı?”</p>

  <p>“Öğrencim. Kısa bir süre önce 1320’ye gitti.”</p>

  <p>“Zaman yolculuğu mu yani? Süpermiş!”</p>

  <p>Köşeyi dönüp ana caddeye çıktılar. Colin, “Ortaçağ,” dedi. “Napolyon zamanı, değil mi? Trafalgar falan.”</p>

  <p>“O dediğin Yüzyıl Savaşları.” Colin boş boş yüzüne baktı. Dunworthy kendi kendine, okullarda bu çocuklara ne öğretiyorlar acaba, dedi. “Şövalyeler, şatolar falan.”</p>

  <p>“Haçlı Seferleri mi?”</p>

  <p>“Haçlı Seferleri biraz daha eskidir.”</p>

  <p>“İşte ben o zaman, gitmek isterim. Haçlı Seferleri’ne.”</p>

  <p>Balliol’ün kapısına gelmişlerdi. “Şimdi sessiz ol,” dedi. Herkes uyuyordur.”</p>

  <p>Bekçi kapısında da, avlu kapısında da kimse yoktu. Salonun ışıkları yanıyordu, herhalde Amerikalı çan grubu kahvaltı ediyordu, ama diğer salonlarda ve Salvin’de ışık yoktu. Kimseye görünmeden, Colin aniden acıktım diye bağırmadan merdivenlerden çıkabilirlerse, kazasız belasız dairesine ulaşabilirlerdi.</p>

  <p>Tedbirli olmak için arkasına dönüp Colin’e “Şşş,” dedi. Oğlan şekeri ağzından çıkarmak için durmuş, artık morumsu siyah bir renk almış olan şekeri inceliyordu. “Kimseyi uyandırmak istemeyiz,” dedi. Parmaklarını dudaklarına götürüp önüne döndüğü anda, kapı aralığında bir çiftle çarpıştı.</p>

  <p>İkisi de yağmurluk giymişler ve hevesle birbirlerine sarılmışlardı. Genç delikanlı çarpışmayı fark etmemiş gibiydi, ama genç kadın korkmuş gibi geri çekildi. Kısa kızıl saçları vardı ve yağmurluğun altına stajyer hemşire üniforması giymişti. Delikanlı William Gaddson’dı.</p>

  <p>Dunworthy sertçe, “Davranışınız yere de zamana da hiç uymuyor,” dedi. “Okulda aleni sevgi gösterileri kesinlikle yasaktır.Üstelik anneniz her an ortaya çıkabileceğinden son derece de akılsızca bir hareket bu.”</p>

  <p>“Annem mi?” William Dunworthy’nin kadını elinde valiziyle koridorda gördüğü andaki kadar korkmuştu. “Annem burada mı? Oxford’da mı? Ne işi var burada? Karantina var sanıyordum.”</p>

  <p>“Var ama anne sevgisi sınır tanımıyor. Sağlığınız için endişeleniyor, şu durumunuza bakarsak ben de öyle.” Kaşlarını çatıp William ile kıkırdayan genç kadına baktı. “Suç ortağınızı evine bırakmanızı, sonra da annenizin gelişine hazırlanmanızı tavsiye ederim.”</p>

  <p>“Hazırlanmamı mı?” William felakete uğramış gibiydi. “Yani kalacak mı diyorsunuz?”</p>

  <p>“Başka seçeneği yok, maalesef. Karantina devam ediyor.”</p>

  <p>Merdivenlerin ışıkları yanıverdi ve Finch ortaya çıktı. “Tanrı’ya şükür geldiniz, Bay Dunworthy,” dedi.</p>

  <p>Elindeki bir tomar renkli kağıdı Dunworthy’ye doğru salladı. “Ulusal Sağlık Kurumu alıkonmuş otuz kişi daha yolluyor. Hiç odamız yok dedim ama dinlemediler bile. Ne yapacağımı bilmiyorum. Bu kadar insana yetecek malzememiz yok.”</p>

  <p>Dunworthy, “Tuvalet kağıdı,” dedi.</p>

  <p>“Evet!” Finch yine kağıtları salladı. “Gıda stoğumuz da kalmadı. Sırf bu sabah yumurta ve pastırmanın yarısı tükendi.”&nbsp;</p>

  <p>“Yumurta ve pastırma ha?” dedi Colin. “Hiç kalmadı mı?”</p>

  <p>Finch soru sorar gibi çocuğa baktıktan sonra tekrar Dunworthy’ye döndü.</p>

  <p>“Dr. Ahrens’in yeğeni.” Finch’in bir şey söylemesine fırsat bırakmadan ekledi. “Benim yanımda kalacak.”</p>

  <p>“İyi, çünkü bir kişiye daha yer bulamam.”</p>

  <p>“İkimiz de bütün gece ayaktaydık, Bay Finch. O yüzden şimdi. ..”</p>

  <p>“Bu sabah itibariyle malzeme listesi.” Dunworthy’nin eline mavi nemli bir kağıt tutuşturdu. “Gördüğünüz gibi. ..”</p>

  <p>“Bay Finch, malzeme konusundaki endişenizi anlıyorum ama bu iş bekleyemez mi.. . ”</p>

  <p>“Şu da sizi arayanların listesi, yanında yıldız olanları aramanız gerekiyor. Şu da randevularınızın listesi. Papaz yarın altı buçukta ayin provası için kilisede olmanızı istiyor.”</p>

  <p>“Hepsine geri dönerim ama önce…”</p>

  <p>“Dr. Ahrens iki kere aradı. Çan grubuyla ilgili bir şey öğrenebildiniz mi diye sordu.”</p>

  <p>Dunworthy pes etti. “Yeni gönderilenleri Warren ile Basevi’ye yerleştir.Üç kişiye bir oda. Bodrumda fazladan yatak olacaktı.&nbsp;</p>

  <p>Finch itiraz etmek için ağzını açtı.</p>

  <p>“Boya kokusuna katlanmak zorunda kalacaklar, ne yapalım?”&nbsp;</p>

  <p>Mary’nin alışveriş torbasıyla şemsiyesini Colin’in eline tutuşturdu. “Şuradaki ışıkları yanan bina yemekhanedir. Git, hademelere kahvaltı istediğini söyle. Sonra da biri seni daireme götürsün.”</p>

  <p>Elleri hemşirenin yağmurluğunun altına girmiş olan William’a döndü. “Bay Gaddson, arkadaşınıza bir taksi bulun. Sonra tatilde okulda kalan öğrencileri bulup içlerinde geçen hafta Amerika’ya giden ya da gitmiş birileriyle temas eden olup olmadığını öğrenin. Liste yapın. Son zamanlarda Amerika’ya gitmediniz, değil mi?”</p>

  <p>William ellerini hemşireden çekip, “Hayır efendim,” dedi. “Tatilin başından beri buradaydım, Petrarch okudum.”</p>

  <p>“Ah evet ya, Petrarch.Öğrencilere pazartesi gününden itibaren Badri Çadhuri’nin yaptıklarını sorun. Personeli de ihmal etmeyin. Nerelere gitmiş, kimlerle görüşmüş? Kivrin Engle için de aynı rapordan istiyorum. Titiz bir çalışma yapın. Ortalıkta başka sevgi gösterisi istemiyorum. Anneniz için de mümkün olduğunca uzak bir yerde bir oda ayarlatmaya çalışacağım.”</p>

  <p>“Teşekkür ederim efendim. Benim için çok şey yapmış olursunuz.”</p>

  <p>“Şimdi, Finch, Bayan Taylor’u nerede bulabilirim?”</p>

  <p>Finch oda dağılımını gösteren birkaç kağıt daha verdi, ama arasında Bayan Taylor’ın ismi yoktu. Kadın çan grubuyla ve hâlâ bir yere yerleştirilmemiş konuklarla birlikte birinci sınıfların kantinindeydi.</p>

  <p>Dunworthy içeri girince kürk mantolu, heybetli bir kadın koluna yapışıverdi. “Buradan siz mi sorumlusunuz?”</p>

  <p>Dunworthy içinden anlaşılan değilim, diye geçirdi. “Evet.”&nbsp;</p>

  <p>“Bize yatacak bir yer verilmesi konusunda ne yapmayı düşünüyorsunuz? Bütün gece uyumadık.”</p>

  <p>Dunworthy bu kadının Bayan Taylor olmasından korkarak, “Ben de hanımefendi,” dedi. Kadın telefonda daha zayıf ve daha zararsız görünüyordu, ama görüntü aldatıcı olabiliyordu.Üstelik bu tavır ve aksanı karıştırmak da mümkün değildi. “Siz Bayan Taylor musunuz acaba?”</p>

  <p>Berjer koltuklarda oturan kadınlardan biri, “Bayan Taylor benim,” dedi. Ayağa kalktı. Telefondaki görüntüsünden daha zayıftı ve o zamanki kadar kızgın görünmüyordu. “Sizinle telefonda konuşmuştum,” dedi. Konuşma tarzına bakan, çan çalmanın incelikleri hakkında hoş bir sohbet yaptıklarını zannedebilirdi. Kürk mantolu kadını işaret edip, “Bu sopranomuz Bayan Piantini,” dedi.</p>

  <p>Bayan Piantini bir çekişte Büyük Tom’u zincirlerinden koparabilecek gibi duruyordu. Son zamanlarda virüs kapmadığı da belliydi.</p>

  <p>“Sizinle bir dakika özel görüşebilir miyim, Bayan Taylor?” Kadını koridora çıkardı. “Ely’deki konserinizi iptal edebildiniz mi?”&nbsp;</p>

  <p>“Evet,” dedi kadın. “Norwich’tekini de. Çok anlayışlı davrandılar.” Kadın endişeyle öne doğru eğildi. “Kolera olduğu doğru mu?”</p>

  <p>Dunworthy şaşkınlıkla sordu. “Kolera mı?”</p>

  <p>“İstasyondaki kadınlardan biri kolera olduğunu söyledi. Biri Hindistan’dan getirmiş, insanlar sinek gibi düşüp ölüyormuş.”</p>

  <p>Kadın gece uyuyamamıştı, ama tutumundaki değişikliğin sebebi korkuydu. Yalnızca dört vaka olduğunu söylese, büyük olasılıkla derhal Ely’e götürülmelerini talep edecekti.</p>

  <p>Dunworthy dikkatle, “Hastalık anlaşıldığı kadarıyla bir miksovirüs,” dedi. “Grubunuz İngiltere’ye ne zaman geldi?</p>

  <p>Kadının gözleri irileşti. “Bizim getirdiğimizi mi düşünüyorsunuz? Biz Hindistan’a hiç gitmedik ki.”</p>

  <p>“Bir ihtimal bu, Güney Carolina’da bildirilenle aynı miksovirüs olabilir. İçinizden Güney Carolina’lı var mı?”</p>

  <p>“Hayır. Bayan Piantini hariç hepimiz Colorado’luyuz. O da Wyoming’lidir. Hem hiçbirimiz hastalanmadık.”</p>

  <p>“Ne kadar zamandır İngiltere’desiniz?”</p>

  <p>“Üç haftadır. Geleneksel konsül gruplarını ziyaret ettik ve zil konserleri verdik. St. Katherine’de Boston Treble Bob çaldık. Bury St. Edmund grubundan üç kişiyle Post Office Caters çaldık ama tabii hiçbiri yeni değildi. Chicago Surprise Minor. ..”&nbsp;</p>

  <p>“Hepiniz Oxford’a dün sabah mı vardınız?”</p>

  <p>“Evet.”</p>

  <p>“Grubunuzdan şehri gezmek ya da bir arkadaşını görmek için daha erken gelen olmadı mı?”</p>

  <p>“Hayır.” Sesi şoke olmuş gibi çıktı. “Turnedeyiz, Bay Dunworthy, tatilde değiliz.”</p>

  <p>“Ve hiçbiriniz hastalanmadınız, öyle mi?”</p>

  <p>Kadın başını iki yana salladı. “Hastalanmayı göze alamayız. Yalnızca altı kişiyiz.”</p>

  <p>Dunworth, “Yardımınız için teşekkür ederim,” dedikten sonra kadını içeri gönderdi.</p>

  <p>Mary’ye telefon etti, ama doktoru bulamadılar. Mesaj bırakıp Finch’in yıldız işaretli listesini ele aldı. Andrews’u, Jesus College’ı, Bay Basingame’in sekreterini ve St. Mary’yi aradı, ama kimseye ulaşamadı. Beş dakika bekleyip tekrar denedi. Beş dakikalık aralardan birinde Mary aradı.</p>

  <p>“Sen neden yatmadın hala?” diye sordu. “Bitkin gibisin.”&nbsp;</p>

  <p>“Çancıları sorguya çektim,” dedi. “Üç haftadır İngiltere’delermiş. Hepsi de dün sabah gelmişler Oxford’a ve hiçbiri hastalanmamış. Gelip Badri’yi de sorgulamamı ister misin?”</p>

  <p>“Ne yazık ki bir işe yaramaz. Söyledikleri tutarlı değil.”</p>

  <p>“Geleni gideni hakkında bildikleri bir şey var mı diye Jesus College’a ulaşmaya çalışıyorum.”</p>

  <p>“İyi,” dedi Mary. “Ev sahibine de sor. Ve biraz yatıp uyu. Senin de hastalanmanı istemiyorum.” Durakladı. “Altı vaka daha geldi.”</p>

  <p>“Güney Carolina’lı olan var mı?”</p>

  <p>“Yok,” dedi. “Hepsinin de Badri ile temas etme olasılığı var. Yani Badri hâlâ ilk olgu. Colin iyi mi?”</p>

  <p>“Kahvaltı ediyor. İyi. Onu merak etme sen.”</p>

  <p>Ama öğleden sonra bir buçuğa kadar yatağına giremedi. Finch’in listesindeki yıldızlı isimlerin hepsini aramak iki saatini aldı. Bir saat de Badri’nin nerede oturduğunu öğrenmek için harcadı. Ev sahibesi evinde yoktu. Geri döndüğünde de Finch malzeme listesinin üstünden bir daha geçmek istedi.</p>

  <p>Dunworthy nihayet sağlık kurulunu arayıp tuvalet kâğıdı talep edeceğine söz vererek elinden kurtulabildi. Kendini pansiyondaki dairesine attı.</p>

  <p>Colin pencere önündeki sedire kıvrılmıştı, başını çantasına dayamış, üstüne de tığ işi bir diz battaniyesi örtmüştü. Ayakları açıkta kalmıştı. Dunworthy yatağının ayakucundan bir battaniye alıp çocuğun üstüne örttü ve karşısındaki Chesterfield kanepeye oturup ayakkabılarını çıkardı.</p>

  <p>Soyunamayacak kadar yorgundu, ama giysileriyle yatacak olursa, çok pişman olacağını da biliyordu. Burası genç ve artritsiz olanların sahasıydı. Colin batan düğmelere ve sıkı kollara rağmen zinde uyanacaktı. Kivrin incecik pelerinine sarınıp başını bir ağaç kütüğüne yaslayabilirdi, ama kendisi yastıksız ya da üzerinde gömleğiyle yatsa, kaskatı ve adaleleri tutulmuş halde uyanırdı. Burada elinde ayakkabılarıyla oturmaya devam ederse, yatağına hiç gidemeyecekti.</p>

  <p>Elinde ayakkabılarıyla kendini zorlayarak kanepeden kalktı, ışığı söndürdü ve yatak odasına girdi.</p>

  <p>Gözlüklerini çıkarırken, başım yastığa değmeden uyuyacağım, diye düşündü. Yatağa girdi, üstüne yorganı çekti. İçinden, daha ışığı kapamadan diye geçirdi, ışığı kapadı.</p>

  <p>Pencereden neredeyse hiç ışık gelmiyordu, sadece birbirine dolaşmış koyu gri sarmaşıkların arasından donuk bir ışık giriyordu. Sert yapraklarına hafif hafif yağmur damlaları vuruyordu. Perdeleri çekmeliyim, dedi, ama kalkamayacak kadar yorgundu.</p>

  <p>Hiç olmazsa Kivrin yağmurla uğraşmak zorunda kalmayacaktı. Küçük Buz Çağı’ndaydı. Yağacaksa kar yağardı. Birinin aklına baca ve şömine icat etmek gelinceye kadar, o zamanın insanları ateşin başında birbirlerine sokularak uyurlardı. Bacalı şömine Oxford’un köylerinde on beşinci yüzyılın ortalarına kadar yaygınlaşmamıştı. Ama Kivrin aldırmazdı. Colin gibi bir yere kıvrılıp gençliğin o rahat ve kıymeti bilinmeyen uykusunu çekerdi.</p>

  <p>Acaba yağmur durmuş muydu? Pencerede damlaların pıtırtısını duymuyordu. Belki de hafiflemiş, ahmak ıslatana çevirmişti ya da tekrar bastırmak için bekliyordu. Hava kararmıştı. Elini yorganın altından çıkarıp dijital saatine batı. Daha ikiydi. Kivrin’in olduğu yerde saat altıydı. Kalkınca tekrar Andrews’u aramalı ve sonucu tekrar okutturmalıydı ki, Kivrin’in nerede ve hangi zamanda olduğunu tam olarak bilebilsin.</p>

  <p>Badri Gilchrist’e asgari düzeyde kayma olduğunu, birinci sınıf öğrencisinin koordinatlarını iki kere kontrol ettiğini ve hepsinin doğru olduğunu ama emin olmak istediğini söylemişti. Gilchrist hiç önlem almamıştı, alınsa bile işler ters gidebilirdi. Bugün bu ispatlanmıştı.</p>

  <p>Badri tüm aşılarını eksiksiz yaptırmıştı. Colin’in annesi onu trene bindirmiş ve cebine fazladan para koymuştu. Dunworthy Londra’ya ilk gidişinde neredeyse geri dönemiyordu ve sayısız önlem alınmıştı.</p>

  <p>Ağı yerinde test etmek için basit bir gidiş geliş yapılmıştı. Dunworthy Trafalgar Meydanı’na gidecek, metroyla Charing Cross’tan Paddington’a geçecek ve 10.48 treniyle ana ağın açılacağı Oxford’a dönecekti. Bolca zaman vermişler, ağı tekrar tekrar kontrol etmişler, metro tarifelerini incelemişler, tarihi ve parayı iki kez kontrol etmişlerdi. Charing Cross’a vardığında metro istasyonu kapanmıştı. Bilet gişelerinin ışıkları söndürülmüş ve giriş demir kapıyla kapatılmıştı.</p>

  <p>Battaniyeleri omzuna çekti. İnişte sayısız terslik çıkabilirdi, hem de kimsenin aklına gelmeyecek şeyler. Herhalde Colin’in treninin Barton’da durdurulacağı annesinin aklından bile geçmemişti. Badri’nin aniden konsolun üstüne yığılacağı kimsenin aklına gelmemişti.</p>

  <p>Mary haklı, diye düşündü, Bayan Gaddson hastalığına yakalandın. Kivrin Ortaçağ’a gidebilmek için çok sayıda engeli aşmıştı. Bir şey ters gitse bile, üstesinden gelebilir. Colin karantina gibi küçük bir engelin onu durdurmasına izin vermemişti. Kendisi de sağ salim Londra’dan dönmüştü.</p>

  <p>Demir kapıyı yumruklamış, sonra yanlış yöne geldiğini düşünerek koşarak yukarı çıkıp tabelaları okumuştu. Ama yanlış yönde değildi. Bir saat aramıştı. Belki de kontrollerin gösterdiğinden daha fazla kayma oldu ve metro da kapandı diye düşünmüştü. Ama girişin üstündeki saat dokuz elliyi gösteriyordu.</p>

  <p>Pis kasketli serseri görünümlü bir adam, “Kaza oldu,” demişti. “Aşağıyı temizleyene kadar metroyu kapadılar.</p>

  <p>“A-ama Bakerloo hattına binmem gerek benim,” dediyse de adam ayaklarını sürüyerek yanından uzaklaşmıştı.</p>

  <p>Karanlık istasyona bakarak öylece durmuştu, ne yapması gerektiğini düşünemiyordu. Yanında taksiye binmeye yetecek kadar para yoktu ve Paddington Londra’nın bir uçundaydı. Saat 10.48’e asla yetişemeyecekti.</p>

  <p>Siyah deri ceketli, horoz ibiği şekli verilmiş yeşil saçlı bir genç, “Nerye gidiyon?” diye sordu. Dunworthy ne dediğini zor anlayabildi. Pankçı herhalde, diye düşündü. Genç tehlikeli bir biçimde yanına yanaştı.</p>

  <p>“Paddington.” Sesi incecik çıkmıştı.</p>

  <p>Pankçı elini ceketinin cebine soktu. Dunworthy oradan bir sustalı çıkacağından emindi. Ama delikanlı katlanmış bir metro tarifesi çıkarıp incelemeye başladı. “Rıhtımdan gidebilin. Craven Sokağı’ndan yürü, sola gir.”</p>

  <p>Pankçının çetesinin her an enseninde bitip cebindeki o zamanın parasını alacağından emin, bütün yolu koşarak gitmişti. Rıhtıma vardığında bilet makinesini nasıl çalıştıracağını bilememişti.</p>

  <p>Yanında iki küçük çocuğu olan bir kadın ona yardım etmiş, makineye gideceği yeri girmiş, parayı makineye vermiş ve biletini yuvaya nasıl yerleştireceğini göstermişti. Paddington’a vardığında bol bol vakti kalmıştı.</p>

  <p>Kivrin, “Ortaçağ’da hiç iyi insan yok mudur?” diye sormuştu. Elbette vardı. Sustalı ve tren tarifesi taşıyan delikanlılar her çağda mevcuttu. Anneler, çocuklar, Bayan Gaddson’lar, Latimer’ler de mevcuttu. Gilchrist gibiler de.</p>

  <p>Yan tarafına döndü. “Kivrin gayet iyi idare edecek,” dedi.İçinden değil, ama Colin’i uyandırmayacak kadar alçak sesle söylemişti bunu. “Ortaçağlılar benim en iyi öğrencimin dengi değiller.” Battaniyeyi iyice çekip gözlerini kapadı. Tarifenin üstüne eğilmiş yeşil ibikli delikanlıyı düşündü. Ama gözlerinin önünde turnikelerle arasında dikilen demir kapıyla, arkasındaki karanlık istasyon belirdi.</p>
</body>
</html>