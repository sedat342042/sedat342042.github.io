<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>24</h2>

  <p class="girintisiz">Dunworthy sonraki iki günü Finch’in listesindeki teknisyenlerle İskoçya’daki balıkçı rehberlerini arayarak ve Bulkeley-Johnson’da bir koğuş daha hazırlayarak geçirdi. Okulda kalan karantina konuklarından on beşi daha gribe yakalanmıştı, aralarında tam kırk dokuz vuruş kaçıran Bayan Taylor da vardı.</p>

  <p>Finch, “Ölü gibi bayılıp kaldı ve çanı bıraktı,” dedi. “Çan korkunç bir ses çıkararak döndü, ipi canlıymış gibi kıvrım kıvrım kıvrandı. Boynuma dolandı, neredeyse boğuluyordum. Bayan Taylor kendine geldikten sonra devam etmek istedi, ama iş işten geçmişti tabii. Onunla konuşmanızı istiyorum, Bay Dunworthy. Kadıncağızın morali çok bozuk. Arkadaşlarını yüzüstü bıraktığı için kendini asla affetmeyeceğini söylüyor. Sizin suçunuz değil, dedim. Bazen işler kontrolümüzden çıkıverir, değil mi ama?”</p>

  <p>“Evet,” dedi Dunworthy.</p>

  <p>Oxford’a gelmeye ikna etmek bir yana, tek bir teknisyene bile ulaşamamıştı.Üstelik Basingame’i de bulamamıştı. Finch’le birlikte İskoçya’daki bütün otelleri, ardından da bütün pansiyonlarla kiralık kulübeleri tek tek aramışlardı. William Basingame’in kredi kartının kayıtlarını ele geçirmişti, ama umduğu gibi ücra bir İskoç kasabasında satın alınmış yem veya balıkçı çizmesi kaydına rastlamamıştı. Ayın on beşinden sonra hiçbir harcama yapılmamıştı.</p>

  <p>Telefon sistemi de gittikçe kötüleşiyordu. Görüntü yine kesilmişti. Salgın yüzünden bütün hatların meşgul olduğunu bildiren bant kaydı, artık iki numara tuşladıktan sonra hemen devreye giriyordu.</p>

  <p>Numaraları tekrar tekrar tuşlarken, ambulans beklerken, Bayan Gaddson’ın şikayetlerini dinlerken Kivrin için endişelenmeyi unutuyordu. Andrews bir daha aramamıştı, aradıysa bile Dunworthy’ye ulaşmayı başaramamıştı. Badri hiç durmadan ölümü sayıklıyor, hemşireler dikkatle söylediklerini kâğıt parçalarına not ediyorlardı. Dunworthy teknisyenleri, balıkçı rehberlerini, birinin telefonuna cevap vermesini beklerken, Badri’nin ağzından çıkanları inceliyor, ipuçları bulmaya çalışıyordu. Badri, “kara” demişti. “Laboratuvar” ve bir de, “Avrupa.”</p>

  <p>Telefonlar daha da kötüye gitti. Bant kaydı daha ilk numarayı tuşlar tuşlamaz devreye girdi, hatta birkaç seferinde çevir sesi bile gelmedi. Dunworthy bir an pes edip, temas edilenler listelerini incelemeye başladı. William birinci derecedekiler listesindeki isimlerin tıbbi kayıtlarını ele geçirmeyi başarmıştı. Dunworthy kayıtları inceden inceye okuyup radyasyon tedavisi ve dişçi randevuları aradı. Birinci derecedekilerden biri çene filmi çektirmişti, ama ikinci defa baktığında röntgenin ayın yirmi dördünde, yani salgının başlamasından sonra çekildiğini gördü.</p>

  <p>Sayıklamayan hastalara evde hayvan besleyip beslemediklerini ya da son zamanlarda ördek avına çıkıp çıkmadıklarını sormak için hastaneye gitti. Koridorlar sedyelerde yatan hastalarla doluydu. Acil servisin girişini tıkamış, asansörün önüne çaprazlama yerleştirilmişti. Asansöre ulaşmak imkânsızdı. Merdivenlere yöneldi.</p>

  <p>William’ın sarışın stajyer hemşiresi onu karantina koğuşunun kapısında karşıladı. Beyaz kumaş önlük giymiş, maske takmıştı. Eldivenli elini kaldırıp, “Maalesef içeri giremezsiniz,” dedi.</p>

  <p>Dunworthy, Badri ölmüş, diye düşündü. “Bay Çadhuri’nin durumu kötüleşti mi?”</p>

  <p>“Hayır. Aslında biraz daha sakin uyuyor. Ama steril giysilerimiz tükendi. Londra’dan yarın göndereceklerini söylediler. Personel kumaş giysilerle idare ediyor, ama ziyaretçilere verecek giysimiz yok.” Elini cebine sokup bir kâğıt parçası çıkardı. “Söylediklerini yazdım,” diyerek Dunworthy’ye uzattı. “Çoğu anlaşılmaz sözler. Sizin adınızı söylüyor, bir de Kivrin diye birinin… doğru mu söyledim?”</p>

  <p>Dunworthy kapıda bakarak evet der gibi başını salladı.</p>

  <p>“Bazen münferit kelimeler çıkıyor ağzından, ama çoğu anlamsız şeyler.”</p>

  <p>Kız duyduğu gibi yazmaya çalışmıştı, bir kelimeyi anladığı zamansa altını çizmişti. Badri, “Yapamıyorum,” demişti. “Sıçanlar” ve “çok endişeleniyorum”.</p>

  <p>Pazar sabahı olduğunda karantina konuklarının yarıdan fazlası hastalanmıştı ve hasta olmayan herkes hastabakıcılık yapıyordu. Dunworthy ile Finch hastaları koğuşlara yerleştirme fikrini tamamen terk etmişlerdi, zaten portatif yatakları da kalmamıştı. Ya hastalananları kendi yataklarında bırakıyor ya da yataklarıyla birlikte, geçici hastabakıcıların bitap düşmemeleri için Salvin’deki odalara naklediyorlardı.</p>

  <p>Çan grubundakiler birer birer yatağa düştüler ve Dunworthy onları eski kütüphaneye yatırdı. Hâlâ yürüyebilecek durumda olan Bayan Taylor ısrarla arkadaşlarını ziyaret etmek istedi.</p>

  <p>Koridoru geçerken harcadığı çabadan nefes nefese, “Elimden yalnızca bu geliyor,” dedi, “onları yüzüstü bıraktıktan sonra.”</p>

  <p>Dunworthy kadının William’ın getirip üstüne çarşaf yaydığı şişme yatağa yatmasına yardım etti. “Gönül istiyor, ama bedende derman yok,” dedi.</p>

  <p>Kendisi de çok yorgundu, uykusuzluktan ve arkası kesilmeyen yenilgilerden bitap düşmüştü. Sonunda çay için su kaynatmakla sürgü yıkamaktan fırsat bulabildiği bir boşlukta Magdalen’in teknisyenlerinden birine ulaşmayı başarmıştı.</p>

  <p>Teknisyenin annesi “Şu anda hastanede,” demişti. Kadın da rahatsız ve yorgun görünüyordu.</p>

  <p>“Ne zaman hastalandı?”</p>

  <p>“Noel günü.”</p>

  <p>Birden ümitlenmişti. Belki de aradıkları kaynak bu teknisyendi. “Kızınızda ne gibi belirtiler var?” diye sormuştu. “Baş ağrısı? Ateş? Sersemlik?”</p>

  <p>“Apandisiti patladı.”</p>

  <p>Pazartesi sabahı konukların dörtte üçü hastalanmıştı. Finch’in tahmin ettiği üzere temiz çarşafları, maskeleri ve daha da önemlisi antibiyotikleri ve aspirinleri tükenmişti. Finch Dunworthy’ye bir liste uzattı. “Bunları göndersinler diye hastaneyi aramaya çalıştım,” dedi, “ama telefonlar artık çalışmıyor.”</p>

  <p>Dunworthy malzeme almak için yürüyerek hastaneye gitti. Acil servisin bulunduğu sokak, ambulanslar, taksiler ve “Başbakan Bizi Burada Ölüme Terk Etti” yazılı bir afiş taşıyan protestocularla hıncahınç doluydu. Aralarından güç bela geçip kapıya geldiği sırada, Colin koşarak binadan dışarı çıktı. Her zamanki gibi üstü başı ıslaktı, burnu soğuktan kızarmıştı.</p>

  <p>“Telefonlar çalışmıyor,” dedi. “Hatlar aşırı yüklenmiş. Ben de mesaj getirip götürüyorum.” Ceketinin cebinden bir tomar kâgıt parçası çıkardı. “Mesaj götürmemi istediğin biri var mı?”</p>

  <p>Dunworthy içinden evet, dedi, Andrews’a. Basingame’e. Kivrin’e.</p>

  <p>“Yok,” dedi.</p>

  <p>Colin ıslanmış kâğıtları cebine soktu. “Gidiyorum ben o zaman. Mary Teyze’yi arıyorsan, acil serviste. Az önce beş hasta daha geldi. Bir aile. Bebek ölmüş.” Ok gibi arabaların arasından geçip uzaklaştı.</p>

  <p>Dunworthy kapıyı itip içeri girdi ve listesini asistan doktora gösterdi. Doktor onu malzeme deposuna gönderdi. Koridorlar hâlâ sedyelerle doluydu, ama artık iki yanda uzunlamasına sıralanmışlardı. Arada dar bir geçit kalmıştı. Pembe maskeli bir hemşire sedyelerden birinin üzerine eğilmiş, hastaya bir şey okuyordu.</p>

  <p>“Rab mülk edinmek için gideceğiniz ülkede sizi yok edinceye dek salgın hastalıkla cezalandıracak.” Dunworthy hemşirenin Bayan Gaddson olduğunu çok geç fark etti, ama kadın kendini okumaya öyle kaptırmıştı ki başını kaldırıp bakmadı.</p>

  <p>Dunworthy içinden, salgın hastalıkla cezalandıracak, dedi ve Badri’yi düşündü. “Sıçanlardı” demişti. “Hepsini öldürdü. Avrupa’nın yarısını.”</p>

  <p>Koridorun köşesini dönerken, Kivrin veba zamanında olamaz, diye düşündü. Andrews azami kaymanın beş yıl olduğunu söylemişti. 1325’te daha Çin’de bile başlamamıştı veba. Andrews inişi yalnızca iki şeyin otomatik olarak durduracağını söylemişti: kayma ve koordinatlar. Ve Badri Dunworthy’nin sorularını yanıtlayabilecek duruma geldiğinde, ısrarla Puhalski’nin koordinatlarını kontrol ettiğini söylemişti.</p>

  <p>Depoya girdi. Masada kimse yoktu. Zili çaldı.</p>

  <p>Her soruşunda, Badri stajyerin koordinatlarının doğru olduğunu söylemişti, ama parmakları çarşafın üstünde endişeyle hareket etmiş, rakamlar tuşlayıp durmuştu. Bu doğru olamaz. Bir terslik var.</p>

  <p>Zili bir daha çaldı. Rafların arasından bir hemşire çıktı. Emekli olmuş, ama salgın yüzünden görev başına çağrılmış bir hemşire olduğu belliydi. En az doksan yaşındaydı. Beyaz üniforması eskilikten sararmıştı, ama kaskatı kolalıydı. Dunworthy’nin listesini alırken kumaşı hışırdadı.</p>

  <p>“Tedarik yetkiniz var mı?”</p>

  <p>“Yok.”</p>

  <p>Kadın listesiyle birlikte üç sayfalık bir form verdi. “Tüm taleplerde koğuş hemşiresinin imzası şarttır.”</p>

  <p>Dunworthy sinirlendi. “Bizde koğuş hemşiresi falan yok,” dedi. “Koğuşumuz da yok. İki öğrenci yurdunda kalan elli hastamız var ve hiç malzememiz kalmadı.”</p>

  <p>“Öyleyse, imzanın sorumlu hekimden alınması gerek.”&nbsp;</p>

  <p>“Sorumlu hekimin bakması gereken bir hastane dolusu hastası var. Belge imzalayacak zamanı yok. Salgın var yahu!”</p>

  <p>Hemşire soğuk bir sesle, “Bunun farkındayım,” dedi. “Bütün taleplerin sorumlu hekim tarafından imzalanması şart.” Üniformasını hışırdatarak rafların arasına döndü.</p>

  <p>Dunworthy tekrar acil servise gitti. Mary oradan gitmişti. Asistan doktor onu karantina koğuşuna gönderdi, ama orada da yoktu. Mary’nin imzasını taklit etmeyi düşündü, ama onu görmek ve teknisyenlere ulaşamadığını, Gilchrist’i aşmayı ve ağı açmayı başaramadığını haber vermek de istiyordu. Tek bir aspirin bile almayı bile başaramıyordu ve ocak ayının üçü olmuştu bile.</p>

  <p>Epeyce aradıktan sonra nihayet Mary’yi laboratuvarda buldu. Telefonla konuşuyordu, Demek telefonlar tekrar çalışmaya başlamıştı, ama ekranında götüntü yerine kar vardı. Mary ekrana bakmıyordu. Gözü temas edilen kişilerin dallara ayrılmış tablosundaydı. “Bu sorun tam olarak nedir?” diyordu. “İki gün önce elimizde olacağını söylemiştiniz.”</p>

  <p>Karlı görüntüde görünmeyen kişi bir gerekçe öne sürerken susup dinledi.</p>

  <p>İnanmaz bir tavırla, “Geri döndürüldü de ne demek?” diye sordu. “Burada gripli bin kişi var.”</p>

  <p>“İyi, tekrar gönderin o zaman!” diye bağırdı. “Acil ihtiyacımız var! Burada insanlar ölüyor! Derhal duruma… alo? Orada mısınız?” Ekran karardı. O sırada Dunworthy’yi gördü.</p>

  <p>Eliyle ofisine gitmesini işaret etti. “Orada mısınız? Alo?” ahizeyi çarparak yerine koydu. “Telefonlar çalışmıyor, personelimin yarısı virüsten yatağa düştü, geri zekâlının biri karantina sınırından içeri girmesine izin vermediği için analoglar da gelmedi.”</p>

  <p>Yığılırcasına konsolun önüne oturup şakaklarını ovuşturdu. “Affedersin,” dedi. “Kötü bir gün geçirdim.Öğleden sonra üç ölü getirdiler. Biri daha altı aylıktı.”</p>

  <p>Önlüğünün yakasında hâlâ çobanpüskülü vardı.Önlük de çobanpüskülü de giyilmekten yıpranmıştı. Mary de inanılmaz derecede yorgun görünüyordu. Gözleri çukura kaçmıştı. Dunworthy, kim bilir ne kadar zamandır uyumadı, diye düşündü. Soracak olsa herhalde cevap veremezdi.</p>

  <p>Parmaklarıyla gözlerini ovuşturdu. “İnsan elinden bir şey gelmediği fikrine asla alışamıyor,” dedi.</p>

  <p>“Evet, öyle.”</p>

  <p>Mary, Dunworthy’nin orada olduğunu şimdi fark etmiş gibi başını kaldırıp yüzüne baktı. “Bir şey mi istiyordun,James?”</p>

  <p>Mary uyumamıştı, yardım edeni yoktu, hastaneye üç ölü gelmişti ve biri de henüz bebekti. Kivrin’e gelinceye kadar endişelenecek türlü sorunu vardı.</p>

  <p>Dunworthy ayağa kalktı. “Hayır.” Formu uzattı. “Yalnızca imzana ihtiyacım var.”</p>

  <p>Mary bakmadan imzaladığı formu geri verirken, “Bu sabah Gilchrist’i görmeye gittim,” dedi.</p>

  <p>Dunworthy bakakaldı, konuşamayacak kadar şaşırmış ve etkilenmişti.</p>

  <p>“Onu ağı daha erken açmaya ikna edebilir miyim diye gittim. Aşılamanın tamamlanmasını beklemeye gerek olmadığını anlattım. Virüs havuzunda önemli oranda aşılama yapılması taşıyıcıları etkin düzeyde ortadan kaldırır.”</p>

  <p>“Ama söylediklerinin hiçbiri onu biraz olsun etkilemedi.”</p>

  <p>“Etkilemedi. Virüsün geçmişten geldiğine fazlasıyla inanmış durumda.” Mary içini çekti. “A tipi miksovirüslerin döngüsel mutasyonlarının tablolarını çıkarmış. Bunlara göre 1318 ile 1319 arasındaki A tipi miksovirüslerden biri H9N2.” Tekrar alnını ovuşturdu. “Aşılama tamamlanıncaya ve karantina kaldırılıncaya kadar laboratuvarı açmayacak.”</p>

  <p>Dunworthy, “Ne zaman olacak bu?” diye sordu ama aklında güzel bir fikir vardı.</p>

  <p>“Karantina ya aşılamanın tamamlanmasından sonra bir hafta ya da son vakanın görülmesinden sonra on beş gün daha devam ettirilmek zorundadır.”</p>

  <p>Son vaka.Yeni vaka görülmeden geçen iki hafta.“Bütün ülkenin aşılanması ne kadar zaman alır?”</p>

  <p>“Önce yeterli miktarda aşımızın olması gerek, fazla uzun sürmez. Büyük salgında yalnızca on sekiz gün almıştı.”</p>

  <p>On sekiz gün. Yeterli miktarda aşı üretildikten sonra. Ocağın sonunu bulurdu. “Çok uzun bir süre,” dedi.</p>

  <p>“Biliyorum. Kaynağı saptamamız şart.” Konsola döndü. “Yanıt burada, biliyorsun. Ama yanlış yere bakıyoruz.” Yeni bir tablo açtı. “Korelasyonlar kuruyorum, veterinerlik öğrencilerini, hayvanat bahçesi yakınlarında veya kırsal kesimlerde yaşayanları araştırıyordum. Bu DeBrett’te listelenmiş ikinci derecedekileri gösteriyor, keklik avına çıkanlar falan. Ama kanatlı hayvanla teması olanlar sadece Noel’de hindi yemişler.”</p>

  <p>Temas edilenler tablosunu açtı. Hâlâ listenin en başında Badri’nin adı vardı. Uzun uzun, kemiklerine bakan Montoya gibi dalgın dalgın tabloya baktı.</p>

  <p>“Bir doktorun öğrenmesi gereken ilk şey, bir hasta kaybettiğinde kendini fazla üzmemektir,” dedi. Dunworthy, yoksa Badri’yi ya da Kivrin’i mi kastediyor, diye düşündü.</p>

  <p>“Ağı açtıracağım,” dedi Dunworthy.</p>

  <p>“Umarım açtırırsın.”</p>

  <p>Yanıt ne tablolarda, ne de ortak özelliklerdeydi. Yanıt, listedeki kişilere sorulan tüm sorulara, tüm yanlış yönlendirmelere rağmen ismi listenin en başında olan Badri’deydi. Badri ilk vakaydı ve inişten dört ila altı gün önce bir rezervuarla bir şekilde teması olmuştu.</p>

  <p>Badri’yi görmeye gitti. Odanın dışındaki masanın başında başka bir hemşire vardı. On yedisinden büyük görünmeyen, uzun boylu ve gergin bir delikanlıydı.</p>

  <p>Dunworthy, “Hemşire…” diye soracak oldu, ama sarışın hemşirenin adını bilmediğini fark etti.</p>

  <p>“Hastalandı,” dedi genç. “Dün. Virüse yakalanan yirminci hemşire oldu. Artık personel bulamıyorlar. Üçüncü sınıf öğrencilerinden yardım istediler. Ben aslında birinci sınıftayım ama ilkyardım eğitimi aldım.”</p>

  <p>Dün. Tam bir gün geçmiş ve Badri’nin söylediklerini not eden olmamıştı. “Yanındayken Badri’nin ne söylediğini hatırlayabiliyor musun?” Birinci sınıf öğrencisi. “Anlayabildiğin bir kelime falan söyledi mi?”</p>

  <p>“Siz Bay Dunworthy’siniz, değil mi?” Eline bir steril giysi paketi tutuşturdu. “Eloise hastanın ağzından çıkan her şeyi istediğinizi söylemişti.”</p>

  <p>Dunworthy yeni gelen takımı giydi. Bu seferki beyazdı, sırtındaki açıklık boyunca küçük siyah haçlar vardı. Dunworthy bu steril giysileri almak için nereye başvurduklarını merak etti.</p>

  <p>“Eloise çok hastalandı, durmadan not alınması gerektiğini, çok önemli olduğunu söyleyip durdu.”</p>

  <p>Delikanlı Dunworthy’yi Badri’nin odasına soktu, yatağın yukarısındaki ekranlara, ardından da Badri’ye baktı. Dunworthy içinden, bu çocuk hiç olmazsa hastanın yüzüne bakıyor, diye geçirdi.</p>

  <p>Badri kollarını çarşafın dışına uzatmıştı, Colin’in kitabında resmi olan şövalyeninkilere benzemiş elleriyle çarşafı çekiştiriyordu. Çukura kaçmış gözleri açıktı, ama ne içeri girenlere ne de durmadan hareket eden ellerinin tutamadığı çarşafa bakıyordu.</p>

  <p>Delikanlı, “Bunu ders kitaplarında okumuştum, ama gözlerimle görmemiştim,” dedi. “Solunum vakalarının son dönemlerinde yaygın görülen bir semptomdur.” Konsolun başına gidip birkaç tuşa bastıktan sonra sol üstteki ekranı işaret etti. “Hepsini yazdım.”</p>

  <p>Anlaşılmaz olanları bile not etmişti. Duraklamaları göstermek için elipsler koymuş, emin olmadığı sözcüklerin arkasına (aynen) yazmıştı. “Yarı” yazmıştı ve “yedekle (aynen)”, bir de “Neden gelmiyor?”</p>

  <p>“Bunların çoğu dünden” dedi. İmleci ekranın alt kısmına kaydırdı. “Bu sabah da biraz konuştu. Tabii şimdi bir şey söylemiyor.”</p>

  <p>Dunworthy Badri’nin yanına oturup elini tuttu. Lastik eldivenlerin üstünden bile buz gibiydi eli. Ateşini gösteren ekrana göz attı. Badri’nin artık ateşi düşmüş, cildindeki o koyu kırmızılık da geçmişti. Şimdi benzi kül rengiydi.</p>

  <p>“Badri,” dedi, “benim Dunworthy. Sana bir şeyler sormam gerek.”</p>

  <p>Karşılık vermedi. Soğuk eli, eldivenli elinde gevşekçe duruyor, diğeriyse çarşafın üstünde kıpırdanıyordu.</p>

  <p>“Dr. Ahrens hastalığı bir hayvandan, yabani bir ördekten veya kazdan almış olabileceğini düşünüyor.”</p>

  <p>Delikanlı merakla Dunworthy’ye, sonra da hiç karşılaşılmamış tıbbi bir olay sergilemesini beklermiş gibi Badri’ye baktı.</p>

  <p>“Badri, hatırlayabiliyor musun? İnişten bir hafta önce hiçbir kazla ya da ördekle temasın oldu mu?”</p>

  <p>Badri’nin eli kımıldadı. Dunworthy iletişim kurmaya çalıştığını düşünüp kaşlarını çatarak eline baktı. Ama elini açınca Badri’nin parmakları avcunu, bileğini çimdiklemeye çalıştı.</p>

  <p>Dunworthy birden burada oturup sorular sorarak ona eziyet etmekten utanç duydu, ama Badri artık duymuyordu, hatta Dunworthy’nin orada olduğunun bile farkında değildi, belki de umursayacak halde değildi.</p>

  <p>Badri’nin elini çarşafın üstüne bıraktı. Hafifçe okşayıp, “Dinlen,” dedi, “dinlenmene bak.”</p>

  <p>Delikanlı, “Sizi duyduğunu sanmam,” dedi. “Bu kadar ilerledikten sonra pek kendilerinde olmuyorlar.”</p>

  <p>Bir serum taktı, ayarladı, endişeyle baktı, sonra bir daha ayarladı. Kaygı içinde Badri’ye baktıktan sonra üçüncü kez ayarladı ve dışarı çıktı. Dunworthy oturmaya ve Badri’nin çarşafı çekiştirmeye çalışan ama başaramayan ellerini izlemeye devam etti. Tutunmaya çalışıyordu. Arada bir, duyulmayacak kadar alçak sesle bir şey mırıldanıyordu. Dunworthy Badri’nin kolunu yukarıdan aşağıya doğru nazikçe ovuşturdu. Bir süre sonra Badri’nin elleri yavaşladı. Dunworthy bunun iyiye mi, yoksa kötüye mi işaret olduğunu bilemedi.</p>

  <p>“Mezarlık,” dedi Badri.</p>

  <p>Dunworthy, “Hayır,” dedi. “Hayır.”</p>

  <p>Badri’nin kolunu ovarak biraz daha oturdu, ama biraz sonra bu endişesini daha da artırıyor gibi geldi. Ayağa kalktı. “Dinlenmeye bak,” dedi ve dışarı çıktı.</p>

  <p>Delikanlı masaya oturmuş Hasta Bakımı kitabını okuyordu.</p>

  <p>“Lütfen bana haber verin…” Dunworthy cümlesini bitiremeyeceğini anladı. “Lütfen bana …”</p>

  <p>“Tabii efendim,” dedi delikanlı. “Nerede olacaksınız?”</p>

  <p>Dunworthy üzerine yazacak bir kâğıt parçası bulmak için elini cebine sokup malzeme listesini çıkardı. Bunu neredeyse tamamen unutmuştu. “Balliol’de olacağım,” dedi, “biriyle haber gönderin.” Malzeme deposuna indi.</p>

  <p>Dunworthy formu uzattığı zaman, ihtiyar hemşire, “Düzgün doldurmamışsınız,” dedi.</p>

  <p>Kadına listeyi uzattı. “İmzalattım ya. Siz dolduruverin.”</p>

  <p>Kadın hoşnutsuz bir ifadeyle listeye baktı. “Maske de, ateş ölçer de kalmadı.” Küçük bir aspirin şişesine uzandı. “Sintamisinle AZL de yok.”</p>

  <p>Aspirin şişesinde herhalde yirmi tablet vardı. Cebine koydu. Ana caddeden eczaneye yürüdü. Yağmur altında ellerinde “HAKSIZLIK!” ve “HORTUMCULAR!” yazılı pankartlar taşıyan küçük bir protestocu kalabalığı vardı. Eczaneye girdi. Burada da maskeyle ateş ölçer kalmamıştı. Aspirin ise fahiş fiyata satılıyordu. Ellerindeki bütün aspirini satın aldı.</p>

  <p>Geceyi ilaç dağıtarak ve Badri’nin tablosunu inceleyip virüsün kaynağını gösterecek bir ipucu arayarak geçirdi. Badri Aralık ayının onunda On Dokuzuncu Yüzyıl için Macaristan’a bir iniş yürütmüştü, ama tabloda Macaristan’ın neresine olduğu bilgisi yoktu. Yatağa düşmemiş konuklarla flört eden William da bilmiyordu ve telefonlar yine kesilmişti.</p>

  <p>Sabah Badri’nin durumunu sormak için telefon etmek istedi, ama telefonlar hâlâ kesikti. Çevir sesi bile gelmiyordu, ama ahizeyi yerine bıraktığı anda telefon çaldı.</p>

  <p>Arayan Andrews’tu. Parazit yüzünden sesi çok az duyuluyordu. “Çok uzun sürdü, kusura bakmayın,” diyordu. Sonra hiç anlaşılmayan bir şey söyledi.</p>

  <p>“Duyamıyorum,” dedi Dunworthy.</p>

  <p>“Dedim ki size çok zor ulaştım. Telefonlar…” Yine parazit. “Parametre kontollerini yaptım. Üç farklı L&amp;L kullandım ve… üçgenlere ayırdım…” Gerisini duyamadı.</p>

  <p>Ahizeye, “Azami kayma ne kadarmış?” diye bağırdı.</p>

  <p>Hat biraz düzeldi. “Altı gün….” Yine parazit başladı. “Elli kilometrelik bir alanda tüm LLler için olası azami kayma yine beş yıl çıktı.” Tekrar parazit araya girdi ve hat kesildi.</p>

  <p>Dunworthy telefonu kapadı. Tatmin olması gerekirdi, ama içinde hiçbir his uyanmadı. Kivrin orada olsun ya da olmasın, Gilchrist’in ayın altısında ağı açmaya hiç niyeti yoktu. İskoç Turizm Bürosu’nu aramak için telefona uzanırken bir daha çaldı.</p>

  <p>“Ben Dunworthy,” deyip gözlerini kısarak ekrana baktı, ama ekranda yine karlı bir görüntü vardı.</p>

  <p>Boğuk ya da uyku mahmuru bir kadın sesi, “Kim?” diye sordu. “Affedersiniz, Ben…” Anlaşılmayan bir şey söyledi ve ekran karardı.</p>

  <p>Tekrar arar diye bir süre bekledikten sonra Salvin’e döndü. Magdalen’in çam saat başını vuruyordu. Durmaksızın yağan yağmurda cenaze çanına benziyordu. Bayan Piantini de çanı duymuş olacaktı ki geceliğiyle bahçede durmuş, duyulmayan bir tempoyla kollarını kaldırıyordu. Dunworthy kadını içeri sokmaya çalışırken, “Orta, yanlış, ava,” dedi.</p>

  <p>Finch karşılarına çıkıverdi. Aklı başından gitmiş gibiydi. Kadının öbür koluna girdi. “Çanlar yüzünden efendim,” dedi. “Kadıncağızı üzüyor. Bence bu şartlar altında çalmamaları gerekir.”</p>

  <p>Bayan Piantini Dunworthy’nin elinden kurtuldu.Öfkeyle, “Her icracı kesintisiz olarak çanının başında kalmalıdır,” dedi.</p>

  <p>“Aynen katılıyorum,” dedi Finch, kadının kolunu çan ipiymiş gibi sıkı sıkı tutup yatağına götürdü.</p>

  <p>Colin kayarak gelip yanlarında durdu. Yine sırılsıklamdı ve soğuktan neredeyse morarmıştı. Ceketinin önü açıktı, Mary’nin gri atkısı bir işe yaramadan boynundan aşağı sarkıyordu. Dunworthy’nin eline bir mesaj tutuşturdu. “Badri’nin hemşiresinden,” dedi. Şeker kutusunu açıp ağzına mavi bir şeker attı.</p>

  <p>Not da ıslanmıştı. “Badri sizi istiyor,” yazıyordu. Badri kelimesi silinmiş, yalnızca B harfi okunuyordu.</p>

  <p>“Hemşire durumunun kötüleştiğini söyledi mi?”</p>

  <p>“Hayır, sadece mesajı iletmemi söyledi. Teyzem de geldiği zaman aşısını yaptırsın, dedi. Analogun ne zaman geleceğini bilmiyormuş.”</p>

  <p>Dunworthy Finch’in Bayan Piantini’yi güçbela yatağına yatırmasına yardım ettikten sonra aceleyle hastaneye gidip karantina koğuşuna çıktı. Yine başka bir hemşire vardı, bu seferki şiş ayaklı orta yaşlı bir kadındı. Ayaklarını ekranların üstüne dayamış cep televizyonunu seyrediyordu ama Dunworthy gelince hemen ayağa kalktı.</p>

  <p>Önünü kesti. “Siz Bay Dunworthy misiniz? Dr. Ahrens hemen alt katta, kendisini bulmanızı istedi.”</p>

  <p>Kadın alçak sesle, hatta kibarca söyledi, diye düşündü. Beni üzmemeye çalışıyor. İçerde olanı görmemi istemiyor. Haberi önce Mary’nin vermesini istiyor.</p>

  <p>“Badri, değil mi? Badri öldü.”</p>

  <p>Kadının yüzünde sahici bir şaşkınlık ifadesi belirdi. “Ah, hayır. Bu sabah çok daha iyi. Notumu almadınız mı? Yatağında oturuyor.”</p>

  <p>“Oturuyor mu?” Hemşirenin yüzüne bakakaldı, yoksa bu kadın da ateşten sayıklıyor muydu ne?</p>

  <p>“Hâlâ çok bitkin tabii, ama ateşi normal, bilinci de yerinde. Dr. Ahrens ile acil serviste buluşacaksınız. Acil olduğunu söyledi.”</p>

  <p>Dunworthy merakla Badri’nin odasının kapısına baktı. “Söyleyin, en kısa zamanda onu görmeye geleceğim,” dedi ve telaşla kapıdan çıktı.</p>

  <p>Ve içeri girmek üzere olan Colin’e çarpmaktan son anda kurtuldu. “Ne işin var senin burada? Teknisyenlerden biri mi telefon etti?”</p>

  <p>“Yeni görevim sensin” dedi Colin. “Teyzem Mary aşını yaptıracağına güvenmiyor. Seni aşağı indirip aşını yaptırtmam gerekiyor.”</p>

  <p>Koridorda hızlı hızlı yürümeye başladı. “Olmaz. Acilde acil bir işim var.”</p>

  <p>Colin koşup ona yetişti. “İyi öyleyse, acil işinden sonra yaptırırsın. Teyzem aşısını yaptırmadan hastaneden çıkarma sakın, dedi.”</p>

  <p>Asansörün kapısı açılınca Mary’yi karşılarında buldular. Suratı asıktı. “Bir vakamız daha oldu,” dedi. “Montoya.” Acil servise doğru yürümeye başladı. “Witney’den getiriyorlar şimdi.”</p>

  <p>“Montoya mı? imkânsız. Kazısında tek başınaydı.”</p>

  <p>Mary çift kanatlı kapıyı itip içeri girdi. “Demek ki değilmiş.”</p>

  <p>“Ama demişti ki. .. virüs olduğundan emin misin? Yağmur altında çalışıyordu. Belki başka bir hastalıktır.”</p>

  <p>Mary başını iki yana salladı. “Ambulans ekibi ön tahlil yaptı. Virüsle uyuşuyor.” Hasta kabul masasında durup asistan doktora, “Daha gelmediler mi?” diye sordu.</p>

  <p>Doktor hayır der gibi başını salladı. “Karantina sınırından içeri yeni girdiler.”</p>

  <p>Mary ona inanmıyormuş gibi kapıya gidip dışarı baktı. Onlara döndü. “Bu sabah ondan bir telefon aldık, kafası çok karışıktı. En yakınındaki Chipping Norton Hastanesi’ni arayıp bir ambulans göndermelerini istedim. Ama kazı alanının resmen karantina bölgesine dahil olduğunu söylediler. Bizimkilerden birini de gönderemedim. Sonunda sağlık müdürlüğünü özel izinle bir ambulans göndermeye ikna ettim.” Tekrar dışarı baktı. “Kazıya ne zaman gitmişti?</p>

  <p>“Şey…” Dunworthy hatırlamaya çalıştı. Montoya Noel günü İskoç balıkçı rehberlerini sormak için aramıştı, ardından öğleden sonra arayıp, artık uğraşmaması için bir not bırakmıştı, çünkü Basingame’in imzasını taklit etmeye karar vermişti. “Noel günü,” dedi. “USK açıksa tabii. Ya da ayın yirmi altısında. Yok, o Noel’in ertesi günüydü. Yirmi yedisinde. O zamandan beri de kimseyle görüşmedi.”</p>

  <p>Nereden biliyorsun?”</p>

  <p>“Onunla konuştuğum zaman, kazı alanını tek başına kurutamadığından yakınmıştı. Yardım edecek öğrenciler göndermeleri için USK’yı aramamı istedi.</p>

  <p>“Ne zaman oldu bu?”</p>

  <p>“İki… yok üç gün önce.” Kaşlarını çattı, insan yatmayınca günler su gibi akıyordu.</p>

  <p>“Seninle konuştuktan sonra çiftlikten yardım edecek birini bulmuş olabilir mi?”</p>

  <p>“Kışın orada kimse olmaz.”</p>

  <p>“Hatırladığım kadarıyla Montoya ulaşabildiği herkesi çalıştırıyordu. Belki gelip geçen birini işe almıştır.”</p>

  <p>“Etrafta kimse olmadığını söyledi. Kazı çok ıssız bir yerde.”&nbsp;</p>

  <p>“Eh, birini bulmuş olmalı. Yedi gündür orada, kuluçka süresi de on iki ila kırk sekiz saat.”</p>

  <p>Colin, “Ambulans geldi!” diye bağırdı.</p>

  <p>Mary kapıyı itip peşinde Dunworthy ve Colin’le birlikte dışarı çıktı.İki maskeli ambulans görevlisi sedyeyi indirdiler. Dunworthy birini tanıdı. Badri’yi getirenlerden biriydi.</p>

  <p>Colin sedyeye eğilmiş, merakla gözleri kapalı yatan Montoya’ya bakıyordu. Kadının başının altına bir yastık koymuşlardı, yüzü Bayan Breens’inki gibi koyu kırmızıydı. Colin biraz daha eğildi ve Montoya yüzüne karşı serpintiyle öksürdü.</p>

  <p>Dunworthy çocuğu ceketinin yakasından tutup geriye çekti. “Gel buraya. Virüs kapmak mı istiyorsun? Neden maskeni takmıyorsun sen?”</p>

  <p>“Hiç kalmadı ki.”</p>

  <p>“Buraya hiç gelmemen gerekir senin. Hemen Balliol’e dön…”&nbsp;</p>

  <p>“Dönemem. Aşını yaptırtmam gerek.”</p>

  <p>“Öyleyse şurada otur.” Dunworthy çocuğu girişteki bir sandalyeye götürdü. “Ve hastalardan da uzak dur.”</p>

  <p>Colin uyarırcasına, “Benden kaçmasan iyi edersin,” dedi, ama sandalyeye oturup cebinden top şekerini çıkardı ve ceketinin koluna sildi.</p>

  <p>Dunworthy sedyenin başına döndü. Mary, “Lupe,” diyordu, “sana bazı sorular sormamız gerekiyor. Ne zaman hastalandın?”&nbsp;</p>

  <p>“Bu sabah,” dedi Montoya. Sesi kısılmıştı. Dunworthy birden telefon eden boğuk sesli kadının o olduğunu anladı. “Dün gece korkunç bir baş ağrısı başladı.” Çamurlu elini kaldırıp alnına sürdü. “Gözlerimi yorduğum için oldu diye düşündüm.”</p>

  <p>“Kazıda yanında kim vardı?”</p>

  <p>“Kimse yoktu.” Montoya şaşırmış gibiydi.</p>

  <p>“Ya teslimat falan? Witney’den sana malzeme getiren oldu mu?”</p>

  <p>Montoya başını iki yana sallamak istedi, ama belli ki bu hareket canını yaktı. “Hayır. Her şeyimi yanımda götürmüştüm.”&nbsp;</p>

  <p>“Kazıda sana yardım eden kimse yoktu, öyle mi?”</p>

  <p>“Yoktu. Bay Dunworthy’den UKS’yi arayıp birilerini göndermelerini söylemesini istedim, ama aramadı.” Mary Dunworthy’ye bakınca, Montoya da o tarafa baktı. Dunworthy’ye “Birini gönderecekler mi?” diye sordu. “Onlar göndermezlerse, asla bulamam.”</p>

  <p>“Neyi bulamazsın?” Montoya’nın söylediklerine güvenmeli miydi, yoksa sayıklamaya mı başlamıştı?</p>

  <p>“Kazı yarı yarıya sular altında,” dedi.</p>

  <p>“Neyi bulamazsın?”</p>

  <p>“Kivrin’in kayıt cihazını.”</p>

  <p>Dunworthy’nin gözünün önüne aniden Montoya’nın mezarın başında durmuş, çamurlu bir kutuda taşa benzeyen kemik parçalarını ayırması geldi. Bilek kemikleri. Onlar bilek kemikleriydi ve kadın aslında kayıt cihazı olan bir kemik çıkıntısı arıyordu. Kivrin’in kayıt cihazını.</p>

  <p>“Henüz bütün mezarları açmadım,” dedi. “Hâlâ yağmur yağıyor. Hemen oraya birini göndermek gerek.”</p>

  <p>“Mezarları mı dedin?” Mary neden bahsettiğini anlamadı ve Dunworthy’ye döndü. “Neden söz ediyor?”</p>

  <p>“Bir Ortaçağ kilisesinin bahçesini kazıp Kivrin’in cesedini arıyor,” dedi acı acı. “Kivrin’in bileğine yerleştirdiğiniz kayıt cihazını arıyor.”</p>

  <p>Mary dinlemiyordu. Asistan doktora, “Temas edilenlerin tablosunu istiyorum,” dedi. Dunworthy’ye döndü. “Badri de kazı yerine gitmişti, değil mi?”</p>

  <p>“Evet.”</p>

  <p>“Ne zaman?”</p>

  <p>“Ayın on sekizi ve on dokuzunda.”</p>

  <p>“Kilise bahçesine mi?”</p>

  <p>“Evet. Montoya’yla birlikte bir şövalye lahti açıyorlardı.”</p>

  <p>Bir sorunun cevabıymış gibi, “Bir mezar,” dedi Mary. Montoya’nın üstüne eğildi. “Lahit kaç yıllık?”</p>

  <p>“1318,” dedi Montoya.</p>

  <p>“Bu hafta şövalye lahtinde çalıştın mı?”</p>

  <p>Montoya başını öne doğru sallamak istedi ama durdu.Özür diler gibi, “Başımı sallayınca çok dönüyor,” dedi. “İskeleti taşımak zorunda kaldım. Lahtin içine su girmişti.”</p>

  <p>“Lahitte hangi gün çalıştın?”</p>

  <p>Montoya kaşlarını çattı. “Hatırlayamıyorum. Çanlardan önceki gün galiba.”</p>

  <p>Dunworthy, “Ayın otuz biri,” dedi. Kadının üstüne eğildi. “O günden sonra da çalıştın mı?”</p>

  <p>Montoya yine başını iki yana sallamaya çalıştı.</p>

  <p>Asistan, “Temas edilenlerin tablosunu açtım,” dedi.</p>

  <p>Mary hızla masanın başına gidip klavyeyi önüne çekti. Birkaç tuşa basıp ekrana baktı, birkaç tuşa daha bastı.</p>

  <p>Dunworthy sordu. “Ne var?”</p>

  <p>Mary parmağını ekranda aşağı kaydırarak bir şey aradı. “Virüsler olağanüstü dayanıklı organizmalardır,” dedi. “Uzun süre pasif kalabilir ve tekrar canlanabilirler. Mısır mumyalarından canlı virüsler alındı.” Parmağı bir tarihin üstünde durdu. “Ben de öyle düşünmüştüm. Badri hastalanmadan dört gün önce kazıdaymış.”</p>

  <p>Asistan doktora döndü. “Derhal kazı yerine bir ekip gitmesini istiyorum,” dedi. “USK’dan izin alın. Virüsün kaynağını bulduğumuzu söyleyin.” Yeni bir pencere açıp parmağını isimlerin üstünde gezdirdi, sonra bir şeyler tuşladı. Doğrulup ekrana baktı. “Badri ile bağlantısı olmayan dört hastamız vardı. İkisi hastalanmalarından dört gün önce kazı alanındaydı. Diğeri de üç gün önce.”</p>

  <p>Dunworthy, “Virüs kazı alanından mı yayılıyor?” diye sordu.&nbsp;</p>

  <p>“Evet.” Mary üzüntüyle yüzüne baktı. “Korkarım Gilchrist haklı çıktı. Virüs geçmişten geliyor. Şövalyenin mezarından.”&nbsp;</p>

  <p>“Kivrin de kazı alanındaydı.”</p>

  <p>Şimdi anlamaz gözlerle bakma sırası Mary’deydi. “Ne zaman?”</p>

  <p>“İnişten önceki pazar günü. Ayın on dokuzunda.”</p>

  <p>“Emin misin?”</p>

  <p>“Gitmeden önce söyledi. Ellerinin gerçekten yıpranmış görünmesini istiyordu.”</p>

  <p>“Aman Tanrım. İnişten dört gün önce virüse maruz kaldıysa, o sırada henüz aşıları yapılmamıştı. Virüs çoğalıp sistemini işgal etme fırsatı bulmuş olabilir. Hastalanmış olabilir.”</p>

  <p>Dunworthy Mary’nin kolunu tuttu. “Olamaz. Dönem halkına mikrop bulaştırma olasılığı olsaydı, ağ açılmazdı.”</p>

  <p>“Mikrop bulaştıracağı kimse olmazdı diğer tarafta. Tabii virüs şövalyenin mezarından gelmediyse. Şövalye 1318 yılında ölmediyse. Dönem halkı virüsü çoktan almış olurlardı. Bağışıklıkları olurdu.” Hızla Montoya’nın yanına gitti. “Kivrin kazıya ne zaman geldi? Şövalye lahtinde çalıştı mı?”</p>

  <p>“Bilmem. Ben orada değildim ki. Gilchrist ile toplantım vardı.”</p>

  <p>“Kim bilir? O gün orada başka kim vardı?”</p>

  <p>“Kimse yoktu. Herkes tatil için evine gitmişti.”</p>

  <p>“Kivrin ne iş yapacağını nereden biliyordu?”</p>

  <p>“Gönüllüler giderken, arkalarından geleceklere notlar bırakırlar.”</p>

  <p>“O sabah kim vardı kazıda?”</p>

  <p>Dunworthy, “Badri,” dedi ve karantina koğuşuna koştu.&nbsp;</p>

  <p>Doğruca Badri’nin odasına girdi. Şiş ayaklarını ekranlara dayamış otururken gafil avlanan hemşire, “Steril giysisiz içeri giremezsiniz,” deyip arkasından koştu ama Dunworthy odaya girmişti bile.</p>

  <p>Badri yastığına yaslanmış yatıyordu. Solgun ve bitkindi ama Dunworthy içeri dalınca başını kaldırdı ve konuşmaya çalıştı.</p>

  <p>Dunworthy sordu. “Kivrin şövalyenin mezarında çalıştı mı?”&nbsp;</p>

  <p>“Kivrin mi?” Sesi de duyulmayacak kadar güçsüz çıkıyordu.</p>

  <p>Hemşire kapıyı küt diye açıverdi. “Bay Dunworthy, buraya böyle giremezsiniz …”</p>

  <p>“Pazartesi günü,” dedi Dunworthy. “Ona yapacaklarını anlatan bir not bırakman gerekiyormuş. Ona mezarda çalışmasını mı söyledin?”</p>

  <p>“Bay Dunworthy mikroba maruz kalıyorsunuz…”</p>

  <p>Mary eline lastik eldivenler geçirerek içeri girdi. “Üstünde giysi olmadan buraya girmemelisin, James,” dedi.</p>

  <p>“Ben de söyledim, Dr. Ahrens,” dedi hemşire, “ama içeri dalıverdi. ..”</p>

  <p>“Kazı alanında Kivrin’e mezarda çalışmasını söyleyen bir not bıraktın mı?”</p>

  <p>Badri başını ağır ağır aşağı doğru salladı.</p>

  <p>Dunworthy Mary’ye döndü. “Kız virüse maruz kaldı,” dedi. “Pazar günü. Gitmesinden dört gün önce.”</p>

  <p>Mary fısıltıyla, “Olamaz,” dedi.</p>

  <p>Badri yatakta doğrulmaya çabaladı. “Ne var? Ne oldu? Kivrin nerede?” Bir Dunworthy’ye, bir Mary’ye baktı. “Onu geri aldınız, değil mi? Neler olduğunu anlar anlamaz, çıkardınız, değil mi? Onu çıkarmadınız mı yoksa?”</p>

  <p>Mary de, “Ne oldu?” dedi. “Ne demek istiyorsun?”</p>

  <p>“Onu oradan çıkarmak zorundasınız,” dedi Badri. “Kivrin 1320’de değil, 1348’de.”</p>
</body>
</html>