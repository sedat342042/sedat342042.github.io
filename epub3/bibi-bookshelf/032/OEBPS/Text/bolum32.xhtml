<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>32</h2>

  <p class="girintisiz">Süper, Kivrin’i kurtarabileceği fikri için belki de en doğru sözcük diye düşündü. Colin onu odasına götürdüğünde adım atacak hali kalmamıştı ve ateşi gene yükselmişti. Colin onu yatağına yatırıp, “Dinlen sen,” dedi. “Gidip Kivrin’i kurtaracaksan bir daha hastalanmak olmaz.”</p>

  <p>“Badri’yi görmem gerek,” dedi. “Bir de Finch’i.”</p>

  <p>Colin, “Ben her şeyi hallederim,” dedi ve dışarı fırladı.</p>

  <p>Badri ile kendisinin taburcu işlemlerinin halledilmesi gerekiyordu, bir de Kivrin’in hasta olması ihtimaline karşı tıbbi destek ekibi. Veba aşısı yaptırması da gerekecekti. Acaba etkisini göstermesi ne kadar sürerdi? Mary Kivrin’in veba aşısını kayıt cihazının yerleştirilmesi için hastanede olduğu sırada yapmıştı, yani inişten iki hafta önce, ama bağışıklık kazanması belki de o kadar uzun sürmezdi.</p>

  <p>Hemşire ateşini ölçmeye geldi. Bileğindeki ateş ölçere bakarak, “Nöbetim bitmek üzere,” dedi.</p>

  <p>“Ne zaman taburcu olabilirim?”</p>

  <p>“Taburcu mu?” Kız şaşırmış gibiydi. “Kendinizi daha iyi hissediyorsunuz galiba.”</p>

  <p>“Evet,” dedi Dunworthy. “Ne zaman?”</p>

  <p>Hemşire kaşlarını çattı. “Birazcık yürüyecek güçte olduğunu hissetmekle eve gitmeye hazır olmak arasında epey fark vardır,” dedi. Serumu ayarladı. “Aşırıya kaçmasanız iyi olur.”</p>

  <p>Hemşire dışarı çıktıktan birkaç dakika sonra Colin yanında Finch ve elinde Ortaçağ kitabıyla geri geldi. “Belki kıyafetler ve diğer şeyler için lazım olur diye düşündüm.” Kitabı Dunworthy’nin bacaklarının üstüne attı. “Ben gidip Badri’yi getireyim.” Koşarak çıktı.</p>

  <p>“Çok daha iyi görünüyorsunuz, efendim. Çok sevindim. Ama size Balliol’de çok ihtiyacımız var. Mesele gene Bayan Gaddson. Balliol’ün William’ın sağlığını bozduğunu iddia ediyor. Salgın sırasında zorlanması ve Petrarca okumasının direncini kırdığını söylüyor. Gidip dekana şikayet etmekle tehdit ediyor bizi.”&nbsp;</p>

  <p>“Buyursun gitsin. Basingame İskoçya’da bir yerde,” dedi Dunworthy. “Hıyarcıklı vebaya maruz kalmadan ne kadar önce aşı yaptırmak gerekiyormuş, öğren. Laboratuvarın da iniş için hazırlanmasını istiyorum.”</p>

  <p>“Şimdilik depo olarak kullanıyoruz,” dedi Finch. “Londra’dan birkaç parti malzeme geldi, ama özel olarak belirtmeme rağmen hiçbirinden tuvalet kâğıdı çıkmadı. ..”</p>

  <p>Dunworthy, “Malzemeleri kantine taşı,” dedi. “Ağın en kısa zamanda hazır olmasını istiyorum.”</p>

  <p>Colin kapıyı dirseğiyle itti, öbür kolu ve bacağıyla açık tutup Badri’nin tekerlekli sandalyesini içeri soktu. Nefes nefese, “Onu koğuş hemşiresinin yanından gizlice geçirmek zorunda kaldım,” dedi. Sandalyeyi yatağın yanına yürüttü.</p>

  <p>Dunworthy, “Bir de …” dedi ve Badri’ye bakıp sustu. Düşündüğü şey imkânsızdı. Badri ağı çalıştıracak durumda değildi. Koğuştan buraya kadar getirilmek bile onu bitkin düşürmüştü ve şimdi de kuşağının yerine bornozunun cebiyle oynuyordu.</p>

  <p>“İki RTN, bir ışık ölçer ve bir ağ geçidine ihtiyacımız var,” dedi Badri. Sesi de bitkindi, ama o çaresizlik tonu kaybolmuştu. “Ayrıca iki iniş için de yetki almalıyız.”</p>

  <p>Dunworthy, “Ya Brasenose’daki protestocular ne olacak?” diye sordu. “İnişi engellemeye çalışırlar mı?”</p>

  <p>Colin, “Hayır,” dedi. “Şimdi National Trust merkezinin önündeler. Kazı alanını kapattırmaya uğraşıyorlar.”</p>

  <p>Dunworthy, güzel, diye düşündü. Montoya da kilise mezarlığını protestoculara karşı savunmaya çalışmakla fazlasıyla meşgul olacaktı. Kivrin’in kayıt cihazını arayamayacak kadar meşgul. Badri’ye “Başka neye ihtiyacın var?” diye sordu.</p>

  <p>“Ayrı bir hafızayla yedeklemeye.” Cebinden çıkardığı kâğıda baktı. “Parametre kontollerini yapmak için uzaktan bağlantıya.”&nbsp;</p>

  <p>Listeyi Dunworthy’ye verdi, o da Finch’e uzattı. Dunworthy, “Kivrin için tıbbi destek de gerekiyor. Bir de bu odaya telefon bağlanmasını istiyorum.”</p>

  <p>Finch kaşlarını çatarak listeye baktı.</p>

  <p>Finch itiraz etmeden önce, “Sakın bana yok deme,” dedi. “Dilen, ödünç al, çal.” Badri’ye döndü. “Başka bir şey?”</p>

  <p>“Taburcu olmam lazım,” dedi Badri, “ama sanırım en büyük engel bu.”</p>

  <p>“Haklı,” dedi Colin. “Hemşire onu asla bırakmaz. Buraya bile gizlice getirmek zorunda kaldım.”</p>

  <p>“Doktorun kim?”</p>

  <p>“Dr. Gates,” dedi Badri, “ama…”</p>

  <p>Dunworthy sözünü kesti: “Durumu izah ederiz, acil bir durum olduğunu anlatınz.”</p>

  <p>Badri başını iki yana salladı. “Ona durumu asla söylememeliyiz. Siz hastayken ağı açmak için beni taburcu etmesini istedim. Yeterince iyileşmediğimi düşünmesine rağmen izin verdi, ama ben tekrar hastalanınca….”</p>

  <p>Dunworthy endişeyle yüzüne baktı. “Ağı çalıştırabileceğinden emin misin? Salgın artık kontrol altında, Andrews’u getirtebilirim.”</p>

  <p>“Zaman yok,” dedi Badri. “Hem bu benim suçumdu. Ağı çalıştırmak istiyorum. Belki Bay Finch başka bir doktor bulabilir.”</p>

  <p>Dunworthy, “Evet,” dedi. “Söyle benim doktoruma, onunla konuşmak istiyorum.” Colin’in kitabına uzandı.</p>

  <p>“Bir kostüme ihtiyacım olacak.” Sayfaları karıştırıp Ortaçağ giysilerini gösteren resimler aradı. “Yapışkan şerit, fermuar, düğme olmayacak.” Boccaccio’nun bir resmini bulup Finch’e gösterdi. “Yirminci Yüzyıl’ın elinde bir şey yoktur. Tiyatro Derneği’ni ara, bak bakalım ellerinde bir şey var mı?”</p>

  <p>“Elimden geleni yaparım, efendim.” Finch kaşlarını çatarak resme baktı.</p>

  <p>Kapı çat diye açıldı ve hemşire üniformasını hışırdatarak hışımla içeri girdi. Hiç kuşkusuz İkinci Falkland Savaşı’nda kayıplara yol açan bir ses tonuyla, “Bay Dunworthy, bu ne büyük sorumsuzluk,” dedi. “Kendi sağlığınızı düşünmüyorsanız, hiç olmazsa başka hastalarınkini tehlikeye atmayın.” Gözleri Finch’e takıldı. “Bundan sonra Bay Dunworthy ziyaretçi kabul etmeyecek.”</p>

  <p>Kötü kötü Colin’e bakıp, tekerlekli sandalyenin kollarını elinden çekip aldı. “Aklınızdan ne geçiyordu, Bay Çadhuri?” Sandalyeyi öyle sertçe çevirdi ki Badri’nin başı arkaya savruldu.“Hastalığınız bir kere nüksetti. Tekrarlanmasına göz yummaya hiç niyetim yok.” Badri’yi iterek odadan çıkardı.</p>

  <p>Colin, “Söyledim size, onu buradan asla çıkaramayız,” dedi.</p>

  <p>Hemşire kapıyı tekrar açtı. Colin’e bakarak, “Ziyaretçi yok,” dedi.</p>

  <p>Çocuk fısıltıyla, “Sonra gene gelirim,” deyip kadının yanından koşarak dışarı çıktı.</p>

  <p>Hemşire yaşlı gözleriyle özür diler gibi baktı. “Çocuğa bir şey yapacağımdan değil,” dedi.</p>

  <p>Ama anlaşılan yapacağı şeyler vardı ki Colin kadının nöbeti bitinceye kadar ortalarda görünmedi. Sonra Badri’ye uzaktan bağlantı cihazını getirip Dunworthy’ye de veba aşısı hakkında rapor verdi. Finch sağlık kurulunu aramıştı. Aşıların tam bağışıklık sağlaması iki hafta alıyordu, yedi günde kısmen koruyordu. “Bay Finch kolera ve tifo aşısı da olmanın gerekip gerekmediğini soruyor.”</p>

  <p>“Zaman yok,” dedi Dunworthy. Veba aşısı için de zaman yoktu. Kivrin üç haftadır oradaydı ve her geçen gün hayatta kalma şansını azaltıyordu. Ve Dunworthy henüz taburcu olmanın bir yolunu bulamamıştı.</p>

  <p>Colin gider gitmez, William’ın hemşiresine telefon edip kıza doktoruyla görüşmek istediğini söyledi. “Taburcu olmaya hazırım,” dedi.</p>

  <p>Kız güldü.</p>

  <p>“Tamamen iyileştim,” dedi. “Bu sabah koridorda on tur attım.”</p>

  <p>Kız başını iki yana salladı. “Bu virüste nüksetme oranı çok yüksek,” dedi. Bu riske giremem.” Gülümsedi. “Gitmeyi bu kadar çok arzuladığınız yer neresi? Her neyse, siz olmadan bir hafta daha dayanabilir herhalde.”</p>

  <p>Dunworthy; “Dönem başlıyor da okulda,” dedi ve gerçekten de başlamak üzere olduğunu fark etti. “Lütfen doktoruma onunla görüşmek istediğimi söyle.”</p>

  <p>“Dr. Warden da benim söylediklerimi tekrarlayacaktır,” dedi ama mesajını iletmiş olmalıydı ki doktor öğleden sonra sallanarak odasına girdi.</p>

  <p>Doktorun salgın sebebiyle yaş haddinden ayrıldığı emeklilik hayatından çalışma hayatına geri döndüğü belli oluyordu. Büyük salgın sırasındaki tıbbi koşullar hakkında anlamsız ve uzun bir hikâye anlattıktan sonra çatlak sesiyle, “Benim zamanımda hastaları tamamen iyileşinceye kadar hastanede tutardık” dedi.</p>

  <p>Dunworthy onunla tartışmaya kalkışmadı. Hemşireyle birlikte Yüzyıl Savaşları’ndan kalma anılar paylaşarak yaşlı adımlarla koridorda uzaklaşıncaya kadar bekledikten sonra, serum askısını alıp Finch’ten ilerleme raporu almak için acil servisin yanındaki telefon kulübesine gitti.</p>

  <p>Finch, “Hemşire odanızda telefona izin vermiyor,” dedi. “ama veba hakkında iyi haberlerim var. Gamma globulinle birlikte streptomisin enjeksiyonları ve t-hücresi takviyesi geçici bir bağışıklık sağlıyor. Mikroba maruz kalınmasından on iki saat önce başlanabiliyor.”</p>

  <p>“Güzel, bana ilaçları verecek ve beni taburcu edecek bir doktor ayarla. Genç olsun. Colin’i de yanıma gönder. Ağ hazır mı?”</p>

  <p>“Neredeyse, efendim. Gerekli iniş ve geri getirme izinlerini aldım. Uzaktan bağlantı cihazı da buldum, şimdi gidip alacağım.”</p>

  <p>Dunworthy telefonu kapayıp odasına döndü. Hemşireye yalan söylememişti. Her geçen saniye kendini daha kuvvetli hissediyordu ama odasına döndüğünde göğüs kafesinin alt tarafında bir sıkıntı vardı. Bayan Gaddson gelmiş, hevesle İncil’in sayfalarını karıştırıyor, kıranlar, sıtmalar ve ıstıraplar arıyordu.</p>

  <p>“Bana Luka 11. bölüm, 9. ayeti okuyun,” dedi Dunworthy.</p>

  <p>Kadın istediği yeri buldu. ‘“Size diyorum ki dileyin, size verilecektir.” Şüpheyle kızgın kızgın Dunworthy’ye baktı. “‘Arayın bulacaksınız; kapıyı çalın, size açılacaktır.”’</p>

  <p>Ziyaret saatinin bitimine yakın elinde mezurayla Bayan Taylor geldi. “Colin ölçülerinizi almamı istedi,” dedi. “Kocakarı, çocuğu içeri sokmuyor.” Belinin ölçüsünü aldı. “Ona Bayan Piantini’yi ziyarete geldiğimi söyledim. Kolunuzu uzatın.” Kolunun ölçüsünü aldı. “Şimdi çok daha iyi. Ayın on beşinde bizimle birlikte Rimbaud bile çalabilir. Bu performansı Holy Re-Formed için yapacağız biliyorsunuz, ama sağlık kurulu kiliselerine el koyduğu için Bay Finch büyük nezaket göstererek Balliol’ün şapelini kullanmamıza izin verdi. Kaç numara ayakkabı giyiyorsunuz?”</p>

  <p>Ölçüleri not etti, Colin’in ertesi gün geleceğini merak etmemesini, ağın neredeyse hazır olduğunu söyledi. Odadan çıkıp muhtemelen Bayan Piantini’yi ziyarete gitti ve birkaç dakika sonra Badri’den getirdiği mesajla geri döndü.</p>

  <p>“Bay Dunworthy, yirmi dört parametre kontolü yaptım,” yazmıştı. “Yirmi dördü de asgari kayma gösteriyor. On biri bir saatten az, beşi beş dakikadan az kayma gösteriyor. Ne olduğunu anlamak için ıraksama ve DAR kontrollerini yapıyorum.”</p>

  <p>Dunworthy kendi kendine, ben ne olduğunu biliyorum, dedi. Bu Kara Ölüm. Kaymanın işlevi, tarihi etkileyebilecek etkileşimleri önlemekti. Beş dakikalık kayma anakronizm ile süremin gerçekleşmesini engellemek zorunda kalacağı kritik karşılaşmalar olmadığı anlamına geliyordu. İnişin insansız bir alanda gerçekleşeceği anlamına geliyordu. Vebanın oraya ulaşmış olduğu anlamına geliyordu. Ve herkesin öldüğü anlamına.</p>

  <p>Colin sabah gelmeyince, Dunworthy öğle vakti tekrar telefon kulübesine gidip Finch’i aradı. “Yeni hasta almak isteyen bir doktor bulamadım,” dedi Finch. “Karantina dahilindeki bütün doktorları ve sağlık teknisyenlerini tek tek aradım. Çoğu gripten yatıyor. Birkaçı da…”</p>

  <p>Durdu, ama Dunworthy ne diyeceğini anladı. Mutlaka yardımı dokunacak, aşıları yapacak Badri’yi taburcu edecek kişi de dahil olmak üzere ölmüştü.</p>

  <p>Colin, “Teyzem pes etmezdi,” demişti. Mary, hemşireye, Bayan Gaddson’a ve kaburgasının altındaki ağrıya rağmen vazgeçmezdi, diye düşündü. Burada olsaydı, elinden ne gelirse yapardı.</p>

  <p>Odasına döndü. Hemşire kapısına “Kesinlikle Ziyaretçi Alınmamaktadır” yazan bir kâğıt yapıştırmıştı, ama kadın masasında da, Dunworthy’nin odasında da yoktu. Ama Colin içerideydi, elinde de kocaman ıslak bir paket vardı.</p>

  <p>Sırıtarak, “Hemşire koğuşta,” dedi. “Bayan Piantini gayet inandırıcı şekilde bayıldı. Görmeliydin. Bu işte çok başarılı.” Paketin sicimiyle oynadı. “Diğer hemşire de nöbete geldi ama onun için de endişelenmene gerek yok. William Gaddson’la birlikte malzeme odasında.” Paketi açtı. İçi giysi doluydu: Ortaçağ ile uzaktan yakından alakası olmayan uzun siyah kolsuz bir ceket, siyah pantolon ve siyah kadın taytı.”</p>

  <p>“Nereden buldun bunları? Hamlet prodüksiyonundan mı?”</p>

  <p>Colin, “<i>III. Richard</i>’dan,” dedi. “Kehle Koleji geçen dönem oynamış.”</p>

  <p>Dunworthy giysileri karıştırdı. “Pelerin var mı? Finch’e söyle, bir pelerin ayarlasın. Her şeyi örtecek uzun bir pelerin.”</p>

  <p>Colin dalgın dalgın, “Söylerim,” dedi. Elini yeşil ceketinin bandına götürdü. Bant fırlayıp açıldı, Colin ceketi omuzlarına attı. “Ee? Ne düşünüyorsun?”</p>

  <p>Finch’ten çok daha iyi bir iş çıkarmıştı. Çizmeler yanlıştı, bahçıvanların giydikleri lastik çizmelere benziyordu, ama kahverengi çuvalbezinden yapılmış gömlek ve şekilsiz boz renkli pantolon tıpkı kitaptaki köylü resmindekine benziyordu.</p>

  <p>“Pantolonun şeridi var,” dedi, “ama resimden kopyaladığım gömleğin altından belli olmuyor. Ben refakatçin olacağım.”</p>

  <p>Bunu beklemeliydi. “Colin,” dedi, “benimle gelemezsin.”&nbsp;</p>

  <p>“Neden? Onu bulmana yardım edebilirim. Bir şeyler bulmakta üstüme yoktur.”</p>

  <p>“Mümkün değil. Bu…”</p>

  <p>“Ah, şimdi bana Ortaçağ’ın ne kadar tehlikeli olduğunu anlatmaya başlayacaksın, değil mi? Eh, burası da oldukça tehlikeli, bak Teyzem Mary’ye ne oldu? Ortaçağ’da olsa, herhalde daha güvende olurdu. Bir sürü tehlikeli şey yapıp duruyorum. İnsanlara ilaç götürüyorum, koğuşlara afişler asıyorum. Sen hasta yatarken, bilmediğin daha ne çok …”</p>

  <p>“Colin…”</p>

  <p>“Tek başına gidemeyecek kadar yaşlısın. Teyzem Mary seninle ilgilenmemi istedi. Ya tekrar hastalanırsan?”</p>

  <p>“Colin…”</p>

  <p>“Annem gitmeme aldırmaz.”</p>

  <p>“Ama ben aldırırım. Seni yanımda götüremem.”</p>

  <p>Çocuk acı acı, “Demek burada oturup beklemem gerekiyor,” dedi. “Kimse bana bir şey anlatmayacak, öldün mü yoksa kaldın mı bilemeyeceğim.” Ceketini aldı. “Haksızlık bu.”</p>

  <p>“Biliyorum.”</p>

  <p>“Hiç olmazsa laboratuvara geleyim.”</p>

  <p>“Olur.”</p>

  <p>“Ben hâlâ beni götürmen gerektiğini düşünüyorum,” dedi. Pantolonu katlamaya başladı. “Kostümünü burada bırakayım mı?”</p>

  <p>“Bırakmasan daha iyi olur. Hemşire el koyabilir.”</p>

  <p>“Nedir bunlar, Bay Dunworthy?” dedi Bayan Gaddson.</p>

  <p>İkisi de yerlerinden sıçradılar. Kadın elinde İncil’iyle odaya girdi.</p>

  <p>“Colin karantinada alıkonanlar için giysi topluyor da.” Çocuğun giysileri toplayıp çıkın yapmasına yardım etti.</p>

  <p>Bayan Gaddson, “Giysilerin elden ele dolaşması enfeksiyonun yayılması için birebir,” dedi.</p>

  <p>Colin çıkını kucakladığı gibi dışarı fırladı.</p>

  <p>“Bu çocuğu buraya sokarak sağlığını tehlikeye atıyorsunuz. Dün akşam yanıma gelip hastaneden birlikte yürüyerek dönmemizi teklif etti. Dedim ki, ‘Benim için sağlığını tehlikeye atmana izin vermem!”’</p>

  <p>Yatağın yanına oturup İncil’i açtı. “O çocuğun yanınıza girmesine izin vermeleri, büyük bir ihmalkarlık. Ama okulu idare ediş yöntemlerinizi gördükten sonra fazla şey beklememeliyim. Sizin yokluğunuzda Bay Finch tam bir zorba haline geldi. Fazladan bir rulo tuvalet kâğıdı istedim diye dün gece neredeyse boğazıma sarılacaktı. .. ”</p>

  <p>Dunworthy, “William’ı görmek istiyorum,” dedi.</p>

  <p>Kadın tükürük saçarak, “Burada mı?” diye bağırdı. “Hastanede!” İncil’i çat diye kapadı. “Asla izin vermem. Hâlâ bulaşıcı vakalar var, benim Willy’ciğim…”</p>

  <p>Dunworthy içinden, şu anda malzeme odasında hemşire kızla birlikte, diye geçirdi. “Söyleyin ona, hemen görüşmek istiyorum.”</p>

  <p>İncil’i Mısır’ın üstüne felaketler getiren Musa gibi Dunworthy’ye doğru savurdu. “Öğrencilerinizin sağlığına gösterdiğiniz katı yürekli kayıtsızlığı tarih fakültesi dekanlığına şikayet edeceğim,” dedi ve hışımla odadan çıktı.</p>

  <p>Kadının koridorda yüksek sesle birine söylendiğini duyuyordu, herhalde konuştuğu hemşire kız olacaktı ki, William az sonra saçlarını düzelterek içeri girdi.</p>

  <p>“Streptomisin ve gamına globulin enjeksiyonu yaptırmam gerekiyor,” dedi. “Ayrıca Badri Çadhuri ile hastaneden taburcu olmak istiyoruz.</p>

  <p>William başını öne doğru salladı. “Biliyorum. Colin bir tarihçiyi geri getirmeye çalıştığınızı söyledi.” Düşünceli bir hali vardı. “Şu hemşireyi tanıyorum… ”</p>

  <p>“Hemşire doktorun izni olmadan ilaç veremez, taburcu işlemleri için de doktor yetkisi lazım.”</p>

  <p>“Kayıt bölümünden bir kız tanıyorum. Ne zamana istiyorsunuz?”</p>

  <p>“En kısa zamanda.”</p>

  <p>“Hemen hallederim.İki üç gün alabilir.” Tam dışarı çıkacakken durdu. “Kivrin’le bir kez karşılaşmıştım. Balliol’e sizi görmeye gelmişti. Çok hoş kız, değil mi?”</p>

  <p>Dunworthy, Kivrin’i bu oğlana karşı uyarmayı unutmamalıyım, diye düşündü ve her şeye rağmen onu kurtarabileceğine inanmaya başladığını fark etti. Dayan, dedi içinden. Geliyorum. İki, bilemedin üç gün sonra.</p>

  <p>Öğleden sonrayı koridorda aşağı yukarı yürüyüp güç kazanmakla geçirdi. Badri’nin yattığı koğuştaki bütün kapılara ‘Ziyaretçi Giremez’ yazıları asılmıştı. Dunworthy kapılara ne zaman yaklaşsa, yaşlı hemşirenin sulu mavi gözlerini ensesinde hissediyordu.</p>

  <p>Colin nefes nefese ve sırılsıklam gelip, Dunworthy’ye bir çift çizme getirdi. “Kadının her yerde gözcüleri var,” dedi. “Bay Finch ağın hazır olduğunu söylememi istedi, ama tıbbi destek verecek hiç kimse bulamamış.”</p>

  <p>“Söyle William’a ayarlasın. Taburcu işlemleri ve antibiyotik enjeksiyonlarını o ayarlıyor.”</p>

  <p>“Biliyorum. Ondan Badri’ye bir mesaj ileteceğim. Hemen dönerim.”</p>

  <p>Ama dönmedi. William da gelmedi. Dunworthy Balliol’ü aramak için telefon kulübesine giderken yarı yolda hemşireye yakalandı ve odasına geri götürüldü. Ya hemşirenin sıkı tedbirlerine Bayan Gaddson da dahil olmuştu, ya da Bayan Gaddson William yüzünden hâlâ ona kızgındı. Akşama kadar odasına gelmedi.</p>

  <p>Çay saatinden hemen sonra daha önce görmediği güzel bir hemşire, elinde enjektörle içeri girdi. “Hemşireniz bir acil vakaya çağrıldı,” dedi.</p>

  <p>Dunworthy enjektörü işaret edip sordu. “Nedir o?”</p>

  <p>Kız boş eliyle konsolun birkaç tuşuna bastı. Ekrana bakıp birkaç şey daha girdikten sonra iğneyi yapmak için yanına geldi. “Streptomisin,” dedi.</p>

  <p>Kız gayet rahattı, gizli bir iş yapıyor gibi değildi, demek William bir şekilde doktor izni işini halletmişti. Büyük enjektörü kateterine taktı, gülümsedi ve odadan çıktı. Konsolu açık bırakmıştı. Dunworthy yataktan kalkıp ekrana baktı.</p>

  <p>Tıpkı Badri’ninkine benziyordu ve anlaşılmazdı. Son girdide “ICU 15802691 14-1-55 1805 150/RPT 1800CRS IMSTMC 4MUq6h NHS40-211-7 M AHRENS,” yazıyordu.</p>

  <p>Yatağa oturup kaldı. Ah, Mary.</p>

  <p>William kayıt bölümündeki arkadaşının sayesinde Mary’nin giriş şifresini ele geçirmiş ve bilgisayara girmiş olmalıydı. Kayıtlar büyük olasılıkla salgının kırtasiye işlerinde yarattığı sıkışıklık yüzünden oldukça geriden geliyordu. Yanlışlığı bir gün yakalarlardı ama becerikli William hiç kuşkusuz silinmesi meselesini de hallederdi.</p>

  <p>Ekranı kaydırdı, 08.01.55 tarihine, yani öldüğü güne kadar Mary’nin girdileri vardı. Gücü tükeninceye kadar onunla ilgilenmiş olmalıydı. Kalbinin duruvermesine şaşmamalıydı.</p>

  <p>Yaşlı hemşirenin enjeksiyonu görmemesi için ekranı kapayıp yatağa girdi. Acaba William taburcu işlemleri için de Mary’nin ismini mi kullanmayı düşünüyordu? Öyle olmasını umdu. Sağ olsaydı, mutlaka yardım etmek isterdi.</p>

  <p>Akşam kimse gelmedi. Hemşire ayaklarını sürüyerek gelip bileğindeki göstergeden ateşini kontrol etti ve sekizde yeni ateş ölçer yutturmak için tekrar geldi. Ateşini konsola girerken bir şey fark etmedi. Saat onda gene genç ve güzel başka bir hemşire gelip streptomisin enjeksiyonunu yaptı ve bir gamına globulin verdi.</p>

  <p>Dunworthy uyuyabileceğini sanmıyordu, ama uyudu. Rüyasında Mısır’ı ve Krallar Vadisi’ni gördü.</p>

  <p>“Bay Dunworthy.” Colin fısıldıyordu. “Uyan.” Yüzüne el fenerinin ışığı vurdu.</p>

  <p>Gözlerini ışıkta kırpıştırdı. “Ne oluyor?” El yordamıyla gözlüğünü bulup taktı. “Ne oldu?”</p>

  <p>“Benim Colin,” diye fısıldadı. Feneri kendi yüzüne çevirdi. Nedense üzerine büyük beyaz bir doktor önlüğü giymişti. Yüzü aşağıdan tuttuğu fenerin ışığında gergin ve tekinsiz görünüyordu.</p>

  <p>“Bir şey mi oldu?”</p>

  <p>“Hiçbir şey olmadı,” diye fısıldadı Colin. “Taburcu oluyorsun.”</p>

  <p>Dunworthy hâlâ bir şey göremiyordu. Fısıltıyla sordu. “Saat kaç?”</p>

  <p>“Dört.” Dunworthy’nin terliklerini ona doğru itip feneri dolaba çevirdi. “Acele et.” Sabahlığını askıdan alıp verdi. “Her an gelebilir.”</p>

  <p>Dunworthy uyku sersemliğinden kurtulmaya çabalar, güçbela terlikleriyle sabahlığını giyerken neden sabahın köründe taburcu ettiklerini düşündü. Hemşire neredeydi?</p>

  <p>Colin kapıya gidip gizlice dışarı göz attı. Feneri kapadı, üstüne çok büyük gelen önlüğün cebine koydu ve kapıyı sessizce kapadı. Çok uzun gelen bir saniye sonra tekrar açıp dışarı baktı. “Temiz,” dedi. “William hemşireyi malzeme odasına götürdü.”</p>

  <p>“Kimi, ihtiyar hemşireyi mi?” Dunworthy hâlâ kendine gelememişti. “Neden hâlâ nöbette?”</p>

  <p>“Onu değil, genç olanını. Biz gidene kadar kızı oyalayacak.”</p>

  <p>“Ya Bayan Gaddson?” Colin mahcup göründü. “Bay Latimer’e okuyor,” dedi savunmaya geçmiş gibi. “Bir şeyler yapmak zorundaydım. Hem Bay Latimer onu duyamaz.” Odanın kapısını açtı. Dışarıda tekerlekli bir sandalye duruyordu. Colin sandalyenin kollarını tuttu.</p>

  <p>“Yürüyebilirim,” dedi Dunworthy.</p>

  <p>Colin fısıltıyla, “Zaman yok,” dedi. “Biri bizi görecek olursa, seni, görüntüleme bölümüne götürdüğümü söyleyeceğim.”</p>

  <p>Dunworthy oturdu ve Colin’in itmesine izin verdi. Koridorda ilerleyip malzeme odasıyla Latimer’in odasının önünden geçtiler. Kapıdan Bayan Gaddson’ın sesini az da olsa duydu. Mısır’dan Çıkış bölümünden okuyordu.</p>

  <p>Colin parmaklarının ucuna basarak Dunworthy’yi koridorun sonuna kadar götürdükten sonra, görüntülemeye götürülen bir hasta için imkânsız bir hızla başka bir koridora soktu, başka bir köşeyi döndürdü ve daha önce “Dünyanın Sonu Yakın” yazan levhanın asılı durduğu yan kapıdan dışarı çıkardı.</p>

  <p>Hastanenin yan sokağı zifiri karanlıktı ve şakır şakır yağmur yağıyordu. Sokağın ucuna park edilmiş duran ambulansı güçlükle seçebildi. Colin ambulansın arka kapısına yumruğuyla vurunca ambulans görevlisi aşağı atladı. Bu Badri’yi hastaneye götüren ve Brasenose’daki gösteriye katılan sağlık teknisyeniydi. Yüzü kızararak sordu. “Binebilecek misiniz?”</p>

  <p>Dunworthy evet der gibi başını sallayıp ayağa kalktı.</p>

  <p>Kadın Colin’e “Kapıyı çek,” dedikten sonra ön tarafa doğru gitti.</p>

  <p>Dunworthy arkasından bakarken, “Sakın bana onun da William’ın arkadaşı olduğunu söyleme,” dedi.</p>

  <p>“Tabii ki öyle. Bana Bayan Gaddson’ın nasıl bir kaynana olacağını sordu.” Dunworthy’nin ambulansa çıkmasına yardım etti.</p>

  <p>Dunworthy gözlüğündeki yağmur damlalarını sildi. “Badri nerede?”</p>

  <p>Colin kapıyı çekip kapattı. “Balliol’de. Ağı kursun diye önce onu götürdük.”</p>

  <p>Endişeyle arka pencereden dışarı baktı. “Biz gitmeden hemşire alarma basmasa bari.”</p>

  <p>Dunworthy, “Ben olsam bunun için korkmazdım,” dedi. William’ın kadınlar üstündeki gücünü hafife almıştı. İhtiyar hemşire herhalde şimdi malzeme odasında William’ın kucağına oturmuş, bir havluya adlarının baş harflerini işliyordu.</p>

  <p>Colin el fenerini açıp sedyenin üstüne tuttu. “Kostümünü getirdim,” deyip, Dunworthy’ye siyah kolsuz ceketi uzattı.</p>

  <p>Dunworthy sabahlığını çıkarıp ceketi giydi. Ambulans hareket edince neredeyse yere yuvarlanıyordu. Yan taraftaki sıranın üstüne oturup pantolonu bacağına geçirdi.</p>

  <p>William’ın teknisyen arkadaşı sireni açmamıştı, ama ambulansı öyle hızlı sürüyordu ki açsa daha iyi olurdu. Dunworthy bir eliyle askıya tutunup diğer eliyle pantolonu çekti. Çizmelere uzanan Colin neredeyse başının üzerinden geçti.</p>

  <p>“Sana bir pelerin bulduk,” dedi. “Bay Finch Klasik Tiyatro Derneği’nden ödünç aldı.” Pelerini alıp silkeledi. Viktoria tarzı, kırmızı astarlı siyah pelerini Dunworthy’nin omuzlarına yerleştirdi.</p>

  <p>“Hangi oyunda kullanmışlar bunu? <i>Drakula mı</i>?”</p>

  <p>Ambulans ani bir frenle durdu ve sağlık teknisyeni kapıyı sertçe açtı. Colin aşağı inmesine yardım edip kocaman pelerininin eteklerini tuttu. Avlu kapısından içeri girdiler. Yağmur pıtırtılarla başlarının üstündeki taşlara vuruyordu ve bir tangırtı sesi geliyordu.</p>

  <p>Dunworthy karanlık avluya bakarak sordu. “Nedir bu ses?”</p>

  <p>“Amerikalılar kilise bilmem nesi için prova yapıyorlar. Feci, değil mi?”</p>

  <p>“Bayan Gaddson durmadan çalıştıklarını söylemişti, ama sabahın beşinde de prova yapacaklarını düşünmemiştim.”</p>

  <p>“Konser bu gece.”</p>

  <p>“Bu gece mi?” Dunworthy ayın on beşinde olduklarını anladı. Jülyen takvimine göre on altısı. Epifani Yortusu. Üç Müneccimin Gelişi.</p>

  <p>Finch elinde şemsiyeyle telaşla yanlarına geldi. Şemsiyeyi Dunworthy’nin başına tuttu. “Kusura bakmayın, geciktim,” dedi. “Ama şemsiye bulamadım. Konuklardan kaçının giderken unuttuklarını bilemezsiniz.Özellikle de Amerikalılar…”</p>

  <p>Avluyu geçmeye başladılar. “Her şey hazır mı?”</p>

  <p>Finch şemsiyeyi Dunworthy’nin başında tutmaya çabalarken, “Tıbbi destek henüz gelmedi,” dedi. “Ama William Gaddson az önce arayıp her şeyin ayarlandığını, hemşirenin biraz sonra burada olacağını bildirdi.”</p>

  <p>Bu işe yaşlı hemşirenin gönüllü olduğunu duysa hiç şaşırmazdı. “Umanın William bundan sonra bir suçlu hayatı sürmeye karar vermez,” dedi.</p>

  <p>“Ah hiç sanmam, efendim. Annesi asla izin vermez.” Yetişmek için koşar adım yürüyordu. “Bay Çadhuri ön koordinatları giriyor. Bayan Montoya da burada.”</p>

  <p>Dunworthy durdu. “Montoya mı? Neden?”</p>

  <p>“Bilmiyorum efendim. Size bir haberi varmış.”</p>

  <p>Şimdi olmaz, dedi içinden. Bu kadar yaklaşmışken, olmaz.&nbsp;</p>

  <p>Laboratuvara girdi. Badri konsolun başındaydı, Montoya da sırtında terörist ceketi ve çamurlu kotuyla eğilmiş, ekrana bakıyordu. Badri ona bir şey söyledi. Kadın başını iki yana sallayıp kolundaki saate baktı. Başını kaldırınca Dunworthy’yi gördü ve yüzünde acımaya benzeyen bir ifade belirdi. Elini gömleğinin cebine soktu.</p>

  <p>Dunworthy, hayır olamaz, diye düşündü.</p>

  <p>Montoya ona doğru geldi. “Bunu planladığınızı bilmiyordum,” deyip cebinden katlanmış bir kâğıt çıkardı. “Yardım etmek istiyorum.” Kâğıdı uzattı. “Kivrin’in geçerken çalışmak zorunda kaldığı bilgi bu.”</p>

  <p>Dunworthy elindeki kâğıda baktı. Bir haritaydı bu.</p>

  <p>Montoya siyah bir çizginin üstündeki çarpı işaretini gösterdi. “Burası iniş yeri. Şurası da Skendgate. Kilisesinden tanırsınız. Haç perdesinin üstünde duvar resimleri ve Aziz Anthony heykeli olan bir Norman kilisesidir.” Dunworthy’ye gülümsedi. “Kayıp eşyaların koruyucu azizi. Heykeli dün buldum.”</p>

  <p>Haritadaki diğer işaretleri gösterdi. “Bir ihtimal Kivrin Skendgate’e gitmemişse, en olası köyler, Esthcote, Henefelde ve Shrivendun. Ayırt edeceğiniz özelliklerini kâğıdın arkasına yazdım.”</p>

  <p>Badri ayağa kalkıp yanlarına geldi. Koğuştakinden daha halsiz görünüyordu ve görüntüsüne uygun olarak ihtiyar bir adam gibi yürüyordu. “Ne kadar değişken girersem gireyim, hâlâ hesaplamalarımda asgari kayma görünüyor.” Elini kaburgasının alt tarafına götürdü. “İki saatlik aralıklarla beş dakikalığına açılacak aralıklı geçitler ayarlıyorum. Böylece ağı yirmi dört saate kadar açık tutabileceğiz, şansımız varsa otuz altı saate kadar.”</p>

  <p>Dunworthy Badri’nin bu iki saatlik aralıkların kaçına kadar dayanabileceğini düşündü. Daha şimdiden tükenmiş görünüyordu.</p>

  <p>“Pırıltı ya da nem yoğunlaşması görünce randevu yerine geçin,” dedi Badri.</p>

  <p>Colin, “Ya karanlık olursa?” diye sordu. Beyaz önlüğü çıkarmıştı, şimdi üzerinde refakatçi kostümü vardı.</p>

  <p>“Gene de pırıltıyı görmelisiniz. Hem size sesleneceğiz.” Hafifçe inleyip elini yine yan tarafına götürdü. “Aşınızı yaptırdınız mı?”</p>

  <p>“Evet.”</p>

  <p>“İyi.Öyleyse yalnızca tıbbi desteği bekleyeceğiz.” Sertçe Dunworthy’ye baktı. “Bu işin altından kalkabilecek kadar iyi olduğunuzdan emin misiniz?”</p>

  <p>“Ya sen?” dedi Dunworthy.</p>

  <p>Kapı açıldı, William’ın hemşiresi üstünde yağmurlukla laboratuvara girdi. Dunworthy’yi görünce yanakları kızardı. “William tıbbi desteğe ihtiyacınız olduğunu söyledi. Nereye kurmamı istersiniz?”</p>

  <p>Dunworthy, Kivrin’i William’a karşı uyarmayı unutmamalıyım, diye düşündü. Badri hemşireye yer gösterdi. Colin de kızın yardımına koştu.</p>

  <p>Montoya Dunworthy’yi kalkanların altında tebeşirle çizilmiş dairenin içine götürdü. “Gözlüğünüzü takacak mısınız?”</p>

  <p>“Evet. Kilise mezarlığını kazıp gözlüğümü çıkarabilirsiniz.”</p>

  <p>Montoya, “Orada bulamayacağımdan eminim,” dedi. “Oturmak ya da uzanmak ister misiniz?”</p>

  <p>Kivrin’in elini yüzüne koymuş, yerde çaresizce yatışını hatırladı. “Ayakta dururum,” dedi.</p>

  <p>Colin bir tıbbi malzeme sandığı taşıyarak geri geldi. Konsolun yanına koydu ve ağa doğru geldi. “Yalnız başına gidecek değilsin,” dedi.</p>

  <p>“Yalnız gitmek zorundayım, Colin.”</p>

  <p>“Neden?”</p>

  <p>“Çok tehlikeli. Kara Ölüm sırasında orasının nasıl olduğunu hayal bile edemezsin.”</p>

  <p>“Edebilirim. Kitabı baştan sona tam iki kere okudum, hem…” Sustu. “Kara Ölüm hakkında her şeyi biliyorum. Üstelik o kadar kötüyse, yalnız başına gitmemen gerekir. Sana ayak bağı olmayacağım. Söz.”</p>

  <p>Badri yanlarına geldi. “Hemşirenin geri kalan malzeme için yardıma ihtiyacı var,” dedi.</p>

  <p>Colin, “Geri gelmezsen, başına ne geldiğini asla bilemeyeceğim,” dedi. Arkasını dönüp koşarak çıktı.</p>

  <p>Badri Dunworthy’nin etrafında bir daire çizip ölçümler yaptı. Kaşlarını çatıp dirseğinden tuttu ve tekrar ölçtü. Hemşire elinde bir enjektörle yanına geldi. Dunworthy kolunu sıyırdı.</p>

  <p>Dunworthy’nin kolunu alkollü pamukla silerken, “Bu yaptığınızı onaylamadığımı bilin,” dedi. “İkinizin de şu anda hastanede olması gerekir.” İğneyi yapıp sandığın başına döndü.</p>

  <p>Badri Dunworthy’nin gömleğinin kolunu indirmesini bekledikten sonra kolunu oynatıp ölçüler aldı ve yeniden oynattı. Colin bir görüntüleme ünitesi taşıyarak içeri gidi ve Dunworthy’ye bakmadan tekrar dışarı çıktı.</p>

  <p>Dunworthy gösterge ekranlarının değişmesini izledi. Kapı kapalı olmasına rağmen çan grubunun ahenkli sayılabilecek seslerini duyuyordu. Colin kapıyı açıp ikinci bir malzeme sandığını içeri sokmaya çalışırken çan sesleri bir anda yükseliverdi.</p>

  <p>Colin sandığı hemşirenin hazırlıklarını yaptığı yere sürükledikten sonra, konsola doğru gidip rakamlar akan ekranlara bakan Montoya’nın yanında durdu. Dunworthy içinden, keşke oturarak gitmeyi tercih ederim deseydim, diye düşündü. Sert çizmeler ayaklarını sıkıyordu ve ayakta durmaktan yorulmuştu.</p>

  <p>Badri kulaklığın mikrofonuna bir şey söyledi ve kalkanlar aşağı indi, yere değip hafifçe kıvrıldı. Colin bir şey söyleyince Montoya gözucuyla Dunworthy’ye baktı, kaşlarını çatıp başını öne doğru salladıktan sonra tekrar başını ekranlara çevirdi. Colin ağın yanına geldi.</p>

  <p>“Ne yapıyorsun?” dedi Dunworthy.</p>

  <p>“Şu perdelerden biri takılmış da.” Colin ağın diğer ucuna gidip kıvrılmış yeri çekiştirdi.</p>

  <p>Badri, “Hazır mısınız?” dedi.</p>

  <p>Colin, “Evet,” deyip geri geri kapıya doğru çekildi. “Hayır, durun.” Tekrar kalkanların yanına geldi. “Gözlüğünü çıkarman gerekmiyor mu? Ya biri iniş anında seni görürse?”</p>

  <p>Dunworthy gözlüğünü çıkarıp ceketinin iç cebine soktu.</p>

  <p>Colin, “Geri gelmezsen, peşinden gelirim,” dedikten sonra geri çekildi. “Hazır,” diye seslendi.</p>

  <p>Dunworthy ekranlara baktı. Bulanık bir görüntüden başka bir şey göremedi. Badri’nin omzunun üzerinden eğilmiş duran Montoya da bulanıktı. Kadın saatine baktı. Badri mikrofona bir şey söyledi.</p>

  <p>Dunworthy gözlerini kapadı. Çan grubunun, <i>Sonunda Kurtarıcım Geldiğinde</i> ilahisini çaldıklarını duydu.</p>

  <p>Badri, “Şimdi,” dedi. Bir tuşa bastı ve Colin ok gibi kalkanların altından geçip kendini Dunworthy’nin kollarına attı.</p>
</body>
</html>