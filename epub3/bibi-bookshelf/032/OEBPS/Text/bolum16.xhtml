<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>16</h2>

  <p class="girintisiz">Peder Roche.</p>

  <p>Sert yular Kivrin’in elinde gevşeyiverdi. “Peder Roche mu dedin?”</p>

  <p>“Çan kulesine gittim, ama orada yoktu. Kilisedeydi,” dedi. Agnes. “Kötü adam neden büyükbabamın mezarına saklanmış, Lady Kivrin?”</p>

  <p>Peder Roche. Ama olamazdı. Peder Roche başında dua etmişti. Şakaklarını, avuçlarını ovmuştu.</p>

  <p>“Kötü adam Peder Roche’un canını yakar mı?”</p>

  <p>O adam Peder Roche olamazdı. Peder Roche elini tutmuştu. Korkmamasını söylemişti. Papazın yüzünü gözlerinin önüne getirmeye çalıştı. Adam üzerine eğilip adını sormuştu, ama dumandan adamın yüzünü görememişti ki.</p>

  <p>Son duasını ettirirken, Kivrin haydutu görmüş ve korkmuştu, çünkü adamı içeri almışlardı. Adamdan kaçmaya çalışmıştı. Ama o adam haydut falan değildi. Peder Roche’tu.</p>

  <p>Agnes korkuyla kilisenin kapısına bakarak, “Kötü adam geliyor mu?” diye sordu.</p>

  <p>Şimdi her şey anlaşılıyordu. Açıklıkta üzerine doğru eğilen, onu ata bindiren haydut. Yüksek ateşten hayal gördüğünü zannetmişti, ama gördüğü adam hayal değildi. Gawyn’in onu eve götürmesine yardım etmeye gelen Peder Roche’tu.</p>

  <p>“Kötü adam gelmiyor,” dedi. “Kötü adam yok burada.”</p>

  <p>“Hâlâ kilisede mi saklanıyor?”</p>

  <p>“Hayır. Ben yanılmışım. Kötü adam falan yokmuş.”</p>

  <p>Agnes ikna olmamıştı “Ama bağırdın,” dedi.</p>

  <p>Kivrin kızın olanları büyükannesine nasıl anlatacağını hayal edebiliyordu. “Lady Katherine ile Peder Roche kilisede birlikteydiler, sonra Kivrin bağırdı.” Lady Imeyne bunu da Peder Roche’un sayıp döktüğü günahlarının sonuna eklemekten zevk duyacaktı. Ve tabii Kivrin’in şüpheli hareketlerine de bir yenisi eklenecekti.</p>

  <p>“Bağırdım, biliyorum,” dedi. “Kilisenin içi karanlıktı. Peder Roche aniden yanıma gelince korktum.</p>

  <p>Agnes ondan nasıl korktuğuna bir türlü akıl erdiremiyormuş gibi, “Ama o Peder Roche’tu,” dedi.</p>

  <p>“Saklambaç oynarken, Rosemund aniden üstüne atlayınca sen de bağırmıştın ama.”</p>

  <p>“Bir kere Rosemund çatı katına saklanmış, ben köpeğime bakarken aşağı atladı. Çok korktuğum için bağırdım.İşte böyle.” Agnes insanın kanını donduran bir çığlık attı. “Bir keresinde de salon karanlıktı, Gawyn paravanın akasından çıkıp, ‘Böh!’ dedi, ben de korkudan…”</p>

  <p>“Doğru,” dedi Kivrin, “kilisenin içi de karanlıktı.”</p>

  <p>“Peder Roche da karanlıktan çıkıp ‘Böh!‘mü dedi sana?”</p>

  <p>Kivrin içinden evet, dedi.Üzerime geldi, ben de onu haydut sandım. “Hayır,” dedi. “Bir şey yapmadı.”</p>

  <p>“Peder Roche’la çobanpüskülü toplamaya gidiyor muyuz?”</p>

  <p>Kivrin içinden, adamcağızı korkutup kaçırmadıysam, diye geçirdi. Biz burada durmuş konuşurken, çekip gitmediyse.</p>

  <p>Agnes’i kucaklayıp attan indirdi. “Haydi gel. Gidip onu bulmalıyız.”</p>

  <p>Adam gittiyse ne yapacağını bilemiyordu. Agnes’i eve geri götürüp Lady Imeyne’ye nasıl çığlık attığını anlatamazdı. Peder Roche’a bir açıklama yapmadan da buradan gidemezdi. Neyi açıklayacaktı? Adamı bir haydut, bir ırz düşmanı zannettiğini mi? Ateşliyken gördüğü kâbuslardan biri olduğunu düşündüğünü mü?</p>

  <p>Agnes gönülsüzce, “Kiliseye bir daha girmek zorunda mıyız?” diye sordu.</p>

  <p>“Bir şey olmaz.İçerde Peder Roche’tan başka kimse yok ki.”</p>

  <p>Kivrin’in ikna çabalarına rağmen Agnes tekrar kiliseye girmek istemedi. Kapıyı açınca başını Kivrin’in eteğinin kıvrımlarının arasına saklayıp bacağına yapıştı.</p>

  <p>Kivrin kilisenin içine doğru bakarken, “Bir şey yok,” dedi. Papaz lahdin yanında yoktu. Kapı arkasından kapandı, bacaklarına yapışmış Agnes’la birlikte orada durup gözlerinin karanlığa alışmasını bekledi. “Korkacak bir şey yok.”</p>

  <p>İçinden, o adam haydut değil, dedi. Korkacak bir şey yok. Sana son duanı ettirdi. Elini tuttu. Ama kalbi küt küt atıyordu.</p>

  <p>Agnes başını dizine dayadığı yerden fısıltıyla sordu: “Kötü adam orada mı?”</p>

  <p>“Kötü adam falan yok,” dedi ve o anda onu gördü. Azize Catherine heykelinin önünde duruyordu. Elinde Kivrin’in düşürdüğü mum vardı, eğilip mumu heykelin önüne koydu ve tekrar doğruldu.</p>

  <p>Kivrin belki de karanlıkla yüzüne aşağıdan vuran mumun titrek alevinin bir oyunudur, haydut falan değildir diye düşünmüştü, ama öyleydi. O gece başına bir kukuleta geçirdiği için adamın tıraşlı başını görememişti, ama şimdi tıpkı o gece üzerine eğildiği gibi eğilmişti. Nabzı yeniden hızlandı.</p>

  <p>Agnes başını kaldırıp, “Peder Roche nerede?” diye sordu. “İşte orada,” deyip adama doğru koştu.</p>

  <p>“Hayır. ..” Kivrin kızın arkasından atıldı. “Sakın…”</p>

  <p>Agnes, “Peder Roche!” diye bağırdı. “Peder Roche! Biz de sizi arıyorduk!” Kötü adamı tamamen unutmuştu. “Kiliseye baktık, eve baktık, ama yoktunuz.”</p>

  <p>Öne doğru eğilmiş koşuyordu. Peder döndü, eğildi ve tek bir hareketle Agnes’i kucağına alıverdi.</p>

  <p>Agnes en ufak bir korku belirtisi göstermeden, “Sizi çan kulesinde aradım ama, orada da yoktunuz,” dedi. “Rosemund, gitmiştir dedi.”</p>

  <p>Kivrin son sütunun yanında durup nabzının yavaşlamasını bekledi.</p>

  <p>“Saklanıyor muydunuz?” Bir kolunu büyük bir güvenle adamın boynuna doladı. “Bir keresinde Rosemun samanlıkta saklanıp üstüme atlamıştı. Ben de çığlığı basmıştım.”</p>

  <p>“Beni neden arıyordunuz, Agnes? Hasta mı var?”</p>

  <p>Kızın adını Agnus diye söylemişti ve aksanı iskorbütlü çocuğunkinin aynısıydı. Tercüman adamın söylediklerini biraz takıldıktan sonra çevirdi ve Kivrin hayretle adamı anlayamadığını fark etti. Hasta odasında bütün söylediklerini anlamıştı.</p>

  <p>Benimle Latince konuşmuş olmalı diye düşündü, çünkü adamın sesini tanımıştı. Bu dua eden, korkmamasını söyleyen sesti. Ve artık korkmuyordu. Sesini duyunca kalbinin güm güm atması da kesilmişti.</p>

  <p>“Yok, kimse hasta değil,” dedi Agnes. “Sizinle birlikte salon için sarmaşıkla çobanpüskülü toplamaya gelecektik. Lady Kivrin, Rosemund, Saracen ve ben.”</p>

  <p>Kız “Lady Kivrin” deyince, papaz döndü ve sütunun yanında duran Kivrin’i gördü. Agnes’ı yere bıraktı.</p>

  <p>Kivrin destek almak için ellerini sütuna dayadı. “Bağışlamanızı dilerim, Kutsal Peder,” dedi. “Çığlık atıp sizden kaçtığım için özür dilerim. Karanlıktı, sizi tanımadım…”</p>

  <p>Tercüman hâlâ bir adım geriden geliyordu.</p>

  <p>Agnes, “Hiçbir şey bilmiyor” diye araya girdi. “Kötü adam başına vurmuş, adından başka bir şey hatırlamıyor.”</p>

  <p>Peder Roche, “Bunu duymuştum,” dedi. Hâlâ Kivrin’e bakıyordu. “Aramıza neden geldiğinizi hâlâ hatırlamadığınız doğru mu?”</p>

  <p>Peder adını sorduğu zaman hissettiği o gerçeği söyleme arzusunu yine duydu. Ben tarihçiyim, demek istedi. Buraya sizi gözlemlemeye geldim ve hastalandım. İniş yerinin nerede olduğunu bilmiyorum.</p>

  <p>Agnes, “Kim olduğunu hatırlamıyor,” dedi. “Nasıl konuşacağını da hatırlayamadı. Ona öğretmek zorunda kaldım.”</p>

  <p>Peder, “Kim olduğunuzu hatırlamıyor musunuz?” diye sordu.</p>

  <p>“Hayır.”</p>

  <p>“Buraya gelişinizi de mi?”</p>

  <p>Hiç olmazsa bu soruya dürüst bir cevap verebilirdi. “Hayır,” dedi. “Gawyn’le birlikte beni eve getirmenizin dışında bir şey hatırlamıyorum.”</p>

  <p>Agnes’in bu konuşmadan sıkıldığı belliydi. “Artık hep birlikte çobanpüskülü toplamaya gidebilir miyiz?”</p>

  <p>Peder kızı duymazdan gelmedi. Kivrin’i kutsayacakmış gibi elini uzattı, ama alnına dokunmakla yetindi ve Kivrin lahdin yanında dururken de niyetinin bunu yapmak olduğunu anladı. “Yara falan kalmamış,” dedi.</p>

  <p>“İyileşti.”</p>

  <p>Agnes adamın kolunu çekiştirip, “Gidelim artık,” dedi.</p>

  <p>Peder tekrar alnına dokunacakmış gibi elini kaldırdıktan sonra geri çekti. “Korkmamalısınız,” dedi. “Tanrı sizi aramıza iyi bir amaç için gönderdi.”</p>

  <p>Kivrin içinden, hiç de değil, diye geçirdi. Beni buraya o göndermedi. Ortaçağ bölümü gönderdi. Ama kendini rahatlamış hissetti.</p>

  <p>“Teşekkür ederim,” dedi.</p>

  <p>Agnes bu kez de Kivrin’in kolunu çekti. “Artık gitmek istiyorum.” Peder Roche’a döndü, “Gidip eşeğinizi alın, biz de Rosemund’u getirelim.”</p>

  <p>Küçük kız nefe doğru yürümeye başladı. Kivrin’in de koşmasına engel olmak için peşinden gitmekten başka seçeneği kalmadı. Onlar kapıya varmadan, kapı sertçe açıldı ve Rosemund gözlerini kırpıştırarak içeriye baktı.</p>

  <p>“Yağmur yağıyor. Peder Roche’u buldunuz mu?”</p>

  <p>Agnes sordu. “Blackie’yi ahıra götürdün mü?”</p>

  <p>“Evet. Peder Roche gitmiş mi, çok geç kaldınız öyleyse.”</p>

  <p>“Hayır. Peder burada, biz de onunla birlikte gideceğiz. Peder kilisede, Lady Kivrin…”</p>

  <p>Kivrin kızın olanları sayıp dökmesine engel olmak için, “Eşeğini getirmeye gitti,” dedi.</p>

  <p>Agnes, “Tavan arasından atladığın zaman çok korkmuştum…” diyecek oldu ama Rosemund sert adımlarla atına doğru gitmeye başlamıştı bile.</p>

  <p>Yağmur yağmıyordu, ama havada incecik bir sis perdesi vardı. Kivrin bahçe kapısını basamak olarak kullanarak Agnes’in eyerine yerleşmesine yardım etti. Peder eşeğiyle önlerine düştü, kilisenin önünden geçip ardındaki küçük ağaçlığa doğru çıkan ve arasından geçen yolda ilerlemeye başladılar, karla kaplı çayırın kenarından ilerleyip ormana doğru gittiler.</p>

  <p>Agnes, “Bu ormanda kurtlar var,” dedi. “Gawyn bir tane öldürdü.”</p>

  <p>Kivrin kızın dediğini duymadı bile. O şimdi eşeğinin yanında yürüyen Peder Roche’u izliyor ve onu malikaneye getirdiği geceyi hatırlamaya çalışıyordu. Rosemund Gawyn’in papazla yolda karşılaştığını, adamın yolun geri kalanında Gawyn’in onu taşımasına yardım ettiğini söylemişti, ama bu doğru olamazdı.</p>

  <p>Arabanın tekerleğine yaslanmış otururken Peder Roche üzerine eğilmişti. Ateşin titrek ışığında adamın yüzünü görmüştü. Adam anlamadığı bir şey söylemiş, o da, “Bay Dunworthy’ye söyleyin gelip beni alsın,” demişti.</p>

  <p>Agnes ciddi bir tavırla, “Rosemund bir genç kıza yakışır biçimde ata binmiyor,” dedi.</p>

  <p>Rosemund atını eşeğin epey ilerisine sürmüştü, neredeyse görünmeyecek kadar uzakta, yolun kıvrıldığı yerde durmuş yetişmelerini bekliyordu.</p>

  <p>Kivrin, “Rosemund!” diye seslendi. Rosemund hızla geri geldi, tam eşeğe çarpacakken atının dizginlerini çekti.</p>

  <p>Etraflarında bir daire çizip tekrar öne geçerken, “Daha hızlı gidemez miyiz?” diye sordu. “Yağmur başlamadan işimizi bitiremeyeceğiz.”</p>

  <p>Şimdi sık ağaçların arasında ilerliyorlardı, yol ancak dar bir patika kadardı artık.</p>

  <p>Kivrin ağaçlara bakıp burayı görüp görmediğini hatırlamaya çalıştı. Bir söğütlükten geçmişlerdi, ama o ağaçlar yolun epeyce gerisindeydi ve yanından da kenarları eriyen buzla kaplı bir dere akıyordu.</p>

  <p>Yolun diğer tarafında küçük bir açıklıkta ökseotuyla sarılmış kocaman bir akçaağaç vardı.Ötesindeki bir sıra yabani üvez öyle düzgün aralıklarla çıkmıştı ki, gören biri dikmiş zannederdi. Kivrin bunları da daha önce gördüğünü hatırlamıyordu.</p>

  <p>Onu bu yoldan getirdikleri için bir şeylerin hafızasını tetiklemesini ummuştu, ama hiçbir şey ona tanıdık gelmiyordu. O akşam hava çok karanlıktı, üstelik de çok hastaydı.</p>

  <p>Tek hatırlayabildiği iniş yeriydi, ama bu da malikaneye gidişi gibi bulanık ve gerçekdışıydı. Bir açıklık, bir meşe ağacı ve söğütlerden oluşan bir ağaçlık vardı. Bir de arabanın tekerleğine yaslanmış otururken üzerine eğilen Peder Roche’un yüzü.</p>

  <p>Onu bulduğu zaman Gawyn’in yanında olmalıydı, ya da Gawyn onu iniş yerine geri taşımıştı. Ateşin aydınlığında papazın yüzünü açıkça görmüştü. Sonra da yolun çatallandığı yerde attan düşmüştü.</p>

  <p>Henüz yolu ikiye ayrıldığı bir yerden geçmemişlerdi. Hiç patika da görmemişti, ama köyleri birbirine bağlayan, tarlalara ve Eliwys’in görmeye gittiği hastanın oturduğu kulübeye çıkan patikalar olması gerektiğini biliyordu.</p>

  <p>Alçak bir tepeye tırmandılar, tepenin üstüne varınca Peder Roche peşinden geldiklerinden emin olmak için dönüp arkasına baktı. Kivrin içinden iniş yerini biliyor, dedi. Pederin nerede olduğuna dair bir fikri olmasını ummuştu. Ya Gawyn’in ona yerini tarif ettiğini, ya da hangi yol üstünde olduğunu söylediğini düşünmüştü. Ama buna gerek yoktu. Peder Roche zaten iniş yerini biliyordu. Oradaydı.</p>

  <p>Agnes ile Kivrin de tepeye vardılar, ama Kivrin’in tek görebildiği ağaçlardı, aşağısında da başka ağaçlar. Wychwood Ormanı’nda olmalıydılar, ama oradalarsa eğer iniş yerinin bulunabileceği en az yüz metrekarelik bir alan söz konusuydu. Tek başına asla bulamazdı. Ormanın içinde on metre ötesini zor görüyordu.</p>

  <p>Tepeden aşağı inip ağaçların arasına girince ağaçların sıklığına hayret etti. Ağaçların arasında hiç patika kalmamıştı, boşluklar düşmüş dallar, birbirine dolaşmış çalılar ve karla kaplıydı.</p>

  <p>Hiçbir yeri tanımadığı konusunda yanılıyordu. Ne de olsa bu ormanı biliyordu. Burası Pamuk Prenses’in, Hansel ile Gretel’in ve bütün o masal prenslerinin kaybolduğu ormandı. İçinde kurtlar, ayılar yaşar, hatta cadıların kulübeleri bulunurdu. Bütün o hikâyelerin kaynağı Ortaçağ değil miydi zaten? Şaşılacak bir şey yoktu. Burada kim olsa yolunu kaybederdi.</p>

  <p>Roche durdu, Rosemund’un atı eşkinle yanına gelinceye, diğerleri yetişinceye kadar eşeğinin yanında bekledi. Herkes yanına gelince, hiç beklemeden sık ağaçların arasına daldı ve yoldan görünmeyen daracık bir patikaya çıktı.</p>

  <p>Rosemund Peder Roche ile eşeğini kenara itip yanlarından geçemedi, neredeyse eşeğin arka toynaklarına değerek ilerlerken, Kivrin yine kızın canını neyin sıktığını merak etti. Lady Imeyne, “Sir Bloet’nin güçlü dostları var,” demişti. Kadın Sir Bloet’den müttefik diye bahsetmişti ama acaba gerçekten öyle miydi, yoksa Rosemund’un babası, adamın Ashencote’a gelmesi ihtimali karşısında annesinin endişelenmesine sebep olacak bir şey mi söylemişti.</p>

  <p>Patikada kısa bir mesafe ilerlediler, iniş yerinin yanındaki söğütlere benzeyen bir ağaçlığın yanından geçtiler.Sonra patikadan çıkıp bir grup sık köknarın yanından geçip bir çobanpüskülü ağacının yanına çıktılar.</p>

  <p>Kivrin Brasenose’un bahçesindeki gibi çobanpüskülü çalıları görmeyi bekliyordu, ama bu bir ağaçtı.Üzerlerinde kule gibi yükseliyor, etrafındaki çamların üzerlerine yayılıyordu, meyveleri parlak yaprak öbeklerinin üzerinde kıpkırmızı duruyordu.</p>

  <p>Peder Roche eşeğinin sırtından torbalar çıkarmaya başladı, Agnes de ona yardım etmek için hamle yaptı. Rosemund kuşağından kısa enli bir bıçak çıkarıp keskin yapraklı alt dalları kesmeye koyuldu.</p>

  <p>Kivrin karlara bata çıka ağacın öbür tarafına geçti. Gözüne huş ağaçları olabileceğini düşündüğü bir beyazlık ilişmişti. Ama gördüğü, yalnızca kırılıp iki ağaç arasına sıkışmış karla kaplı bir daldı.</p>

  <p>Agnes ardında elinde tehlikeli görünümlü bir kama tutan Roche ile ortaya çıkıverdi. Kivrin adamın kim olduğunu bilmenin durumu değiştireceğini zannetmişti, ama Agnes’in arkasında heyula gibi duran adam hâlâ bir hayduta benziyordu.</p>

  <p>Peder kaba heybelerden birini Agnes’a verdi. “Ağzını böyle açık tutacaksın,” dedi. Eğilip heybenin kapağının nasıl arkaya katlandığını gösterdi. “Ben de dalları içine koyacağım.” Dikenli yapraklara aldırmadan dalları kesmeye girişti. Kivrin kestiği dalları dikkatle elinden alıp sert yaprakların kırılmaması için özenle heybenin içine yerleştirdi.</p>

  <p>“Peder Roche,” dedi, “hastalığım sırasındaki yardımlarınız için teşekkür ederim, bir de beni eve getirdiğiniz …”</p>

  <p>“Düşmenizden sonra.” Roche inatçı bir dalı kesip kopardı.</p>

  <p>Kivrin, “Haydutların saldırısına uğradıktan sonra,” demek niyetinde olduğu için adamın sözü karşısında şaşırdı. Attan düştüğünü hatırlıyordu, pederle yolda karşılaşmalarından sonra düşüp düşmediğini merak ediyordu.Öyle olduysa eğer, iniş yerinden epey uzaklaşmış olmaları gerekirdi ve peder iniş yerini bilemezdi. Ama adamı <span class="sgc-11">orada,</span> iniş yerinde gördüğünü hatırlıyordu.</p>

  <p>Tahmin yürütmenin bir faydası yoktu. “Gawyn beni nerede bulmuş biliyor musunuz?” diye sordu ve nefesini tuttu.</p>

  <p>Kalın bir dalı keserken, “Evet” dedi.</p>

  <p>Kivrin müthiş bir rahatlama hissetti. Bu adam iniş yerini biliyordu. “Buraya uzak mı?”</p>

  <p>“Hayır,” dedi ve dala asılıp kopardı.</p>

  <p>“Beni oraya götürür müsünüz?”</p>

  <p>“Neden oraya gidesin ki?” Agnes heybeyi açık tutmak için kollarını iki yana açmıştı. “Ya kötü adamlar hâlâ oradaysa?”</p>

  <p>Roche da aynı şeyi merak ediyormuş gibi yüzüne bakıyordu.</p>

  <p>“Orayı görürsem kim olduğumu, nereden geldiğimi hatırlarım belki diye düşünmüştüm.”</p>

  <p>Bıçağın eline batmamasına dikkat ederek dalı Kivrin’e verdi. “Sizi oraya götürürüm,” dedi.</p>

  <p>“Teşekkür ederim,” dedi Kivrin. Teşekkür ederim. Dalı diğerlerinin yanına yerleştirdi, Roche da heybenin ağzını bağlayıp omzuna attı.</p>

  <p>Rosemund da heybesini karların üstünde sürüyerek yanlarına geldi. “Daha bitmedi mi işiniz?”</p>

  <p>Roche onun heybesini de alıp, eşeğinin sırtına bağladı. Kivrin Agnes’i midillisine yerleştirdi, Rosemund’un binmesine yardım etti. Peder Roche da Kivrin’in üzengiye yetişebilmesi için diz çöküp kocaman elleriyle bir basamak oluşturdu.</p>

  <p>Attan düştüğünde, kır atın sırtına binmesine de yardım etmişti. Düştüğü zaman. O iri ellerinin onu eyere yerleştirdiğini hatırlıyordu. Ama o sırada iniş yerinden epeyce bir yol gelmişlerdi. Gawyn ile Roche onca yolu neden geri gitsinlerdi ki? Geri döndüklerini hatırlamıyordu, ama hava karanlık, zihni de çok bulanıktı. Ateş yüzünden yol ona olduğundan uzun gelmiş de olabilirdi.</p>

  <p>Roche eşeğini tekrar köknarların arasından geçirip patikaya çıktı. Geldikleri yöne doğru ilerlemeye başladılar. Rosemund papazın önden gitmesine izin verdi ve tıpkı Imeyne’ninkine benzeyen bir sesle, “Şimdi nereye gidiyor bu adam? Sarmaşıklar o tarafta değil ki,” dedi.</p>

  <p>“Lady Katherine’e saldırdıkları yere gidiyoruz,” dedi Agnes.</p>

  <p>Rosemund kuşkulu gözlerle kardeşine baktı. “Oraya neden gidesiniz ki? Eşyalarınız çoktan eve götürüldü.”</p>

  <p>Agnes, “Orayı görürse, bir şeyler hatırlayacağını düşünüyor,” dedi. “Lady Kivrin, kim olduğunu hatırlarsan, evine mi dönmen gerekecek?”</p>

  <p>Rosemund, “Tabii ki,” dedi. “Ailesinin yanına dönmesi gerekir. Sonsuza kadar bizimle kalamaz ki.” Bunu sırf Agnes’i kışkırtmak için söylüyordu ve işe de yaradı.</p>

  <p>“<span class="sgc-13">Kalabilir!</span> Bizim dadımız olacak o.”</p>

  <p>“Senin gibi mızmız bir bebekle neden kalmak istesin?” Rosemund atını mahmuzlayıp tırısa kaldırdı.</p>

  <p>Agnes arkasından, “Ben bebek değilim,” diye bağırdı. “Sensin bebek!” Atını Kivrin’in yanına sürdü. “Beni bırakmanı hiç istemiyorum.”</p>

  <p>Kivrin, “Seni bırakmayacağım,” dedi. “Haydi gel, Peder Roche bizi bekliyor.”</p>

  <p>Roche yola çıkmıştı, kızlar yanına gelince tekrar yürümeye başladı. Rosemund epey önlerindeydi, karla kaplı yolda etrafına kar püskürterek hızla gidiyordu.</p>

  <p>Küçük bir dereden geçip bir yol ayrımına geldiler.Üzerinde bulundukları yol ileride sağa doğru kıvrılıyor, diğeri ise yüz metre kadar düz devam ettikten sonra keskin bir dönemeçle sola sapıyordu. Rosemund yol ayrımında durdu, atı sabırsızlığını göstermek için eşinip silkindi.</p>

  <p>Kivrin, yolun çatallandığı yerde kır bir attan düştüm, diye düşünüp ağaçları, yolu, küçük dereyi ve diğer ayrıntıları hatırlamaya çalıştı. Wychwood Ormanı’nı kesen yollarda onlarca yol ayrımı vardı ve bu çatalın attan düştüğü yer olduğunu düşünmek için bir sebep yoktu, ama görünüşe göre burası orasıydı. Peder Roche yolun çatallandığı yerde sağa saptı, birkaç metre gittikten sonra eşeğini çekerek ağaçların arasına girdi.</p>

  <p>Yoldan çıktığı yerde ne söğüt ağaçları vardı ne de bir tepe. Gawyn’in onu getirdiği yere dönüyor olmalıydı. Yol ayrımına gelmeden önce ağaçların arasından epeyce gittiklerini hatırladı.</p>

  <p>Ormanın içinde peşinden gittiler. Rosemund gerideydi, ağaçların arasına girer girmez atından inip yürümek zorunda kalmıştı. Kivrin’in görebildiği kadarıyla Roche’un izlediği bir patika yoktu. Yolunu karların üstünden buluyor, ensesine kar yağdıran alçak dalların altından eğilerek geçiyordu. Dikenli bir karaçalı kümesinin etrafından dolaştı.</p>

  <p>Kivrin kendi başına geldiğinde yolunu bulabilmek için etrafındakileri hafızasına kaydetmeye çalıştı, ama nereye baksa insanı alt eden hep o aynı manzarayla karşılaşıyordu. Kar yerden kalkmadığı sürece ayak ve toynak izlerini takip edebilirdi. Kar erimeden geri gelir, ağaçlara çentikler atıp, bez parçaları bağlayarak işaret bırakırdı. Ya da Hansel ile Gretel gibi ekmek kırıntılarından.</p>

  <p>Pamuk Prenses’in ve diğerlerinin bu ormanda nasıl kaybolduklarını anlıyordu. Daha ancak birkaç yüz metre ilerlemelerine rağmen, Kivrin arkasına bakınca, yerde bıraktıkları ayak izlerine karşın yolun hangi yönde kaldığını kestiremiyordu. Hansel ile Gretel burada aylarca dolaşır, ne eve dönüş yolunu ne de cadının kulübesini bulabilirlerdi.</p>

  <p>Peder Roche’un eşeği durdu.</p>

  <p>Kivrin, “Ne var?” diye sordu.</p>

  <p>Roche eşeğini kenara çekip bir kızılağaca bağladı. “Burası,” dedi.</p>

  <p>Burası iniş yeri değildi. Buraya açıklık bile denemezdi, bir meşe ağacının dallarının yayıldığı ve başka ağaçların yetişmesini engellediği bir boşluktu sadece. Ağacın dalları adeta bir tente gibi yayılmıştı, altındaki toprakta toz gibi incecik bir kar tabakası vardı.</p>

  <p>Agnes dalların altındaki kamp ateşinin kalıntılarının yanına gitti. “Ateş yakabilir miyiz?” Ateş yakılan yerin yanına bir kütük çekilmişti. Agnes üzerine oturdu, kararmış taşları ayağıyla iterek, “Üşüdüm,” dedi.</p>

  <p>Ateş uzun süre yanmamıştı. Dallar şöyle bir kararmıştı. Biri söndürmek için üstüne ayağıyla toprak atmıştı. Peder Roche Kivrin’in önünde çömelmiş, alevlerin titrek ışığı yüzüne vurmuştu.</p>

  <p>Rosemund sabırsızlıkla sordu. “Ee, bir şey hatırlamıyor musun?”</p>

  <p>Kivrin buraya gelmişti. Ateşi hatırlıyordu. Kendisini yakmak için ateş yaktıklarını zannetmişti. Ama olamazdı. Roche iniş yerine gelmişti. Arabanın tekerleğine yaslanmış otururken, adamın üzerine eğildiğini çok iyi hatırlıyordu.</p>

  <p>“Gawyn’in beni burada bulduğundan emin misiniz?”</p>

  <p>Adam kaşlarını çatarak, “Evet,” dedi.</p>

  <p>Agnes, “Kötü adamlar gelirse, kılıcımla savaşırım,” dedi. Küllerin arasında yarı yarıya yanmış bir dal parçasını çekip havaya savurdu. Dalın kararmış ucu kopup düştü. Agnes çömelip bir dal aldıktan sonra yere oturup sırtını kütüğe dayadı ve dalları birbirine vurdu. Yanmış yerleri kopup etrafa dağıldı.</p>

  <p>Kivrin Agnes’a baktı. Onlar ateş yakarken, kendisi kütüğe yaslanmıştı ve Gawyn üzerine eğilmişti. Saçları ateşin aydınlığında kızıl görünmüştü. Anlayamadığı bir şeyler söylemişti. Sonra ayağıyla dağıtarak ateşi söndürmüştü. Çıkan dumandan gözleri görmez olmuştu.</p>

  <p>Agnes dal parçalarını tekrar taşların arasına iterken, “Kendini hatırladın mı?” diye sordu.</p>

  <p>Roche hâlâ kaşlarını çatmış Kivrin’e bakıyordu. “Rahatsız mısınız, Lady Kivrin?”</p>

  <p>Gülümsemeye çabalayarak, “Hayır,” dedi. “Ben sadece … ummuştum ki. .. saldırıya uğradığım yeri görürsem, bir şeyler hatırlayabilirim.”</p>

  <p>Roche bir an kilisedeki gibi ciddi bir ifadeyle yüzüne baktıktan sonra dönüp eşeğinin yanına gitti. “Gelin,” dedi.</p>

  <p>Agnes kürklü eldivenlerini birbirine vurarak bir daha sordu. “Hatırladın mı?” Eldivenleri isle kaplanmıştı.</p>

  <p>“Agnes!” dedi Rosemund. “Bak eldivenlerini kirletmişsin.” Kızı sertçe çekip ayağa kaldırdı. “Kara oturup pelerinini de mahvetmişsin. Yaramaz kız seni!”</p>

  <p>Kivrin kızların arasına girdi. “Rosemund, sen Agnes’in midillisini çöz,” dedi. “Gidip sarmaşık toplamanın vakti geldi.” Eliyle Agnes’in pelerinindeki karları süpürüp, beyaz kürkteki isi silmeye çalıştı ama faydası olmadı.</p>

  <p>Peder Roche, yüzünde o garip düşünceli ifadeyle eşeğinin yanında durmuş bekliyordu.</p>

  <p>Kivrin telaşla, “Eldivenlerini eve gidince temizleriz,” dedi. “Haydi, Peder Roche’u bekletmeyelim.”</p>

  <p>Kivrin kısrağı yularından tutup kızlarla Peder Roche’u takip etmeye başladı, geldikleri yoldan geriye doğru birkaç metre gittikten sonra başka bir yöne saptılar ve neredeyse hiç zaman geçmeden yola çıkıverdiler. Kivrin yolun çatallandığı yeri göremedi, yolun daha ilerisine mi yoksa tamamen başka bir yola mı çıktıklarını bilemedi. Her yer, söğütler, küçük açıklıklar ve meşe ağaçları birbirinin aynı görünüyordu.</p>

  <p>Ne olduğu gayet açıktı. Gawyn onu malikaneye götürmeye çalışmıştı, ama çok hastaydı. Gawyn’in atından düşünce, Gawyn onu alıp ağaçların arasına götürmüş, bir ateş yakıp onu ateşin başında kütüğe yaslayıp bırakmış ve yardım istemeye gitmişti.</p>

  <p>Veya niyeti bir ateş yakıp sabaha kadar orada beklemekti. Peder Roche da ateşi görüp yardıma gelmiş, ikisi birlikte onu malikaneye götürmüşlerdi. Peder Roche iniş yerini bilmiyordu. Gawyn’in Kivrin’i burada, meşe ağacının altında bulduğunu zannetmişti.</p>

  <p>Arabanın tekerleğine yaslanmış otururken üzerine eğilmesi de ateş yüzünden gördüğü hayallerin bir parçasıydı. Bunu evde hasta yatağında yatarken hayal etmişti, tıpkı çan seslerini, cadı ateşini ve kır atı hayal ettiği gibi.</p>

  <p>Rosemund huysuzca, “Şimdi nereye gidiyor bu adam?” deyince Kivrin’in içinden kızı tokatlamak geldi. “Evin yakınında da sarmaşık var. Bak şimdi de yağmur başladı.”</p>

  <p>Kız haklıydı. Sis artık serpintiye dönüşüyordu.</p>

  <p>“Bebek Agnes köpeğini getirmemiş olsaydı, şimdi çoktan işimizi bitirip eve dönmüştük!” Hızlanıp yine öne geçti. Kivrin kızı durdurmaya kalkışmadı.</p>

  <p>“Rosemund, çok kaba,” dedi Agnes.</p>

  <p>Kivrin “Evet” dedi. “Öyle. Canını sıkan nedir, biliyor musun?”</p>

  <p>“Sir Bloet yüzünden. Rosemund onunla evlenecek.”</p>

  <p>“Ne?” Imeyne bir düğünden söz etmişti, ama Kivrin Sir Bloet’nin kızlarından birinin Lord Guillaume’un oğullarından biriyle evleneceğini sanmıştı. “Sir Bloet Rosemund ile nasıl evlenebilir? Lady Yvolde ile evli değil miydi o?”</p>

  <p>“Hayır.” Agnes şaşırmış gibiydi. “Lady Yvolde, Sir Bloet’nin kız kardeşidir.”</p>

  <p>“Ama Rosemund daha evlenecek yaşta değil ki,” dedi ve kızın evlenme çağında olduğu aklına geldi. 1300’lerde kızlar genellikle daha yaşları gelmeden, kimi zaman doğduklarında sözlenirlerdi. Ortaçağ’da evlilik bir iş anlaşması, bir toprak birleştirme ve sosyal konumu güçlendirme aracıydı. Rosemun da hiç şüphesiz daha Agnes’in yaşından itibaren Sir Bloet gibi biriyle evlendirilmek üzere hazırlanmıştı. Aklına dişi dökülmüş, sefih ihtiyarlarla evlendirilen Ortaçağ bakirelerinin öyküleri geldi.</p>

  <p>“Rosemund Sir Bloet’yi beğeniyor mu?” diye sordu. Elbette adamdan hoşlanmıyordu. Kız adamın geleceğini duyduğundan beri aksileşmiş, hırçınlaşmış, neredeyse sinir krizi geçirecek hale gelmişti.</p>

  <p>Agnes, “Ben ondan hoşlanıyorum,” dedi. “Evlendikleri zaman bana gümüş zincir hediye edecek.”</p>

  <p>Kivrin öne geçip yolun epeyce ilerisinde bekleyen Rosemund’a baktı. Sir Bloet hiç de yaşlı ve sefih bir adam olmayabilirdi. Bu konuda da Lady Yvolde’nin adamın karısı olduğunu düşündüğü gibi yanlış bir varsayımda bulunmuş olabilirdi. Genç bir erkek olabilirdi, belki de Rosemund’un aksiliği sırf sinirliliğindendi. Ya da adam hakkındaki fikrini düğünden önce değiştirirdi. Kızlar genellikle on dört, on beş yaşlarına gelmeden, olgunluk belirtileri göstermeye başlamadan evlendirilmezdi.</p>

  <p>Agnes’a sordu. “Ne zaman evlenecekler?”</p>

  <p>“Paskalya zamanında.”</p>

  <p>Başka bir yol ayrımına gelmişlerdi. Bu çok daha dardı, iki yol yüz metre kadar, Rosemund’un tırmandığı alçak yokuşa varmadan neredeyse paralel ilerliyordu.</p>

  <p>On iki yaşındaydı ve üç ay sonra evlenecekti. Lady Eliwys’in burada olduklarını Sir Bloet’nin bilmesini istememesine şaşmamalıydı. Belki de kızının bu kadar küçük yaşta evlenmesini onaylamıyordu, bu evlilik yalnızca kocasının içinde bulunduğu zor durumdan kurtulması için ayarlanmıştı.</p>

  <p>Rosemund atını tepenin yukarısına sürdükten sonra dörtnala Peder Roche’un yanına döndü. “Bizi nereye götürüyorsunuz?” diye sordu. “Biraz sonra açık araziye çıkacağız.”</p>

  <p>Peder Roche nazikçe, “Neredeyse geldik,” dedi.</p>

  <p>Rosemund atıyla etrafında bir daire çizdikten sonra tepeyi aşıp gözden kayboldu. Sonra tekrar ortaya çıkıp Kivrin ile Agnes’in yakınına geldi, atını sertçe döndürdü ve tekrar ileriye sürdü. Kivrin, tıpkı kapana kısılmış bir fare gibi, diye düşündü, çılgınca bir çıkış yolu arıyor.</p>

  <p>Çiseleme, yerini karla karışık yağmura bıraktı. Peder Roche kukuletasını tıraşlı başına çekti ve eşeğini tepenin üstüne çıkardı. Hayvan yavaş yavaş yokuşu çıktıktan sonra durdu. Peder Roche dizginlere asılınca, eşek geri çekildi.</p>

  <p>Kivrin ile Agnes, onlara yetiştiler. Kivrin, “Ne oldu?” diye sordu.</p>

  <p>“Haydi, Balaam.” Peder Roche koca elleriyle dizginlerinden çekti, ama eşek yerinden kıpırdamadı. Arka toynaklarını toprağa geçirip arkaya doğru neredeyse oturacak kadar eğilip direndi.</p>

  <p>Agnes, “Belki de yağmuru sevmiyordur,” dedi.</p>

  <p>“Yardım edebilir miyiz?” dedi Kivrin.</p>

  <p>Peder, “Hayır,” deyip, eliyle geçmelerini işaret etti. “Siz devam edin. Atlar etrafta olmazsa düzelir.”</p>

  <p>Dizginleri eline dolayıp, hayvanı itmek niyetindeymiş gibi arkasına geçti. Kivrin Agnes’la birlikte tepenin sırtını aştı, eşeğin aniden Roche’un başını çiftelemediğinden emin olmak için arkasına baktı. Tepenin diğer tarafına inmeye başladılar.</p>

  <p>Aşağıdaki orman bir yağmur perdesi içindeydi. Yoldaki karı eritmeye başlamış, tepenin dibini bataklığa çevirmişti. Yolun iki yanında karla kaplı kalın çalılar vardı. Rosemund bir sonraki tepenin sırtında duruyordu. Yamaçları yarıya kadar ağaçlarla kaplıydı ve ağaçların yukarısında karla kaplı geniş bir alan vardı. Kivrin içinden, onun da ötesinde, diye geçirdi, açık bir düzlükle yol manzarası vardı. Ve de Oxford.</p>

  <p>Agnes seslendi: “Nereye gidiyorsun, Kivrin? Dur, bekle!” Ama Kivrin çoktan tepeden aşağısına inmiş, atından aşağı atlamış, karla kaplı çalıları silkeleyerek söğüt olup olmadığını görmeye çalışıyordu. İşte söğütler oradaydı ve ötesinde büyük meşe ağacının tepesi görülüyordu. Beygirin dizginlerini kırmızımsı söğüt dallarının üstüne doğru atıp ağaçların arasına daldı. Kar söğüt dallarını dondurup birbirine yapıştırmıştı. Eliyle dallara vurdu, başından aşağı kar döküldü. Kuşlar çığlık çığlığa uçuştular. Karlı dalların arasından güçbela geçip orada olması gereken açıklığa doğru yürüdü. Oradaydı.</p>

  <p>Meşe ağacı da oradaydı ve ilerisinde yola uzak tarafında, ona daha seyrek gibi görünmüş beyaz gövdeli huşlar vardı. Burası olmalıydı.</p>

  <p>Ama pek de doğru görünmüyordu. Onun geldiği açıklık daha küçük değil miydi? Meşenin de üstünde daha çok yaprak, daha çok kuş yuvası vardı. Açıklığın bir yanında çakaleriği çalısı vardı, tehlikeli görünen dikenlerinin arasından morumsu siyah tomurcukları çıkmıştı. Çakaleriğinin orada olduğunu hatırlamıyordu. Olsa, mutlaka hatırlardı, değil mi?</p>

  <p>Kar yüzünden, diye düşündü. Kar açıklığın daha büyükmüş gibi görünmesine neden oluyordu. Burada neredeyse yarım metre kalınlığında hiç dokunulmamış kar vardı. Kimse buraya gelmemiş gibiydi.</p>

  <p>Rosemund dalları iterek aralarından geçerken, “Peder Roche’un sarmaşık toplamamız için bizi getirdiği yer burası mı?” diye sordu. Ellerini beline koyup etrafına baktı. “Burada hiç sarmaşık yok ki.”</p>

  <p>Ama o zaman sarmaşık vardı burada, meşenin etrafını sarmıştı. Ve de mantarlar olmalıydı. Kar yüzünden, dedi içinden. Kar ayırt etmesini sağlayacak bütün işaretleri örtmüştü. Gawyn’in arabayla sandıkları sürüklerken bıraktığı izleri de silmişti.</p>

  <p>Sandık… Gawyn demir kafesli sandığı eve getirmemişti. Gawyn onu görmemişti, çünkü Kivrin yolun kenarındaki otların arasına saklamıştı.</p>

  <p>Rosemund’u itip dalların arasından geçti, başına yağan karlara bile aldırmadı. Sandık da kara gömülmüş olacaktı, ama kar tabakası yoldaki kadar kalın değildi ve sandık da neredeyse kırk santim yüksekliğindeydi.</p>

  <p>Rosemund hemen ardından, “Lady Katherine,” diye seslendi. <span class="font sgc-11">“<i>Şimdi</i></span> nereye gidiyorsun?”</p>

  <p>Agnes acıklı bir yankı gibi seslendi, “Kivrin!” Yolun ortasında duran midillisinden inmeye çalışmış ama ayağı üzengiye takılmıştı. “Lady Kivrin, buraya gel!”</p>

  <p>Kivrin bir an boş gözlerle kıza baktıktan sonra tepeye göz attı.</p>

  <p>Peder Roche hâlâ tepenin üstünde eşeğiyle mücadele ediyordu. O gelmeden sandığını bulmak zorundaydı. “Midillinin üstünde kal, Agnes,” dedi ve söğütlerin altındaki karı eşelemeye başladı.</p>

  <p>“Ne arıyorsun?” dedi Rosemund. “Orada sarmaşık yok ki.”</p>

  <p>Herhalde kar söğütleri yere eğmişti, sandık da daha altlarına doğru bir yerdeydi.İnce, kırılgan dallara tutunarak karı kenara süpürmeye çalıştı. Ama sandık orada yoktu. Daha başlar başlamaz olmadığını görmüştü. Söğütler otları ve altlarındaki toprağı korumuştu. Burada ancak birkaç santim kar vardı. Kivrin uyuşmuş gibi, ama sandığı koyduğum yer burasıysa, burada olmalı, diye düşündü. Eğer burasıysa.</p>

  <p>Agnes, “Lady Kivrin!” diye bağırdı. Kivrin başını çevirip ona baktı. Kız atından inmeyi başarmış, ona doğru koşuyordu.</p>

  <p>Kivrin, “Koşma,” diyemeden Agnes’ın ayağı yoldaki tekerlek izlerine takıldı ve yere düştü.</p>

  <p>Düşmenin şiddetinden kızın nefesi kesildi. Kız bağırmaya başlamadan Kivrin ile Rosemund yanına vardılar. Kivrin kızı kucağına aldı, doğrulup nefes alabilmesi için ellerini kızın karnına dayadı.</p>

  <p>Agnes nefes almaya çabaladı, derin bir soluk aldı ve çığlığı bastı.</p>

  <p>Kivrin, Rosemund’a, “Git, Peder Roche’u çağır,” dedi. “Tepenin sırtında. Eşeği inat etti.”</p>

  <p>Rosemund, “Geliyor bile,” dedi. Kivrin başını çevirdi. Roche hantal adımlarla yokuştan iniyordu, eşeği yanında yoktu. Kivrin neredeyse ona da, “Koşma,” diye seslenecekti, ama Agnes’ın çığlıklarından sesini duyamazdı zaten.</p>

  <p>“Şşş,” dedi Kivrin. “Bir şeyin yok. Sadece nefesin kesildi.”</p>

  <p>Peder Roche yanlarına yetişti ve Agnes hemen kendini adamın kollarına attı. Adam kızı bağrına bastı. O avutucu harikulade sesiyle, “Tamam, Agnus,” dedi. “Geçti.” Kızın çığlıkları kesilip yerini hıçkırıklara bıraktı.</p>

  <p>Peder Roche elindeki kürk eldivenleri çıkarması için Agnes’ı kucağında döndürdü. Kızın elleri kıpkırmızıydı, ama sıyrılmamıştı.</p>

  <p>Rosemund, “Bir şey olmamış,” dedi. “Bebek olduğu için bağırıyor.”</p>

  <p>Agnes öyle büyük bir kuvvetle, “Ben bebek <span class="font sgc-11">değilim,”</span> diye bağırdı ki neredeyse Peder Roche’un kollarından fırlayacaktı. “Dizimi yere çarptım.”</p>

  <p>Kivrin, “Hangisini?” diye sordu. “Daha önce yaralanan dizini mi?”</p>

  <p>Kivrin bacağına uzanınca, “Evet! Sakın bakma!” dedi.</p>

  <p>“Tamam, bakmayacağım.” Dizi kabuk bağlamıştı. Herhalde düştüğü zaman kabuk yerinden kalkmış olacaktı. Deriden çorabını ıslatacak kadar kanamadığı sürece, karın ortasında kızı soyup üşütmenin bir anlamı yoktu. “Ama eve dönünce bakmama izin vereceksin.”</p>

  <p>“Şimdi gidebilir miyiz?” diye sordu.</p>

  <p>Kivrin çaresizce ağaçlara doğru göz attı. Burası olmalıydı. Söğütler, açıklık, sırtı çıplak olan tepe. Burası olmalıydı. Belki de sandığı düşündüğünden daha geriye itmişti, kar yağınca da…</p>

  <p>Agnes, “Eve şimdi gideceğim,” dedi ve hıçkırarak ağlamaya başladı. “Üşüdüm!”</p>

  <p>“Pekala.” Kivrin başını salladı. Agnes’ın eldivenleri takılmayacak kadar ıslanmıştı. Kivrin emaneten aldığı eldivenlerini çıkarıp kıza verdi. Agnes kucakta yola çıktılar. Kivrin tam kızın dizini unuttuğunu düşünmeye başlamıştı, ama Peder Roche Agnes’ı midillisine bindirirken, kız yine ağlamaya başladı. “Ben de senin atına bineceğim.”</p>

  <p>Kivrin yine peki der gibi başını salladı ve atına bindi. Peder Roche Agnes’ı kucağına verdi ve Agnes’ın midillisini çekerek tepeye çıkardı. Eşek tepenin üstünde durmuş, yolun kenarında ince kar tabakasından çıkmış otları yiyordu.</p>

  <p>Kivrin yağan yağmurda arkasına dönüp ağaçlara bakarak açıklığı görmeye çalıştı. İçinden, burası kesinlikle iniş yeri, dedi, ama emin değildi. Tepe bile buradan yabancı görünüyordu.</p>

  <p>Peder Roche eşeğin dizginlerini eline alır almaz hayvan gerildi ve toynaklarını toprağa gömdü, ama Peder Roche hayvanın başını çevirip diğer elinde Agnes’ın midillisiyle tepeden aşağı inmeye başlayınca uysalca yürümeye başladı.</p>

  <p>Yağmur karı eritiyordu. Rosemund’un kısrağı yol ayrımına giden düzlükte koşarken karda biraz kaydı. Kız atı yavaşlatıp tırıs gitmeye başladı.</p>

  <p>Bir sonraki yol ayrımında Roche soldaki yola saptı. Yolun kenarı meşe ve söğütlerle kaplıydı. Her tepenin bitiminde de çamurlu tekerlek izleri vardı.</p>

  <p>Kucağında titreyen Agnes, “Eve mi gidiyoruz, Kivrin?” diye sordu.</p>

  <p>“Evet.” Pelerinin eteğini kızın üstüne örttü. “Dizin hâlâ acıyor mu?”</p>

  <p>“Yok. Hiç sarmaşık toplamadık.” Kız doğruldu ve dönüp Kivrin’in yüzüne baktı. “Orayı görünce hatırladın mı?”</p>

  <p>“Hayır,” dedi Kivrin.</p>

  <p>“İyi.” Tekrar göğsüne yerleşti. “Artık sonsuza kadar bizimle kalırsın.”</p>
</body>
</html>