<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>6</h2>

  <p class="girintisiz">Tepenin eteğinde, ağaçların altında hava kararıyordu. Kivrin’in başı, daha donmuş tekerlek izlerine varmadan, yükseklik ya da ışıktaki mikroskobik değişimlerle bir ilgisi varmış gibi zonklamaya başladı.</p>

  <p>Küçük sandığın tam önünde durmasına karşın, arabayı göremedi, gözlerini kısıp ağaçların arasından karanlığın içine bakmak baş ağrısını daha da şiddetlendirdi. Bu zaman yolculuğunun önemsiz yan etkilerinden biriyse, kim bilir daha büyük etkileri nasıl olurdu.</p>

  <p>Ağaçların arasından yolunu bulmaya çabalarken içinden, geri dönünce bu konuda Dr. Ahrens’e bir çift sözüm olacak, bence bu önemsiz belirtilerin tarihçinin üzerindeki insanı dermansız bırakan etkilerini hafife alıyorlar, diye geçirdi. Yokuş aşağı inmek onu çıkmaktan daha nefessiz bırakmıştı ve çok üşüyordu.</p>

  <p>Peleriniyle saçları söğüt dallarına takıldı, bir dalın kolunda bıraktığı uzun çizik de anında sızlamaya başladı. Ayağı bir şeye takıldı, neredeyse yüzüstü yere kapaklanıyordu. Bu sarsıntının etkisiyle baş ağrısı bir an kesildi ve iki misli şiddetle geri geldi.</p>

  <p>Açıklık neredeyse tamamen karanlıkta kalmıştı, ama görebildikleri az da olsa gayet netti, renkler siyah-yeşil, siyah-kahverengi ve siyah-griye doğru kararsa da hâlâ seçiliyordu. Kuşlar geceyi geçirmek üzere dallara yerleşmişlerdi. Anlaşılan varlığına alışmışlardı. Uyku öncesi cıvıldaşmalarına ve yerleşme hazırlıklarına pek ara vermediler.</p>

  <p>Kivrin hızlı hızlı etrafa dağılmış sandıklarla parçalanmış fıçıları toplayıp, yan yatmış arabanın içine attı. Arabanın koşum çubuğunu tutup yola doğru çekmeye başladı. Araba yirmi otuz santim sürtündükten sonra, yaprakların üstünde kolayca kaydı ve saplanıp kaldı. Kivrin ayağından kuvvet alıp bir daha asıldı.Araba biraz daha sürtündü ve daha da yana yattı. Sandıklardan biri yere düştü.</p>

  <p>Kivrin sandığı alıp yerine koyduktan sonra nereden takıldığını görmek için arabanın etrafını dolaştı. Sağ tekerlek bir ağaç köküne takılmıştı, bir manivelası olsa kaldırıp kökün üstünden aşırabilirdi. Ama bu tarafta yapamazdı -Ortaçağ bölümündekiler, araba devrildiğinde ezilip çarpılmış görünsün diye yan tarafına bir balta indirmiş ve güzel bir iş çıkarmışlardı. Hafifçe kıymıklanmıştı, o kadar. Bay Gilchrist’e eldiven takmama izin vermesi gerektiğini söylemiştim, diye düşündü.</p>

  <p>Arabanın diğer tarafına dolaştı, tekerleği sıkıca tutup itti. Yerinden bile oynamadı. Eteklerini sıvadı, pelerinini arkaya atıp omzuyla yüklenebilmek için tekerleğin yanında diz çöktü.</p>

  <p>Tekerleğin ön tarafında, sıyrılan yaprakların altından görünen toprakta bir ayak izi vardı. Yapraklar iki yanda meşelerin köklerine doğru uçuşmuştu. Kararan havada yaprakların üstünde başka bir iz göremedi, ama toprağın üstündeki iz çok belirgindi.</p>

  <p>Ayak izi olamaz, diye düşündü. Toprak donmuştu. Gölgelerin ya da sönük aydınlığın bir oyunu olduğunu düşünerek elini girintiye uzattı. Yoldaki donup taşlaşmış tekerlek izlerinde ayak izi kalmazdı, ama buradaki elini bastırdığı toprak yumuşaktı ve ayak izi de hissedebileceği kadar derindi.</p>

  <p>Yumuşak tabanlı, topuksuz bir ayakkabı iziydi ve bunu bırakan ayak kendisininkinden büyüktü. Bir erkek ayağı, ama 1300’lerde yaşamış erkekler daha ufak yapılı ve kısa boyluydular, ayakları da Kivrin’inkilerden daha küçüktü. Bu bir devin ayağıydı.</p>

  <p>Çılgın gibi, belki de eski bir ayak izidir, diye düşündü. Belki de bir ormancının veya kaybolmuş koyununu arayan bir köylünün ayak izidir. Belki burası kralın arazisidir, ava çıktıklarında buradan geçmişlerdir. Ama bu geyik kovalayan birinin izi değildi. Burada uzun süre durup onu seyretmiş birinin iziydi.İçinden, onu işittim, dedi ve paniğin küçük bir çırpıntısı boğazına doğru yükseldi. Burada dururken çıkardığı sesi duydum.</p>

  <p>Dengesini korumak için tekerleğe tutunmuş halde hâlâ çömeliyordu. Her kimse bu adam, ki muhakkak bir erkekti ve dev gibiydi, hâlâ bu açıklıkta onu izliyordu. Ayak izini gördüğünü görmüş olmalıydı. Ayağa kalktı. “Hey!” diye seslendi ve yine kuşları ölesiye ürküttü. Ormanın sessizliğinde ötüşüp kanat çırptılar. “Orada biri mi var?”</p>

  <p>Kulak kesilip bekledi, sessizlikte o soluk alıp verme sesini yine duyar gibi oldu. “<i>Gonuşun</i>,” dedi. “<i>Sıkantıdayım, hismedçilerim kaçıdı</i>.”</p>

  <p>Daha söylerken içinden, çok güzel, diye geçirdi. Çaresiz- ve tek başına olduğunu söylediğin iyi oldu.</p>

  <p>Bir daha seslendi. “Heey!” Temkinli adımlarla bir daire çizip ağaçların arasına bakmaya başladı. Adam hâlâ orada duruyorsa bile, etraf onu göremeyeceği kadar karanlıktı. Açıklığın kıyısından dolaşırken hiçbir şey seçemedi. Hatta yolun hangi yönde olduğunu bile bilemiyordu. Biraz daha bekleyecek olursa, ortalık zifiri karanlık kesilecek ve arabayı yola asla çıkaramayacaktı.</p>

  <p>Ama arabayı yerinden kımıldatamıyordu ki. İki ağacın arasında durmuş onu izleyen her kimse arabanın burada olduğunu biliyordu. Belki de adam bir simyacının marifetiymiş gibi ışıltılar saçarak aniden beliriverdiğini görmüştü.Öyleyse eğer, herhalde koşa koşa Dunworthy’nin dediği gibi ahalinin el altında bulundurduğu kazıkları almaya gitmiş olacaktı. Ama öyle olsaydı, bir ses çıkarır, en azından “Amanın!” ya da “Göklerdeki Babamız!” falan gibi bir şey söylerdi. Kivrin de çalıların arasından kaçarken çıkardığı gürültüyü duyardı.</p>

  <p>Ama adam kaçmamıştı, bu da inişi görmediği anlamına geliyordu. Daha sonra, ormanın orta yerinde, yan yatmış bir arabanın yanında yatarken çıkagelmiş ve kim bilir ne düşünmüştü. Yolda saldırıya uğradığını ve iz bırakmamak için onu buraya sürüklediklerini mi?</p>

  <p>Peki, neden yardım etmeye kalkışmamıştı? Neden orada meşe gibi sessizce, toprakta derin bir ayak izi bırakacak kadar uzun süre durduktan sonra çekip gitmişti? Belki de onu ölü zannetmişti. Günahı çıkarılmamış cesedinden korkmuştu. On beşinci yüzyıla kadar insanlar usulünce defnedilmemiş her cesedi kötü ruhların zapt ettiklerine inanırlardı.</p>

  <p>Belki de adam Kivrin’in çan seslerini duyduğu o köylerin birinden, hatta belki de Skendgate’ten yardım çağırmaya gitmişti ve şimdi bütün ahali ellerinde fenerlerle buraya doğru geliyordu.</p>

  <p>Vaziyet böyleyse, olduğu yerde kalıp adamın geri gelmesini beklemeliydi. Tekrar yerine yatmalıydı. Ahali geldiği zaman hakkında fikir yürütüp onu köye taşıyabilirlerdi, ona ta başından planlandığı gibi dillerinden örnekler verirlerdi. Peki ya adam yalnız başına ya da yardım etmeye hiç niyeti olmayan arkadaşlarıyla birlikte dönerse?</p>

  <p>Düşünemiyordu. Baş ağrısı şakaklarından gözlerinin arka tarafına yayılmıştı. Alnını ovarken, zonklamaya başladı. Üstelik çok üşüyordu! İçi tavşan kürküyle kaplı olmasına rağmen şu pelerin de hiç ısıtmıyordu. İnsanlar küçük buz çağını böyle pelerinlerle nasıl atlatabilmişlerdi? Peki, tavşanların nesli nasıl tükenmemişti?</p>

  <p>Hiç olmazsa soğuk konusunda bir şeyler yapabilirdi. Biraz çalı çırpı toplayıp ateş yakabilirdi, ayak izinin sahibi kötü niyetlerle geri dönerse, yanan bir odunla adamı uzak tutabilirdi. Hem adam yardım çağırmaya gittiyse ve karanlıkta yolunu bulamıyorsa, ateş ona yol da gösterirdi.</p>

  <p>Açıklığı bir daha dolaşıp odun aradı. Dunworthy kav ya da çakmaktaşı kullanmadan ateş yakmayı öğrenmesinde ısrar etmişti. Çileden çıkıp “Gilchrist Ortaçağ’da kara kışın ortasında ateş yakmayı bilmeden dolaşmanı mı bekliyor yani?” demişti. Kivrin, Gilchrist’i savunmuş, açık havada fazla zaman geçirmesini ummadıklarını söylemişti. Ama havanın ne kadar soğuk olacağını tahmin etmeliydiler.</p>

  <p>Topladığı çalı çırpı ellerini üşüttü, hem yere her eğilişinde başı daha da ağrıyordu. Sonunda eğilip kalkmayı bıraktı, başını dik tutarak çömeldi ve kırık dalları topladı. Biraz iyi geldi, ama fazla değil. Belki de çok üşüdüğü için böyle hissediyordu. Belki de baş ağrısının, nefes darlığının sebebi soğuktu. Ateşi bir an önce yakmalıydı.</p>

  <p>Odunlar buz gibi soğuk ve ıslaktı. Tutuşması imkânsızdı. Yapraklar da kav olarak kullanılmayacak kadar yaştı. Ateşi yakmak için kuru çırayla sivri bir çubuğu olması şarttı. Topladıklarını başını eğmemeye dikkat ederek, bir ağacın köklerinin kenarına küçük bir yığın halinde yerleştirdi ve tekrar arabanın yanına döndü.</p>

  <p>Arabanın parçalanmış tarafında çıra olarak kullanabileceği birkaç kırık parça vardı. Parçaları koparamadan eline iki kıymık battı, ama en azından bu tahtalar kuruydu ama aynı zamanda da soğuktu da. Tekerleğin hemen üstünde kocaman keskin bir çıkıntı vardı. Tutmak için eğilince neredeyse düşüyordu, midesini bulandıran ani baş dönmesiyle nefesi kesildi.</p>

  <p>Yüksek sesle, “Uzansan iyi olacak,” dedi.</p>

  <p>Arabanın kenarındaki çıkıntıya tutunup oturdu. Nefes nefese, “Dr. Ahrens,” dedi, “şu yan etkileri önlemek için bir şey bulmanız gerek. Berbat bir şey bu.”</p>

  <p>Birazcık uzanabilse, belki de bulantı kesilir, sonra da ateşi yakabilirdi. Ama bu işi eğilmeden yapamazdı, sırf düşüncesi bile bulantıyı tekrar başlatmaya yetti.</p>

  <p>Kapüşonunu başına çekip gözlerini kapadı, bu bile canını yaktı, sanki başının içindeki ağrıyı kesifleştirdi. Bir terslik vardı. Vücudunun zaman yolculuğuna verdiği bir tepki olamazdı bu. Yan etkilerin daha da kötüleşmesi değil, inişten sonraki bir bilemedin iki saat içinde geçecek önemsiz belirtiler olması gerekiyordu. Dr. Ahrens hafif baş ağrısı ve biraz yorgunluk, demişti. Mide bulantısından, üşümekten, kıvranmaktan hiç söz etmemişti.</p>

  <p>Öyle üşüyordu ki. Pelerinin eteklerini etrafına battaniye gibi sardı, ama bu hareket onu daha da üşüttü sanki. Tepeye tırmandığında olduğu gibi, dişleri takırdamaya ve omuzları şiddetli sarsılmalarla titremeye başladı.</p>

  <p>Donarak öleceğim diye düşündü. Ama bunun bir faydası olmaz. Ayağa kalkıp ateş yakamıyorum. Kalkamıyorum. Çok üşüyorum. Dönem halkı konusunda yanılmış olmanız ne fena, Bay Dunworthy. Düşünmek bile başını döndürüyordu. Kazıklara bağlanıp yakılmak ne hoş bir düşünceydi.</p>

  <p>Soğuk toprağın üstünde büzülüp uyuyakalabileceğine hayatta inanmazdı. Yayılan bir sıcaklık hissetmemişti. Hissetseydi, hipoterminin ilerleyen uyuşması olduğundan korkar ve mücadele etmeye çalışırdı. Ama uyumuş olacaktı ki gözlerini açtığı zaman, açıklığa gece bastırmıştı. Yerde yatmış, tepesindeki ağ gibi dalların arasından görünen buzlu yıldızlara bakıyordu.</p>

  <p>Uyurken kaymıştı, başının tepesi tekerleğe dayanmıştı. Hâlâ soğuktan ürpertiler geçiriyordu, ama dişlerinin takırdaması durmuştu. Başı çalınan bir çan gibi zonklamaya başlamıştı ve bütün vücudu ağrıyordu, en çok da yakacak toplarken odun parçasını bastırdığı göğsü.</p>

  <p>Bir terslik var, diye düşündü ve bu kez bu düşüncenin içinde gerçek panik vardı. Belki de zaman yolculuğuna karşı bir tür alerjik tepkime geçiriyordu. Böyle bir şey var mıydı acaba? Dunworthy tecavüze, koleraya, tifoya ve vebaya, akla gelen her şeye karşı onu uyarmış, ama alerjik reaksiyonlardan hiç söz etmemişti.</p>

  <p>Pelerinini, altında elini kıvırıp kolunun altındaki aşı yerini yokladı. Şişlik hâlâ duruyordu, ama dokununca acımıyordu artık, kaşıntısı da kesilmişti. İçinden, belki de bu kötüye işarettir, diye geçirdi. Belki de artık kaşınmaması aşının işe yaramadığını gösteriyordu.</p>

  <p>Başını kaldırmaya çalıştı. Baş dönmesi anında geri geldi. Başını tekrar indirip ellerini dikkatle ve ağır ağır pelerinin altından çıkardı ve birleştirip yüzüne bastırdı. “Bay Dunworthy,” dedi. “Sanırım gelip beni alsanız iyi olacak.”</p>

  <p>Yine uykuya daldı, uyandığı zaman o ahenksiz Noel müziğini duyabiliyordu. Oh neyse, dedi içinden. Ağı açmışlar ve onu tekerleğe yaslanmış oturduğu yerden çekmeye çalışıyorlardı.</p>

  <p>Bulantıyı bastırmaya çabalayarak, “Ah, Bay Dunworthy, geldiğinize öyle sevindim ki,” dedi. “Mesajımı almadığınızdan korktum.”</p>

  <p>O madeni ses yükseldi, şimdi sallanan bir ışık görüyordu. Kendini biraz daha yukarıya çekti. “Ateşi yakmışsınız,” dedi. “Üşüme konusunda haklıymışsınız.” Arabanın tekerleği pelerinin üstünden buz gibi değiyordu sırtına. Dişleri yine takırdamaya başladı. “Dr. Ahrens haklıymış. Şişlik inene kadar beklemeliydim. Reaksiyonların bu kadar kötü olacağını bilmiyordum.”</p>

  <p>Bu ateş falan değildi. Fenerdi bu. Ona doğru gelirken Dunworthy elinde fener tutuyordu.</p>

  <p>“Bir virüs almamışımdır, değil mi? Ya da veba?” Kelimeler ağzından güçlükle çıkıyor, dişleri şiddetle birbirine çarpıyordu. “Ortaçağ’da vebaya yakalanmak ne müthiş olurdu, değil mi? En azından ortama uyum sağlardım.”</p>

  <p>Güldü, tiz neredeyse isterik kahkahası herhalde Bay Dunworthy’yi korkutmuştu. “Bir şey yok,” dedi ve söylediklerini kendi bile anlamadı. “Biliyorum, endişelendiniz, ama bir şeyim kalmayacak. Ben sadece…”</p>

  <p>Gelip karşısında durdu, fenerin ışığı yerde sallantılı bir daire çizdi. Dunworthy’nin ayaklarını gördü. Ayaklarına biçimsiz deri ayakkabılar giymişti, hani şu ayak izini bırakan türden. Ayakkabılar hakkında bir şey demeye, bu otantik Ortaçağ kıyafetini onu gelip alması için Bay Gilchrist’in mı giydirdiğini sormaya çabaladı, ama ışığın hareketi yine başının dönmesine sebep oldu.</p>

  <p>Gözlerini kapadı, yeniden açtığında karşısında diz çökmüştü. Feneri yere koymuştu, ışığı pelerininin kapüşonuyla, kavuşturduğu ellerini aydınlatıyordu.</p>

  <p>“Bir şey yok,” dedi Kivrin. “Endişelendiniz biliyorum, ama bir şeyim yok. Gerçekten. Sadece biraz hasta hissediyorum kendimi.”</p>

  <p>Adam başını kaldırdı. “Helbet, derlostuh bir gün oltu, unutmak içün topunu gepertmek herek,” dedi.</p>

  <p>Sert hatlı, çizgilerle dolu bir yüzü vardı, zalim bir yüzdü bu, bir caninin yüzü. Yerde yatarken onu izlemiş, sonra çekip gitmiş, havanın kararmasını beklemişti ve şimdi geri gelmişti.</p>

  <p>Kivrin adamı uzak tutmak için elini kaldırmaya çalıştı ama elleri her nasılsa pelerinine takılmıştı. “Git buradan,” demeye çabaladı, ama dişleri birbirine öyle çarpıyordu ki kelimeler ağzından bir türlü çıkmadı. “Git buradan.”</p>

  <p>Adam bu kez yükselen bir ses tonuyla başka bir şey söyledi. Ne dediğini anlayamadı. Eski İngilizce diye düşündü. Üç yıl üstünde çalıştım, Bay Latimer de sıfat çekimleriyle ilgili her şeyi öğretti bana. Dediklerini anlamam lazım. Ateştendir, diye düşündü. Bu yüzden ne dediğini anlayamıyorum.</p>

  <p>Adam sorusunu tekrarladı ya da başka bir şey sordu, o kadarını bile ayırt edemiyordu.</p>

  <p>Hasta olduğum için, diye düşündü. Adamı hasta olduğum için anlayamıyorum. “Nazik bey,” dedi ama gerisini getiremedi. “Yardım edin,” dedi, bunun eski dilde nasıl söylendiğini hatırlamaya çalıştı ama aklına kilise Latincesinden başka bir şey gelmiyordu. “<i>Domine ad adjuvandum mefestina</i>.”</p>

  <p>Adam başını ellerine doğru eğip duyamayacağı kadar alçak sesle bir şeyler mırıldanmaya başladı, ardından Kivrin kendinden geçmiş olacaktı. Adam onu yerden kaldırmış, kucağında taşıyordu şimdi. Hâlâ açık ağdan gelen müzik sesini duyabiliyordu. Hangi yönden geldiğini bulmaya çalıştıysa da dişlerinin takırtısından duyamadı.</p>

  <p>Adam onu kır bir ata bindirirken, “Hastayım,” dedi.Öne doğru devrildi, düşmemek için atın yelesine tutundu. “Nasıl oldu bilmiyorum. Bütün aşılarımı yaptırmıştım.”</p>

  <p>Adam eşeği ağır ağır yürüttü. Dizginindeki çıngıraklar tiz sesler çıkararak şıngırdadı.&nbsp;</p>
</body>
</html>