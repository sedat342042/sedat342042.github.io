<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>28</h2>

  <p class="girintisiz">İniş yerini bulmaya çalıştığı gün Kivrin’den kaçan çocuk da gece vebadan yatağa düştü. Peder Roche akşam duasına gittiğinde annesi onu bekliyordu. Çocuğun sırtında hıyarcık vardı. Annesiyle Roche çocuğu tutarken Kivrin hıyarcığı yardı.</p>

  <p>Kivrin bu işi yapmak istemedi. Iskorbüt çocuğu zaten zayıf düşürmüştü ve Kivrin kürek kemiklerinin altından geçen bir atardamar olup olmadığını bilemiyordu. Rosemund’un durumunda bir iyileşme yok gibi görünüyordu, ama Roche nabzının daha güçlendiğini iddia ediyordu. Kız tek damla kanı kalmamış gibi bembeyazdı ve hiç kımıldamıyordu. Çocuk da kan kaybetmeye dayanamayacak gibiydi.</p>

  <p>Ama oğlanın sırtı neredeyse hiç kanamadı ve Kivrin daha bıçağı yıkamadan yanaklarına renk geldi.</p>

  <p>Hiç olmazsa iskorbüte iyi geleceğini düşünerek, “Kuşburnu çayı içirin,” dedi. “Ve söğüt kabuğu.” Bıçağın ağzını ateşe tuttu. İniş yerini bulamayacak kadar bitkin düşüp başında oturduğu günkü ateşten daha büyük sayılmazdı. Çocuğu ısıtması imkânsızdı. Annesine gidip biraz çalı çırpı toplamasını söylese, kadın mikrobu bir başkasına bulaştırabilirdi. “Size biraz odun getirelim,” dedi ve bunu nasıl yapacaklarını kendi de merak etti.</p>

  <p>Evde Noel ziyafetinden kalan odunlar vardı, ama diğer her şey gibi onlar da hızla tükeniyordu. Kesilmiş odunların çoğunu Rosemund ile katibi sıcak tutmak için harcamışlardı ve mutfak duvarının kenarına yığılı kütükleri kesecek kimse yoktu. Muhtar hastaydı, kahya da karısıyla oğluna bakıyordu.</p>

  <p>Kivrin çıra olarak kullanmak için biraz ağaç kabuğuyla yarılmış odunlardan bir kucak alıp kulübeye götürdü. Çocuğu da malikaneye götürmek isterdi, ama Eliwys hem katibe hem kızına bakıyordu ve her an yere yıkılacak gibi görünüyordu.</p>

  <p>Eliwys bütün gece Rosemund’un başında beklemiş, söğüt kabuğu çayı içirmiş ve yarasının sargısını değiştirmişti. Bezleri kalmadığı için başörtüsünü yırtıp sargı yapmıştı. Paravanları görebildiği bir yerde oturuyor, birinin geldiğini duymuş gibi birkaç dakikada bir kalkıp kapıya gidiyordu. Omuzlarına dökülen siyah saçlarıyla neredeyse Rosemund kadar küçük görünüyordu.</p>

  <p>Kivrin odunları çocuğun annesine götürüp sıçan kafesinin yanına pis zemine bıraktı. Sıçan kafeste yoktu, bir suçu olmamasına rağmen öldürmüş olacaklardı. Kadın Kivrin’e “Tanrı bizi korusun,” dedi. Ateşin yanına çömelip dikkatle odun yerleştirmeye koyuldu.</p>

  <p>Kivrin çocuğu bir daha yokladı. Sırtındaki yaradan hâlâ berrak bir sıvı sızıyordu ki iyiye işaretti. Rosemund’un yarası neredeyse saatlerce kanamış, sonra tekrar şişip sertleşmişti. Kivrin, yarayı bir daha yaramam da, diye düşündü. Daha fazla kan kaybetmeye dayanamaz.</p>

  <p>Eliwys’i biraz yatıştırsam mı yoksa odun kesmeyi mi denesem, diye düşünerek eve doğru yürümeye başladı. Kahyanın evinden çıkan Roche kahyanın çocuklarından ikisinin daha hastalandığı haberini verdi.</p>

  <p>En küçük iki çocuğuydu hastalanan. Ve akciğer vebası olduğu belliydi. İkisi de öksürüyor, anne de aralıklı olarak sulu balgam çıkarıyordu. Tanrı bizi korusun.</p>

  <p>Kivrin salona girdi. İçerisi hâlâ sülfürden dumanlıydı. Katibin kolları sarımsı ışıkta neredeyse kapkara görünüyordu. Ateşin de kadının kulübesindekinden farkı kalmamıştı. Kivrin kesilmiş odunların sonunu da içeriye taşıdıktan sonra Eliwys’e biraz uzanmasını, Rosemund ile kendisinin ilgileneceğini söyledi.</p>

  <p>Eliwys kapıya bakarak, “Olmaz,” dedi. Adeta kendi kendine konuşur gibi ekledi, “Üç gündür yolda.”</p>

  <p>Bath yetmiş kilometre uzakta, atla en az bir buçuk günlük yoldaydı. Dönüş de bir o kadar sürerdi, tabii Bath’ta at değiştirme imkânı bulabildiyse. Gider gitmez Lord Guillaume’u bulabildiyse, bugün dönebilirdi. Kivrin içinden, tabii eğer dönebilirse, diye geçirdi.</p>

  <p>Eliwys bir ses duymuş gibi yeniden kapıya baktı, duyduğu ses alçak sesle arabasına şarkı söyleyen Agnes’tan çıkıyordu. Bir peçeteyi battaniye gibi arabanın üstüne örtmüş, kaşıkla yemek yedirir gibi yapıyordu. Kivrin’e, “Mavi hastalığa tutuldu,” dedi.</p>

  <p>Kivrin günün geri kalanını ev işleriyle uğraşarak, su taşıyarak, fırınlanmış bir kemikten çorba pişirerek, oturakları boşaltarak geçirdi. Kahyanın memeleri şişen ineği avluya girip Kivrin’i takip etmeye başladı. Pes edip sağıncaya kadar Kivrin’i boynuzlarıyla dürttü. Roche kahya ile çocuğun evine yaptığı ziyaretler arasında odun yardı. Kivrin de keşke odun kesmeyi öğrenseydim, diye hayıflanarak büyük kütüklerde beceriksizce çentikler açtı.</p>

  <p>Karanlık basmadan hemen önce kahya gelip küçük kızına bakmaları için onları çağırdı. Kivrin, şu ana dek sekiz vaka oldu, diye düşündü. Köyde yalnızca kırk kişi yaşıyordu. Avrupa nüfusunun üçte biri ila yarısının vebaya yakalanıp ölmüş olması gerekiyordu ve Bay Gilchrist bu sayının abartıldığı kanısındaydı. Köy nüfusunun üçte biri, on üç vaka ederdi; yalnızca beş kişi daha. Yarısı olması için on iki kişinin daha hastalanması yeterdi. Ve kahyanın çocukları çoktan mikroba maruz kalmışlardı bile.</p>

  <p>Kivrin çocuklara baktı, büyük kız tıknaz ve babası gibi esmerdi. En küçük oğlan, cılız bebek, annesi gibi keskin hatlara sahipti. Hepiniz hastalanacaksınız, diye düşündü.</p>

  <p>Bebek ağlamaya başlayınca kız kucağına alıp pis parmaklarını bebeğin ağzına soktuğu zaman bile hiçbir şey hissedemedi Kivrin. İçinden on üç diye dua etti, en fazla yirmi.</p>

  <p>Geceyi çıkaramayacağı aşikar olmasına rağmen, katip için de bir şey hissedemiyordu. Adamın diliyle dudakları kahverengi sümüksü bir sıvıyla kaplıydı.Öksürdükçe içinde kanlı çizgiler olan sulu salya çıkarıyordu. Adamla duygusuzca, bir makine gibi ilgileniyordu.</p>

  <p>Uykusuzluktandır, diye düşündü. Hepimiz uykusuzluktan uyuştuk. Ateşin kenarına uzanıp uyumaya çalıştı, ama uykunun, yorgunluğun ötesine geçmiş gibiydi. Sekiz kişi daha, diye düşündü. Anne de yakalanacaktı, muhtarın karısıyla çocukları da. Geriye dört kalır. Lütfen Tanrım, aralarında Agnes ya da Eliwys olmasın. Roche olmasın.</p>

  <p>Sabah Roche, aşçıyı kulübesinin önünde karların üstünde yarı donmuş, kan tükürür halde buldu. Kivrin içinden dokuz etti, dedi.</p>

  <p>Aşçı bakacak kimsesi olmayan bir dul olduğu için kadını salona taşıyıp, inanılmaz ve korkunç biçimde hâlâ sağ olan katibin yanına yatırdılar. Kanamalar artık bütün vücudunu kaplamıştı, göğsüne mavimsi mor çizgiler yayılmıştı. Kollarıyla bacakları ise kapkara kesilmişti. Yanaklarını bürüyen siyah kısa sakalın altında yüzü de kararıyordu.</p>

  <p>Rosemund hâlâ bembeyaz ve kıpırtısız yatıyor, yaşamla ölüm arasında gidip geliyordu. Eliwys en ufak bir hareket, en alçak bir ses ölümün kollarına düşürüverecekmiş gibi kızına sessizce ve dikkatle bakıyordu. Kivrin şiltelerin arasında parmaklarının ucuna basarak dolaşıyordu. Sessiz olması gerektiğini hisseden Agnes’ın sinirleri tamamen bozulmuştu.</p>

  <p>Sızlandı, barikata asıldı, Kivrin’den köpeğini, midillisini görmeye götürmesini, yiyecek bir şeyler getirmesini, ormana giden yaramaz kızın masalını bitirmesini istedi.</p>

  <p>Kivrin’in dişlerini kamaştıran bir sesle, “Masalın sonunda ne oluyor?” diye mızıldandı. “Kızı kurtlar mı yiyor?”</p>

  <p>Dördüncü kez sormasının sonunda Kivrin, “Bilmiyorum,” diye tersledi. “Git büyükannenin yanında otur.”</p>

  <p>Agnes hâlâ köşede arkasını dönüp diz çökmüş duran Lady Imeyne’ye küçümseyerek baktı. Bütün gece orada durmuştu. “Büyükannem benimle oynamaz ki.”</p>

  <p>“Öyleyse sen de Maisry ile oyna.”</p>

  <p>Oynadı ama yalnızca beş dakika. Maisry’yi öyle bunalttı ki, kız sonunda intikamını acımasızca aldı ve Agnes çığlık çığlığa Maisry’nin onu çimdiklediğini söyleyerek geri geldi.</p>

  <p>Kivrin, “Maisry’yi suçlamıyorum doğrusu,” dedi ve ikisini çatı katına yolladı.</p>

  <p>Sonra oğlan çocuğunu görmeye gitti. Çocuk öyle toparlanmıştı ki yatağında oturuyordu. Eve döndüğünde Maisry’yi yüksek koltukta derin uykuda buldu.</p>

  <p>“Agnes nerede?”</p>

  <p>Eliwys dalgın dalgın etrafına bakındı. “Bilmem. Çatı katındaydılar.”</p>

  <p>Kivrin platforma çıktı. “Maisry, uyan. Agnes nerede?”</p>

  <p>Maisry bön bön yüzüne bakarak gözlerini kırpıştırdı.</p>

  <p>“Onu yalnız başına bırakmamalıydın,” dedi. Çatı katına çıktı, Agnes orada yoktu. Rosemund’un odasına baktı, orada da değildi.</p>

  <p>Maisry uyuduğu koltuktan kalkmıştı, duvara yaslanmış duruyordu, dehşete kapılmış gibi bir hali vardı. Kivrin, “Kız nerede?” diye sordu.</p>

  <p>Maisry savunmaya geçerek ellerini kulaklarına götürdü ve bön bön yüzüne baktı.</p>

  <p>“Doğru,” dedi Kivrin. “Kızın yerini söylemezsen, kulaklarını tokatlarım.”</p>

  <p>Maisry yüzünü eteğine gömdü.</p>

  <p>“Nerede?” Kivrin kızı kolundan tutup çekti. “Ona göz kulak olman gerekiyordu. Senin sorumluluğundaydı!”</p>

  <p>Maisry vahşi bir hayvan gibi tiz bir sesle ulumaya başladı.</p>

  <p>“Kes şunu!” dedi Kivrin. “Nereye gitti, göster!” Hizmetçiyi paravanlara doğru itti.</p>

  <p>O sırada içeri giren Roche, “Ne oluyor?” diye sordu.</p>

  <p>“Agnes. Agnes’ı bulmalıyız. Köye gitmiş olabilir.”</p>

  <p>Roche başını iki yana salladı. “Onu görmedim. Herhalde müştemilatın birindedir.”</p>

  <p>Kivrin, “Ahır,” dedi. Rahatlamıştı. “Midillisini görmeye gitmek istiyordu.”</p>

  <p>Ama ahırda da yoktu. Kivrin gübre kokulu karanlığın içine seslendi. “Agnes!” Kızın midillisi kişneyip bölmesinden çıkmaya çabaladı. Kivrin hayvana en son ne zaman yem verildiğini ve köpeklerin nereye gittiklerini düşündü. “Agnes!” Sandıkların tek tek içlerine, yemliklerin arkasına, küçük bir kızın saklanabileceği ya da uyuyakalabileceği her yere baktı.</p>

  <p>Samanlıkta olabilir, diye düşündü. Ahırdan çıkınca aniden yüzüne vuran aydınlıktan gözlerini elleriyle korudu. Roche da mutfaktan çıktı. “Onu buldunuz mu?” diye seslendi, ama sesini Roche’a duyuramadı. Başını dinler gibi yana eğmiş, avlu kapısına bakıyordu.</p>

  <p>Kivrin de kulak kabarttı ama bir şey duyamadı. “Ne var?” diye seslendi. “Ağladığını duyabiliyor musunuz?”</p>

  <p>Roche, “Bu Lord,” dedi ve kapıya koştu.</p>

  <p>Kivrin de peşinden koştu. Roche durmuş, avlu kapısını açıyordu. Kivrin, “Peder Roche,” dedi ve atın sesini duydu.</p>

  <p>Onlara doğru dörtnala geliyor, donmuş toprakta toynakları yüksek bir ses çıkarıyordu. Roche evin efendisini kastetmişti, Eliwys’in kocasının sonunda geldiğini zannediyordu. Ardından, içinden ansızın bir ümit yükseldi; belki Bay Dunworthy’dir.</p>

  <p>Roche kalın sürgüyü kaldırıp yana itti.</p>

  <p>Streptomisinle dezenfektana ihtiyacımız var, Rosemund’u yanına alıp hastaneye götürmeli. Kıza kan nakli yapılması lazım.</p>

  <p>Roche kapıyı itti.</p>

  <p>Kivrin, ve de aşı diye düşündü. Ağızdan verilecek aşı getirse daha iyi olur. Agnes nerede? Agnes’ı hastalanmadan buradan alıp götürmeli.</p>

  <p>Aklı başına geldiğinde at da kapıya varmıştı. Kivrin “Hayır!” dedi, ama artık çok geçti. Roche kapıyı açmıştı bile.</p>

  <p>Kivrin deli gibi etrafında onu kovup uzaklaştıracak bir şey ararken, “Buraya giremez!” diye bağırdı. “Vebaya yakalanacak.”</p>

  <p>Küreği, Blackie’yi gömdükten sonra boş domuz ağılının yanına bırakmıştı. Almaya koştu. “Kapıdan girmesine izin verme,” diye seslendi. Roche geleni uyarmak için kollarını havaya kaldırdı, ama avluya girmişti bile.</p>

  <p>Roche’un kolları aşağı düştü. “Gawyn!” dedi. Yağız at Gawyn’inkine benziyordu, ama sırtında bir oğlan vardı. Rosemund’dan büyük görünmüyordu. Yüzü ve giysilerinde çamur lekeleri vardı. At da çamur içindeydi, hızlı hızlı soluyor, ağzından köpükler çıkıyordu. Çocuk da nefes nefeseydi. Burnuyla kulakları soğuktan kıpkırmızı kesilmişti. Onlara bakarak attan inmeye yeltendi.</p>

  <p>Kivrin modern dile kaymamaya dikkat ederek, “Buraya girmemen gerekiyor,” dedi. “Bu köyde veba var.” Küreği kaldırıp bir silah gibi çocuğa doğrulttu.</p>

  <p>Oğlan attan inecekken durdu ve tekrar eyere oturdu.</p>

  <p>Çocuk anlamamıştır diye ekledi. “Mavi hastalık.”</p>

  <p>Ama çocuk başını öne doğru salladı. “Her yerde hastalık var,” dedi ve dönüp eyer çantasından bir şey aldı. “Bir mesaj getirdim.” Roche’a deri bir cüzdan uzattı. Roche almak için ata doğru birkaç adım attı.</p>

  <p>Kivrin, “Olmaz!” diye bağırıp küreği savurdu. “Yere at. Bize dokunma sakın.”</p>

  <p>Oğlan cüzdandan rulo yapılıp bağlanmış bir parşömen çıkararak Roche’un ayaklarının dibine attı.</p>

  <p>Roche yerden alıp açtı. Çocuğa, “Mesajda ne diyor?” diye sorunca, Kivrin içinden, tabii ya okuyamıyor, dedi.</p>

  <p>“Bilmiyorum,” dedi çocuk. “Batlı piskoposundan. Bana bütün papazlara ulaştırmam söylendi.”</p>

  <p>Kivrin, “Ben okuyayım mı?” dedi.</p>

  <p>“Belki de Lord göndermiştir,” dedi Roche. “Belki gecikeceğini haber veriyordur.”</p>

  <p>Kivrin, “Evet,” diyerek elinden aldı, ama öyle olmadığını biliyordu.</p>

  <p>Latinceydi. Çok süslü harflerle yazıldığı için zor okunuyordu, ama önemli değildi. Kivrin bunu daha önce okumuştu. Bodleian’da.</p>

  <p>Küreği omzuna dayayıp mesajı tercüme etmeye başladı.</p>

  <p>“<i>Geniş bir alana yayılan bulaşıcı hastalık piskoposluk bölgemizdeki birçok mıntıkanın cemaatini papazsız bırakmıştır</i>.”</p>

  <p>Roche’a baktı. Olmaz, dedi içinden. Burası olmaz. Bunun olmasına izin vermeyeceğim.</p>

  <p>“<i>Gönüllü papaz bulunamadığından dolayı</i>…” Papazlar ölmüş ya da kaçmışlardı, yerlerine geçmeye kimseyi ikna edemiyorlardı ve insanlar günah çıkaramadan ölüyorlardı.</p>

  <p>Kivrin okumaya devam etti, ama önündeki siyah harfleri değil, Bodleian’da çözdüğü solmuş kahverengi yazıları görüyordu. Bu mektubun tumturaklı ve gülünç olduğunu düşünmüştü. Bay Dunworthy’ye “İnsanlar sağda solda ölüyorlar,” demişti, “ve piskoposun tek derdi kilise protokolü.” Ama şimdi bitkin çocukla Roche’a okurken, mektup da ona bitkin ve tükenmiş geliyordu. Ve çaresiz.</p>

  <p>“<i>Ölüm halindelerse ve bir papazın hizmetinden faydalanamıyorlarsa, birbirlerine günah çıkarmaları gerekmektedir. İşbu mektupla ve İsa Mesih’i temsilen, sizi bu şekilde hareket etmeye davet ederiz</i>.”</p>

  <p>Okumayı bitirince Roche da, çocuk da bir şey söylemedi. Acaba çocuk ne taşıdığını biliyor muydu? Kâğıdı tekrar yuvarlayıp oğlana verdi.</p>

  <p>Çocuk eyerin üstünde yorgunluktan sallanarak, “Üç gündür at sırtındayım,” dedi. “Biraz dinlenemez miyim şurada?”</p>

  <p>Kivrin çocuğa acıdıysa da, “Güvenli olmaz,” dedi. “Yanına yiyecek, atına da yem verelim.”</p>

  <p>Roche mutfağa yönelince Kivrin Agnes’ı hatırlayıverdi. “Yolda küçük bir kız gördün mü? Kırmızı başlıklı, kırmızı pelerinli, beş yaşında bir kız?”</p>

  <p>“Görmedim,” dedi çocuk. “Ama yollarda çok insan var. Vebadan kaçıyorlar.”</p>

  <p>Roche bir heybeyle geri geldi. Kivrin aygıra biraz saman getirmek için döndüğü sırada Eliwys ikisine de çarparak geçti. Etekleri bacaklarına dolanıyor, açık saçları arkasında uçuşuyordu.</p>

  <p>Kivrin arkasından, “Yapma…” diye seslendi, ama Eliwys atın yularına yapışmıştı bile.</p>

  <p>Oğlanın gömleğinin kolunu tuttu. “Nereden geliyorsun? Kocamın adamı Gawyn’e rastladın mı?”</p>

  <p>Çocuk korktu. Dizginleri çekip, “Ben Bath’tan geliyorum. Piskopostan bir mesaj getirdim,” dedi. At kişneyip başını salladı.</p>

  <p>Eliwys kendini kaybetmiş gibi, “Ne mesajı?” diye bağırdı. “Gawyn’den mi?”</p>

  <p>“Söylediğiniz adamı tanımıyorum,” dedi çocuk.</p>

  <p>Kivrin yanına yaklaştı. “Lady Eliwys.”</p>

  <p>Eliwys yulara asılarak, “Gawyn’in gümüş kakmalı eyerli yağız bir aygırı var,” dedi, “mahkemede şahitlik etmeye giden kocamı getirmek için Bath’a gitti.”</p>

  <p>Çocuk, “Bath’a giden yok,” dedi. “Herkes kaçıyor oradan.”</p>

  <p>Eliwys at şahlanmış gibi sendeledi ve düşecek gibi oldu.</p>

  <p>“Mahkeme, kanun falan kalmadı.Ölüler sokaklarda yatıyor. Onlara bakan ölüyor. Bazıları dünyanın sonu geldi diyor.”</p>

  <p>Eliwys yuları elinden bırakıp geriledi. Dönüp ümitle Kivrin ile Roche’a baktı. “Öyleyse yakında evde olurlar,” dedi. “Yolda görmediğinden eminsin, değil mi? Yağız bir ata biniyor.”</p>

  <p>“Yağız at çok vardı.” Atını mahmuzlayıp Roche’a doğru yürüttü, ama Eliwys yerinden kımıldamadı.</p>

  <p>Roche yiyecek heybesiyle öne çıktı. Çocuk eğilip aldı, Eliwys’i devirmesine ramak kalarak atını çevirdi. Eliwys kaçmaya çalışmadı.</p>

  <p>Kivrin atılıp atın yularını tuttu. “Piskoposun yanına dönme.”</p>

  <p>Oğlan çekip yuları kurtarmaya çalıştı. Kivrin’den daha fazla korkmuştu.</p>

  <p>Kivrin elinden bırakmadı. “Kuzeye git,” dedi. “Veba daha oraya ulaşmadı.”</p>

  <p>Oğlan yuları elinden kurtarıp atını mahmuzladı ve dörtnala avludan çıktı.</p>

  <p>Kivrin arkasından seslendi. “Ana yollardan uzak dur. Kimseyle konuşma.”</p>

  <p>Eliwys hâlâ olduğu yerde duruyordu.</p>

  <p>Kivrin ona, “Gel, Agnes’ı bulalım,” dedi.</p>

  <p>“Kocamla Gawyn, Sir Bloet’i uyarmak için önce Courcy’e giderler,” dedi. Kivrin’in kolundan tutup eve götürmesine itiraz etmedi.</p>

  <p>Kivrin Eliwys’i ateşin yanına oturtup samanlığa bakmaya gitti. Agnes orada da yoktu, ama Noel gecesi bıraktığı kendi pelerinini buldu. Sırtına alıp tavanarasına çıktı. Roche ile diğer binaları da aradılar ama kızı bulamadılar. Ulakla konuşurken soğuk bir rüzgar çıkmıştı ve hava kar kokuyordu.</p>

  <p>Roche, “Belki de evdedir,” dedi. “Koltuğun arkasına baktınız mı?”</p>

  <p>Kivrin evi yeni baştan aradı.</p>

  <p>Koltuğun arkasına, yatakların altına baktı. Maisry hâlâ bıraktığı yerde sızlanıyordu. Kivrin kızı tekmelememek için kendini zor tuttu. Duvara dönmüş duran Lady Imeyne’ye Agnes’ı görüp görmediğini sordu.</p>

  <p>Dudakları sessizce kıpırdayan kadın onu duymazdan geldi.</p>

  <p>Kivrin kadının omzunu tutup sarstı. “Dışarı çıktığını gördünüz mü?”</p>

  <p>Lady Imeyne döndü ve ışıltılı gözlerle yüzüne baktı. “Bütün suç onun,” dedi.</p>

  <p>“Agnes’ın mı?” Kivrin çok sinirlenmişti. “Nasıl onun suçu olabilir ki?”</p>

  <p>Imeyne başını iki yana sallayıp Maisry’e baktı. “Tanrı Maisry’nin kötülüğü yüzünden bizi cezalandırıyor.”</p>

  <p>“Agnes kayıp, üstelik de hava kararıyor,” dedi Kivrin. “Kızı bulmamız şart. Nereye gittiğini görmediniz mi?”</p>

  <p>Imeyne, “Bütün suç onun,” diye fısıldadı ve yüzünü duvara döndü.</p>

  <p>Vakit geç oluyor, rüzgar paravanların etrafında ıslık çalıyordu. Kivrin koşarak geçitten köy meydanına çıktı.</p>

  <p>Tıpkı iniş yerini tek başına aramaya çıktığı günkü gibiydi hava. Karla kaplı meydanda kimseler yoktu. Koşarken rüzgar kamçı gibi giysisini dövüyordu. Kuzeydoğu tarafından uzaktan çan sesleri geliyordu. Ağır ağır çalınıyordu, cenaze çanıydı.</p>

  <p>Agnes çan kulesini severdi. Kivrin kuleden içeri girip çanın ipini yukarıya kadar görebildiği halde kıza seslendi. Dışarı çıkıp kulübelere baktı ve kızın nereye gitmiş olabileceğini düşünmeye çalıştı.</p>

  <p>Üşümediyse, kulübelere girmezdi. Köpeği… Köpeğinin mezarını görmek istiyordu. Kivrin ona hayvanı ormana gömdüğünü söylememişti. Agnes yavrunun kilise bahçesine gömülmesi gerektiğini söylüyordu. Kivrin bahçede olmadığını görüyordu, ama yine de bahçe kapısına yürüdü.</p>

  <p>Agnes buraya gelmişti. Küçük çizmelerinin izleri mezardan mezara gidiyor, oradan da kilisenin kuzey tarafına doğru devam ediyordu. Kivrin başını kaldırıp tepeye, ormanın başladığı yere baktı. Ya ormana girdiyse, diye düşündü. Onu bir daha bulamayız.</p>

  <p>Koşarak kilisenin etrafını dolaştı. Ayak izleri kesilip tekrar kiliseye dönüyordu. Kivrin kilisenin kapısını açtı. İçerisi karanlık ve rüzgarın kasıp kavurduğu bahçeden daha soğuktu. “Agnes!” Cevap gelmedi, ama mihrabın olduğu yerden fare tıkırtısına benzeyen hafif bir ses geliyordu. “Agnes!” Lahtin arkasındaki karanlığa baktı. “Orada mısın?”</p>

  <p>Titrek alçak bir ses, “Kivrin,” dedi.</p>

  <p>“Agnes!” Sese doğru koştu. “Neredesin?”</p>

  <p>Azize Catherine heykelinin ayağındaki mumların arasında kırmızı peleriniyle büzülmüştü. Heykelin kaba taş eteklerine yapışmıştı, gözleri korkudan irileşmişti. Kızarmış yüzü gözyaşlarıyla ıslanmıştı. “Kivrin,” diye bağırıp kollarına atıldı.</p>

  <p>Kivrin öfkeyle karışık bir rahatlama hissetti. “Ne yapıyorsun burada, Agnes?” Kızı sıkı sıkı kucakladı. “Her yerde seni aradık.”&nbsp;</p>

  <p>Agnes ıslak yüzünü Kivrin’in boynuna gömdü. “Saklanıyordum. Arabamı köpeğimi görmeye götürdüm, sonra da düştüm.” Eliyle burnunu sildi. “Sana seslendim, ama gelmedin.”</p>

  <p>“Nerede olduğunu bilmiyordum ki tatlım.” Kızın saçlarını okşadı. “Neden kiliseye girdin?”</p>

  <p>“Kötü adamdan saklanıyordum.”</p>

  <p>“Hangi kötü adam?” Kivrin’in kaşları çatıldı.</p>

  <p>Kilisenin kapısı açıldı, Agnes küçük kollarını sıkı sıkı Kivrin’in boynuna doladı. Korkuyla fısıldadı: “İşte kötü adam.”&nbsp;</p>

  <p>Kivrin, “Peder Roche,” diye seslendi. “Buldum onu. Burada.” Kapı kapandı, ayak sesleri duyuldu. Agnes’a, “Bu Peder Roche,” dedi, “o da seni arıyordu. Nereye gittiğini bilmiyorduk.”</p>

  <p>Agnes kollarını biraz gevşetti. “Maisry kötü adam gelip seni alacak, dedi.”</p>

  <p>Roche nefes nefese yanlarına geldi ve Agnes başını yine Kivrin’in omzuna gömdü. Roche endişeyle, “Hasta mı?” diye sordu.</p>

  <p>“Sanmıyorum. Çok üşümüş. Pelerinimi üzerine örtün.”</p>

  <p>Roche beceriksizce Kivrin’in pelerininin bağcığını çözüp kızı sardı.</p>

  <p>Agnes Kivrin’in kucağında döndü, “Kötü adamdan saklandım,” dedi.</p>

  <p>“Hangi kötü adamdan?”</p>

  <p>“Sizi kilisede kovalayan kötü adamdan. Maisry dedi ki, gelip seni alırmış, sonra da mavi hastalık verirmiş.”</p>

  <p>Kivrin içinden, eve dönünce Maisry’yi dişlerini takırdatana kadar iyice bir sarsacağım, diye geçirip, kıza, “Kötü adam falan yok,” dedi. Ayağa kalktığı anda Agnes’ın kolları gene boynunu sıktı.</p>

  <p>Roche duvarın kenarından el yordamıyla papaz kapısına gidip açtı. İçeri mavimsi bir ışık doldu.</p>

  <p>Agnes “Maisry dedi ki köpeğimi o adam almış,” dedi titreyerek. “Ama beni alamadı. Saklandım.”</p>

  <p>Kivrin ellerinden gevşekçe sarkan, ağzının kenarları kanlı kara köpek yavrusunu düşündü. İçinden hayır deyip, koşarak dışarı çıktı. Agnes buz gibi kilisede uzun zaman kaldığı için titriyordu. Kivrin’in boynuna yaslanmış yüzü sıcaktı. Kendi kendine, ağlamaktandır, dedi. Kıza başının ağrıyıp ağrımadığını sordu.</p>

  <p>Agnes başını önce iki yana sonra da öne salladı, ama cevap vermedi. Kivrin olamaz, diye düşünerek adımlarını sıklaştırdı. Roche hemen arkasından geliyordu. Kahyanın evinin önünden geçip avluya girdiler.</p>

  <p>Eve vardıkları zaman Agnes, “Ormana girmedim,” dedi. “Ama yaramaz kız girmişti, değil mi?”</p>

  <p>“Evet.” Kivrin kızı ocağın başına götürdü. “Ama girse de bir şey olmazdı. Babası onu bulup eve götürürdü. Sonra da sonsuza kadar mesut yaşarlardı.” Agnes’ı peykenin üstüne yatırıp pelerinini çıkardı.</p>

  <p>“Bir daha da ormana hiç girmedi,” dedi Agnes.</p>

  <p>“Hiç girmedi.” Kivrin çocuğun ıslak papuçlarıyla çoraplarını çıkardı. Pelerinini ateşin kenarına yaydı. “Şimdi yat bakalım. Ben sana sıcak çorba getireyim.” Agnes uysalca pelerinin üstüne yattı. Kivrin kenarlarını kızın üstüne örttü.</p>

  <p>Çorbayı getirince Agnes içmek istemedi ve hemen uyuyakaldı.</p>

  <p>Eliwys ile Roche’a hiddetle, “Soğuk almış,” dedi. “Akşama kadar dışarıda kalmış. Üşütmüş.” Roche akşam duasına gidince kızın üstünü açıp koltukaltlarını, kasıklarını muayene etti. Hatta arkasını çevirip sırtında çocuğunki gibi bir yumru aradı.</p>

  <p>Roche çanı çalmadı. Kendi yatağından aldığı anlaşılan eski püskü bir şilteyle geri geldi, Agnes’ı bunun üstüne yatırdı.</p>

  <p>Diğer kasabaların çanları çalıyordu. Oxford ile Godstow’un ve güneybatıdakinin. Kivrin Courcy’nin çifte çanını duyamadı. Endişeyle Eliwys’e baktı, ama kadın çanları duymuyor gibiydi. Dönüp Rosemund’a göz attı.</p>

  <p>Çan sesleri kesildiği anda Courcy’ninki başladı. Sesler garip, boğuk ve yavaş geliyordu. Kivrin Roche’a baktı. “Cenaze çanı mı çalıyorlar?”</p>

  <p>Adam Agnes’a bakarak, “Hayır,” dedi. “Bugün bayram.”</p>

  <p>Kivrin hangi günde olduklarını artık şaşırmıştı. Piskoposun elçisi Noel sabahı gitmiş, öğleden sonra hastalığın veba olduğunu anlamıştı. O gün bitmek bilmemişti sanki. Dört gün, diye düşündü. Dört gün geçmiş.</p>

  <p>Noel zamanı gelmek istemişti, çünkü bu dönemde o kadar çok kutsal gün vardı ki, köylüler bile hangi günde olduklarını bilirlerdi ve randevu gününü kaçırmazdı. Gawyn yardım getirmek için Bath’a gitti, Bay Dunworthy. Elçi de bütün atları alıp götürdü ve ben nerede olduğunu bilmiyorum.</p>

  <p>Eliwys ayağa kalkmış çanları dinliyordu. “Bunlar Courcy’nin çanları mı?”</p>

  <p>“Evet,” dedi Roche. “Korkmayın. Masum Çocuklar Günü için çalıyorlar.”</p>

  <p>Kivrin Agnes’a bakarak, Masum Çocuklar Günü, diye düşündü. Kız uyuyordu, titremesi de kesilmişti, ama hâlâ cildi sıcaktı.</p>

  <p>Aşçı bağırarak bir şeyler söyledi. Kivrin barikatı aşıp kadının yanına gitti. Aşçı şiltesinin üstünde çömelmiş, ayağa kalkmaya uğraşıyordu. “Eve gitmem lazım,” dedi.</p>

  <p>Kivrin kadını sakinleştirip yatırdı, bir tas su içirdi. Kovadaki su bitmek üzereydi. Kovayı alıp dışarı çıktı.</p>

  <p>Agnes, “Kivrin’e söyleyin yanıma gelsin,” dedi. Uyanmış, oturuyordu.</p>

  <p>Kivrin kovayı elinden bıraktı. “Buradayım.” Yanında diz çöktü. “Buradayım.” Agnes yüzüne baktı. Küçük suratı öfkeyle buruşmuş ve kızarmıştı.</p>

  <p>“Kivrin gelmezse kötü adam gelip beni alacak. Söyle hemen gelsin.”</p>
</body>
</html>