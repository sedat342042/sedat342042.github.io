<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>11</h2>

  <p class="girintisiz">Onu anlayamıyorlardı. Kivrin anlamasını sağlamak için Eliwys ile iletişim kurmaya çalışmıştı, ama kadın dediklerini anlamadan kibarca gülümsemekle yetinmiş ve dinlenmesini söylemişti.</p>

  <p>Eliwys kapıya doğru giderken, Kivrin, “Lütfen,” demişti. “Gitme. Çok önemli. Gawyn iniş yerini bilen tek insan.”</p>

  <p>Eliwys, “Uyu,” dedi. “Ben biraz sonra gelirim.”</p>

  <p>“Onu görmeme izin vermeniz gerek,” dedi çaresizce.</p>

  <p>Ama Eliwys kapıya varmıştı bile. “iniş yerini bilmiyorum.”</p>

  <p>Merdivenlerde bir patırtı oldu. Eliwys kapıyı açtı. “Agnes, sana gidip… ”</p>

  <p>Cümlesini yarım bırakıp geriledi. Korkmuş ya da kızmış değildi, ama pervazdaki elini sanki kapıyı çarpıp kapayacakmış gibi çekti. Kivrin’in kalbi küt küt atmaya başladı. Çılgın gibi, buraya kadar, dedi içinden. Beni almaya geldiler, götürüp yakacaklar.</p>

  <p>Bir erkek sesi, “Günaydın hanımım,” dedi. Kızınız Rosemund sizi salonda bulacağımı söyledi, ama yoktunuz.”</p>

  <p>Odaya girdi. Kivrin yüzünü göremiyordu. Yatağın ayakucunda duruyor, yatağın perdeleri yüzünü kapatıyordu. Görebilmek için başını oynatmaya çalıştı, ama bu hareketle başı şiddetle dönmeye başladı. Tekrar başını yastığa bıraktı.</p>

  <p>“Yaralı hanımın yanında olacağınızı düşündüm.” Keçe takviyeli bir yelekle deri bir tozluk giymişti. Kılıç da takmıştı.Öne doğru adım atınca tıngırtısını duydu. “Nasıl?”</p>

  <p>Eliwys,“Bugün daha iyi,” dedi.“Kocamın annesi yaraları için civanperçemi kaynattı.”</p>

  <p>Eliwys elini kapıdan çekmişti, “Kızınız Rosemund” sözünden de bu adamın Kivrin’e saldıranların peşinden gönderdikleri Gawyn olduğu anlaşılıyordu. Ama adam konuşurken, Eliwys birkaç adım gerilemişti. Yüzünde de temkinli, sakıngan bir ifade belirmişti. Kivrin’in zihninde yine tehlike düşüncesi titreşti. Acaba Bay Dunworthy’nin haydutu hayalden ibaret olmayabilir miydi? Zalim yüzlü o adam Gaywn olabilir miydi?</p>

  <p>“Bize hanımın kimliğini gösteren hiçbir şey bulamadın mı?”</p>

  <p>“Hayır,” dedi Gawyn. “Eşyalarının hepsi çalınmış, atları da götürmüşler. Ben de hanımın saldıranlara dair bir şeyler anlatmasını umuyordum. Kaç kişilermiş? Ne taraftan saldırmışlar?”</p>

  <p>Eliwys, “Maalesef sana bir şey anlatamaz,” dedi.</p>

  <p>“Dilsiz mi yani?” Gawyn biraz daha ilerleyince Kivrin yüzünü görebildi.</p>

  <p>Kivrin’in hatırladığı kadar uzun boylu değildi ve saçları da gün ışığında kızıldan çok sarıya çalıyordu ama yüzü tıpkı onu atına bindirdiği zamanki kadar nazikti. Yağız atı Gringolet’e.</p>

  <p>O haydut bu adam değildi. Haydutu hayal etmişti; zihni yüksek ateş ve Bay Dunworthy’nin korkutmaları yüzünden kır at ve Noel şarkılarıyla birlikte canlandırmıştı. Eliwys’in tepkilerini de, tıpkı oturağa oturtmak istediklerindeki gibi yanlış anlamıştı.</p>

  <p>“Dilsiz değil, ama bilmediğimiz garip bir lisan konuşuyor,” dedi. “Yaralarının aklını bozduğundan korkuyorum” Eliwys yatağın yanına geldi, Gawyn de onu takip etti.</p>

  <p>Gawyn, “İyi günler, hanım,” dedi. Kivrin sağırmış gibi tane tane ve ağır ağır konuşuyordu.</p>

  <p>Eliwys, “Seni ormanda o buldu,” dedi.</p>

  <p>Kivrin umutsuzca içinden, ormanın <span class="font sgc-11">neresinde,</span> dedi.</p>

  <p>Gawyn her bir sözcüğün üstüne basa basa, “Yaralarınızın iyileşmesine sevindim” dedi. “Size saldıran adamları tarif edebilir misiniz?”</p>

  <p>Kivrin, sana bir şey anlatabilir miyim bilmiyorum, diye düşündü. Adamın da dediklerini anlamayacağından korkarak sustu. Bu adamın onu anlaması gerekiyordu. İniş yerini o biliyordu.</p>

  <p>“Kaç kişiydiler?” diye sordu. “Atlı mıydılar?”</p>

  <p>Kivrin de onun yaptığı gibi sözcüklerin üstünde dura dura, içinden beni nerede buldun, diye geçirdi. Tercümanın cümleyi çevirmesini bekledi, tonlamaları dikkatle dinleyip Bay Dunworthy’nin öğrettikleriyle karşılaştırdı.</p>

  <p>Gawyn ile Eliwys dikkatle yüzüne bakarak beklediler. Kivrin derin bir nefes aldı. “Beni nerede buldunuz?”</p>

  <p>Kadınla adam bir an için bakıştılar. Gawyn’in gözlerinde şaşkınlık vardı. Eliwys de gözleriyle, “Gördün mü?” der gibiydi.</p>

  <p>Gawyn, “O gece de böyle konuşuyordu,” dedi. “Yaralandığı için böyle konuşuyor zannettim.”</p>

  <p>“Ben de,” dedi Eliwys. “Kocamın annesi Fransa’dan geldiğini düşünüyor.”</p>

  <p>Gawyn başını iki yana salladı. “Konuştuğu dil Fransızca değil.” Tekrar Kivrin’e döndü. Neredeyse bağırarak, “Hanım,” dedi. “Başka memleketten mi geldiniz?”</p>

  <p>Kivrin, içinden, evet dedi başka memleketten ve tek dönüş yolu da iniş yeri. Yerini bir tek sen biliyorsun.</p>

  <p>Bir daha, “Beni nerede buldunuz?” dedi.</p>

  <p>“Eşyalarının hepsini almışlar,” dedi Gawyn, “ama araba zengin işi, epeyce sandığı varmış.”</p>

  <p>Eliwys başını salladı. “Asil biri olduğunu sanıyorum, herhalde ailesi onu arıyordur.”</p>

  <p>Kivrin sesini yükseltti. “Beni ormanın hangi mıntıkasında buldunuz?”</p>

  <p>Eliwys, “Onu sinirlendiriyoruz,” dedi. Kivrin’in üstüne eğilip elini pışpışladı. “Şşş.İstirahat et.” Peşinde Gawyn’le yataktan uzaklaştı.</p>

  <p>Gawyn yine perdelerin ardında gözden kayboldu. “Bath’a Lord Guillaume’a gideyim mi?”</p>

  <p>Eliwys ondan korkuyormuş gibi yine geri çekildi. Ama yatağın yanındayken yan yana durmuşlardı, neredeyse elleri birbirine değiyordu. Eski dostlar gibi konuşuyorlardı. Bu ihtiyatın sebebi başka bir şeydi.</p>

  <p>“Kocanızı getireyim mi?”</p>

  <p>“Hayır.” Eliwys başını eğdi. “Lordun yeterince derdi var, zaten mahkeme bitene dek oradan ayrılamaz. Hem sana yanımızda kalıp bizi korumanı söyledi.”</p>

  <p>“Öyleyse müsaadenizle hanıma saldırdıkları yere dönüp biraz daha arama yapayım.”</p>

  <p>Eliwys yüzüne bakmadan, “Pekala,” dedi. “O patırtıda yakınlarda bir yere bize hanımın kimliğini gösterecek bir şey düşürmüş olabilirler.”</p>

  <p>Kivrin sessizce, hanıma saldırdıkları yer, diye tekrarladı. Tercümanın sesinin altından Gawyn’in ağzından çıkan sözleri duymaya ve ezberlemeye çalıştı. Saldırdıkları yer.</p>

  <p>“O zaman izninizi isteyip yola koyulayım,” dedi Gawyn.</p>

  <p>Eliwys başını kaldırıp yüzüne baktı. “Şimdi mi? Hava kararıyor.”</p>

  <p>Kivrin, “Bana saldırdıkları yeri göster,” dedi.</p>

  <p>Gawyn, “Ben karanlıktan korkmam, Lady Eliwys,” dedi ve kılıcını tangırdatarak yürüyüp gitti.</p>

  <p>Kivrin, “Beni de götür,” dedi, ama faydası yoktu. Çoktan gitmişlerdi, tercüman da işe yaramıyordu. Çalıştığını düşünerek kendini kandırmıştı. Tercümanın değil, Bay Dunworthy’nin verdiği dersler sayesinde konuşulanları anlıyordu. Belki de anladığını düşünerek kendini kandırıyordu.</p>

  <p>Belki de kimliği hakkındaki konuşmanın konusu tamamen başka bir şeydi. Mesela, kayıp bir koyundan söz ediyorlardı ya da onu yargılamaktan.</p>

  <p>Dışarı çıkarken Lady Eliwys kapıyı kapamıştı, Kivrin hiçbir şey duyamıyordu. Çan sesi bile kesilmişti. Keten bezinden giren ışık mavimsiydi. Hava kararıyordu.</p>

  <p>Gawyn atla iniş yerine gideceğini söylemişti. Pencere avluya bakıyorsa, en azından hangi yöne gittiğini görebilirdi. Fazla uzakta olmadığını söylemişti Gawyn. Eğer adamın gittiği yönü görebilirse iniş yerini kendi başına da bulabilirdi.</p>

  <p>Kendini yukarı itip doğrulmaya çalıştı. Bu kadarcık çaba bile göğsüne sancının saplanmasına yetti. Ayaklarını yatağın kenarından aşağı indirince başı dönmeye başladı. Yeniden uzanıp gözlerini kapadı.</p>

  <p>Baş dönmesi, göğüs ağrısı ve ateş. Bunlar hangi hastalığın belirtisiydi? Suçiçeği ateş ve üşümeyle başlar, döküntüler ikinci veya üçüncü güne değin görünmezdi. Döküntünün başlayıp başlamadığını görmek için kolunu kaldırdı. Kaç gündür hasta olduğunu bilmiyordu. Ama kuluçka süresi on ila on iki gün olduğundan, suçiçeği olması imkânsızdı. On gün önce, suçiçeği virüsünün neredeyse yüz yıldır görülmediği Oxford’daki hastanedeydi.</p>

  <p>Hastanede suçiçeği, tifo, kolera gibi her türlü hastalığa karşı aşılanmıştı. Bunlardan biri nasıl olabilirdi ki? Bunlardan biri değilse, neydi o zaman? St.Vitus mu? Bu aşılanmadığı bir hastalıktı, ama her türlü hastalığa karşı savaşması için bağışıklığını güçlendirmişlerdi.</p>

  <p>Merdivenlerde bir koşuşma oldu. “Modder!” Agnes’in sesini tanıdı. “Rosemund beni beklemedi!”</p>

  <p>Odaya önceki gibi paldır küldür dalmadı bu sefer, çünkü ağır kapı kapalı olduğundan itip açması gerekmişti, ama aralıktan içeri süzülür süzülmez ağlayıp bağırarak pencerenin önündeki sıraya koştu.</p>

  <p>İçini çekerek, “Anne! Gawyn’e ben söyleyecektim,” dedi ve annesinin içeride olmadığını görünce sustu. Kivrin gözyaşlarının da durduğunu fark etti.</p>

  <p>Agnes pencerenin yanında, bu sahneyi başka bir sefere kullanıp kullanmamayı düşünür gibi bir dakika durduktan sonra kapıya koştu. Yarı yolda Kivrin’i fark etti ve durdu.</p>

  <p>Yatağın yanına geldi. “Kim olduğunu biliyorum,” dedi. Boyu ancak yatağın kenarına kadar geliyordu. Bonesinin bağcıkları yine çözülmüştü. “Sen Gawyn’in ormanda bulduğu hanımsın.”</p>

  <p>Kivrin besbelli tercümanın çarpıttığı cevabının kızı korkutmasından endişe etti. Kendini yastığında birazcık yukarıya doğru itip, başıyla evetledi.</p>

  <p>Agnes, “Saçına ne oldu?” diye sordu. “Hırsızlar mı çaldı?”</p>

  <p>Kivrin bu tuhaf fikir karşısında gülümseyerek başını iki yana salladı.</p>

  <p>“Maisry dilini hırsızlar çalmış diyor,” dedi. Parmağıyla Kivrin’in alnını işaret etti. “Başını mı acıttılar?”</p>

  <p>Kivrin başını öne doğru salladı.</p>

  <p>“Ben de dizimi acıttım,” deyip, Kivrin kirli sargıyı görsün diye iki eliyle dizini havaya kaldırmaya çalıştı. Yaşlı kadın haklıydı. Sargı çoktan kaymaya başlamıştı. Altındaki yara görünüyordu. Kivrin kızın dizinin yalnızca sıyrıldığını sanmıştı, ama yara epeyce derine benziyordu.</p>

  <p>Agnes sendeleyip dizini bıraktı ve tekrar yatağa yaslandı. “Ölecek misin?”</p>

  <p>Kivrin göğsündeki ağrıyı düşünüp içinden, bilmem diye geçirdi. 1320’de suçiçeğinden ölüm oranı yüzde yetmiş beşti ve güçlendirilmiş bağışıklık sistemi çalışmıyordu.</p>

  <p>Agnes bilgiç bir tavırla, “Hubard birader öldü,” dedi. “Gilbert da. Attan düştü. Gördüm onu. Kafası kıpkırmızıydı. Rosemund dedi ki, Hubard birader mavi hastalıktan ölmüş.”</p>

  <p>Acaba mavi hastalık neydi? Herhalde boğulma ya da beyin kanaması olacaktı. Hubard da Eliwys’in kaynanasının değiştirmeye can attığı papaz olacaktı herhalde. Soylu ailelerin kendi din adamlarıyla seyahat etmeleri olağandı. Belli ki Peder Roche bölge papazıydı, büyük olasılıkla eğitimsizdi, muhtemelen okuma yazması da yoktu, ama adamın Latincesini gayet güzel anlamıştı. Üstelik de nazikti. Elini tutup korkmamasını söylemişti.İçinden, Ortaçağ’da da iyi insanlar var, Bay Dunworthy, diye geçirdi. Peder Roche, Eliwys, Agnes.</p>

  <p>“Babam bana Bath’tan sana saksağan getirecek,” dedi Agnes. Adeliza’nın şahini var. Ara sıra tutmama izin veriyor.” Gamzeli elini yumruk yaptı, zırhlı eldivenin üstünde hayali bir kuş tünemiş gibi kolunu dirseğinden büküp uzattı. “Benim av köpeğim var.”</p>

  <p>Kivrin sordu. “Köpeğinin adı ne?”</p>

  <p>Agnes, “Ben ona Blackie diyorum,” dedi, ama Kivrin ismin tercümanın yorumu olduğundan emindi. Büyük olasılıkla kız Blackamon ya da Blakkin demişti. “Kapkara bir köpek. Senin köpeğin var mı?”</p>

  <p>Kivrin cevap veremeyecek kadar şaşırmıştı. Konuşmuş ve anlaşılmıştı. Telaffuzu Agnes’a garip gelmemişti. Tercümanı düşünmeden, çevirmesini beklemeden konuşmuştu, belki de işin sırrı buydu.</p>

  <p>Az önce yaptığını taklit etmeye çalışarak, “Hayır, benim köpeğim yok,” dedi.</p>

  <p>“Ben saksağanıma konuşmayı öğreteceğim. Ona günaydın Agnes, demeyi öğreteceğim.”</p>

  <p>Kivrin tekrar aynı yöntemi deneyerek, “Köpeğin nerede?” diye sordu. Kelimeler kulağına tuhaf, daha hafif, kadınların konuşmalarında duyduğu Fransızca konusu taşıyan o mırıltıyı taşıyor gibi geldi.</p>

  <p>“Blackie’yi görmek ister misin? Ahırda şimdi,” dedi Agnes. Sorusuna karşılık vermiş gibiydi, ama Agnes’in konuşma tarzından anlamak güçtü. Yalnızca laf olsun diye de söylemiş olabilirdi. Kivrin emin olmak için konunun tamamen haricinde ve tek bir cevabı olan bir soru sormalıydı.</p>

  <p>Agnes yatak perdesinin yumuşak kürkünü okşarken, alçak sesle bir şarkı tutturmuştu.</p>

  <p>Tercümanın sözlerini kontrol etmesine fırsat vermeye çalışarak “Adın ne senin?” diye sordu. Tercüman modern dildeki cümlesini doğruluğundan emin olamadığı bir şeye çevirdi, ama Agnes hiç tereddüt etmedi.</p>

  <p>Hemen, “Agnes,” dedi. “Babam, şahinin bir kısrağa binecek kadar büyüdüğün zaman olur diyor. Benim midillim var şimdi.” Kürkü okşamayı bıraktı, dirseklerini yatağın kenarına dayayıp çenesini küçücük ellerinin üzerine yerleştirdi. Kendinden pek memnun bir tavırla, “Ben senin adını biliyorum” dedi. “Katherine.”</p>

  <p>Kivrin şaşkınlıkla sordu. “Ne?” Katherine mi? Katherine’i de nereden çıkarmışlardı? Adının Isabel olması gerekiyordu. Kim olduğunu bilmeleri mümkün müydü?</p>

  <p>“Rosemund dedi ki kimse senin adını bilmiyormuş,” diye devam etti. “Ama Peder Roche’u Gawyn’e adının Katherine olduğunu söylerken duydum. Rosemund konuşamadığını söylemişti, ama bak konuşabiliyorsun.”</p>

  <p>Kivrin’in gözünün önüne birden papazın üzerine eğilmiş alevlerin bulanıklaştırdığı yüzü geldi. Latince, “Adını söyle ki günahını çıkarayım,” diyordu.</p>

  <p>Ve kendi de konuşamayacak kadar kurumuş ağzıyla karşılık vermeye çalışmıştı, öleceğinden ve başına gelenleri asla öğrenemeyeceklerinden korkuyordu.</p>

  <p>Agnes, “Senin adın Katherine mi?” diye soruyordu. Ve tercümanın altından kızın sesini gayet iyi duyabiliyordu. Tercümanın sesi tıpkı Kivrin’inkine benziyordu.</p>

  <p>“Evet,” dedi ve içinden ağlamak geldi.</p>

  <p>“Blackie’nin … var.” Tercüman sözcüğü anlayamadı. <span class="font sgc-11">Havuç</span> mu demişti, <span class="font sgc-11 sgc-15">Yavru</span> mu? “Kırmızı. Görmek ister misin?” Ve Kivrin dur diyemeden, koşarak aralık kapıdan dışarı çıktı.</p>

  <p>Kivrin kızın geri dönmesini ve dediği şeyin canlı olmamasını umarak bekledi. Keşke nerede olduğunu ve ne kadar zamandır yattığını sorsaydı, ama herhalde Agnes bunlara cevap veremeyecek kadar küçüktü. Üç yaşından büyük görünmüyordu, ama elbette modern zamanlardaki çocuklardan daha küçük görünecekti.Öyleyse, beş-altı yaşlarındaydı. Kıza yaşını sormalıyım diye düşünürken, kızın bunu da bilemeyeceğini hatırladı. Mahkemesi görülürken Jean d’Arc da yaşını söyleyememişti.</p>

  <p>İçinden, en azından soru sorabiliyor, diye düşündü. Demek tercüman bozuk değildi. Yabancı telaffuzlar yüzünden geçici olarak çalışmamış ya da yüksek ateşten etkilenmişti, ama şimdi düzgünce çalışıyordu ve Gawyn iniş yerini biliyordu. Ona gösterebilirdi.</p>

  <p>Kapıyı görebilmek için yastıkların arasında doğruldu. Harcadığı güçten göğsü acıdı, baş dönmesi ve baş ağrısı geri geldi. Elini korkuyla alnına sonra da yanaklarına götürdü. Yüzü sıcaktı, ama elleri soğuk olduğu için ona öyle de geliyor olabilirdi. Odanın içi buz gibiydi, oturağa giderken ortalıkta ne bir mangal ne de bir yatak ısıtıcısı görmüştü.</p>

  <p>Yatak ısıtıcısı icat edilmiş miydi? Herhalde. Yoksa insanlar Küçük Buz Çağı’nı nasıl atlatırlardı? Hava çok soğuktu.</p>

  <p>Titremeye başladı. Ateşi yeniden yükselmeye başlıyor olacaktı. Geri gelecekler miydi? Tıp tarihinde ateş düşürme yöntemlerini okumuştu, düştükten sonra hasta yorgun düşerdi, ama ateş tekrar yükselmezdi, değil mi? Pekala yükselirdi. Sıtmaya ne demeli? Titreme, baş ağrısı, terleme, tekrarlayan ateş. Elbette yükselirdi.</p>

  <p>Eh, bunun sıtma olmadığı belliydi. Sıtma İngiltere’de hiç salgın halini almamıştı. Kış ortasında Oxford’da sivrisinek yaşamazdı, hiç yaşamamıştı, üstelik belirtiler de tutmuyordu. Hiç terlememişti, titremesinin nedeni de ateşti.</p>

  <p>Tifüs baş ağrısı ve yüksek ateşe yol açardı, Ortaçağ’da İngiltere’de çok yaygın olan bit ve pire yoluyla bulaşırdı. Büyük olasılıkla şu anda yattığı yatakta da vardı, ama kuluçka süresi çok uzundu, neredeyse iki haftaydı.</p>

  <p>Tifonun kuluçka süresi yalnızca birkaç gündü. Baş ağrısına, kollarda bacaklarda ağrıya ve yüksek ateşe yol açardı. Kivrin bunun tekrarlayan bir ateş olduğunu sanmıyordu ama geceleri yükselip gündüz düştüğüne göre, akşam tekrar yükselebilirdi.</p>

  <p>Saatin kaç olduğunu merak etti. Eliwys, “Hava kararıyor,” demişti ve bez gerili pencereden içeri giren ışık mavimsiydi, ama aralık ayında günler kısa olurdu. Vakit henüz öğleden sonra olabilirdi. Uykusu vardı, ama bu bir belirti olmayabilirdi. Bütün gün uykuya dalıp, uyanmıştı.</p>

  <p>Uyuklama tifonun belirtilerindendi. Dr Ahrens’in Ortaçağ hekimliği üzerine verdiği kısa dersi hatırlamaya çalıştı. Burun akıntısı, paslı dil, pembe döküntüler. Döküntü yedinci ya da sekizinci güne dek görülmezdi. İç gömleğini kaldırıp karnına ve göğsüne baktı. Döküntü yoktu.</p>

  <p>Demek ki tifo olamazdı. Suçiçeği de. Suçiçeğinde döküntüler ikinci ya da üçüncü gün görünmeye başlardı.</p>

  <p>Acaba Agnes’a ne olmuştu? Herhalde gecikmeli de olsa biri sağduyu gösterip kızın hasta odasına girmesini yasaklamıştı ya da o güvenilmez Maisry gerçekten de kızla ilgilenmeye başlamıştı. Kızın ahırda köpek yavrusunu görüp Kivrin’e yavruyu göstereceğini unutmuş olması daha olasıydı.</p>

  <p>Veba baş ağrısı ve ateşle başlardı. Veba olması mümkün değil, diye düşündü. Sende belirtilerin hiçbiri yok. Portakal kadar büyüyen lenf bezleri, ağzı dolduracak kadar şişen dil, tüm vücudu kapkara yapan kanamalar. Sende veba yok.</p>

  <p>Bir tür grip olmalıydı. Ansızın başlayan tek hastalık gripti ve aşılar on beş güne kadar tam etkisini göstermediğinden Dr. Ahrens Bay Gilchrist’in tarihi erkene almasına sinirlenmişti. Mutlaka gripti. Gribin tedavisi neydi? Antiviral ilaçlar, istirahat, bol sıvı.</p>

  <p>İyi öyleyse dinleneyim, dedi kendi kendine ve gözlerini kapadı.</p>

  <p>Daldığını hatırlamıyordu ama dalmış olacaktı ki iki kadın yine odada konuşuyorlardı. Kivrin geldiklerini hiç hatırlamıyordu.</p>

  <p>Yaşlı kadın, “Gawyn ne dedi?” diye sordu. Kaşığı elindeki tasın kenarına bastırarak bir şey eziyordu. Demir kafesli sandık kadının yanında açık duruyordu. Kadın sandığa uzanıp içinden küçük bez bir kese çıkardı. Kesenin içindekileri tasın içine serptikten sonra karıştırdı.</p>

  <p>“Eşyalarının arasında hanımın geldiği yeri gösteren bir şey bulamamış. Her şeyini çalmışlar. Sandıklarını kırıp açmışlar, kim olduğunu gösterebilecek her şeyi almışlar. Ama Gawyn araba zengin işi diyor. Herhalde iyi bir aileden.</p>

  <p>“Herhalde ailesi onu arıyordur,’’ dedi yaşlı kadın. Tası bırakmış, şimdi cayırtıyla elindeki bezi yırtıyordu. “Oxenford’a haber gönderip yanımızda güvende olduğunu söylememiz lazım.”</p>

  <p>“Hayır,’’ dedi Eliwys. Kivrin sesindeki direnci fark etti. “ Oxenford’a değil.”</p>

  <p>“Ne duydun ki?”</p>

  <p>“Bir şey duymadım,” dedi Eliwys, “ama lordum onu burada tutmamızı söyledi. Her şey yolunda giderse, bir hafta içinde dönmüş olur.”</p>

  <p>“Her şey yolunda gitseydi, çoktan dönmüş olurdu.”</p>

  <p>“Mahkeme daha başlamamıştı. Belki de dönüş yolundadır şimdi.”</p>

  <p>“Belki de… Yine o tercüme edilemez isimlerden biri geçti. Torquil mi? “Asılmayı bekliyor, oğlum da onun yanında. Böyle bir meseleye burnunu sokmamalıydı.”</p>

  <p>“Onun dostu, hem de masum.”</p>

  <p>“Sersemin teki benim oğlum da, ona şahitlik yaptığı için ondan daha sersem. Dost olan kişi Bath’tan ayrılmamasını söylerdi.” Kaşığı yine tasın kenarına bastırarak ezmeye başladı. “Buna hardal koymak lazım,” deyip kapıya doğru gitti. “Maisry!” diye seslendikten sonra yeniden bez yırtmaya koyuldu. “Gawyn hanımın refakatçilerinden kimseyi bulamamış mı?”</p>

  <p>Eliwys pencerenin önüne oturdu. “Hayır, ne onların atlarını ne de hanımınkileri bulabilmiş.”</p>

  <p>Çopur yüzlü, yağlı saçlı bir kız içeri girdi.İşlerine bakacak yerde seyis çocukla cilveleşen Maisry bu kız olamazdı. Tökezler gibi diz kırıp reverans yaptıktan sonra, “<span class="sgc-13">Wotwardstu Lawttymayeen?”</span> dedi.</p>

  <p>Of, olamaz, dedi Kivrin içinden. Tercümanın yine nesi var?</p>

  <p>Yaşlı kadın, “Bana mutfaktan hardal kabını getir, oyalanmadan gel,” dedi. Kız kapıya yöneldi. “Agnes ile Rosemund nerede? Sen neden yanlarında değilsin?”</p>

  <p>Kız somurtarak, “<i class="sgc-14">Shiyrouthamay</i><span class="sgc-11">,”</span> dedi.</p>

  <p>Eliwys ayağa kalktı. “Açık söyle,” dedi.</p>

  <p>“Benden (bir şey) saklıyorlar.”</p>

  <p>Sorun tercüman değildi. Bu soyluların konuştuğu farklı bir Norman İngilizcesi ile köylülerin konuştuğu Sakson’a çalan lehçeydi ve ikisi de Bay Latimer’in gamsızca öğrettiği Ortaçağ İngilizcesi’ne hiç benzemiyordu.</p>

  <p>Maisry, “Lady Imeyne seslendiğinde ben de onları arıyordum hanımım,” dedi ve tercüman hepsini anladı ama tercüme etmesi birkaç saniye sürdü. Bu gecikme Maisry’nin konuşmasına kıza has ahmakça bir ağırlık veriyordu.</p>

  <p>Eliwys, “Nerede aradın? Ahırda mı?” dedi. Ellerini kızın başının iki yanına getirip zil çalar gibi vurdu. Maisry bağırıp kirli elini kulağına götürdü. Kivrin yastığında büzüldü.</p>

  <p>“Git, Lady Imeyne’ye hardal getir, sonra da Agnes’i bul.”</p>

  <p>Maisry başını salladı, pek de korkmuşa benzemiyordu ama hâlâ kulağını tutuyordu. Yine sendeler gibi reverans yapıp geldiği gibi acele etmeden çıktı. Bu ani şiddetten Kivrin kadar etkilenmemiş gibiydi. Kivrin Lady Imeyne’nin hardalını ne zaman alacağını merak etti.</p>

  <p>Kivrin’i şaşırtan bu şiddetin çabukluğu ve sakinliğiydi. Eliwys kızgın bile görünmüyordu ve Maisry gider gitmez pencerenin önündeki yerine döndü, oturdu ve sakin bir sesle konuştu. “Hanım hareket edemez ama ailesi gelir. Kocam dönünceye kadar yanımızda kalabilir. Noel’de mutlaka dönmüş olur.”</p>

  <p>Merdivenlerde gürültü oldu. Kivrin, herhalde yanıldım, diye düşündü, kulak tokadı işe yaramıştı. Agnes göğsüne bir şey bastırmış halde rüzgar gibi içeri daldı.</p>

  <p>Eliwys, “Agnes,” dedi, “Ne işin var burada?”</p>

  <p>“… getirdim.” Tercüman kelimeyi hâlâ çözememişti. “Hanıma göstereceğim.”</p>

  <p>“Sen ne kötü çocuksın, Maisry’den saklanıyorsun, sonra buraya gelip hanımı rahatsız ediyorsun,” dedi Imeyne. “Yaraları yüzünden çok sıkıntısı var.”</p>

  <p>“Ama bana görmek istiyorum dedi.” Elindekini uzattı. Bu yaldız ve kırmızıya boyanmış iki tekerlekli oyuncak bir at arabasıydı.</p>

  <p>Lady Imeyne kızı hoyratça tutup, “Tanrı yalancıları bitmez işkenceyle cezalandırır,” dedi. “Hanım konuşamıyor. Bunu çok iyi biliyorsun.”</p>

  <p>Agnes azimle karşılık verdi. “Ama benimle konuştu.”</p>

  <p>Kivrin içinden, aferin sana, dedi. Bitmez işkence. Çocuk korkutmak için ne korkunç şey bu böyle. Ama Ortaçağ’dı burası, papazlar sürekli kıyameti ve cehennem azabını anlatırlardı.</p>

  <p>Agnes, “Ama arabamı görmek istediğini söyledi,” dedi. “Köpeği yokmuş, onu da söyledi.”</p>

  <p>“Masal uyduruyorsun,” dedi Eliwys. “Hanım konuşamıyor.” Kivrin, buna bir son vermek zorundayım, diye düşündü. Yoksa kız da kulaklarına şamarı yiyecek.</p>

  <p>Dirseklerinin üzerinde doğruldu. Harcadığı çabadan nefes nefese kaldı. İçinden tercümanın vazifesini yapması için dua ederek, “Agnes ile konuştum,” dedi. Tekrar çalışmazlık ederse ve Agnes’in dayak yemesine sebep olursa, bu bardağı taşıran son damla olacaktı. “Arabayı getirmesini ben söyledim.”</p>

  <p>İki kadın da dönüp ona baktılar. Eliwys’in gözleri irileşti. Yaşlı kadın önce şaşırmış, sonra da Kivrin onları kandırmış gibi kızgın göründü.</p>

  <p>Agnes, “Size demiştim,” dedi ve arabasıyla yatağın yanına yürüdü.</p>

  <p>Kivrin’in gücü tükendi, kendini yastığa bıraktı. “Burası neresi?” diye sordu.</p>

  <p>Eliwys’in kendini toplaması bir saniye sürdü. “Lordumun ve kocam… evinde güvendesin.” Tercüman yine isimle sorun yaşadı. Guillaume D’Iverie ya da Devereaux gibi bir şeydi.</p>

  <p>Eliwys endişeyle ona bakıyordu. “Kocamın adamı seni ormanda bulmuş, buraya getirdi. Haydutların saldırısına uğramışsın ve kötü yaralanmışsın. Sana kim saldırdı?”</p>

  <p>“Bilmiyorum,” dedi Kivrin.</p>

  <p>“Bana Eliwys derler, bu da kocamın annesi, Lady Imeyne. Senin adın nedir?”</p>

  <p>İşte dikkatle kurgulanmış öyküsünü anlatmanın zamanı gelmişti. Papaza adının Katherine olduğunu söylemişti, ama Lady Imeyne papazın söylediği hiçbir şeyi ciddiye almadığını açıkça söylemişti. Hatta adamın Latince bildiğine bile inanmıyordu. Kivrin adamın adını yanlış anladığını, asıl adının Isabel de Beauvrier olduğunu söyleyebilirdi. Onlara ateşi çıktığı için annesinin ya da kız kardeşinin adını sayıkladığını söyleyebilirdi. Hatta St. Catherine’den yardım istediğini bile söyleyebilirdi.</p>

  <p>Lady Imeyne, “Hangi ailedensin?” diye sordu.</p>

  <p>Çok güzel bir öyküydü. Kimliğini ve toplum içindeki yerini ortaya koyacak, onu ailesinin yanına göndermemelerini de garantileyecekti. Yorkshire çok uzaktı ve kuzeye giden yol da kışın geçit vermezdi.</p>

  <p>Eliwys, “Nereye gidiyordun?” diye sordu.</p>

  <p>Ortaçağ bölümündekiler hava ve yol durumunu araştırmışlardı. Aralık ayında iki hafta boyunca her gün yağmur yağmıştı ve ocak ayının sonlarına kadar çamuru donduran sert bir ayaz yaşanmıştı. Ama Kivrin Oxford yolunu görmüştü. Kuru ve açıktı. Ortaçağ bölümü elbisesinin rengini de, üst sınıf arasında cam pencerelerin yaygınlığını da araştırmıştı. Dil de derinlemesine araştırılmıştı.</p>

  <p>“Hatırlamıyorum,” dedi.</p>

  <p>“Hiç mi?” Eliwys Lady Imeyne’ye döndü. “Hiçbir şey hatırlamıyor.”</p>

  <p>“Hiç,” dediğimi zannettiler, diye düşündü.</p>

  <p>Eliwys, “Yarasından,” dedi. “Hafızasını sarsmış.”</p>

  <p>Kivrin, “Hayır. .. yok…” dedi. Hafızasını kaybetmiş numarası yapmaması gerekiyordu. Onun East Riding’li Isabel de Beauvrier olması gerekiyordu. Sırf buradaki yolların çamuru kuru diye, daha kuzeydeki yolların açık olması şart değildi. Eliwys onun hakkında haber alması ya da kocasını alıp getirmesi için Gawyn’in bile atla Oxford’a gitmesine izin vermemişti. Herhalde onu East Riding’e göndermezdi.</p>

  <p>Lady Imeyne sabırsızlıkla, “Kendi adını bile hatırlayamıyor musun?” diye sordu. Kivrin’in üstüne o kadar eğilmişti ki, kadının nefesinin kokusunu alabiliyordu. Ağzından çok pis bir çürüme kokusu geliyordu. Herhalde çürük dişleri vardı.</p>

  <p>“Adın nedir?”</p>

  <p>Bay Latimer Isabel’in 1300’lerde en yaygın kadın ismi olduğunu söylemişti. Katherine ne kadar yaygındı acaba? Ve Ortaçağ bölümü kızların isimlerini bilmiyordu. Ya Yorkshire yeterince uzakta değilse ve Lady Imeyne ailesini tanıyorsa? Bunu Kivrin’in casus olduğunu gösteren bir diğer delil sayacaktı. En iyisi Isabel de Beauvrier isminde kalmaktı.</p>

  <p>Yaşlı kadın papazın ismini yanlış anladığına inanmaktan ancak memnun olurdu. Adamın cehaletinin, yetersizliğinin yeni bir göstergesi sayılacak, Bath’a yeni bir papaz gönderilmesi için yeni bir sebep oluşturacaktı. Ama adamcağız elini tutmuş, korkmamasını söylemişti.</p>

  <p>“Adım Katherine,” dedi.</p>
</body>
</html>