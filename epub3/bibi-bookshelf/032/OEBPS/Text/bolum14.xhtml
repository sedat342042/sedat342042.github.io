<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>14</h2>

  <p class="girintisiz">Dunworthy sabaha dek deliksiz uyudu.</p>

  <p>“Sekreterin seni uyandırmak istedi, ama ben izin vermedim,” dedi Colin. “Bunları vermemi söyledi.” Karışık bir kâğıt destesi uzattı.</p>

  <p>Dunworthy sertleşmiş adaleleriyle yatakta doğruldu. “Saat kaç?”</p>

  <p>“Sekiz buçuk. Bütün çancılarla, diğerleri salonda kahvaltı yapıyorlar. Yulaf ezmesi.” Kıkırdadı. “Feciydi. Sekreter çocuk karantina yüzünden pastırma ve yumurtayı hisselere bölmek gerek diyor.”</p>

  <p>“Sabah sekiz buçuk mu?” Dunworthy gözlerini kırpıştırarak pencereye baktı. Dışarısı uykuya daldığı zamanki kadar karanlık ve kasvetliydi. “Yüce Tanrım, hastaneye gidip Badri’ye bir şeyler sormam gerekiyordu.”</p>

  <p>Colin, “Biliyorum,” dedi. “Büyük teyzem Mary, bırak uyusun, dedi. Bir sürü tahlil yaptıkları için, zaten bir şey soramazmışsın.”</p>

  <p>“Mary aradı mı?” El yordamıyla başucunda gözlüğünü aradı.</p>

  <p>“Sabah yanına gittim. Kan tahlillerimi yaptırmak için. Büyük teyzem tahliller için sadece günde bir kere gelmeniz yeterli dedi.”</p>

  <p>Gözlüğü kulaklarına geçirip Colin’e baktı.</p>

  <p>“Virüsü tespit edebilmişler mi, onu da söyledi mi?”</p>

  <p>Colin avurdundaki şekerle, “Hı-hu,” dedi. Dunworthy içinden bütün gece o şeker ağzında mıydı, diye geçirdi.Öyleyse neden hiç küçülmemişti? “Sana hastalık çizelgelerini gönderdi.” Kâğıtları verdi. “Hastanede gördüğümüz kadın da aradı. Hani bisikletli olan.”</p>

  <p>“Montoya mı?”</p>

  <p>“Evet. Bay Basingame’in karısına nasıl ulaşabileceğini biliyor musun diye sordu. Ben de onu arayacağını söyledim. Posta ne zaman geliyor, biliyor musun?”</p>

  <p>Dunworthy kâğıtlara bakarken, “Posta mı?” diye sordu.</p>

  <p>“Annem hediyelerimi zamanında alıp trene binerken veremedi,” dedi Colin. “Postayla gönderirim dedi. Karantina postanın gelişini geciktirmez değil mi?”</p>

  <p>Colin’in verdiği kâğıtların bir kısmı, ağzındaki şekere yaptığı düzenli yoklamalar yüzünden birbirine yapışmıştı ve çoğu çizelgeden çok Finch’ten gelen notlara benziyordu. Salvin’deki ısıtma menfezlerinden biri tıkanmıştı. Ulusal Sağlık Kurulu tüm Oxford ve civarı sakinlerine hastalık bulaşmış kişilerle temastan kaçınmalarını emrediyordu. Bayan Basingame Noel için Torquay’a gitmişti. Tuvalet kâğıdı da çok azalmıştı.</p>

  <p>“Gecikmez, değil mi?” dedi Colin. “Sence gecikir mi?”</p>

  <p>“Ne gecikir mi?”</p>

  <p>Colin usançla “Posta!” dedi. “Karantina yüzünden gecikmez, değil mi? Saat kaçta gelmesi gerekiyor?”</p>

  <p>“Onda,” dedi Dunworthy. Finch’in notlarını bir araya getirip büyük bir zarfı açtı. “Noel kolileri ve kartpostalları yüzünden genelde Noel zamanı biraz geç gelir.”</p>

  <p>Zarfın içindeki zımbalı kâğıtlar da çizelge değildi. William Gaddson’ın Badri ile Kivrin’in gittikleri yerler hakkındaki, bilgisayarda düzgünce yazılmış, her gün için sabah, öğle ve akşam olmak üzere düzenlenmiş raporuydu. Teslim ettiği makale ödevlerinden çok daha düzgündü. Bir annenin faydalı etkisinin nelere kadir olduğunu görmek inanılmazdı.</p>

  <p>Colin, “Neden geciksin anlamıyorum,” dedi “Yani posta insan değildir, hastalık bulaştırmaz. Nereye geliyor, aşağıya mı?”</p>

  <p>“Ne?”</p>

  <p>“Posta!”</p>

  <p>“Kapı görevlisinin kulübesine gelir.” Badri’nin raporunu okumaya devam etti. Salı günü öğleden sonra Balliol’e geldikten sonra ağın başına dönmüştü. Finch saat ikide onunla konuşmuştu. Saat üçten biraz önce de Finch’e notu vermişti. Saat iki ila üç arasında üçüncü sınıf öğrencilerinden John Yi onu laboratuvara gitmek için avludan geçerken görmüştü, görünüşe göre birini arıyordu.</p>

  <p>Saat üçte Brasenose’un kapı görevlisi onun binaya girdiğini kaydetmişti. Saat yedi buçuğa kadar ağda çalıştıktan sonra dairesine gidip dansa gitmek için üstünü değiştirmişti.</p>

  <p>Dunworthy Latimer’e telefon etti. “Salı günü öğleden sonra ağın neresindeydin?”</p>

  <p>Latimer gözlerini kırpıştırıp ekrandan şaşkın şaşkın baktı. “Salı mı?” Bir şeyin yerini unutmuş gibi etrafına bakındı. “Dün mü yani?”</p>

  <p>“İnişten önceki gün,” dedi Dunworthy. “Öğleden sonra Bodleian’a gittin.”</p>

  <p>Latimer evet der gibi başını salladı. “‘Haydutların saldırısına uğradım, yardım edin’ demeyi öğrenmek istemişti.”</p>

  <p>Dunworthy Kivrin’den bahsettiğini anladı. “Kivrin’le Brasenose’da mı, yoksa Bodleian’da mı buluştunuz?” diye sordu.</p>

  <p>Latimer elini çenesine koyup düşündü. “Akşam geç saate kadar çalışmak zorunda kaldık, zamir formları üstünde bir karara varmaya çalıştık,” dedi. “İsim eklerinin düşmesi 1300’lere kadar gelişme göstermiş, ama tamamlanmamıştı.”</p>

  <p>“Kivrin seninle buluşmak için ağa mı geldi?”</p>

  <p>“Ağa mı?”</p>

  <p>“Brasenose’daki laboratuvara mı geldi?</p>

  <p>“Brasenose mu dedin? Noel ayini Brasenose’da yapılmayacak, değil mi?”</p>

  <p>“Noel ayini mi?”</p>

  <p>“Papaz benden bereket duasını okumamı istedi de,” dedi Latimer. Ayin Brasenose’da mı yapılacak?”</p>

  <p>“Hayır. Kivrin ile salı öğleden sonra konuşması üstünde çalışmak için buluştunuz ya? Nerede buluştunuz?”</p>

  <p>“Haydut sözcüğünün tercümesi çok zordu. Eski İngilizcedeki şekli. ..”</p>

  <p>Bu konuşma bir yere varmayacaktı. “Noel ayini St. Mary Kilisesi’nde saat yedide,” deyip telefonu kapadı.</p>

  <p>Hâlâ Noel ağacını süslemekle uğraşan Brasenose’un kapı görevlisini arayıp kayıt defterinde Kivrin’in adını arattı. Kivrin salı günü oraya hiç gitmemişti.</p>

  <p>Çizelgeleri konsola yükleyip William’ın raporundaki bilgileri ekledi. Kivrin salı günü Badri’yi görmemişti. Salı sabahı hastaneye gittikten sonra Dunworthy’nin yanına gelmişti.Öğleden sonra Latimer’le birlikteydi. Onlar Bodleian’dan çıkmadan önce, Badri Headington’daki dansa gitmişti. Pazartesi saat üçten itibaren hastanedeydi, ama hâlâ pazartesi günü saat on iki ila iki buçuk arasında dolduramadığı bir boşluk vardı ve Kivrin o arada Badri’yi görmüş olabilirdi.</p>

  <p>Doldurdukları temas edilen kişilerin listelerini bir daha gözden geçirdi. Montoya’nın listesi ancak birkaç satır uzunluğundaydı. Yalnızca çarşamba günü görüştüklerini yazmıştı. Badri hakkında da hiç bilgi vermemişti. Acaba neden diye düşündükten sonra kadının Mary’nin formu nasıl dolduracaklarını anlatmasından sonra geldiğini hatırladı.</p>

  <p>Belki Mantoya çarşambadan önce Badri’yi görmüştü ya da pazartesi günündeki boşluğu nerede geçirdiğini biliyordu.</p>

  <p>“Bayan Mantoya ne zaman aradı? Numarasını bıraktı mı?” Calin cevap vermedi. Başını kaldırdı. “Calin?”</p>

  <p>Çocuk odada yoktu. Oturma odasında da değildi, ama çantası duruyordu.İçindekiler halının üstüne saçılmıştı.</p>

  <p>Dunworthy Brasenose’dan Montoya’nın numarasını aldı. Telefona cevap verilmeyeceğini düşünerek tuşladı. Kadın hâlâ Basingame’i arıyorsa, hâlâ kazısına gitme iznini alamamış demekti. Mutlaka ya Ulusal Sağlık Kurulu’nda ya da National Trust’ta, kazısını yeri doldurulmaz bir değer olduğunu ilan etmeleri için başlarının etini yiyordu.</p>

  <p>Giyinip Colin’i aramaya çıktı. Hâlâ yağmur yağıyordu, gökyüzü kaldırım taşı gibi donuk bir gri renkteydi.İçinden umarım çancılarla alıkonanlar kahvaltılarını bitirip odalarına çekilmişlerdir, diye geçirdi. Ama ümitleri boşa çıktı. Daha avlunun yarısını geçmişken, salondan gelen kadın sesi gürültüsünü duydu.</p>

  <p>Finch onu kapıda karşıladı. “Tanrı’ya şükür, buradasınız efendim,” dedi. “Az önce Ulusal Sağlık Kurulu’ndan aradılar. Yirmi kişi daha almamızı istiyorlar.”</p>

  <p>Dunworthy kalabalığa bakarak, “Alamayız de,” dedi. “Hastalık bulaşmış kişilerle temastan kaçınma emrine uymak durumundayız.Dr.Ahrens’in yeğenini gördün mü?”</p>

  <p>Finch kadınlara tepeden bakarak, “Az önce buradaydı,” dedi, ama Dunworthy çocuğu çoktan görmüştü. Çan grubunun oturduğu masanın ucunda oturmuş, kızarmış ekmeğine tereyağ sürüyordu.</p>

  <p>Dunworthy yanına gitti. “Bayan Montoya ne zaman aradı? Ona nereden ulaşabileceğimi söyledi mi?”</p>

  <p>Colin tereyağlı ekmeğinin üstüne marmelat sürüyordu. “Bisikletli kadın mı?”</p>

  <p>“Evet.”</p>

  <p>“Hayır, söylemedi.”</p>

  <p>Finch, “Kahvaltı edecek misiniz efendim?” diye sordu. “Maalesef hiç yumurtamız kalmadı. Marmelatımız da çok azaldı.” Kötü kötü Colin’e baktı. “Ama yulaf ezmemiz var, bir de…”</p>

  <p>Dunworthy, “Sadece çay,” dedi. “Nereden aradığını da mı söylemedi?”</p>

  <p>“Oturun,” dedi Bayan Taylor. “Ben de sizinle Chicago Surprise hakkında konuşmak istiyordum.”</p>

  <p>Dunworthy Colin’e, “Bayan Montoya tam olarak ne dedi?” diye sordu.</p>

  <p>“Kazısının mahvolmasına kimsenin aldırmadığını, geçmişle kurulan çok değerli bir bağın koptuğunu söyledi. Nasıl bir insan kış günü balığa çıkar ki, dedi.” Kasenin kenarında kalan marmelatı sıyırdı.</p>

  <p>Finch Dunworthy’ye çok açık renkli bir çay koyarken, “Çayımız neredeyse bitti sayılır,” dedi.</p>

  <p>Dunworthy masaya oturdu. “Biraz kakao ister misin, Colin? Ya da bir bardak süt?”</p>

  <p>“Sütümüz de bitmek üzere,” dedi Colin.</p>

  <p>“Hiçbir şey istemem, sağ olun,” dedi Colin.İki dilim ekmeği marmelatlı yüzlerinden birbirine yapıştırdı. “Bunları yanıma alıp kapıya postayı beklemeye gideceğim.”</p>

  <p>Finch, “Papaz telefon etti,” dedi. “Saat altı buçuğa kadar gelmenize gerek olmadığını bildirdi.”</p>

  <p>“Noel ayinini hâlâ yapacaklar mı? Bu şartlar altında kimsenin gideceğini sanmam.”</p>

  <p>“Kiliseler arası komitenin ayinin ne olursa olsun yapılmasına karar verdiğini söyledi.” Finch Dunworthy’nin açık çayına çeyrek kaşık süt katıp fincanı uzattı. “Morallerin yüksek tutulması için her zamanki gibi devam etmeyi düşündüklerini söyledi.”</p>

  <p>Bayan Taylor, “Biz de zille birkaç parça çalacağız,” dedi. “Çanın yerini tutmaz elbette ama yine de hiç yoktan iyidir. Holy Re-Formed Kilisesi’nin papazı Veba Zamanı Ayini’nden parçalar okuyacak.”</p>

  <p>“Tabii,” dedi Dunworthy, “morallerimizi yüksek tutmamıza çok yardımı olur.”</p>

  <p>Colin, “Benim de gitmem şart mı?” diye sordu.</p>

  <p>“Bu havada çocuğun dışarıda hiç işi yok.” Bayan Gaddson tıpkı bir şahin gibi, elinde yulaf ezmesi dolu koca bir kaseyle ortaya çıkıverdi. Kaseyi Colin’in önüne koydu. “Cereyanlı bir kilisede mikrop kapmasının da hiç lüzumu yok. Ayin yapılırken burada benim yanımda kalır.” Çocuğun arkasına bir sandalye çekti. “Otur, yulafını ye.”</p>

  <p>Colin yalvarırcasına Dunworthy’ye baktı.</p>

  <p>“Colin, Bayan Montoya’nın numarasını yukarıda bırakmışım,” dedi Dunworthy. “Gidip getirir misin?”</p>

  <p>“Peki!” Colin sandalyeden ok gibi fırladı.</p>

  <p>Bayan Gaddson, “Bu çocuk Hint gribine yakalanınca,” dedi, “dilerim onu kötü beslenme alışkanlıklarına teşvik ettiğinizi hatırlarsınız. Bu salgına neyin sebep olduğunu çok iyi anladım. Yetersiz beslenme ve büyük bir disiplinsizlik. Bu okulun böyle idare edilmesi büyük rezalet. Oğlumla aynı odada kalmak istedim, ama beni başka bir binaya yerleştirdiler ve…”</p>

  <p>Dunworthy, “Bu konuyu Finch ile konuşmalısınız,” dedi. Ayağa kalktı, Colin’in ekmeklerini bir peçeteye sardı. “Beni revirden bekliyorlar,” dedi ve Bayan Gaddson’ın tekrar başlamasına fırsat vermeden oradan kaçtı.</p>

  <p>Dairesine dönüp Andrews’u aradı. Numara meşguldü. Bir ihtimal Montoya karantina dışına çıkma iznini almış olabilir diye düşünerek kazıyı aradı, ama cevap veren olmadı. Tekrar Andrews’u aradı. Hayret, bu kez çalıyordu.Üç kere çaldıktan sonra mesaj servisine düştü.</p>

  <p>“Ben, Dunworthy,” dedi. Durakladıktan sonra dairesinin numarasını söyledi. “Seninle bir an önce görüşmem gerek. Çok önemli.”</p>

  <p>Telefonu kapadı, şemsiyesiyle Colin’in sandviçini aldı ve avluya çıktı.</p>

  <p>Colin kapının sundurmasının altına sığınmış, gözlerini caddenin Carfax istikametine doğru dikmişti.</p>

  <p>Dunworthy, “Teknisyenimle teyzeni görmeye hastaneye gidiyorum,” dedi. Peçeteye sarılı sandviçini uzattı. “Benimle gelmek ister misin?”</p>

  <p>“Hayır, teşekkürler,” dedi Colin. “Postayı kaçırmak istemiyorum.”</p>

  <p>“Pekala, ama Tanrı aşkına gidip ceketini al da Bayan Gaddson dışarı çıkıp da sana nutuk çekmesin.”</p>

  <p>“Bayan Gudubet nutuk çekti bile,” dedi Colin. “Bana kaşkol taktırmaya çalıştı. Kaşkol!” Caddeye endişeli bir bakış daha attı. “Aldırmadım.”</p>

  <p>Dunworthy, “Bu benim aklıma gelmemişti,” dedi. “Öğle yemeği için vaktinde dönmeliyim. Bir şeye ihtiyacın olursa, Finch’e söyle.”</p>

  <p>“Hımm.” Colin’in dinlemediği belliydi. Dunworthy annesi bunca fedakarlığa değecek ne tür bir hediye gönderiyor olabilir, diye düşündü. Herhalde kaşkol olamazdı.</p>

  <p>Kendi atkısını boynuna sarıp yağmur altında hastaneye doğru yürümeye başladı. Sokaklarda çok az insan vardı, herkes birbirinden uzak durmaya özen gösteriyordu. Bir kadın Dunworthy’nin yanından geçmemek için kaldırımdan aşağı bile indi.</p>

  <p>Çanlar <i>It</i> Came Upon the Midnight Clear<span class="sgc-9">‘i</span> çalmasa, insan Noel arifesi olduğunu anlamazdı bile. Kimsenin elinde hediye paketleri yoktu. Sanki karantina insanların zihinlerinden Noel’in anısını tamamen silmiş gibiydi.</p>

  <p>E, öyle de olmamış mıydı? Hediye ya da ağaç için alışverişe çıkmak aklına bile gelmemişti. Balliol’ün kapısının önünde annesinin hediye göndermeyi unutmamış olmasını uman Colin’i düşündü. Dönerken bir yere uğrayıp çocuğa bir armağan alacaktı, bir oyuncak falan, kaşkol haricinde bir şey.</p>

  <p>Hastanede onu hemen yeni vakaları sorgulaması için karantina kısmına götürdüler. Mary, “Amerika ile bir bağlantı kurabilmemiz çok önemli,” dedi. “WIC halk sağlığı programında bir sorun çıktı. Tatil yüzünden sekanslamayı yapacak kimse yok. Elbette, sürekli çalışıyor olmaları gerekiyor, ama genelde gıda zehirlenmesi, virüslerin kendini aşırı alkolle maskelemesi gibi sorunlar Noel’den sonra yaşandığı için, biraz erken tatile çıkmışlar. Neyse ki Atlanta’daki Hastalık Koruma ve Önleme Merkezi aşı prototipini WIC’ye göndermeyi kabul etti, ama kesin bir bağlantı olmadan üretime başlayamıyorlar.”</p>

  <p>Dunworthy’yi kordonla kapatılmış bir koridora soktu. “Vakaların hepsi de Güney Carolina virüsünün profilini izliyor; yüksek ateş, vücut ağrısı, sekonder pulmoner komplikasyon… Ama ne yazık ki bu bir kanıt değil. Badri’nin Amerika ile bir bağlantısına rastlamadın, değil mi?”</p>

  <p>“Hayır, ama hâlâ epeyce boşluk var. Ona da sormamı ister misin?”</p>

  <p>Mary tereddüt etti.</p>

  <p>Dunworthy, “Durumu kötüledi,” dedi.</p>

  <p>“Zatürreye çevirdi. Sana bir şey söyleyebilir mi, emin değilim. Ateşi hâlâ çok yüksek, bu da profile uyuyor. Ona Güney Carolina virüsünün yanıt verdiği antibiyotikler veriyor ve destek tedavi uyguluyoruz.” Koğuşun kapısını açtı. “Çizelgede gelen bütün vakalar var. Hangi yatakta kimin yattığını nöbetçi hemşireye sorarsın.” İlk yatağın başındaki konsola bir şeyler tuşladı. Ekranında avludaki kayın ağacına benzeyen dallara ayrılmış, karmaşık bir çizelge belirdi. “Colin’in bir gece daha yanında kalmasının bir mahsuru yoktur, umarım.”</p>

  <p>“Hiç yok.”</p>

  <p>“Ah, çok iyi. Büyük ihtimalle yarından önce eve gidemeyeceğim.” Öfkeyle devam etti. “Evde yalnız kalmasını da istemiyorum. Ama burada endişelenen tek kişi benim galiba. Nihayet Deirdre’yi Kent’te bulabildim. Çocuğu hiç merak etmemiş. Bana, ‘Ay, karantina hâlâ sürüyor mu?’ dedi. ‘Öyle telaşım vardı ki, haberlere bakacak zamanım bile olmadı.’ Sonra sevgilisiyle planlarını anlattı. Colin’e ayıracak zamanı olmadığını, çocuğu başından attığına çok memnun olduğunu da açıkça ima etti. Bazen öz yeğenim olduğuna şaşıyorum.”</p>

  <p>“Colin’e Noel hediyesi göndermiş mi, biliyor musun? Çocuk postayla göndereceğini söyledi de.”</p>

  <p>“Bırak göndermeyi, telaşı yüzünden bir hediye bile aldığından şüpheliyim. Noel tatili için en son yanıma gelişinde, çocuğun hediyesi ancak Epifani yortusunda gelmişti. Bak hediye dedin de aklıma geldi, alışveriş torbama ne oldu, haberin var mı? İçinde Colin’e aldığım hediyeler vardı.</p>

  <p>“Balliol’e götürdüm.”</p>

  <p>“Oh iyi. Alışverişimi bitiremedim, ama atkıyla diğerlerini paketlersen, ağacın altına koyacak bir şeyleri olur.” Ayağa kalktı. “Olası bir bağlantı bulursan, bana hemen haber ver. Gördüğün gibi, Badri’nin ikinci dereceden temas ettiklerini bulduk, ama bunlar yalnızca çapraz bağlantılar olabilir. Belki asıl bağlantı başka biridir.”</p>

  <p>Mary gidince Dunworthy eflatun şemsiyeli kadının yatağının yanına oturdu.</p>

  <p>“Bayan Breen?” dedi. “Size birkaç soru sormak zorundayım.”</p>

  <p>Kadının yüzü kırmızıydı, Badri gibi nefes alıyordu, ama sorularına bekletmeden ve net cevaplar verdi. Hayır, geçen ay Amerika’ya gitmemişti. Hayır, hiç Amerikalı ya da Amerika’ya gitmiş birini tanımıyordu, ama alışveriş için metroyla Londra’ya gitmişti. Oxford’un her yerini dolaşıp alışveriş yaptıktan sonra da istasyona gitmişti. Mary’nin aradığı bağlantı olma olasılığı taşıyan en az beş yüz kişiyle temas etmişti.</p>

  <p>Birinci derecede temas edilenler listesindeki kişileri tamamladığında saat ikiyi geçmişti. Hiçbirinin Amerika ile bir bağlantısı yoktu, ama içlerinden iki kişinin daha Headington’daki dansa gittiğini öğrenmişti.</p>

  <p>Badri’nin konuşabileceğinden ümitli olmasa da tecrit koğuşuna gitti, ama Badri daha iyi görünüyordu.İçeri girdiğinde uyuyordu, fakat eline dokununca gözlerini açıp yüzüne odaklandı.</p>

  <p>“Bay Dunworthy,” dedi. Sesi zayıf ve boğuk çıktı. “Burada ne işiniz var?”</p>

  <p>Dunworthy oturdu. “Nasıl hissediyorsun kendini?”</p>

  <p>“Gördüğüm rüyalar, tuhaf. Sandım ki. .. Başım çok ağrıyordu …”</p>

  <p>“Sana birkaç soru sormam gerekiyor, Badri. Headington’da gittiğin dansta kimleri gördüğünü hatırlıyor musun?”</p>

  <p>“Çok kalabalıktı,” dedi ve boğazı acıyormuş gibi yutkundu. “Çoğunu tanımıyordum.”</p>

  <p>“Kimlerle dans ettiğini hatırlıyor musun?”</p>

  <p>“Elizabeth…” dedi, sesi boğazından gıcırtı gibi çıktı. “Sisu diye biriyle, soyadını bilmiyorum.” Fısıltıyla devam etti. “Ve Elizabeth Yakamoto’yla.”</p>

  <p>Aksi suratlı hemşire içeri girdi. Badri’ye bakmadan, “Röntgen zamanı geldi,” dedi. “Çıkmanız gerekiyor Bay Dunworthy.”</p>

  <p>“Birkaç dakika daha kalabilir miyim? Bu çok önemli,” dediyse de hemşire konsolun tuşlarına basmaya başlamıştı bile.”</p>

  <p>Dunworthy yatağın üstüne eğildi. “Badri, iniş sonucunu aldığın zaman ne kadar kayma vardı?”</p>

  <p>Hemşire ısrarlı bir sesle, “Bay Dunworthy!” dedi.</p>

  <p>Dunworthy aldırmadı. “Beklediğinden daha fazla mı vardı?”</p>

  <p>Kısık sesle, “Hayır,” dedi. Elini boğazına götürdü.</p>

  <p>“Ne kadar kayma vardı?”</p>

  <p>Badri fısıltıyla, “Dört saat,” dedi. Dunworthy, hemşirenin dışarı çıkarmasına karşı koymadı.</p>

  <p>Dört saat. Kivrin o zamana saat on iki buçukta geçmişti. Yani oraya saat dört buçukta, neredeyse gün batımına doğru geçmiş demekti, ama hâlâ nerede olduğunu anlayacak kadar aydınlık olurdu hava. Gerekirse Skendgate’e yürüyecek kadar zamanı kalmıştı.</p>

  <p>Gidip Mary’yi buldu ve Badri’nin dans ettiği kızların isimlerini verdi. Mary bu isimlerin yeni gelenler listesinde olup olmadığını kontrol etti. İkisi de listede yoktu. Dunworthy’ye eve gitmesini söyledi. Tekrar gelmek zorunda kalmaması için kan örneği alıp ateşini kontrol etti. Dunworthy tam çıkmak üzereyken, Sisu Fairchild’ı getirdiler. Çay saatine kadar eve dönemedi.</p>

  <p>Colin kapıda da, şeker ve tereyağın neredeyse hiç kalmadığı salonda da yoktu. Dunworthy, Finch’e çocuğun nerede olduğunu sordu.</p>

  <p>Finch endişeyle şeker küplerini sayarken, “Bütün sabah kapının önünde bekledi,” dedi. “Posta ancak saat biri geçtikten sonra geldi. Sonra çocuk paketi oraya gönderilmiş mi diye bakmak için büyük teyzesinin evine gitti. Herhalde oraya da gönderilmemiş olacak ki döndüğünde çok moralsizdi. Sonra yaklaşık yarım saat önce gelip ‘Aklıma bir şey geldi’ dedi ve çıkıp gitti. Herhalde aklına paketin gönderilmiş olabileceği başka bir yer geldi.”</p>

  <p>Dunworthy, ama gönderilmedi, diye düşündü. “Bugün mağazalar saat kaçta kapanıyor?”</p>

  <p>“Noel arifesinde mi? Ah, çoktan kapanmıştır, efendim. Arife günü hep erken kapatırlar, bazısı müşteri az diye öğlen kapanır. Çok sayıda mesaj da geldi, efendim…”</p>

  <p>Dunworthy, “Beklesin,” deyip şemsiyesini aldı ve tekrar dışarı çıktı. Finch haklıydı. Bütün mağazalar kapalıydı. Mutlaka açıktır diye düşünerek Blackwell’s kitapçısına gitti, ama kapıları kilitlenmişti. Ama durumla ilgili düzenlemeler de yapmayı da ihmal etmemişlerdi. Vitrinde karla kaplı Viktoria dönemi evlerinden oluşan bir köyün ortasında, kişisel tedavi ve ilaç tarifleri kitapları ile canlı renkli karton kapaklı Kahkahayla Sağlık adında bir kitap yerleştirilmişti.</p>

  <p>Sonunda ana caddenin epey ilerisinde açık bir postane buldu, ama içeride yalnızca sigara, ucuz tatlılar, kartpostallar vardı. On iki yaşında bir oğlan çocuğuna uygun bir hediye bulamadı. Bir şey almadan çıkıp geri döndü ve bir poundluk karamela, birkaç paket sabuna benzeyen şekerleme ve göktaşı büyüklüğünde bir top şeker aldı. Pek bir şey sayılmazdı, ama Mary oğlana başka hediyeler aldığını söylemişti.</p>

  <p>Başka hediyelerle kastettiğinin, atkıdan da sıkıcı bir çift gri yün çorap ile bir kelime dağarcığı geliştiren DVD olduğu anlaşıldı. En azından krakerler ve bolca paket kağıdı vardı, ama şekerleme ve çorapla Noel olmazdı. Çalışma odasında etrafına bakıp, ne yapabileceğini düşündü.</p>

  <p>Ona Kivrin’in Ortaçağ’a gittiğini söylediği zaman, çocuk, “Süper!” demişti. Raftan Şövalyelik <i>Çağı</i>’nı aldı. Kitapta hologramlar yerine sadece resimler vardı, ama bu kısıtlı sürede elinden ancak bu kadarı geliyordu. Diğer hediyelerle birlikte kitabı da hızlı hızlı paketledi, üstünü değiştirdi ve sağanak altında, Bodleian’ın boş avlusundan geçip, oluklardan saçılan sulardan kaçmaya çalışarak telaşla kiliseye gitti.</p>

  <p>Bu havada aklı başında olan kimse sokağa çıkmazdı. Geçen sene hava yağmurlu olmamasına rağmen kilisenin ancak yarısı dolmuştu. Kivrin de onunla gelmişti. Tatil boyunca çalışan kızı Bodleian’da bulmuş, ısrarla şeri partisine ve ardından da kiliseye çağırmıştı.</p>

  <p>Kivrin kiliseye giderken, “Bunu yapmamam gerekiyor,” dedi. “Oturup araştırmamı yapmalıydım.”</p>

  <p>“Kilisede de yapabilirsin. 1139’da inşa edilmiş ve ısıtma sistemi de dahil, tıpkı Ortaçağ’daki haliyle korunmuştur.”</p>

  <p>“Ortak ayin de otantik, herhalde,” demişti.</p>

  <p>“Özünde tüm Ortaçağ ayinleri kadar iyi niyetli ve budalaca olduğundan da hiç şüphem yok,” demişti Dunworthy.</p>

  <p>Brasenose’un yanındaki dar yolu aceleyle yürüyüp St. Mary Kilisesi’nin kapısını açtı, yüzüne sıcak hava vurdu. Gözlüğünün camları buğulandı. Dış dehlizde durup atkısının ucuyla sildi, ama camlar yine buğulanıverdi.</p>

  <p>“Papaz sizi arıyordu,” dedi Colin.Üzerine gömlekle ceket giymişti. Saçları da taralıydı. Dunworthy’ye elindeki büyük desteden ayin programı verdi.</p>

  <p>“Evde kalacağını sanıyordum,” dedi Dunworthy.</p>

  <p>“Bayan Gaddson’la birlikte mi? Ne korkunç bir fikir! Kilise bile ondan iyidir, ben de Bayan Taylor’a çanlarını taşımalarına yardım edeceğimi söyledim.”</p>

  <p>Dunworthy bir yandan hâlâ gözlüğünü silmeye uğraşırken, “Papaz da seni işe koştu,” dedi. “İş yaptın mı bari?”</p>

  <p>“Şaka mı yapıyorsun? Kilise dolup taşıyor.”</p>

  <p>Papaz kucağı ilahi kitaplarıyla dolu, telaşla yanlarına geldi. “Ah, şükür buradasınız,” dedi. “Sıcak için kusura bakmayın. Kazan yüzünden. National Trust yeni füzyon ısıtıcısı koymamıza izin vermiyor, fosil yakıtlı sistem içinde yedek parça bulmak imkânsız. Şimdi de termostat bozuldu. Isıtma ya açılıyor ya kapanıyor. Ayar yapamıyoruz.” Cübbesinin cebini karıştırıp iki kâğıt parçası çıkardı. “Henüz Bay Latimer’i görmediniz değil mi? Bereket duasını okuyacaktı.”</p>

  <p>Dunworthy, “Hayır,” dedi. “Ona saati hatırlatmıştım.”</p>

  <p>“Evet, geçen sene işleri berbat etti, bir saat erken geldi.” Dunworthy’ye kâğıtlardan birini verdi. “İşte sizin yazınız. Bu sene Kral james’ten. Milenyum Kilisesi bunda ısrar etti, neyse hiç olmazsa geçen seneki gibi halk versiyonundan değil. Kral James eskidir, ama hiç olmazsa suçlu değildir.”</p>

  <p>Dış kapı açıldı, içeri şemsiyelerini aşağı indiren, şapkalarını silkeleyen bir grup insan girdi. Colin’den program alıp nefe geçtiler.</p>

  <p>Papaz, “Christ Kilisesi’ni kullanmalıydık,” dedi.</p>

  <p>“Ne işleri var burada.Bir salgının tam ortasında olduğumuzu anlamıyorlar mı?”</p>

  <p>“Hep böyledir zaten,” dedi papaz. “Büyük salgının başlangıcını hatırlıyorum. En kalabalık cemaat o zaman toplanmıştı. Sonra bunları evlerinden çıkaramazsınız, ama şimdilik teselli bulmak için birbirlerine sokuluyorlar.”</p>

  <p>Holy Re-Formed Kilisesi’nin rahibi, “Üstelik de heyecanlı,” dedi.Üstünde siyah dikyakalı bir tunik, kırmızı ve yeşil ekoseli bir cübbe vardı. “Aynı durumu savaş zamanında da görürsünüz. İşin dramlı yanı için gelirler.”</p>

  <p>“Ve enfeksiyonu da daha hızlı yayarlar, herhalde,” dedi Dunworthy. “Kimse bu insanlara virüsün bulaşıcı olduğunu söylemedi mi?”</p>

  <p>Papaz, “Ben söylemek niyetindeyim,” dedi. Sizin sıranız hemen çan grubundan sonra. Program değişti. Yine Milenyum Kilisesi’nin işi. Luka 2:1-19.” İlahi kitaplarını dağıtmak için yanlarından uzaklaştı.</p>

  <p>Rahip, “Öğrenciniz Kivrin Engle nerede?” diye sordu. “Öğleden sonra Latince ayinde göremedim.”</p>

  <p>“1320 yılında, Skendgate köyünde. Orada yağmur yağmıyordur umarım.”</p>

  <p>“Ah, ne güzel,” dedi rahip. “Gitmeyi çok istiyordu. Bütün bunları kaçırdığı için çok şanslı.”</p>

  <p>“Evet. Sanırım şunu en azından bir kere okusam iyi olacak.”</p>

  <p>Nefe girdi. Burası daha da sıcaktı ve fena halde ıslak yün ve taş kokuyordu. Mihrapta ve pencerelerde solgun lazerli mumlar titreşiyordu. Çan grubu mihrabın önünde iki büyük masa kuruyor, üstlerine kalın kırmızı yünlü örtüler örtüyorlardı. Dunworthy kürsüye çıkıp İncil’in Luka kısmını açtı.</p>

  <p>“O günlerde Sezar Augustus bütün Roma dünyasına vergi konması için buyruk çıkardı,” diye okudu.</p>

  <p>Kral James eskidir, diye düşündü. Ve Kivrin’in gittiği zamanda henüz yazılmamıştı.</p>

  <p>Tekrar Colin’in yanına gitti. Cemaat akın akın gelmeye devam ediyordu. Holy Re-Formed Kilisesi’nin rahibiyle, Müslüman imam sandalye getirmek için Oriel’e geçtiler. Papaz kazanın termostatını kurcalıyordu.</p>

  <p>Colin, “İkinci sıradan bize iki yer ayırdım,” dedi. “Bayan Gaddson çayda ne yaptı biliyor musun? Top şekerimi attı. Mikrop kaplı, dedi. İyi ki annem öyle değil.” Elindeki epeyce azalmış katlı programları düzeltti. “Bence annemin hediyesi karantina yüzünden gelemedi. Yani herhalde önce erzak falan göndermeleri gerekmiştir.” Düzgün kağıt yığınını bir daha düzeltti.</p>

  <p>“Büyük ihtimalle,” dedi Dunworthy. “Öbür hediyelerini ne zaman açmak istersin? Bu gece mi, yoksa sabah mı?”</p>

  <p>Colin umursamaz görünmeye çalıştı. “Noel sabahı, lütfen.” Sarı yağmurluklu bir kadına göz kamaştırıcı bir gülümsemeyle birlikte bir de program verdi.</p>

  <p>Kadın programı elinden sertçe çekti. “Neyse, ölümcül bir salgın olsa da, birinin hâlâ Noel ruhu taşıdığına sevindim,” dedi.</p>

  <p>Dunworthy içeri girip yerine oturdu. Papazın kazana gösterdiği ilgi bir işe yaramamışa benziyordu. Atkısıyla paltosunu çıkarıp yanındaki sandalyeye koydu.</p>

  <p>Geçen sene hava buz gibiydi. Kivrin, “Son derece otantik,” diye fısıldamıştı, “İncil’den okuduğunuz parça da öyle. Halk versiyonundan alıntı yapıp, ‘O sırada siyasetçiler vergi mükelleflerinin üstüne vergi zammı yüklediler”’ demişti. Yüzüne bakıp sırıtmıştı. “Ortaçağ’da İncil onların da anlamadıkları bir dildeydi.”</p>

  <p>Colin gelip Dunworthy’nin paltosuyla atkısının üzerine oturdu. Holy Re-Formed Kilisesi’nin rahibi ayağa kalktı, mihrabın önünde çan grubunun masalarının arasına sıkışıp kendine bir yer buldu. “Dua edelim,” dedi.</p>

  <p>Taş zemine dizler patırtıyla vuruldu, herkes diz çöktü.</p>

  <p>“Bu hastalığı bize gönderen Tanrım, yok edici meleklerine buyur. Elini uzat, bu toprakların ıssız kalmasına ve bütün canlıların yok olmasına izin verme.”</p>

  <p>Dunworthy, aman ne kadar moral verici, diye geçirdi içinden.</p>

  <p>“Ve Tanrı’nın İsrail üstüne bir kıran gönderdiği o günlerde Dan’dan Beerşeba’ya kadar yedi bin kişi öldü, şimdi hastalığın ortasındayız ve gazabının musibetini inananların üstünden çekmen için sana yalvarıyoruz.”</p>

  <p>Eski kazanın boruları tangırdamaya başladı, ama rahibi yıldırmadı. Beş dakika daha duaya devam edip Tanrı’nın günahkarları cezalandırdığı ve “aralarına kıran soktuğu” pek çok örnek verdi. Ardından herkesten ayağa kalkıp ilahiye eşlik etmesini istedi.</p>

  <p>Montoya başını eğerek gelip Colin’in yanına oturdu. “Bütün günü ulusal sağlık kurulunda geçirdim,” diye fısıldadı. “Bir muafiyet almaya çalıştım. Galiba niyetimin etrafta koşturup virüs saçmak olduğunu zannediyorlar. Doğruca kazıma gideceğim, orada hastalık kapmış kimse yok dedim, ama dinleyen kim?”</p>

  <p>Kadın Colin’e döndü. “Muafiyeti alırsam, bana yardım edecek gönüllülere ihtiyacım olacak. Topraktan ceset çıkarmak ister misin?”</p>

  <p>Dunworthy, “Gelemez,” diye atıldı. “Büyük teyzesi izin vermez.” Colin’in üzerinden eğilip fısıldadı. “Badri Çadhuri’nin pazartesi günü öğle vaktinden saat ikiye kadar nerelere gittiğini bulmaya çalışıyoruz. Onu gördün mü?”</p>

  <p>Colin’i azarlayan kadın, “Şşş,” dedi.</p>

  <p>Montoya başını iki yana sallayıp fısıltıyla karşılık verdi. “Kivrin’le birlikteydim, haritanın ve Skendgate’in yerleşim planının üzerinden geçtik.”</p>

  <p>“Nerede? Kazı yerinde mi?”</p>

  <p>“Hayır, Brasenose’da.”</p>

  <p>“Badri yok muydu?” diye sordu, fakat Badri’nin Brasenose’da olması için bir sebep yoktu. Badri’den iki buçukta buluşuncaya kadar inişi başlatmamasını istemişti.</p>

  <p>Montoya, “Yoktu,” diye fısıldadı.</p>

  <p>Kadın tekrar, “Şşş,” dedi.</p>

  <p>“Kivrin’in yanında ne kadar kaldın?”</p>

  <p>“Hastaneye gideceği zamana kadar. Yani üçe kadar, galiba.”</p>

  <p>“Şşş!”</p>

  <p>Montoya, “Yüce Ruh’a Dua’yı okuyacağım,” dedi, ayağa kalkıp sıraların arasından geçti.</p>

  <p>Kızılderili ilahisini okumasından sonra çan grubu ellerinde beyaz eldivenler ve yüzlerinde azimli ifadelerle kulağa daha çok borulara vurulunca çıkan ses gibi gelen bir ilahi çaldılar.</p>

  <p>Colin, “Çok feciler, değil mi?” diye fısıldadı.</p>

  <p>“Bu yirminci yüzyıl yorumu,” diye fısıldadı Dunworthy “Berbat çalınması gerekiyor.”</p>

  <p>Grup performansını bitirince, Dunworthy kürsüye çıktı ve İncil’den okumaya başladı. “O günlerde Sezar Avgustus bütün Roma dünyasına vergi konması için buyruk çıkardı. ..”</p>

  <p>Montoya yerinden kalkıp yan yan ilerleyerek Colin’nin önünden yan koridora geçtikten sonra, kapıdan çıkıp gitti. Kadına Badri’yi pazartesi ve salı günü görüp görmediğini, Badri’nin tanıdığı yahut görüştüğü bir Amerikalı olup olmadığını sormayı planlamıştı.</p>

  <p>Yarın kan tahliline gittiği zaman sorabilirdi. En önemli şeyi öğrenmişti: Kivrin pazartesi öğleden sonra Badri’yi görmemişti. Montoya kızın saat ondan üçe kadar yanında olduğunu söylemişti. O saatte Badri kendisini görmek için Balliol’e gelmişti bile. Londra’dan da saat on ikide gelmişti. Demek ki Badri Kivrin’e virüs bulaştırmış olamazdı.</p>

  <p>“Melek onlara, ‘Korkmayın!’ dedi. ‘Size, bütün halkı çok sevindirecek bir haber müjdeliyorum…’ ”</p>

  <p>Kimse dinlemiyor gibiydi. Colin’i azarlayan kadın mantosunu çıkarmak için kıvranıp duruyordu. Cemaatin geri kalanı da gözyaşı dökme işini bitirmiş, ellerindeki programla yelpazeleniyorlardı.</p>

  <p>Kivrin’in geçen yıl ayindeki hali aklına geldi. Taş zeminde diz çökmüş, Dunworthy okurken kendinden geçmiş halde dikkatle yüzüne bakıyordu. O da dinlemiyordu. O zihninde 1320 yılındaki ayini canlandırıyordu. İncil’in Latince okunduğu, pencerelerde gerçek mumların yandığı ayini.</p>

  <p>Dunworthy acaba onun düşlediği gibi miydi gerçekten diye düşündü. Sonra orada bugünün Noel arifesi olmadığını hatırladı. Onlar iki hafta ilerideydiler. Tabii Kivrin sahiden oradaysa. İyiyse.</p>

  <p>“ …Meryem ise bütün bu sözleri derin derin düşünerek yüreğinde saklıyordu,” diyerek okumasını bitirdi ve yerine geçti.</p>

  <p>İmam Noel ayinlerinin bütün kiliselerdeki saatlerini duyurdu ve sağlık kurulunun duyurusunu okudu. Papaz vaazına başladı.</p>

  <p>Holy Re-Formed Kilisesi’nin rahibine sertçe bakarak, “Hastalıkların Tanrı’nın bir cezası olduğunu düşünenler olsa da, İsa hayatını hastaları iyileştirmeye adamıştı. Şimdi burada olsaydı, yürekten inanıyorum ki virüsten hastalananlara da tıpkı o cüzzamlıyı iyileştirdiği gibi şifa verirdi.” Ve gripten nasıl korunmak gerektiği hakkında on dakika nutuk çekti. Hastalığın belirtilerini sıralayıp bulaşma yollarını açıkladı.</p>

  <p>Kürsüden ellerini uzatarak “Bol sıvı alın ve dinlenin,” dedi. “Ve bu belirtilerden birini görür görmez doktorunuzu arayın.”</p>

  <p>Çan grubu yeniden beyaz eldivenlerini takıp çalınan ilahide orga eşlik ettiler. Bu kez ilahi kulağa tanıdık geliyordu.</p>

  <p>Üniteryen Kilisesi’nin papazı kürsüye çıktı. “İki bin sene önce bu gece, Tanrı oğlunu, kıymetli çocuğunu dünyaya gönderdi. Bunu yapmak için ne kadar inanılmaz bir sevgi duymak gerekir, düşünebiliyor musunuz? O gece İsa cennetteki evini terk edip tehlikeler ve hastalıklarla dolu bir dünyaya indi. Karşılaşacağı kötülüklerden ve hainliklerden habersiz, bilgisiz ve çaresiz bir yavru olarak geldi. Tanrı tek oğlunu bunca tehlikenin içine nasıl gönderebildi? Bunun tek bir cevabı var: Sevgi.”</p>

  <p>Dunworthy, “Veya beceriksizlik,” diye mırıldandı.</p>

  <p>Colin başını incelediği top şekerinden kaldırıp yüzüne baktı.</p>

  <p>Dunworthy ve onu gönderdikten sonra her an onu düşünüp endişelendi, diye düşündü. Acaba endişe etmeyi bırakmaya çalıştı mı?</p>

  <p>“İsa’yı dünyaya gönderen, gelmeye razı eden, hayır, istek duyuran şey sevgiydi.”</p>

  <p>Kivrin’in bir şeyi yok, diye düşündü. Koordinatlar doğruydu.Yalnızca dört saatlik kayma vardı. Grip de kapmadı. Sağ salim Skendgate’te şimdi, dönüş tarihi belli. Kayıt cihazı şimdiden gözlemleriyle yarı yarıya dolu. Sağlıklı, heyecanlı ve bütün bunlardan da habersiz neyse ki.</p>

  <p>Papaz, “Dertlerimiz ve sıkıntılarımıza çare olmak için gönderildi,” dedi.</p>

  <p>Kilisenin papazı Dunworthy’ye işaret ediyordu. Colin’in üzerinden eğilip baktı. Papaz, “Bay Latimer’in hastalandığını duydum az önce,” diye fısıldadı. Dunworthy’ye katlanmış bir kağıt verdi. “Kapanış duasını siz okur musunuz?”</p>

  <p>“ …Tanrı’nın ulağı ve sevginin timsali.” Papaz vaazını bitirip yerine geçti.</p>

  <p>Dunworthy tekrar kürsüye çıktı. “Lütfen dua için ayağa kalkalım,” deyip katlanmış kağıdı açtı. “Tanrım gazap dolu elini. ..” diye başlıyordu.</p>

  <p>Kağıdı buruşturdu. “Merhametli Babamız,” dedi, “aramızda olmayanları koru ve onları sağ salim evlerine ulaştır.”</p>
</body>
</html>