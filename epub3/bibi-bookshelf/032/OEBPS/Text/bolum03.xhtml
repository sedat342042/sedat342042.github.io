<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>3</h2>

  <p class="girintisiz">Kivrin diğer tarafa geçerken çanın sesini duydu. Tıpkı Noel zamanı çalınan o dijital müzikler gibi tiz ve teneke gibi bir sesti. Kontrol odası sözde ses geçirmezdi, ama ne zaman biri kapıyı dışarıdan açacak olsa Noel şarkılarının o cılız berbat sesi duyuluyordu.</p>

  <p>Önce Dr. Ahrens gelmişti, ardından da Bay Dunworthy ve her iki seferde de ona gitmiyorsun diyeceklerini zannetmişti. Virüs aşısının yeri kocaman kırmızı bir şişliğe dönüşünce Dr.Ahrens neredeyse inişi iptal edecekti. “Bu şişlik ininceye kadar hiçbir yere gitmiyorsun,” demişti ve onu hastaneden taburcu etmemişti. Kivrin’in kolu hâlâ kaşınıyordu, ama bunu Dr. Ahrens’e söyleyecek değildi. Gideceğini öğrendiğinden beri dehşete kapılmış gibi davranan Bay Dunworthy’ye haber verebilirdi.</p>

  <p>İçinden, gitmek istediğimi ona iki sene önce söylemiştim, diye geçirdi. İki sene önce ve dün kostümünü göstermeye gittiğinde Bay Dunworthy hâlâ beni vazgeçirmeye çalışıyordu.</p>

  <p>“Bu inişi Ortaçağ bölümünün yapması hiç hoşuma gitmiyor,” demişti. “Gerekli önlemleri alsalar bile, genç bir kadının tek başına Ortaçağ’da ne işi var?”</p>

  <p>“Her şey halledildi,” demişti Kivrin. “Ben East Riding’te 1276 ile 1332 yılları arasında yaşamış Gilbert de Beauvrier adında bir soylunun kızı Isabel de Beauvrier’yim.”</p>

  <p>“Peki Yorkshire’lı bir asilin kızının Oxford-Bath yolunda yalnız başına ne işi var?”</p>

  <p>“Yalnız değilim. Yanımda hizmetkarlarımla Evesham’daki manastırda hasta yatan erkek kardeşimi almaya gidiyorum ve yolumuzu haydutlar kesiyor.”</p>

  <p>Dunworthy gözlüğünün arkasından gözlerini kırpıştırarak Kivrin’e bakıp, “Haydutlar,” demişti.</p>

  <p>“Bu fikri sizden aldım. Siz genç kadınların o dönemde tek başlarına hiçbir yere gitmediklerini, yanlarında mutlaka refakatçiler olduğunu söylemiştiniz. Benim de var, ama saldırıya uğradığımızda hizmetkarlarım kaçıyorlar, haydutlar atlarla bütün eşyalarımı alıyorlar. Bay Gilchrist akla yatkın bir hikâye olduğunu düşünüyor. Diyor ki olasılıklar… ”</p>

  <p>“Ortaçağ boğazkesenler ve hırsızlarla dolu olduğundan akla yatkın bir hikâye.”</p>

  <p>Kivrin sabırsızca, “Biliyorum,” dedi, “ve hastalık taşıyıcılarıyla, yağmacı şövalyelerle ve başka tehlikeli tiplerle dolu.Ortaçağ’da hiç iyi insan yok muydu?”</p>

  <p>“Hepsi cadıları kazığa bağlayıp yakmakla meşguldü.”</p>

  <p>Konuyu değiştirmenin daha iyi olacağına karar vermişti Kivrin. Mavi fistanıyla içi kürklü pelerinini görmesi için yavaşça dönerek, “Size kostümümü göstermeye geldim,” demişti. “İnişte saçlarım açık olacak.”</p>

  <p>“Ortaçağ’da beyaz giymenin bir âlemi var mı?” demişti Dunworthy. “Hemen kirlenir.”</p>

  <p>Bu sabah da farklı değildi. Daracık gözlem alanında doğum bekleyen bir baba adayı gibi volta atmıştı.Kivrin bütün sabah, onun ansızın inişi durdurmaya kalkışmasından korkmuştu.</p>

  <p>Gecikmeler ve arkasından başka gecikmeler olmuştu. Bay Gilchrist ona sanki birinci sınıf öğrencisiymiş gibi defalarca kaydedicinin nasıl çalıştığını anlatmak zorunda kalmıştı.Belki Badri hariç, hiçbirinin ona inancı yoktu ve Badri bile insanı çıldırtacak kadar dikkatli davranıyor, ağ alanında tekrar tekrar ölçüm yapıyor, bütün koordinatları silip yeni baştan giriyordu.</p>

  <p>Pozisyon alma zamanının asla gelmeyeceğini düşünmüştü; geldikten sonra da gözleri kapalı neler olacağını merak ederek yatmaksa daha da beterdi. Latimer Gilchrist’e seçtikleri Isabel isminin yazılışından endişe ettiğini söyledi; sanki o zamanlar bırakın yazmayı, nasıl söylendiğini bile bilen varmış gibi.Montoya gelip tepesinde durdu ve Skendgate’i kilisesindeki mahşer günü fresklerinden nasıl tanıyabileceğini anlattı. Bunu daha önce Kivrin’e en az on kez anlatmıştı halbuki.</p>

  <p>Biri eğilip kolunu hafifçe gövdesine doğru itti ve fistanının eteğini çekiştirdi. Kivrin onun Badri olduğunu düşündü, çünkü ona talimat vermeyen tek kişi oydu. Zemin sertti ve yan tarafına, kaburgalarının hemen altına bir şey batıyordu. Bay Gilchrist bir şey söyledi ve çan sesleri tekrar başladı.</p>

  <p>Kivrin içinden lütfen, dedi, lütfen. Yoksa Dr.Ahrens ansızın Kivrin’in yeni bir aşıya ihtiyacı olduğuna mı karar vermişti, yoksa Dunworthy bir koşu Tarih Fakültesi’ne gidip tasnifi mi değiştirtiyordu?</p>

  <p>Kapıdaki her kimse açık tutuyordu -müziği hâlâ duyuyordu, ama ezgiyi çıkaramıyordu. Bir şarkı değildi bu. Durakladıktan sonra tekrar devam eden ağır düzenli bir çan sesiydi. Kivrin, geçtim diye düşündü.</p>

  <p>Sol tarafı üstünde yatıyordu, bacakları sanki saldırıya uğramış da onu yere sermişler gibi biçimsizce yayılmıştı; kolları yanağını kan içinde bırakan darbeyi savuşturmak ister gibi yüzünün üstüne atılmıştı. Kolunun duruşu dışarıdan fark edilmeden gözlerini açmasına imkân verecekti. Ama henüz açmamıştı gözlerini. Hâlâ kımıldamadan yatmış, dinlemeye çalışıyordu.</p>

  <p>Çan dışında etrafta hiç ses yoktu. On dördüncü yüzyılda bir yol kenarında yatıyorsa eğer, hiç olmazsa kuş ve sincap sesleri duyulmalıydı. Herhalde aniden belirivermesinden ya da ağın havada birkaç dakika pırıltılı, buza benzeyen zerrecikler bırakan halesinden korkup susmuş olacaklardı.</p>

  <p>Ağır geçen bir dakika sonra, bir kuş cıvıldadı, sonra bir tane daha. Yakında bir yerde bir şey hışırdadı, durdu, sonra bir daha hışırdadı. On dördüncü yüzyılda yaşayan bir sincap ya da bir orman faresi. Daha zayıf bir hışırtı daha vardı, muhtemelen ağaç dallarının arasından esen rüzgarın sesiydi, ama yüzünde bir esinti hissetmiyordu. Ve bu sesin üstünde, çok uzaktan çan sesi geliyordu.</p>

  <p>Neden çaldığını merak etti. Akşam duası için çalınıyor olabilirdi. Ya da sabah ayini için. Badri ne kadar kayma olacağını bilmediğini söylemişti. Bir dizi kontrol yaparken, inişi ertelemek istemişti ama Bay Gilchrist olasılığın altı saat kırk dakikalık ortalama bir kayma öngördüğünü söylemişti.</p>

  <p>Kivrin saat kaçta geçtiğini bilmiyordu. Hazırlık odasından çıktığında saat on bire çeyrek vardı. Bayan Montoya’nın saatine baktığını görmüş, kadına saati sormuştu, ama ondan sonra ne kadar zaman geçtiğini bilmiyordu. Ona saatler sürmüş gibi gelmişti.</p>

  <p>İnişin öğlen yapılması planlanmıştı. Vaktinde geçtiyse ve olasılık kayma konusunda haklı çıktıysa saat akşamın altısı olmalıydı ki akşam duası için çok geçti. Eğer bu çan akşam duası içinse, neden hâlâ çalmaya devam ediyordu?</p>

  <p>Ayin için çalınıyor olabilirdi, belki de bir cenaze ya da düğün vardı. Ortaçağ’da çanlar istila ya da yangın ikazı yapmak, kaybolmuş bir çocuğun evinin yolunu bulmasına yardımcı olmak, hatta fırtınaları uzaklaştırmak için neredeyse durmadan çalınırdı. Sebebi her şey olabilirdi.</p>

  <p>Bay Dunworthy burada olsaydı, mutlaka cenaze olduğunu düşünürdü. Ortaçağ’a gitmek istediğini ona ilk söylediğinde, “1300’lerde ortalama ömür otuz sekiz yıldı,” demişti, “o da kolera, çiçek ve kan zehirlenmesinden sağ kalabilirsen, bozuk et yemezsen, kirli su içmezsen ya da bir atın ayakları altında ezilmezsen. Ya da cadılıktan yakılmazsan.”</p>

  <p>Kivrin içinden, ya da donarak ölmezsem, dedi. Kısa bir süredir yerde yatmasına rağmen, soğuktan tutulmaya başladığını hissediyordu. Yan tarafındaki şey her neyse, göğüs kafesini delip ciğerine batıyormuş gibi canını acıtıyordu. Bay Gilchrist orada birkaç dakika yattıktan sonra, ayılmış gibi sendeleyerek ayağa kalkmasını söylemişti. Kivrin yoldan geçen insan sayısı hesaplamalarını düşünerek birkaç dakikanın yeterli olmadığına karar vermişti. Bir yolcunun ortaya çıkması için birkaç dakikadan fazla zaman geçmesi gerekecekti ve Kivrin de baygınlık görüntüsünün sağlayacağı avantajdan vazgeçmek niyetinde değildi.</p>

  <p>Bay Dunworthy’nin İngiltere’nin yarısının baygın bir kadına tecavüz etmek için toplandıkları, diğer yarısının da onu yakmak için topladıkları odunların yanında bekleştikleri görüşüne rağmen, bu bir avantajdı. Bilinci yerindeyse kurtarıcıları ona sorular sorarlardı. Baygınsa, yanında durup tartışırlardı. Onu nereye götüreceklerini konuşurlar, kim olduğuna ve nereden geldiğine dair fikir yürütürlerdi.</p>

  <p>Ama şimdi Bay Gilchrist’in önerdiği şeyi yapmak, ayağa kalkıp etrafa bakmak için şiddetli bir dürtü hissediyordu. Yer soğuktu, yan tarafı acıyordu ve başı da çalan çanla uyum içinde zonklamaya başlamıştı. Dr. Ahrens bunun olacağını söylemişti. Zamanda bu kadar geriye gitmek, baş ağrısı, uykusuzluk ve günlük ritimde uyumsuzluklara yol açacaktı. Çok üşüyordu. Bu zamanda yolculuğun yan etkilerinden miydi, yoksa yattığı toprak içi kürklü pelerininden içeri bu kadar çabuk işleyecek kadar soğuk muydu? Yoksa kayma teknisyenin düşündüğünden daha mı büyüktü ve vakit gece yarısı mıydı?</p>

  <p>Yoksa yolun ortasında mı yatıyordu? Öyleyse, burada kalmamalıydı kesinlikle. Hızlı giden bir at ya da tekerlek izlerini takip eden bir araba karanlıkta üzerinden geçebilirdi.</p>

  <p>İçinden, çanlar gece yarısı çalmaz, dedi. Hem gözkapaklarının arasından gece için çok fazla ışık giriyordu. Fakat duyduğu çan akşam duası içinse, akşam oluyor demekti ve karanlık basmadan kalkıp etrafa göz atmalıydı.</p>

  <p>Tekrar kulak kesilip kuşları, dalların arasından esen rüzgarı, o düzgün hışırtıyı dinledi. Çan sesi kesildi, şimdi havadaki yankısı ile nefes alma sesi ya da yumuşak toprağa sürtünen bir ayak sesi vardı, hem de çok yakınında.</p>

  <p>Kivrin gerildi, bu istemsiz hareketinin pelerininin üstünden fark edilmediğini umarak bekledi, ama ne ayak ne de insan sesi duyuluyordu. Kuşlar da ötmüyordu. Başında duran biri ya da bir şey vardı. Bundan emindi. Nefes alıp verişini duyuyor, soluğunu üstünde hissediyordu. O şey ya da kişi hiç kımıldamadan epeyce durdu. Sonsuzluk kadar uzun gelen bir süre sonra, kendi nefesini de tuttuğunu fark etti ve yavaşça bıraktı. Dinledi, ama şimdi kendi nabzının haricinde hiçbir şey duyamıyordu. İç çeker gibi derin bir nefes aldı ve inledi.</p>

  <p>Hiçbir şey olmadı. O şey her ne ise ne kımıldadı, ne de bir ses çıkardı. Bay Dunworthy haklıydı; baygın numarası yapmak olacak bir iş değildi, hâlâ ormanlarda kurtların gezindiği bir çağda. Ve de ayıların. Kuşlar ansızın tekrar ötüşmeye başladı; ya başında duran kurt değildi ya da çekilip gitmişti. Kivrin dinleme ritüelini yeni baştan yerine getirdikten sonra, gözlerini açtı.</p>

  <p>Burnuna dayanmış elbisesinin kolundan başka bir şey göremedi, ama gözlerini açmak baş ağrısını şiddetlendirdi. Gözlerini kapadı, inleyerek dönerken kolunu da gözlerinin önünden etrafını görecek kadar çekti. Bir daha inleyip gözkapaklarını araladı.</p>

  <p>Başında duran kimse yoktu ve gece de değildi. Tepesinde birbirine girmiş dalların arasından görünen gökyüzü soluk grimsi maviydi. Doğrulup oturdu ve etrafına baktı.</p>

  <p>Ortaçağ’a gitmek istediğini söylediği zaman, Bay Dunworthy’nin söylediği ilk şey şu olmuştu: “Pis ve hastalıklı zamanlardı, tarihin pislik çukuru. O dönem hakkındaki peri masalı fikirlerinden ne kadar çabuk kurtulursan, o kadar iyi olur.”</p>

  <p>Ve haklıydı. Elbette haklıydı. At arabası ve diğer her şeyle birlikte açıklık denemeyecek kadar küçük ve loş bir yere gelmişti. Sık, uzun ağaçlar kemer gibi üzerini örtüyordu.</p>

  <p>Bir meşe ağacının altında yatıyordu. Yüksekte çıplak dalların üstünde birkaç tane yaprak gördü. Meşenin üstü kuş yuvalarıyla doluydu ama kuşlar yine hareket etmesinden ürküp ötmeyi kesmişlerdi. Toprak kuru yapraklar ve ölü otlardan kalın bir halı halini almıştı, yumuşak olmalıydı ama değildi. Üstünde yattığı sert cisimse, bir palamudun şapkasıydı. Meşenin boğum boğum köklerinin yakınında öbek öbek kırmızı benekli beyaz mantarlar bitmişti. Küçük açıklıktaki diğer her şey, ağaç gövdeleri, araba, sarmaşıklar, yoğunlaşan halenin buzuyla ışıldıyordu.</p>

  <p>Buraya kimsenin gelmediği, kimsenin ayak basmadığı belliydi, ama burasının Oxford-Bath yolu olmadığı ve her 1,6 saatte bir yolcunun geçmeyeceği de aşikardı. Ya da bugüne dek kimsenin geçmediği. İniş yerini belirledikleri eski haritaların Bay Dunworthy’nin dediği gibi yanlış olduğu meydana çıkmıştı. Yolun haritaların gösterdiğinden daha kuzeyde, Kivrin’in ise daha güneyde kaldığı açıktı, yani burası Wychwood ormanıydı.</p>

  <p>“Derhal kesin zaman ve mekân konumunu tespit et,” demişti Bay Gilchrist. Nasıl yapacaktı bunu acaba, kuşlara mı soracaktı? Ne cins olduklarını bile göremeyeceği kadar yüksekteydi kuşlar, kitlesel nesil tükenmeleri de 1970’lere kadar başlamamıştı. Posta güvercini veya dodo kuşu değillerse, zaten yer ve zamana dair bir ipucu vermezlerdi.</p>

  <p>Doğrulunca kuşlar aniden korkuyla kanat çırpmaya başladılar. Gürültü kesilinceye kadar bekledikten sonra dizlerinin üstüne kalktı. Kanat çırpma yeniden başladı, ellerini kavuşturup avuçlarını birbirine bastırdı, ormandan geçen biri onu görecek olursa dua ettiğini zannedecekti.</p>

  <p>“Geldim,” dedi ve sustu. Oxford-Bath yolu yerine bir ormanın ortasına indiğini bildirmesi, Bay Dunworthy’nin düşündüklerini, yani Bay Gilchrist’in ne yaptığını bilmediğini ve kendisinin de başının çaresine bakamayacağını doğrulamaktan başka bir işe yaramazdı. Ardından zaten bir şey fark etmeyeceğini hatırladı.Sağ salim geri dönene dek Bay Dunworthy raporunu duyamayacaktı.</p>

  <p>Sağ salim dönerse <span class="font sgc-11"><i>eğer</i>,</span> ki gece bastırdığında hâlâ bu ormanda olursa dönemeyecekti. Ayağa kalkıp etrafına baktı. Vakit ya akşamüstüydü, ya da sabahın çok erken bir saatiydi, ormandayken bu anlaşılmıyordu ve göğü görebileceği bir yere varınca da güneşin konumundan saatin kaç olduğunu anlayamayacaktı. Bay Dunworthy bazen insanların geçmişte kaldıkları süre boyunca çaresizce dönüp dolaştıklarını anlatmıştı. Gölgeleri kullanarak yönünü bulmayı öğretmişti, ama bunu yapmak için saatin kaç olduğunu bilmesi gerekiyordu ve ne tarafın hangi yön olduğunu merak ederek geçirilecek zaman yoktu. Buradan çıkmanın yolunu bulmak zorundaydı. Orman neredeyse tamamen gölgeler içindeydi.</p>

  <p>Görünürde bir yol, hatta patika bile yoktu. Kivrin arabayla sandıkların etrafını dolaşıp ağaçların arasında bir açıklık aradı. Batı olduğunu tahmin ettiği yönde ağaçlar daha seyrek gibiydi, ama birkaç adımda bir, arabanın yırtık pırtık mavi tentesini hâlâ gördüğünden emin olmak için arkasına bakarak o tarafa doğru gidince, beyaz gövdeleri açıklık gibi görünüp gözünü aldatan bir grup huş ağacı olduğunu gördü. Arabanın yanına geri dönüp, o yöndeki ağaçlar daha karanlık görünmesine rağmen aksi istikamete doğru yürüdü.</p>

  <p>Yol yüz metre mesafedeydi. Kivrin devrilmiş bir kütüğün üstünden aşıp eğilmiş sık söğüt dallarının arasından geçti ve yola baktı. Olasılık hesapları bir anayol olacağını söylemişti. Ama anayola benzemiyordu. Hatta yola bile benzemiyordu. Daha çok patika gibiydi. Ya da keçiyolu. Demek on dördüncü yüzyıl İngilteresi’nin harikulade anayolları, ticarete açılan ve ufukları genişleten yolları böyleydi.</p>

  <p>Yol bir atlı arabanın zar zor geçebileceği genişlikteydi.</p>

  <p>Ama arabaların geçtiği de belliydi, en azından bir tanesinin. Yolda derin tekerlek izleri vardı; oyukların içine yapraklar sürüklenmişti. Yol kenarıyla, izlerin bazı yerlerinde kapkara bir su vardı ve gölcüklerin bazılarının üzeri buz tutmuştu.</p>

  <p>Kivrin bir çukurun dibinde duruyordu. Yol her iki yönde dikleşerek uzanıyordu ve kuzey olduğunu zannettiği yönde tepenin yarı yolunda ağaçlar yolu kapatmıştı. Dönüp arkasına baktı. Buradan arabayı görmek -küçücük bir mavilik- mümkündü, ama kimse göremezdi. Yol burada her iki tarafta ormana giriyor ve daralıyordu ve haydutlarla hırsızların pusu kurmaları için mükemmel bir yer oluşturuyordu.</p>

  <p>Tam da hikâyesine inandırıcılık kazandıracak bir yerdi burası, ama yolun daralan yerinden hızla geçerken onu kimse görmezdi, gözlerine arabanın zar zor görünen maviliği ilişse bile, atlarını çalmak için pusu kurulduğunu düşünürlerdi.</p>

  <p>Birden aklına o sık ağaçlığın arasında durarak, az önce başına sopa yemiş masum bir bakireden çok o haydutlar gibi göründüğü geldi.</p>

  <p>Yola çıkıp elini şakağına koydu. “<i>Of,</i> <i><span class="font sgc-11">imdat eyleyin, fena kor</span></i><i>karım</i>!” diye bağırdı.</p>

  <p>Çevirmenin söylediklerini eski İngilizceye otomatik olarak tercüme etmesi gerekiyordu, ama Bay Dunworthy ilk söyleyeceklerini ezberlemesinde ısrar etmişti. Bay Latimer’le dün bütün bir öğleden sonrayı telaffuz üstünde çalışarak geçirmişlerdi.</p>

  <p>“İmdat eyleyin, gattar hırkıslar soytular beni,” dedi.</p>

  <p>Kendini yola atmayı düşündüyse de artık açığa çıktığı için vaktin tahmin ettiğinden de geç olduğunu, güneşin neredeyse batmak üzere olduğunu gördü; tepenin üzerinde ne olduğunu görecekse, bunu hemen yapsa iyi olacaktı. Ama önce buluşma yerine bir tür işaret koyması gerekiyordu.</p>

  <p>Yol kenarındaki söğütlerin diğerlerinden ayıracağı hiçbir özelliği yoktu. Arabayı görebildiği noktaya koyacak bir taş aradı, ama yolun kenarındaki yabani otların arasında taş bulamadı. Sonunda saçlarıyla pelerini söğüt dallarına takılarak yeniden ağaçların arasına girip Ashmolean Müzesi’ndekilerden birinin birebir kopyası olan pirinç kafesli sandığı aldı ve tekrar yolun kenarına getirdi.</p>

  <p>Kusursuz değildi, yolculuk eden birinin taşıyabileceği kadar küçüktü, ama o sadece tepenin başına kadar gidecekti. En yakın köye kadar yürümeye karar verirse, geri dönüp daha kalıcı bir işaret koyacaktı. Hem yakın zamanda yoldan geçen olmayacaktı. Tekerlek izlerinin dik kenarları takır takır donmuştu, yapraklar olduğu gibi duruyordu ve su birikintilerinin üstündeki buz da kırılmamıştı. Gün boyu bu yoldan kimse geçmemişti. Belki de bir haftadır.</p>

  <p>Sandığın etrafındaki otları dikleştirdikten sonra tepeye tırmanmaya başladı. Donmuş çukurların haricinde yol Kivrin’in beklediğinden daha düzgündü ve ezilip dümdüz olmuştu, yani boş görünmesine rağmen demek ki buradan epeyce at gelip geçiyordu.</p>

  <p>Yol fazla dik değildi, ama Kivrin birkaç adım attıktan sonra hemen yoruldu ve şakakları yine zonklamaya başladı. Yan etkilerin daha da kötüleşmemesini umdu, her nereye gidecekse önünde uzun bir yol olduğu belliydi. Belki de bu sadece bir hayaldi. Hâlâ zaman ve mekân tespitini yapmamıştı ve bu patikanın, bu ormanın 1320 yılında olduğunu gösteren hiçbir özelliği yoktu.</p>

  <p>Tek medeniyet izi, şu tekerlek izleriydi; demek oluyor ki tekerleğin icadından ve kaplanmış yolların yapılmasından sonraki herhangi bir zamanda olabilirdi, ama o bile belli değildi. Oxford’un on kilometre dışında bile, National Trust’ın Japon ve Amerikalı turistler için eski haliyle muhafaza ettiği böyle yollar vardı hala.</p>

  <p>Hiçbir yere gitmemiş olabilir, şu tepenin ardında M-1 otobanını, Bayan Montoya’nın kazısını ya da SDI tesislerini görebilirdi. Zaman ve mekân tespitini bir bisikletin ya da bir otomobilin çarpmasıyla yapmak istemiyorum, diye düşündü ve yolun kenarına geçti. Ama hiçbir yere gitmediysem eğer, neden başım feci ağrıyor ve neden bir adım daha atamayacak kadar halsizim.</p>

  <p>Tepeye varınca nefes nefese durdu. Yolun kenarına geçmesine gerek yoktu. Buradan tek bir otomobil bile geçmemişti. At ya da fayton da. Ve her yerin uzağındayım, diye düşündü. Burada fazla ağaç yoktu, kilometrelerce ötesini görebiliyordu. Arabasının olduğu orman, tepenin yarısına kadar gelip sonra uzun bir mesafe boyunca güneye ve batıya doğru düzensiz biçimde yayılmıştı. Ormanın daha derinine inmiş olsaydı, <span class="font sgc-11">kaybolurdu.</span></p>

  <p>Doğuda da gözüne arada bir gümüşi-mavi parıltısının iliştiği nehir -Thames mi? Cherwell mi?- boyunca ağaçlar vardı. Ve aralarındaki arazide küçük kümeler, sıralar halinde ağaçlar vardı, İngiltere’de olduğunu düşündüğünden daha fazla ağaç vardı. <i>Domesday Book</i>’ta 1086’da toprağın ancak yüzde 15’inin ağaçlı arazi olduğu bildirilmişti ve olasılık hesaplarına göre bu oran tarla ve yerleşim alanı için kesilen ağaçlarla 1300’lerde yüzde 12’ye düşmüştü. Ya onlar ya da <i>Domesday Book</i>’u yazanlar, çok düşük bir tahminde bulunmuşlardı. Her yer ağaçla kaplıydı.</p>

  <p>Kivrin hiç köy göremiyordu. Ağaçlar çıplak, dalları akşamüstü aydınlığında grimsi siyah görünüyordu. Ağaçların arasında kilise ya da malikane görmesi gerekirdi, ama yerleşim yerine benzeyen hiçbir şey göremiyordu.</p>

  <p>Ama yerleşim yeri olmak zorundaydı, çünkü tarlalar vardı ve kesinlikle Ortaçağ’a has dar şerit şeklinde tarlalardı bunlar. Bir tarlada koyunlar vardı, bu da Ortaçağ’a has bir şeydi, ama güden kimse göremedi. Doğu tarafında epey uzakta, Oxford’un olması gereken yerde gri belirsiz bir şekil vardı. Gözlerini kısınca surları ve Carfax Kulesi’nin güdük şeklini görür gibi oldu, ama azalan aydınlıkta St. Frideswide’ın kulelerini de Osney’i de göremiyordu.</p>

  <p>Hava kesinlikle kararıyordu. Burada gökyüzü soluk mavimsi lavanta rengindeydi, batıda ufuk hafifçe pembeydi. Kivrin geri dönmedi, çünkü orada dururken bile hava daha da kararmıştı.</p>

  <p>İstavroz çıkarıp ellerini dua eder gibi birleştirdi ve parmaklarını yüzüne yaklaştırdı. “Evet, Bay Dunworthy. İşte buradayım. Aşağı yukarı doğru yerdeyim. Tam olarak Oxford-Bath yolu üstünde değilim. Yaklaşık beş yüz metre güneyinde bir tali yoldayım. Oxford’u görebiliyorum. Aşağı yukarı on beş kilometre mesafede gibi görünüyor.”</p>

  <p>Mevsim ve saat tahminlerini söyledi ve görebildiklerini tarif etti, sonra durup ellerini yüzüne bastırdı. Kıyamet Kitabı’na ne yapmak niyetinde olduğunu söylemeliydi, fakat ne yapacağını bilmiyordu. Oxford’un batısındaki ovada en az on köy olmalıydı. Bu köylere ait ekili arazilerle yol burada olmasına rağmen köylerden hiçbirini göremiyordu.</p>

  <p>Yolda kimse yoktu. Kıvrılarak tepenin diğer tarafına iniyor ve sık bir ağaçlığın arasında gözden kayboluyordu, ama sekiz yüz metre kadar ileride, inmesi gereken anayol vardı. Geniş ve düzdü, soluk yeşildi ve belli ki bu yol oraya çıkıyordu. Görebildiği kadarıyla anayolda da kimseler yoktu.</p>

  <p>Sol tarafında, Oxford’a doğru uzanan ovanın ortasında gözüne bir hareketlilik çarptı, ama bu sadece muhtemelen bir köyü gözden gizleyen ağaç kümesine doğru giden bir inek sürüsüydü. Orası Bayan Montoya’nın aramasını istediği yer değildi, Skendgate anayolun güneyindeydi.</p>

  <p>Tabii tamamen yanlış bir yerde değilse. Ama değildi. O doğudaki yer kesinlikle Oxford’du ve Thames nehrinin güneyinden,Londra olması gereken kahverengi-gri pusa doğru kıvrılarak gidiyordu, ama bunların hiçbiri köyün nerede olduğunu söylemiyordu. Durduğu yerle, yol arasında göremediği bir yerde olabilirdi, arkada diğer tarafta olabilirdi, ya da başka bir tali yolun veya patikanın üstünde de olabilirdi. Gidip bakacak zaman yoktu.</p>

  <p>Karanlık hızla çöküyordu. Yarım saat içinde yolunu bulabileceği ışıklar görünecekti, ama beklemeyi göze alamazdı. Batıdaki pembelik eflatuna dönmüş, başının üstündeki mavilik de neredeyse mor olmuştu. Hava soğuyordu. Rüzgar şiddetleniyordu. Pelerini arkasında dalgalanıyordu, tutup iyice sarındı. Bir Aralık gecesini ormanda, çatlayacak kadar ağrıyan başıyla ve kurt sürüleriyle geçirmek istemiyordu, ama buz gibi bir anayolda birinin geçmesini bekleyerek geçirmek de istemiyordu.</p>

  <p>Oxford’a doğru yürümeye başlayabilirdi, ama karanlık bastırmadan varmasına imkân yoktu. Bir köy, herhangi bir köy görebilse, geceyi orada geçirebilir, Bayan Montoya’nın köyünü daha sonra arayabilirdi. Arkasına dönüp geldiği yola baktı, bir ışık veya dumanı tüten bir ateş görmeye çalıştı fakat hiçbir şey yoktu. Dişleri takırdamaya başladı.</p>

  <p>Ve çanlar yeniden duyuldu.Önce Carfax’ın çanı; 1300’den beri en az üç defa yeni baştan dökülmüş olmasına rağmen, sesi her zamanki gibi çıkıyordu. Sonra ilk vuruşun çınlaması dinmeden, Oxford’dan işaret bekliyormuş gibi diğerleri çalmaya başladı. Akşam duası çanlarıydı bunlar, tarlalarda çalışan insanları ibadete çağırıyordu.</p>

  <p>Ve Kivrin’e köylerin yerlerini de söylüyordu. Çanlar neredeyse aynı anda çalmıyordu ama yine de teker teker her birini duyabiliyordu; bazıları öyle uzaktaydı ki ancak en son boğuk yankısı kulaklarına ulaşabiliyordu. İneklerin gittikleri köy o alçak bayırın hemen arkasındaydı. Çan sesleriyle birlikte inekler de hızlanmıştı.</p>

  <p>Burnunun dibinde aslında iki köy vardı -biri anayolun hemen diğer tarafında, diğeri de birkaç tarla ileride, kenarı ağaçlı küçük derenin yanında. Bayan Montoya’nın köyü Skendgate düşündüğü yerdeydi, geldiği yolun gerisinde, donmuş tekerlek izlerinin ötesinde, alçak tepenin üç kilometre kadar aşağısında.</p>

  <p>Kivrin ellerini birleştirdi. “Köyün nerede olduğunu şimdi anladım,’’ dedi. Acaba çan sesleri de kayda giriyor mu, diye düşündü. “Bu tali yolun üzerinde. Arabayı getirip, yola çıkaracağım, sonra da hava kararmadan, sendeleye sendeleye köye girip birinin kapısında bayılacağım.”</p>

  <p>Çanlardan biri, güneybatı tarafında epey uzaktaydı ve sesi öyle silikti ki, zar zor duyuluyordu. Bu ilk geldiğimde duyduğum çan mı, diye düşündü. O zaman neden çalmıştı? Belki Dunworthy haklıydı, bir cenaze vardı. Avuçlarının içine, “Ben gayet iyiyim, Bay Dunworthy,” dedi. “Beni merak etmeyin. Bir saatten fazladır buradayım ve şimdiye kadar başıma kötü bir şey gelmedi.”</p>

  <p>Çan sesleri yavaş yavaş kesildi, başı yine Oxford’daki çan çekti, sesi diğerlerinden daha uzun kalıyordu havada. Gökyüzü menekşe mavisine dönüştü ve güneydoğuda bir yıldız belirdi. Kivrin’in elleri hâlâ dua eder gibi birleşmiş haldeydi. “Burası çok güzel.”</p>
</body>
</html>