<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>22</h2>

  <p class="girintisiz">Agnes’ı şafak sökene dek yatıramadı. Israrla üç kral demeye devam ettiği adamların gelişiyle iyiden iyiye uyanmıştı ve yorgunluktan bitmiş halde olmasına rağmen bir şey kaçırırım korkusuyla bir yere uzanmaya bile yanaşmıyordu.</p>

  <p>Eliwys’in yemekleri getirmesine yardım ederken Kivrin’in peşinden koşturup, açım diye sızlandı. Sonra da sofra kurulup ziyafet başlayınca hiçbir şey yemek istemedi.</p>

  <p>Kivrin’in kızla tartışacak zamanı yoktu. Avlunun diğer tarafındaki mutfaktan tabla tabla yemek taşınıyordu. Geyik eti ve kızarmış domuz ile Kivrin’e kesildiği zaman içinden karatavuklar uçuşacakmış gibi gelen tart sofraya geldi. Holy Re-Formed Kilisesi’nin papazına göre geceyarısı ayininden Noel sabahındaki ayine kadar perhiz yapılırdı, ama piskoposun elçisi de dahil olmak üzere herkes, kızarmış sülünle kazı, safranlı tavşan yahnisini iştahla yedi. Ve de içti. “Üç kral” durmadan şarap istiyorlardı.</p>

  <p>Ama haddinden fazla içmişlerdi zaten. Keşiş Maisry’e aç gözlerle bakıyordu. Geldiğinde zaten sarhoş olan katipse neredeyse masanın altındaydı. Piskoposun elçisi ikisinden de fazla içiyor, durmadan Rosemund’a içki kasesini getirmesini işaret ediyor, her kadehte işaretleri kabalaşıyor, daha da anlaşılmaz hale geliyordu.</p>

  <p>Kivrin içinden güzel diye geçirdi. Adam öyle sarhoş olacak ki, belki de Lady Imeyne’ye beni Godstow’daki manastıra götüreceğine söz verdiğini unutur.İniş yerini sorma fırsatı bulma umuduyla kaseyi Gawyn’in oturduğu yere doğru götürdü, ama Sir Bloet’nin adamlarından biriyle gülüşüyordu. Kivrin’den biraz daha bira ve et getirmesini istediler. Agnes’ın yanına döndüğü zaman, küçük kız derin bir uykuya dalmış, başı önüne düşmüştü. Kızı dikkatle kucaklayıp Rosemund’un odasına çıkardı.</p>

  <p>Yukarıdaki kapı açıldı. “Lady Katherine.” Eliwys’in kucağı yatak takımlarıyla doluydu. “Çok şükür buradasın. Yardımına ihtiyacım var.”</p>

  <p>Agnes uykusunda döndü.</p>

  <p>“Çatı katından çarşafları getir,” dedi. “Kiliseden gelen misafirler bu yatakta yatacaklar. Sir Bloet’nin ablasıyla nedimeleri de çatı katında.”</p>

  <p>Agnes, Kivrin’in kucağında kıvrandı. “Ben nerede yatacağım?”</p>

  <p>Eliwys, “Biz samanlıkta yatacağız. Ama yataklar yapılıncaya kadar beklemek zorundasın, Agnes. Git oyna.”</p>

  <p>Agnes’ın teşvike ihtiyacı yoktu. Çıngırağını çalmak için kollarını sallayarak hoplaya zıplaya aşağı indi.</p>

  <p>Eliwys kucağındakileri Kivrin’e verdi. “Bunları çatı katına götür. Kocamın oymalı sandığından da kürk yatak örtüsünü getir.”</p>

  <p>“Piskoposun elçisiyle adamları kaç gün kalırlar dersin?”</p>

  <p>“Bilmiyorum.” Eliwys endişeli görünüyordu. “İki haftadan fazla kalmasınlar diye dua ediyorum yoksa etimiz yetmez. İyi yastıkları almayı da unutma.”</p>

  <p>Randevuya yetişmesi için iki hafta yeter de artardı. Zaten bir yere gidecek gibi görünmüyorlardı. Kivrin çarşafları kucaklayıp çatı katından indiğinde, elçi büyük koltukta yüksek perdeden horlayarak uyukluyordu. Katip de ayaklarını masaya uzatmıştı. Keşiş, Sir Bloet’nin hizmetçilerinden biriyle bir köşeye çekilmiş, kadının başındaki örtüyle oynuyordu. Gawyn ortalarda yoktu.</p>

  <p>Kivrin çarşaflarla yatak örtüsünü Eliwys’e götürdü. Eliwys yatak takımlarını samanlığa götürmesini istedi. “Agnes çok yoruldu,” dedi. “Bir an önce yatırmak istiyorum.”</p>

  <p>Eliwsy dalgınca peki der gibi başını sallayıp ağır yastıklardan birini dövdü. Kivrin aşağı inip avluya çıktı. Gawyn ahırda da, birahanede de yoktu. Avludaki helanın yakınlarında oyalandı, içeriden iki kızıl saçlı delikanlı çıkıp ona meraklı gözlerle bakınca samanlığa yollandı. Belki Gawyn yine Maisry’le oynaşıyordu, ya da meydanda köylülerin eğlencesine gitmişti. Tavanarasının tahta zeminine saman yayarken dışarıdan gelen kahkahaları duyuyordu.</p>

  <p>Samanların üstüne kürklerle yorganları yaydıktan sonra aşağı indi ve Gawyn’i bulmak için geçitten dışarı çıktı. Ahali kilise bahçesinin önüne bir şenlik ateşi yakmıştı. Etrafında durmuş ellerini ısıtıyorlar, büyük boynuzlardan içki içiyorlardı. Ateşin ışığında Maisry’nin babasıyla köy muhtarının içkiden kızarmış yüzlerini seçti, ama Gawyn’i göremedi.</p>

  <p>Kilisenin bahçesinde de yoktu. Rosemund pelerinine sarınmış, bahçe kapısında duruyordu.</p>

  <p>Kivrin sordu. “Bu soğukta burada ne arıyorsun?”</p>

  <p>“Babamı bekliyorum. Gawyn gün ağarmadan gelmesini beklediğini söyledi.”</p>

  <p>“Gawyn’i gördün mü?”</p>

  <p>“Gördüm. Ahırdaydı.”</p>

  <p>Kivrin endişeyle ahıra doğru baktı. “Hava çok soğuk, burada bekleme. Eve girmelisin. Ben Gawyn’e söylerim, baban gelince sana haber verir.”</p>

  <p>“Olmaz. Burada bekleyeceğim,” dedi Rosemund. “Noel’de yanımıza geleceğine söz verdi.” Sesi hafifçe titredi.</p>

  <p>Kivrin fenerini yukarı kaldırdı. Rosemund ağlamıyordu, ama yanakları kızarmıştı. İçinden, acaba Sir Bloet ne yaptı da kız ondan saklanıyor, diye geçirdi. Belki de kızı keşiş korkutmuştu, ya da sarhoş katip.</p>

  <p>Kızın koluna girdi. “Mutfakta da bekleyebilirsin, hem orası sıcaktır.”</p>

  <p>Rosemund başını öne doğru salladı. “Babam mutlaka gelecek. Söz verdi.”</p>

  <p>Gelince ne yapacaktı? Piskoposun adamlarını kapı dışarı mı edecekti? Rosemund’un nişanını mı bozacaktı? “Babam bana bir zarar gelmesine asla izin vermez,” demişti Kivrin’e, ama evlilik anlaşması çoktan imzalanmışken, “pek çok güçlü dostu bulunan” Sir Bloet ile arasını açacak ve nişanı bozacak durumda değildi.</p>

  <p>Kivrin Rosemund’u mutfağa götürdü ve Maisry’e bir kupa şarap ısıtıp kıza içirmesini söyledi. “Ben gidip Gawyn’e baban gelince sana haber vermesini söyleyeyim,” dedi ve doğruca ahıra gitti, ama Gawyn’i yine ahırda da birahanede de bulamadı.</p>

  <p>Imeyne’nin onu yine bir yere göndermesinden şüphe ederek eve girdi. Ama Imeyne istemeden uyandı, anlaşılan elçinin yanında oturmuş azimle konuşuyordu. Gawyn ateşin başındaydı, etrafını Sir Bloet’nin adamları çevirmişlerdi, aralarında heladan çıkan iki kızıl saçlı da vardı. Sir Bloet ablası ve Lady Eliwys ile ocağın yanında oturuyordu.</p>

  <p>Kivrin kendini paravanların yanındaki dilenci bankına bıraktı. İniş yerini sormak bir yana, Gawyn’in yanına yaklaşmanın bile imkânı yoktu.</p>

  <p>Agnes, “Ver onu bana!” diye bağırdı. Diğer çocuklarla birlikte Rosemund’un odasına çıkan merdivenlerdeydi. Küçük oğlanlar Blackie’yi elden ele geçiriyor, okşuyor, kulaklarıyla oynuyorlardı. Kivrin samanlıktayken, Agnes ahıra gidip yavruyu getirmiş olmalıydı.</p>

  <p>Agnes yavruyu almak için atılıp, “O benim köpeğim,” diye bağırdı. Küçük oğlan yavruyu sertçe çekti. “Ver onu bana!”</p>

  <p>Kivrin ayağa kalktı.</p>

  <p>Gawyn yüksek sesle, “Ormanda giderken, bir kıza rast geldim,” dedi. “Hırsızların saldırısına uğramış ve yaralanmıştı. Başı yarılmıştı, çok fena kanıyordu.”</p>

  <p>Kivrin durakladı, oğlanın kolunu yumruklayan Agnes’a göz attıktan sonra yerine oturdu.</p>

  <p>Gawyn devam etti. ‘“Zarif hanım,” dedim ‘Sana bunu kim yaptı?’ Ama yaralandığı için konuşamıyordu.”</p>

  <p>Agnes yavruyu geri alıp sıkıca göğsüne bastırdı. Kivrin gidip zavallı hayvanı kurtarmalıydı, ama olduğu yerde kaldı ve Rosemund’un görümcesinin örtüsünden iyi göremediği için azıcık yer değiştirdi. İçinden, beni nerede bulduğunu anlat Gawyn, dedi. Anlat onlara, nerede buldun.</p>

  <p>“‘Kulunuzum, o alçakları bulacağım’ dedim, ‘ama sizi böyle perişan halde bırakıp gitmekten korkuyorum.”’ Eliwys’e doğru baktı. “Ama kız kendini topladı, ona zarar verenleri bulmam için bana yalvardı.”</p>

  <p>Eliwys ayağa kalkıp kapıya gitti. Kapıda bir an durdu, kaygılı bir hali vardı, sonra gelip yerine oturdu.</p>

  <p>Agnes, “Hayır!” diye ciyakladı. Sir Bloet’nin kızıl saçlı yeğenlerinden biri Blackie’yi almış, tek eliyle başının yukarısına kaldırmıştı. Kivrin hemen gidip kurtarmazsa, zavallı köpekciği sıkıp öldüreceklerdi. Hem amacı olanları anlatmak değil, Eliwys’i etkilemek olan “Bakireyi Ormanda Nasıl Kurtardım” macerasını daha fazla dinlemenin de bir anlamı yoktu. Kalkıp çocukların yanına gitti.</p>

  <p>Gawyn, “Haydutlar fazla uzaklaşmamışlardı,” dedi. “İzlerini kolayca bulup takip ettim, atımı mahmuzlayıp peşlerinden gittim.”</p>

  <p>Sir Bloet’nin yeğeni Blackie’yi ön ayaklarından tutmuş sallıyordu, yavru acı acı viyaklıyordu.</p>

  <p>Agnes onu görünce “Kivrin!” diye bağırıp kendini Kivrin’in bacaklarına attı. Sir Bloet’nin yeğeni yavruyu hemen Kivrin’e verip geri çekildi. Diğer çocuklar da dağıldılar.</p>

  <p>Agnes yavruya uzandı. “Kurtardın onu.”</p>

  <p>Kivrin başını iki yana salladı. “Yatma vakti geldi,” dedi.</p>

  <p>Agnes hiç inandırıcı olmayan bir mızıldamayla “Yorgun <span class="font sgc-13">değilim</span> <i>ben</i>!” dedi. Gözlerini ovuşturdu.</p>

  <p>Kivrin Agnes’ın yanına çömeldi. “Blackie yorulmuş,” dedi. “Sen yanında yatmazsan uyumaz ki.”</p>

  <p>Bu sebep kızın ilgisini çekti ve Agnes bir bahane ileri süremeden Blackie’yi geri verip bir bebek gibi kucağına yerleştirdi. “Blackie masal anlatmanı istiyor,” dedi. İkisini birden kucağına alıp kapıya doğru yürüdü.</p>

  <p>“Çok geçmeden kendimi hiç bilmediğim bir yerde buldum,” dedi Gawyn. “Karanlık bir ormanda.”</p>

  <p>Kivrin kucağında Agnes’la dışarı çıkıp avluyu geçti. Agnes köpeği kucağında sallayarak, “Blackie kedili masalları sever,” dedi.</p>

  <p>“Öyleyse ona kedili bir masal anlat.” Agnes tahta merdivenden tavanarasına çıkarken, Kivrin de yavruyu tuttu. Yavru hırpalanmaktan bitkin düşmüş, uyuyakalmıştı. Kivrin onu da ot yatağın yanına samanların üstüne bıraktı.</p>

  <p>Agnes yavruyu tekrar kucağına aldı. “Kötü bir kedi,” dedi. “Ben uyumayacağım. Sadece Blackie’nin yanında yatacağım, o yüzden elbisemi çıkarmama lüzum yok.”</p>

  <p>Kivrin, “Hayır, yok,” dedi. Yavruyla Agnes’ın üzerlerini kalın kürkle örttü. Samanlık soyunulmayacak kadar soğuktu.</p>

  <p>“Blackie çıngırağımı takmak istiyor.” Kurdeleyi yavrunun başından geçirmeye çalıştı.</p>

  <p>“Hayır, istemiyor.” Çıngırağı elinden alıp üstlerine bir kürk daha örttü. Kendi de küçük kızın yanına kıvrıldı. Agnes küçük gövdesini Kivrin’e yasladı.</p>

  <p>Esneyerek, “Bir zamanlar kötü bir kedi varmış,” dedi. “Babası ona sakın ormana gitme demiş, ama babasını dinlememiş.”Uykuya yenik düşmemek için büyük çaba harcıyordu, gözlerini ovuşturarak kötü kediye maceralar uydurdu, ama sonunda karanlıkla yatağın sıcaklığına yenik düştü.</p>

  <p>Kivrin, Agnes’ın solukları hafif ve düzenli bir hal alıncaya kadar bekledikten sonra Blackie’yi usulca kızın elinden alıp samanların üstüne yatırdı.</p>

  <p>Agnes uykusunda kaşlarını çatıp, eliyle yavruyu arayınca Kivrin kıza sarıldı. Kalkıp Gawyn’i aramalıydı. Randevuya bir haftadan az bir zaman kalmıştı.</p>

  <p>Agnes dönüp biraz daha sokuldu, saçları Kivrin’in yanağına değiyordu.</p>

  <p>Kivrin, seni nasıl bırakacağım, diye düşündü. Ya Rosemund’u? Ya Peder Roche’u? Ve uyuyakaldı.</p>

  <p>Uyandığında, hava neredeyse aydınlanmıştı. Rosemund Agnes’ın yanına kıvrılmış uyuyordu. Kivrin onları uyandırmadan kalktı, aşağı indi, uykusunda ayin çanlarını duymadığından korkarak avluyu geçti, ama Gawyn hâlâ ateşin karşısında nutuk atıyordu. Elçi hâlâ oturmuş Lady Imeyne’yi dinliyordu.</p>

  <p>Keşiş kollarını Maisry’e dolamış halde köşede oturuyordu, ama katip ortadan kaybolmuştu. Herhalde sızmıştı, adamı götürüp yatırmışlardı.</p>

  <p>Çocukları da yatırmış olacaklardı. Kadınların bir kısmı da çatı katına istirahate çekilmişlerdi. Kivrin, Sir Bloet’nin ablasını da, Dorset’ten gelen yengesini de göremedi.</p>

  <p>‘“Durun, alçaklar!’ diye bağırdım,” dedi Gawyn. ‘“Sizinle adil bir dövüş istiyorum.”’ Kivrin hâlâ kendisini nasıl kurtardığını mı anlattığını, yoksa Sir Lancelot’un maceralarına mı geçtiğini merak etti. Anlamak mümkün değildi ve eğer maksadı Eliwys’i etkilemekse, boşunaydı çabası. Eliwys salonda değildi. Gawyn’in dinleyicilerinden geri kalanlar da etkilenmiş görünmüyorlardı. İkisi oturdukları sedirin üstünde zar atıyorlardı. Sir Bloet çenesini muazzam göğsüne yaslamış uyuyordu.</p>

  <p>Anlaşılan Kivrin uyuyakaldığı için Gawyn’le konuşma şansını kaçırmış değildi ve duruma bakılırsa bir süre daha böyle bir fırsat bulamayacaktı. Agnes’ın yanında kalsa da olurdu. Bir fırsatını bulacak, ya pusuya yatıp Gawyn’i helaya giderken yakalayacak, ya da ayine giderken yanına yanaşıp, “Ayinden sonra benimle ahırda buluş,” diye fısıldayacaktı.</p>

  <p>Piskoposun adamlarının da şarap tükenmedikçe gitmeye niyetleri yoktu, ama bu işi fazla uzatmaya da gelmezdi. Erkeklerin aklına yarın ava gitme fikri gelebilir, hava değişebilirdi ve piskoposun elçisiyle uşakları gitseler de gitmeseler de, randevuya sadece beş gün kalmıştı. Hayır, dört. Noel olmuştu bile.</p>

  <p>“Sert bir hamle yaptı.” Gawyn göstermek için ayağa kalktı. “İstediği gibi indirebilseydi, kafamı ikiye yarardı.”</p>

  <p>Imeyne,“Lady Katherine,” dedi. Ayağa kalkmış, Kivrin’e yanına gelmesini işaret ediyordu. Elçi merakla ona bakıyordu. Neler tezgahladıklarını düşündü ve kalbi hızla atmaya başladı, ama Kivrin yanlarına gidemeden Imeyne elçinin yanından ayrıldı ve elinde çarşafa sarılı bir çıkınla yanına geldi.</p>

  <p>“Bunları ayin için Peder Roche’a götürmeni istiyorum,” dedi. Kivrin’in içindeki mumları görmesi için bezi biraz araladı. “Söyle ona bunları mihraba koysun, eliyle söndürmesin, fitilleri kırılıyor. Kiliseyi de hazırlasın, ayini piskoposun elçisi yapacak. Kilisenin Tanrı’nın evi gibi görünmesini istiyorum, domuz ahırı gibi değil. Bir de söyle, temiz bir cübbe giysin.”</p>

  <p>Kivrin, nihayet doğru düzgün bir ayine kavuşuyorsun, diye düşündü. Hızla avluyu geçip, geçitten meydana çıktı. Ve benden de kurtuldun. Geriye bir tek Peder Roche’tan kurtulmak, elçiyi onu azletmeye ya da alıp Bicester Manastırı’na götürmeye ikna etmek kaldı.</p>

  <p>Meydanda kimsecikler yoktu. Sönmeye yüz tutmuş ateşin solgun alevleri gri aydınlıkta oynaşıyordu ve etrafında eriyen kar gölcükler halinde tekrar donuyordu. Köylüler yatmış olmalıydı. Yoksa Peder Roche da mı yatmıştı, ama evinden duman tütmüyordu, kapısını çalınca açan da olmadı. Patikadan yürüyüp yan kapısından kiliseye girdi. İçerisi hâlâ karanlıktı ve geceyarısından daha soğuktu.</p>

  <p>El yordamıyla Azize Katherine’in heykeline doğru yürürken usulca seslendi. “Peder Roche.”</p>

  <p>Roche cevap vermedi, ama Kivrin mırıltısını duyuyordu. Haç perdesinin arkasındaydı, mihrabın önünde diz çökmüştü.</p>

  <p>“Bu gece yolculuk edenleri selametle evlerine ulaştır ve onları yollardaki tehlikelerden, hastalıklardan koru,” dedi. Alçak sesi Kivrin’e o gece hasta yatağında, alevler arasından gelen sakin ve avutucu sesini hatırlattı. Ve Bay Dunworthy’yi. Bir daha seslenmedi, buz gibi heykele yaslanıp olduğu yerde kaldı ve Roche’un karanlıktan gelen sesini dinledi.</p>

  <p>“Sir Bloet ailesi ve hizmetkarlarıyla birlikte Courcy’den ayine geldiler,” dedi. Tıpkı Kivrin’in bileğindeki kayıt cihazına konuşması gibi sakin bir sesle duasına devam etti. “Henefelde’den Theodulf Freeman de geldi. Dün gece kar durdu ve gökyüzü İsa’nın kutsal doğumunun gecesinde açıldı.” Ayine gelenleri saydı, havadan bahsetti.</p>

  <p>Artık pencerelerden içeri ışık girmeye başlamıştı, haç perdesinin desenlerinin arasından onu, yıpranmış, kenarları kirlenmiş cübbesini görebiliyordu. Aristokrat elçinin ve ince yüzlü katibinkiyle kıyaslandığında yüzü kaba ve zalim kalıyordu.</p>

  <p>“Bu kutsal gece, ayinin bitiminde piskoposun bir habercisinin yanında iki papazla gelişiyle sona erdi. Üçü de çok bilgili ve iyi kişiler.”</p>

  <p>Kivrin içinden, altına ve şık kıyafetlere kanma, diye geçirdi. Sen onların onuna bedelsin. Imeyne, “Noel ayinini piskoposun elçisi yapacak,” demişti ve elçinin perhiz yapmaması ya da ayine hazırlanmak için kiliseye gitme zahmetine girmemesi onu hiç rahatsız etmişe benzemiyordu. Kivrin içinden, sen onlar gibi ellisine bedelsin, dedi. Hatta yüz tanesine.</p>

  <p>“Oxenford’ta hastalık olduğundan konuşuluyor. Köylülerden Tord iyileşmeye başladı ama ayine gelmemesini tembihledim. Uctreda ayine gelemeyecek kadar zayıf düşmüştü. Ona çorba götürdüm ama yiyemedi. Walthef danstan sonra çok fazla bira içmekten istifra etti. Gytha şenlik ateşinden bir dal çekerken elini yaktı. Son günler, gazap zamanı ve hesap günü gelse de korkmam. Çünkü çok yardım gönderdin.”</p>

  <p>Kivrin biraz daha durup dinlerse, onun için hiç de iyi olmayacaktı. Güneş artık doğmuş, yükselmeye başlamıştı, pencerelerden giren altın renkli ışıkta mumların aktığını, diplerinde donduğunu görüyordu, mihrap örtüsünün üstünde büyük bir leke yapmıştı. Imeyne içeri girdiğinde kilise bu halde olursa, gazap ve hesap gününü işte o zaman görürdü.</p>

  <p>“Peder Roche,” dedi.</p>

  <p>Roche hemen arkasına döndü ve ayağa kalkmaya çalıştı. Dizleri belli ki soğuktan uyuşmuştu. Şaşırmış, hatta korkmuş gibiydi. Kivrin hemen, “Benim, Katherine,” dedi, Roche’un görebilmesi için pencereden giren ışığa doğru yürüdü.</p>

  <p>Roche haç çıkardı, hâlâ korkmuş görünüyordu. Kivrin, belki de dua ederken içi geçmişti, hala kendine gelemedi, diye düşündü.</p>

  <p>Kivrin haç perdesinin etrafından dolaşıp yanına geldi. “Lady Imeyne mumları gönderdi,” dedi. “Bunları mihrabın iki yanına gümüş şamdanlara koymanızı söyledi. Dedi ki…” Imeyne’nin buyruklarını söylemeye utandığından sustu. “Kiliseyi ayin için hazırlamanıza yardım etmeye geldim. Ne yapmamı istersiniz? Şamdanları parlatayım mı?” Mumları Roche’a uzattı.</p>

  <p>Roche ne mumları alıp, ne de bir şey söyleyince Kivrin kaşlarını çatıp, pederi Imeyne’nin gazabından koruma hevesiyle bir hata yapıp yapmadığını düşündü. Kadınların ayin kaplarına ve malzemelerine dokunmasına izin verilmezdi. Herhalde mumlara dokunmaları da yasaktı.</p>

  <p>“Yardım etmeme izin yok mu?” diye sordu. “Mihraba gelmemem mi gerekirdi?”</p>

  <p>Roche birden kendine gelir gibi oldu.</p>

  <p>“Tanrı’nın kullarının giremeyecekleri hiçbir yer yoktur,” dedi. Mumları elinden aldı ve mihrabın üstüne koydu. “Ama sizin gibi biri böyle sıradan şeylerle uğraşmamalı.”</p>

  <p>Kivrin hemen atıldı. “Bu Tanrı’nın işi,” dedi. Ağır şamdanlardan yarı yarıya yanmış mumları çıkardı. Şamdanların yanlarına mum damlamıştı. “Biraz kum lazım,” dedi. “Bir de mumu kazımak için bıçak.”</p>

  <p>Roche hemen getirmeye gitti. Kivrin de onun yokluğundan istifade ederek, aceleyle haç perdesindeki mumları değiştirdi.</p>

  <p>Roche, kum, birkaç kirli bez parçası ve bıçak bulamadığı için zayıf bir özürle geri geldi. Kivrin fazla zamanları kalmamasından endişe ederek işe mihrap örtüsüyle başlayıp mum lekesini ovalamaya koyuldu. Piskoposun elçisi yerinden kalkıp ayine hazırlanmak için hiç acelesi varmış gibi görünmüyordu, ama Imeyne’ye daha ne kadar katlanabileceğini kimse bilemezdi.</p>

  <p>Benim de zamanım kalmadı, diye düşünerek, şamdanları temizlemeye girişti. Bol bol zamanının olduğunu düşünmüştü, ama bütün geceyi Gawyn’in peşinde dolaşmakla geçirmiş ve yanına bile yaklaşamamıştı. Gawyn yarın ava çıkmaya ya da Güzel Bakireleri Kurtarma oyunu oynamaya karar verebilirdi. Veya elçiyle adamları bütün şarabı bitirip, onu da yanlarına alıp bol şarabı olan bir yer aramaya çıkabilirlerdi.</p>

  <p>Roche, “Tanrı’nın kullarının giremeyecekleri hiçbir yer yoktur,” demişti. İniş yeri haricinde, diye düşündü. Evimin haricinde.</p>

  <p>Şamdanın mum girmiş kıvrımlarını ıslak kumla ovaladı, bir parça kopup Roche’un kazıdığı şamdana çarptı. “Affedersiniz,” dedi. “Lady Imeyne…” sustu.</p>

  <p>Roche’a onu göndermeyi düşündüklerini söylemenin bir yararı yoktu. Onun için Lady Imeyne’ye ricada bulunmaya kalkışırsa, bu durumunu daha da kötüleştirirdi. Kivrin Roche’un sırf ona yardım etmeye çalıştığı için Osney’e gönderilmesini istemiyordu.</p>

  <p>Roche cümlesini tamamlamasını bekliyordu. “Lady Imeyne size ayini piskoposun elçisinin yapacağını söylememi tembihledi,” dedi.</p>

  <p>“İsa Mesih’in doğum gününde öyle yüce bir kişiyi dinlemek büyük bir lütuf,” dedi. Parlattığı kupayı bıraktı.</p>

  <p>İsa Mesih’in doğum günü. Paslanmaz çelik şamdanlarda lazerli mumların ışıldadığı sıcacık St. Mary Kilisesi’ni sabah ayininde gözünde canlandırmaya çalıştı, ama sadece hayal ürünü, sönük ve sahte bir şey gibiydi.</p>

  <p>Şamdanları mihrabın iki yanına yerleştirdi. Pencereden giren renkli aydınlıkta sönükçe parladı. Imeyne’nin gönderdiği mumları yerleştirdi, soldaki şamdanı paralel durması için hafifçe itti.</p>

  <p>Roche’un cübbesi için elinden bir şey gelmezdi. Adamın başka cübbesi olmadığını Imeyne de pekala biliyordu. Cübbesinin koluna ıslak kum yapışmıştı. Kivrin eliyle süpürüp temizledi.</p>

  <p>“Gidip ayin için Rosemund ile Agnes’ı uyandırayım,” dedi ve Roche’un cübbesinin önünü silkeledi, sonra da kendini tutamayıp devam etti. “Lady Imeyne piskoposun elçisinden beni Godstow’daki manastıra götürmesini istedi.”</p>

  <p>Roche, “Tanrı seni bize yardım etmen için gönderdi,” dedi. “Buradan gitmene izin vermez.”</p>

  <p>Kivrin meydana doğru yürürken içinden, keşke sana inanabilsem, dedi. Hâlâ köyde hayat belirtisi yoktu, ama iki çatıdan duman tütmeye başlamış, bir inek de dışarı çıkmıştı. Ateş yakılan yerin yanında karların eridiği alandaki otları yiyordu. Herhalde hepsi uyuyordur, Gawyn’i uyandırıp iniş yerini sorabilirim, diye düşündüğü sırada Rosemund ile Agnes’ın kendisine doğru geldiklerini gördü.Üstleri başları epey berbat haldeydi.Rosemund’un yaprak yeşili elbisesiyle Agnes’ın saçları saman tozu ve hasır parçalarıyla kaplıydı. Kivrin’i görünce Rosemund’un elinden kurtulup ona doğru koştu.</p>

  <p>Kivrin kızın kırmızı fistanındaki saman parçalarını silkelerken, “Senin uyuyor olman lazımdı,” dedi.</p>

  <p>“Birileri geldi,” dedi Agnes. “Bizi uyandırdılar.”</p>

  <p>Kivrin soran bakışlarla Rosemund’a baktı. “Babanız mı geldi?”</p>

  <p>“Hayır. Kim olduklarını bilmiyorum. Elçinin hizmetkarları herhalde.”</p>

  <p>Öyleydi. Dört kişiydiler, iki de yüklü eşek vardı yanlarında. Sistersiyan sınıfından olmasalar da onlar da keşişti. Efendilerine ancak yetişebilmişlerdi. Kivrin’le kızların gözlerinin önünde iki koca sandık, birkaç çuvalla kocaman bir şarap fıçısı indirdiler.</p>

  <p>Agnes, “Herhalde epeyce kalacaklar,” dedi.</p>

  <p>“Evet,” dedi Kivrin. Seni buraya Tanrı gönderdi. Buradan gitmene izin vermez. Neşeyle, “Haydi gel,” dedi, “Saçını tarayayım.”</p>

  <p>Agnes’ı içeri götürüp elini yüzünü yıkadı. Kısa uyku Agnes’ın huysuzluğunu gidermemişti. Kivrin saçını tararken kıpırdanıp durdu. Saçlarındaki samanların temizlenip dolaşıklığın açılması ayine kadar sürdü. Kız kiliseye gidinceye kadar yol boyu sızlanmaya devam etti.</p>

  <p>Anlaşılan elçinin eşyalarının arasında şarap haricinde merasim giysileri de vardı. Piskoposun elçisi göz kamaştıran beyaz elbisesinin üstüne siyah kadife bir cübbe giymişti. Keşişlerinin ipekli giysileriyle yaldızlı işlemeleri metrelerce uzaktan fark ediliyordu. Katip de Peder Roche da ortada görünmüyorlardı. Roche muhtemelen kirli cübbesi yüzünden sürgün edilmişti. Kivrin bütün bu şaşaayı görmesine izin verilmiştir umuduyla kilisenin arka tarafına baktı, ama köylülerin arasında papazı göremedi.</p>

  <p>Onlar da epey sarhoş görünüyorlardı, bazılarının akşamdan kalma oldukları çok belli oluyordu. Tıpkı piskoposun elçisi gibi. Ayini donuk bir sesle vızıldar gibi ve Kivrin’in anlayamadığı bir aksanla okudu. Peder Roche’un Latincesine hiç benzemiyordu. Bay Latimer ile Holy Re-Formed’un papazının öğrettiklerine de. Sesli harflerin tamamı yanlıştı ve <span class="font sgc-11">excelsis</span> kelimesindeki c harfini de adeta z gibi söylüyordu. Latimer’in uzun ünlüler üzerinde yaptırdığı alıştırmaları, papazın ısrarla doğru Latincede c harfinin g olarak okunduğunu söylemesini hatırladı.</p>

  <p>Ve bu doğru Latinceydi, diye düşündü. “Seni bırakmayacağım,” demişti. “Korkma,” demişti. Ve ben onu anlamıştım.</p>

  <p>Ayin ilerledikçe elçi de bir an önce bitirmek istermiş gibi hızlı okumaya başladı. Lady Imeyne farkına varmamış görünüyordu. İyi bir şey yaptığını bilmenin kibirli huzuru içinde, sözde dünyevi şeyleri terk etmek hakkındaki ayini dinlerken başını hoşnutlukla sallıyordu.</p>

  <p>Ancak sıra halinde kiliseden çıkarken kapıda durdu, dudaklarını beğenmez bir ifadeyle büzerek çan kulesine baktı. Kivrin içinden, yine ne var, diye geçirdi. Çanın üstünde toz mu gördün?</p>

  <p>Çan sesini bastırarak öfkeyle, “Kilisenin halini gördünüz mü, Lady Yvolde?” dedi. “Mihrap pencerelerine hiç mum koymamış, sadece köylülerin kullandığı kandiller vardı.” Durdu. “Geride kalıp bu konuyu onunla konuşmam gerek. Piskoposun önünde kilisemizi küçük düşürdü.”</p>

  <p>Sert adımlarla çan kulesine gitti, yüzünde haklı bir öfke vardı. Kivrin, papaz pencerelere mum koysaydı, mutlaka yanlış yere yanlış tür mum koymuş olacaktı, diye düşündü. Ya da yanlış şekilde söndürecekti. Keşke Roche’u uyarmanın bir yolu olsaydı, ama Imeyne çan kulesinin yolunu yarılamıştı bile. Agnes da ısrarla Kivrin’in elini çekiştiriyordu.</p>

  <p>“Çok yoruldum,” dedi. “Yatmak istiyorum.”</p>

  <p>Kivrin kızı ikinci tur eğlenceye başlayan köylülerin arasından çıkarıp samanlığa götürdü. Şenlik ateşine odun atılmıştı, birkaç genç kadın el ele tutuşmuş, ateşin etrafında dans ediyordu. Agnes samanlıkta kendi isteğiyle yattı, ama Kivrin daha eve giremeden peşinden koşup onu avluda yakaladı.</p>

  <p>Kivrin ellerini beline koyup sertçe, “Agnes,” dedi, “senin ayakta ne işin var? Yorgunum demedin mi?”</p>

  <p>“Blackie hasta.”</p>

  <p>“Hasta mı? Nesi var?”</p>

  <p>“Hasta,” dedi Agnes. Kivrin’in elini tutup samanlığa götürüp tavanarasına çıkardı. Blackie samanları, üstünde cansız bir külçe halinde yatıyordu. “Ona lapa yapar mısın?”</p>

  <p>Kivrin yavruyu yerden alıp dikkatle arka üstü yatırdı. Katılaşmıştı çoktan. “Ah Agnes. Ne yazık, ölmüş.”</p>

  <p>Agnes çömelip ilgiyle yavruya baktı. “Büyükannemin papazı da öldü,” dedi. “Blackie humma mı olmuş?”</p>

  <p><span class="sgc-9 font2">Kivrin içinden, Blackie’yi çok fazla ellediniz, diye geçirdi. Elden ele geçirilmiş sıkıştırılmış, ayaklar altında kalmış, neredeyse boğulmuştu. Şefkatten ölmüştü. Hem de Noel’ de, ama Agnes fazla üzülmüş gibi görünmüyordu.</span></p>

  <p>Parmağını kararsızca yavrunun kulağına götürdü. “Cenazesi olacak mı?”</p>

  <p>Kivrin, olmayacak, dedi içinden. Ortaçağ’da ayakkabı kutusuna koyup hayvan gömme âdeti yoktu. Dönem insanı ölü hayvanlardan çalılıkların içine, akarsulara atarak kurtulurdu. “Ormana götürüp gömeriz,” dediyse de donmuş toprağı kazmayı nasıl başaracaklarını bilmiyordu. “Bir ağacın altına.”</p>

  <p>Agnes ilk defa üzülmüştü. “Peder Roche Blackie’yi kilise bahçesine gömsün,” dedi.</p>

  <p>Peder Roche Agnes için her şeyi yapardı, ama Kivrin onun bir hayvanı Hıristiyan adetleriyle gömmeye razı olacağını hiç sanmıyordu. Ev hayvanlarının ruhu olan mahluklar olduğu düşüncesi ancak on dokuzuncu yüzyılda yaygınlaşmıştı. Victoria döneminde bile köpeklerle kediler Hıristiyan âdetlerine uygun biçimde gömülmezdi.</p>

  <p>Kivrin, “Onun için dua edeceğim,” dedi.</p>

  <p>“Peder Roche onu mutlaka kilise bahçesine gömmeli.” Agnes’ın yüzü buruşmuştu. “Sonra da çan çalmalı.”</p>

  <p>“Noel bitinceye kadar onu gömemeyiz. Noel’den sonra Peder Roche’a ne yapılması gerektiğini sorarım.”</p>

  <p>Cesedi şimdilik ne yapmalıydı? Kızların uyuduğu yerde öylece bırakamazdı. “Gel Blackie’yi aşağı indirelim,” dedi. Yüzünü buruşturmamaya çalışarak hayvanı aldı ve merdivenden aşağı indirdi.</p>

  <p>İçine koyacak bir kutu ya da torba gibi bir şey aradı ama bulamayınca bir köşede duran tırpanın arkasına koydu. Agnes’a üstüne avuç avuç saman döktürdü.</p>

  <p>Agnes samanları dökerken, “Peder Roche Blackie için çanı çalmazsa, cennete gidemez,” dedi ve ağlamaya başladı.</p>

  <p>Kivrin’in kızı yatıştırması yarım saatini aldı. Kızı kollarına alıp salladı, “Hişş, hişş” diyerek ıslak yanaklarını sildi.</p>

  <p>Avludan gelen sesleri duyabiliyordu. Yoksa Noel eğlencesi avluya mı taşınmıştı? At kişnemeleri duyuldu.</p>

  <p>“Gidip avluda neler oluyor, bakalım,” dedi. “Belki baban gelmiştir.”</p>

  <p>Agnes doğruldu, burnunu sildi. “Ona Blackie’yi anlatayım,” dedi ve Kivrin’in kucağından indi.</p>

  <p>Dışarı çıktılar. Avlu at ve insan kaynıyordu. Agnes sordu: “Ne yapıyorlar?”</p>

  <p>“Bilmem.” Ama ne yaptıkları çok açıktı. Cob elçinin kır atını ahırdan çıkarıyor, hizmetkarlar sabah indirdikleri çuvallarla sandıkları dışarı çıkarıyorlardı. Eliwys kapıda durmuş endişeyle avluya bakıyordu.</p>

  <p>“Gidiyorlar mı?” diye sordu Agnes.</p>

  <p>“Hayır,” dedi Kivrin. Hayır. Gidemezler. İniş yerini bilmiyorum daha.</p>

  <p>Beyaz elbisesiyle pelerinini giymiş keşiş dışarı çıktı. Cob tekrar ahıra girdi, elinde bir eyerle Kivrin’in çobanpüskülü toplamaya gittiklerinde bindiği kısrağı getirdi.</p>

  <p>Agnes, “Gidiyorlar,” dedi.</p>

  <p>“Biliyorum. Gittiklerini görebiliyorum.”</p>
</body>
</html>