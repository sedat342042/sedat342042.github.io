<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>27</h2>

  <p class="girintisiz">Rosemund’u yukarıdaki odaya çıkardılar, yatağın yanındaki dar yerde ona bir yer yatağı yaptılar. Roche ot şiltenin üstüne keten bir çarşaf yaydıktan sonra örtü getirmek için samanlığın tavan arasına gitti.</p>

  <p>Kivrin, katibin halini, o korkunç dilini, kararmış derisini görünce Rosemund’un inat edip yatmayacağından korkmuştu, ama adama bakmadı bile. Fistanıyla ayakkabılarını çıkardıktan sonra minnetle dar şilteye yattı. Kivrin yataktan tavşan kürkünden örtüyü alıp kızın üstüne örttü.</p>

  <p>Rosemund, “Ben de katip gibi haykırıp insanların üstüne atılacak mıyım?” diye sordu.</p>

  <p>“Hayır.” Kivrin gülümsemeye çalıştı. “Dinlenmeye çalış. Bir yerin ağrıyor mu?”</p>

  <p>“Karnım.” Rosemund elini karnına götürdü. “Ve başım. Sir Bloet ateşin erkekleri dans ettirdiğini söyledi. Beni korkutmak için masal uydurduğunu zannetmiştim. Ağızlarından kan gelinceye kadar dans edip sonra da ölüyorlarmış. Agnes nerede?”</p>

  <p>“Annenle birlikte çatı katında.” Eliwys’e Agnes ile Imeyne’yi alıp çatı katına kapanmalarını söylemişti ve Eliwys dönüp ardına bakmadan dediğini yapmıştı.</p>

  <p>“Babam yakında gelir,” dedi Rosemund.</p>

  <p>“Artık sessiz ol ve dinlen.”</p>

  <p>“Büyükannem insanın kocasından korkmasının ölümcül bir günah olduğunu söylüyor, ama elimde değil. Bana yakışıksız biçimde dokunuyor ve doğru olamayacak şeyler anlatıp duruyor.”</p>

  <p>Kivrin içinden, umarım acı çekerek can verir, diye geçirdi. Umarım çoktan hastalık kapmıştır.</p>

  <p>“Babam şimdi yola çıkmıştır bile,” dedi Rosemund.</p>

  <p>“Uyumaya çalışmalısın.”</p>

  <p>“Sir Bloet burada olsaydı, bana dokunmaya cesaret edemezdi,” dedi ve gözlerini kapadı. “Bu sefer korkan o olurdu.”</p>

  <p>Roche kucağında yatak örtüleriyle içeri girdi ve tekrar çıktı. Kivrin örtüleri Rosemund’un üstüne örttü, yanlardan sıkıştırdı. Katibin üstünden aldığı kürkü de tekrar adamın üstüne örttü.</p>

  <p>Katip sakince yatıyordu, ama nefesindeki hışırtı yeniden başlamıştı. Arada bir öksürüyordu. Ağzı açıktı ve dilinin gerisi beyaz bir pasla kaplıydı.</p>

  <p>Bunun Rosemund’un başına da gelmesine izin veremem, diye düşündü. Daha on iki yaşında. Yapabileceği bir şey olmalıydı. Bir şey. Vebaya bir bakteri neden oluyordu. Streptomisin ile sulfa ilaçları bakteriyi öldürebilirdi, ama kendi başına bunları üretemezdi ve iniş yerini de bilmiyordu.</p>

  <p>Gawyn de Bath yolundaydı. Elbette gidecekti. Eliwys ona koşmuş, boynuna sarılmıştı. Artık onun için her yere gider, her şeyi yapardı, bu kocasını geri getirmek olsa bile.</p>

  <p>Gawyn’in Bath’a gidip dönmesinin ne kadar süreceğini hesaplamaya çalıştı. Yetmiş kilometrelik bir yoldu. Hızlı bir gidişle bir buçuk günde ulaşırdı. Gidiş geliş üç gün. Eğer gecikmezse, eğer Lord Guillaume’u bulabilirse, eğer kendi de hastalanmazsa. Dr. Ahrens tedavi edilmeyen vebalıların dört beş gün içinde öldüklerini söylemişti, ama Kivrin katibin o kadar dayanabileceğini sanmıyordu. Adamın ateşi yine yükselmişti.</p>

  <p>Rosemund’u yukarı taşıdıkları zaman Lady Imeyne’nin sandığını yatağın altına itmişti. Çekip çıkardı ve içindeki kurutulmuş otlarla tozlara bakmaya başladı. Dönem halkı veba sırasında sarı kantaron ve yabani yasemin gibi ilaçlar kullanmışlardı, ama toz elmas gibi bunlar da bir fayda sağlamamıştı. Şifaotu işe yarayabilirdi, ama küçük keten keselerde hiç pembe veya mor çiçeğe rastlamadı.</p>

  <p>Dönünce Roche’u derenin yanından söğüt dalı toplamaya yolladı. Dal parçalarını acı çayın içine batırdı. Roche tadına bakıp yüzünü buruşturdu. “Nedir bu?”</p>

  <p>“Aspirin,” dedi Kivrin. “Yani umarım öyledir.”</p>

  <p>Roche kupayı artık tadını umursamayacak durumda olan katibe içirdi. Ateşini biraz düşürür gibi oldu, ama Rosemund’un ateşi öğleden sonra düzenli olarak yükseldi ve sonunda titremeye başladı. Roche akşam ibadeti için gittiğinde kız artık nerdeyse dokunulmayacak kadar sıcaktı.</p>

  <p>Kivrin ateşini düşürmek için üstünü açıp kollarıyla bacaklarını soğuk suyla ıslatmaya çalıştı, ama kız öfkeyle kıvrılıp bükülerek ondan kaçtı. Birbirine vuran dişlerinin arasından, “Bana böyle dokunmanız çok yakışıksız, efendim,” dedi. “Döndüğü zaman bunu babama söyleyeceğimden şüpheniz olmasın.”</p>

  <p>Roche geri gelmedi. Kivrin yağ kandillerini yaktı, Roche’un neden gelmediğini düşünerek kızın üstünü örtüp sıkıştırdı.</p>

  <p>Loş ışıkta Rosemund daha kötü görünüyordu, yüzü solgun ve zayıflamış gibiydi. Kendi kendine mırıldanıyor, tekrar tekrar Agnes’a sesleniyordu. Bir defa da aksi aksi sordu. “Nerede o? Şimdiye çoktan gelmeliydi.”</p>

  <p>Kivrin de içinden, gelmeliydi, dedi. Akşam duasının çanları çalalı bir saat olmuştu. Roche mutfaktadır, diye düşündü. Bize çorba yapıyordur. Belki de Eliwys’e Rosemund’un durumunu haber vermeye gitmiştir. Hasta falan değil. Ama yine de pencereye çıkıp avluya baktı. Hava soğuyordu, karanlık gökyüzü bulutluydu. Avluda kimse yoktu. Hiçbir yerde ne ışık ne de ses vardı. Roche kapıyı açınca Kivrin pencereden aşağı atlayıp gülümsedi. “Nerede kaldınız? Ben de…” Sustu.</p>

  <p>Roche cübbesini giymiş, kutsal yağ ile aşai rabbani ekmeği getirmişti. Kivrin Rosemund’a göz attı. İçinden, hayır, dedi, hayır olamaz. “Muhtar Ulf’un yanından geliyorum. İtirafını dinledim.” Tanrı’ya şükür Rosemund için getirmemiş, diye düşündü. Sonra Roche’un dediklerini kavradı. Köyde veba başlamıştı.</p>

  <p>“Emin misiniz?” diye sordu. “Veba çıbanı var mı?”</p>

  <p>“Evet.”</p>

  <p>“Evde başka kaç kişi var?”</p>

  <p>Yorgun bir sesle, “Karısıyla iki oğlu,” dedi Roche. “Kadına maske takmasını söyledim, oğlanları da söğüt kesmeye gönderdim.”</p>

  <p>“İyi.” İyi bir tarafı yoktu. Hayır, doğru değildi. En azından akciğer vebası değil, hıyarcıklı vebaydı, yani kadınla oğullarının hâlâ şansları vardı. Ama Ulf daha kaç kişiye bulaştırmıştı ve ona kim bulaştırmıştı? Ulf’un katiple bir teması olmamıştı. Mikrobu uşakların birinden almış olacaktı. “Başka hastalanan var mı?”</p>

  <p>“Yok.”</p>

  <p>Bu hiçbir şey ifade etmezdi. Roche’u ancak çok hasta olduklarında çağırırlardı, yani korkuya kapıldıklarında. Köyde şimdiden üç dört vaka olabilirdi. Belki de on.</p>

  <p>Pencerenin önüne oturup ne yapmak gerektiğini düşünmeye çalıştı. Hiç, dedi içinden. Yapabileceğin hiçbir şey yok. Birbiri ardınca köyleri silecek, aileleri, kasabaları yok edecek. Avrupa’nın yarısını.</p>

  <p>Rosemund, “Hayır!” diye bağırıp yerinden kalkmaya çabaladı.</p>

  <p>İkisi birden kızın üstüne atıldılar ama Rosemund çoktan arkaüstü yatmıştı. Üstünü örttüler, tekmeleyip tekrar açtı. “Anneme söyleyeceğim Agnes, seni yaramaz kız,” diye mırıldandı. “Çıkarın beni.”</p>

  <p>Gece hava daha da soğudu. Roche mangala kömür taşıdı. Kivrin de pencereye çıkıp keten bezi gerdi, ama içerisi hâlâ buz gibiydi. Kivrin ile Roche sırayla mangalın başına sokulup biraz kestirmeye çalıştılar ve Rosemund gibi titreyerek uyandılar.</p>

  <p>Katip titremiyordu, ama soğuktan şikayet etti. Konuşurken sarhoş gibi, dili dolanıyordu. Elleriyle ayakları soğuk ve hissizdi.</p>

  <p>Roche, “Ateşin yanında olmaları lazım,” dedi. Onları aşağı indirmeliyiz.”</p>

  <p>Kivrin içinden, anlamıyorsun, dedi. Tek ümidimiz hastaları uzak tutmak, enfeksiyonun yayılmasına izin vermemek. Ama çoktan yayıldı bile, diye düşündü. Acaba Ulf’un kollarıyla bacakları da soğuyor muydu, ateş yanıyor muydu yanında? O kulübelerin birindeki ateşin başında oturmuştu bir kere. O ateş bir kediyi bile ısıtmazdı.</p>

  <p>Kediler de öldü, diye düşünüp Rosemund’a baktı. Bütün vücudu titriyordu, şimdiden daha zayıf ve daha perişan görünüyordu.</p>

  <p>“Hayat vücutlarından akıp gidiyor,” dedi Roche.</p>

  <p>“Biliyorum.” Kivrin yatak örtülerini kaldırmaya başladı. “Maisry’e söyleyin, salona hasır yaysın.”</p>

  <p>Katip merdivenlerden aşağı inebildi. Kivrin ile Roche iki koluna girip destek oldular. Ama Roche Rosemund’u kucağında taşımak zorunda kaldı. Eliwys ile Maisry salonun bir ucuna hasır yayıyorlardı. Agnes hâlâ uyuyordu, Imeyne de dün geceki yerinde diz çökmüştü, ellerini yüzünün önünde sımsıkı birleştirmişti.</p>

  <p>Roche Rosemund’u yatırdı, Eliwys de üstünü örttü. Rosemund boğuk sesiyle, “Babam nerede?” dedi. “Neden burada değil?”</p>

  <p>Agnes yattığı yerde döndü. Bir dakika sonra uyanacak, Rosmeund’un şiltesine tırmanacak, gözlerini katibe dikecekti. Agnes’ı hastalardan uzak tutmanın bir yolunu bulmalıydı. Başını kaldırıp kirişlere baktı, ama çok yüksekteydi. Çatı katının alt kısmında bile kirişler perde asılamayacak kadar yüksekte kalıyordu, zaten bütün örtü ve kürkler kullanılıyordu. Peykeleri döndürüp çekerek bir barikat oluşturdu. Roche ile Eliwys de yardıma geldiler. Masayı ters çevirip peykelere dayadılar. Eliwys Rosemund’un yanına gidip oturdu. Kız uyuyordu, yüzü ateşin aydınlığında kızarmıştı.</p>

  <p>Kivrin, “Maske takman gerek,” dedi.</p>

  <p>Eliwys peki der gibi başını salladı ama kımıldamadı. Rosemund’un bir tutam saçını yüzünden çekti. “O, kocamın göz bebeğidir” dedi.</p>

  <p>Rosemund neredeyse bütün sabah uyudu. Kivrin Noel kütüğünü ocağın kenarına çekip ateşe odun yığdı. Sıcağı hissedebilmesi için katibin ayaklarını açtı.</p>

  <p>Kara Ölüm boyunca, papa hekim tarafından iki ateş arasında bir odada oturulmuş ve hastalığa yakalanmamıştı. Bazı tarihçiler ısının veba basilini öldürdüğünü düşünmüşlerdi. Büyük olasılıkla papayı koruyan, mikrop saçan insanlardan uzak kalması olmuştu, ama denemeye değerdi. Rosemund’a bakarak her şeyi denemeye değer, diye düşündü. Ocağa daha fazla odun attı.</p>

  <p>Peder Roche sabah duasına gitti, ama vakit öğleyi geçmişti. Çan sesi Agnes’ı uyandırdı. Barikatın üstüne çıkarken, “Peykeleri kim devirdi?” diye sordu.</p>

  <p>Kivrin barikatın epeyce gerisinde durup, “Bu çiti geçmeyeceksin,” dedi. “Büyükannenin yanında duracaksın.”</p>

  <p>Agnes bir sedirin üstüne tırmanıp, masanın üzerinden baktı. “Rosemund’u görüyorum,” dedi. “Öldü mü?”</p>

  <p>Kivrin sertçe, “Çok hasta,” dedi. “Yanımıza yaklaşmamalısın. Git arabanla oyna.”</p>

  <p>“Rosemund’u göreceğim,” deyip bacağını masanın üstünden aşırdı.</p>

  <p>Kivrin bağırdı. “Hayır! Git büyükannenle otur.”</p>

  <p>Agnes şaşkın şaşkın baktıktan sonra ağlamaya başladı. “Rosemund’u göreceğim,” diye bağırdı, ama suratını asıp büyükannesinin yanına oturdu.</p>

  <p>Roche geldi. “Ulf’un büyük oğlu da hasta,” dedi. “Şişlikleri var.”</p>

  <p>Sabah iki, öğleden sonra bir hasta haberi daha geldi. Biri de kahyanın karısıydı. Kadın hariç hepsinde hıyarcıklar ya da lenf bezlerinin üzerinde küçük şişlikler vardı.</p>

  <p>Kivrin Roche ile birlikte kahyanın karısını görmeye gitti. Kadın bebeğini emziriyordu, ince keskin yüzü daha da sivrileşmişti. Ne öksürüyor, ne de kusuyordu, Kivrin hıyarcıkların henüz çıkmadığını ümit etti. Kahyaya, “Maskenizi takın,” dedi. Ümidi olmamasına rağmen ekledi, “Bebeğe ineğin sütünü verin. Çocukları annelerinden uzak tutun.” İki odada altı çocuk vardı. Tanrım, lütfen akciğer vebası olmasın, diye dua etti içinden. Lütfen hiçbiri yakalanmasın.</p>

  <p>Hiç olmazsa Agnes güvendeydi. Kivrin bağırdığından beri barikatın yanına yaklaşmamıştı. Başka şartlar altında gülünç olacak öfkeli gözlerle Kivrin’e kötü kötü bakarak biraz oturmuş, sonra kalkıp arabasını almak için yukarı çıkmıştı. Yüksek masanın üstünde arabasına yer yapmıştı, şimdi de yemek yiyorlardı.</p>

  <p>Rosemund uyanıktı. Kısık sesiyle Kivrin’den içecek bir şey istedi. Kivrin verir vermez de sessiz bir uykuya daldı. Katip bile dalmıştı, nefesindeki hışırtı daha alçak çıkıyordu. Kivrin şükran duyarak Rosemund’un yanına oturdu.</p>

  <p>Gidip kahyanın çocuklarıyla uğraşan Roche’a yardım etmeli, hiç olmazsa maskesini taktığından ve ellerini yıkadığından emin olmalıydı, ama birden kendini kıpırdayamayacak kadar halsiz hissetti. Bir dakikacık uzansam, diye düşündü. Belki aklıma bir şey gelir.</p>

  <p>“Gidip Blackie’yi göreceğim,” dedi Agnes.</p>

  <p>Kivrin daldığı uykudan irkilerek uyandı ve etrafına bakındı.</p>

  <p>Agnes kırmızı peleriniyle kırmızı kukuletasını giymiş, barikatın göze alabildiği kadar yakınına gelmişti. “Beni köpeğimin mezarına götüreceğine söz vermiştin.”</p>

  <p>“Sus, ablanı uyandıracaksın,” dedi Kivrin.</p>

  <p>Agnes ağlamaya başladı, istediğini yaptırmak istediği zamanlardaki gibi bağırarak değil de, sessiz hıçkırıklarla içini çekerek ağlıyordu. Onun da sabrı tükendi artık, diye düşündü Kivrin. Bütün gün yalnız kaldı. Rosemund da, Roche da, ben de sabrımızın sınırına geldik. Herkes meşgul, aklı başka yerde ve korku içinde. Zavallıcık.</p>

  <p>Agnes, “Söz verdin,” dedi, dudakları titredi.</p>

  <p>Kivrin yumuşak bir sesle, “Seni şimdi köpeğine götüremem,” dedi, “ama sana bir masal anlatayım. Ama çok sessiz olmalıyız.” Parmağını dudaklarına götürdü. “Rosemund ile katibi uyandırmamalıyız.”</p>

  <p>Agnes akan burnunu eliyle sildi. Epeyce yüksek bir fısıltıyla, “Bana ormana giden kızın masalını anlat,” dedi.</p>

  <p>“Tamam.”</p>

  <p>“Arabam da dinleyebilir mi?”</p>

  <p>“Tabii,” diye fısıldadı. Agnes arabasını almak için salonda bir koşu kopardı, geri geldi ve barikatı aşmak için peykenin üstüne tırmandı.</p>

  <p>“Masanın yanında yerde otur,” dedi Kivrin. “Ben de diğer tarafta oturacağım.”</p>

  <p>“Seni duyamam ki.” Agnes’ın yüzü yine asıldı.</p>

  <p>“Duyarsın, hiç ses çıkarmazsan duyarsın.”</p>

  <p>Agnes yere inip oturdu, sırtını peykeye yasladı, arabasını da yanına yerleştirdi. Arabasına, “Çok sessiz olmalısın,” dedi.</p>

  <p>Kivrin gidip hastalarına hızla göz attıktan sonra kendini gene halsiz hissederek masaya yaslanıp oturdu.</p>

  <p>Agnes, “Uzak bir diyarda,” diye başladı.</p>

  <p>“Uzak bir diyarda bir kız yaşarmış. Büyük bir ormanın kıyısında …”</p>

  <p>“Babası, ‘Sakın ormana gitme,’ demiş, ama kötü bir kız olduğundan dinlememiş.”</p>

  <p>Kivrin, “Kötü bir kız olduğundan söz dinlememiş,” dedi. “Pelerinini giymiş …”</p>

  <p>“Kukuletalı kırmızı pelerinini giymiş,” dedi Agnes, “Ve babası gitme demesine rağmen, ormana gitmiş.”</p>

  <p>Babasının sözünü dinlememiş. Bay Dunworthy’ye, “Bana bir şey olmaz,” demişti. “Başımın çaresine bakabilirim.”</p>

  <p>“Ormana gitmemeliydi, değil mi?” diye sordu Agnes.</p>

  <p>Kivrin, “Ormanda ne var görmek istemiş. Sadece birazcık gider dönerim diye düşünmüş,” dedi.</p>

  <p>Agnes hükmünü verdi. “Gitmemeliydi. Ben olsam gitmezdim. Orman karanlıktır.”</p>

  <p>“Ormanlar karanlıktır, korkutucu seslerle doludur.”</p>

  <p>Agnes, “Kurtlarla da,” dedi. Kivrin kızın kendisine olabildiğince yakın olmak için masaya iyice yanaştığını duydu. Küçük arabasını kucaklamış halde, dizlerinin üstünde tahtaya yaslandığını görür gibi oldu.</p>

  <p>“Kız kendi kendine, burayı hiç sevmedim, demiş. Ama çok karanlık olduğundan patikayı da göremiyormuş. Ve birden üstüne bir şey atlayıvermiş.”</p>

  <p>Agnes, “Kurt mu?” diye fısıldadı.</p>

  <p>“Hayır. Ayıymış. Ayı demiş ki, ‘Ormanımda ne arıyorsun?’”</p>

  <p>Agnes korkulu ve alçak sesiyle, “Kız çok korkmuş,” dedi.</p>

  <p>“Evet. ‘Ah, lütfen beni yeme ayı’ demiş. ‘Kayboldum, evimin yolunu bulamıyorum’. Korkunç görünse de çok iyi yürekli bir ayıymış. ‘Ormandan çıkmana yardım ederim ben’ demiş. Kız da, ‘Nasıl? Burası çok karanlık’ demiş. Ayı, ‘Baykuşa sorarım’ demiş. ‘O karanlıkta da görür.”’</p>

  <p>Kivrin masalı uydurdukça garip biçimde rahatladığını hissetti. Agnes sözünü kesmeyi bırakmıştı. Bir süre sonra ayağa kalkıp barikatın üzerinden baktı. “Ayı kargaya sormuş. ‘Ormandan çıkış yolunu biliyor musun?’ Karga, ‘Evet’ demiş.”</p>

  <p>Agnes masaya yaslanmış, arabasını göğsüne bastırmış uyuyordu, pelerini çözülmüş yere düşmüştü.</p>

  <p>Üstünü örtmek gerekirdi, ama Kivrin bunu göze alamadı. Bütün örtülere veba mikrobu bulaşmıştı. Köşede yüzü duvara dönük halde dua eden Lady Imeyne’ye baktı. Usulca, “Lady Imeyne,” dedi, ama kadın duyduğunu gösteren hiçbir hareket yapmadı.</p>

  <p>Kivrin ateşe biraz daha odun atıp oturdu, sırtını masaya yasladı, başını da arkaya dayadı. Karga, ‘“Ormandan çıkış yolunu biliyorum’ demiş. ‘Sana gösteririm.’ Ama ağaçların üstünden hızla uçup gitmiş, takip edememişler.”</p>

  <p>Uyuyakalmış olmalıydı, çünkü gözlerini açtığında ateş sönmeye yüz tutmuştu, boynu da tutulmuştu. Rosemund ile Agnes hâlâ uyuyorlardı, ama katip uyanıktı. Kivrin’e seslendi, söyledikleri anlaşılacak gibi değildi. Bütün dilini kaplayan beyaz pas ile nefesi öyle iğrençti ki, Kivrin nefes almak için başını yana çevirmek zorunda kaldı. Koltukaltındaki hıyarcıktan yine çürümüş et kokulu, koyu kıvamlı iltihap akmaya başlamıştı. Kivrin öğürmemek için dişlerini sıkarak sargısını değiştirdi, eski sargıyı salonun öbür ucuna götürdükten sonra ellerini yıkamak için kuyunun başına gitti. Soğuk havayı içine çekerek kovadan bir eline, sonra da diğerine soğuk su döktü.</p>

  <p>Roche avluya girdi. Birlikte eve doğru yürürlerken, “Ulric, Hal’ın oğlu,” dedi, “ve kahyanın oğullarından biri, en büyüğü, Walthef.” Kapıya en yakın peykeye kendini bıraktı.</p>

  <p>“Yorulmuşsunuz,” dedi Kivrin. “Biraz uzanıp dinlenin.”&nbsp;</p>

  <p>Imeyne salonun diğer ucunda bacakları uyuşmuş gibi sendeleyerek ayağa kalkıp onlara doğru yaklaştı.</p>

  <p>“Kalamam. Söğüt dalı kesmek için bıçak almaya geldim.” Ama ocağın yanında oturup boş gözlerle ateşe bakmaya devam etti.</p>

  <p>Kivrin, “Hiç olmazsa birkaç dakika dinlenin,” dedi. “Ben size bira getireyim.” Kapıya doğru gitti.</p>

  <p>“Bu hastalığı sen getirdin,” dedi Imeyne.</p>

  <p>Kivrin döndü. Yaşlı kadın salonun ortasında durmuş, kötü kötü Roche’a bakıyordu. Dua kitabını iki eliyle göğsüne bastırmıştı. Altından kutsal emanetin asılı olduğu zincir sallanıyordu. “Bu hastalığı buraya senin günahların davet etti.”</p>

  <p>Sonra Kivrin’e döndü. “Martin yortusunun duasını Aziz Eusebius gününde okudu. Cübbesi de kirli.” Tıpkı Sir Bloet’nin ablasına yakındığı gibi konuşuyordu. Papazın günahlarını sayıp dökerken zincirin halkalarını tespih gibi çekiyordu. “Mumları parmaklarıyla söndürdü, fitillerini kırdı.”</p>

  <p>Kivrin kadına bakıp, kendisini haklı çıkarmaya uğraşıyor, diye düşündü. Piskoposa mektup yazıp yeni bir papaz istemişti, ona bulundukları yeri bildirmişti. Vebayı buraya kendisinin getirdiği gerçeğine tahammül edemiyordu. Ama merhamet uyandıramıyordu. Roche’u suçlamaya hiç hakkın yok, diye düşündü Kivrin. Adam elinden geleni yaptı. Sen ne yaptın? Bir köşede diz çöküp dua ettin.</p>

  <p>Buz gibi bir tavırla Imeyne’ye “Tanrı vebayı bir ceza olarak göndermedi,” dedi. “Bu bir hastalık.”</p>

  <p>Imeyne, “Confiteor Deo’yu okumayı unuttu,” dediyse de köşesine geri dönüp tekrar diz çöktü. “Mihrap mumlarını haç perdesine koydu.”</p>

  <p>Kivrin Roche’un yanına gitti. “Kimsenin suçu değil.”</p>

  <p>Roche gözlerini ateşe dikmişti. “Bunu yapan Tanrı’ysa, çok korkunç bir günah için ceza veriyor olmalı,” dedi.</p>

  <p>“Günah falan yok. Bu bir ceza değil.”</p>

  <p>Katip, “<i>Dominus</i>!” diye bağırıp kalkmaya çabaladı. Ciğerleri parçalanacakmış gibi öksürdü, ama ağzından bir şey gelmedi. Gürültüye uyanan Rosemund sızlanmaya başlayınca Kivrin, bu bir ceza değilmiş gibi, diye geçirdi içinden, ama kesinlikle öyle görünüyordu.</p>

  <p>Rosemund’a uykunun hiçbir faydası olmamıştı. Ateşi tekrar yükseldi, gözleri de çukura kaçmıştı. En ufak bir harekette, birisi ona vuracakmış gibi irkiliyordu.</p>

  <p>Kivrin, hastalık kızı öldürüyor, diye düşündü. Bir şeyler yapmak zorundayım.</p>

  <p>Roche gidip tekrar gelince, Kivrin yukardan Imeyne’nin ilaç sandığını getirdi. Imeyne dudakları sessizce kıpırdanarak onu izledi, ama Kivrin sandığı kadının önüne koyup küçük keselerin içinde ne olduğunu sorunca ellerini yüzüne götürüp gözlerini kapadı.</p>

  <p>Kivrin bazılarını tanıyordu. Dr. Ahrens onu tıbbi bitkiler konusunda çalıştırdığı için karakafes otunu, ciğer otunu ve solucan otu yapraklarını tanıdı. Küçük bir kesede aklı başında olan bir insanın kimseye vermeyeceği cıva sülfür vardı. Bir kese de en az diğeri kadar tehlikeli olan yüksük otu.</p>

  <p>Tanıdığı bütün bitkileri kaynattığı suda bekletti. Koku yaz esintisi gibi harikaydı, tadı da söğüt kabuğu çayından kötü değildi, ama bir işe yaramadı. Gece indiğinde katip durmadan öksürüyordu, Rosemund’un karnında ve kollarında da kırmızı lekeler belirmeye başlamıştı. Koltukaltındaki şişlik yumurta büyüklüğünde ve bir o kadar da sertti. Dokununca acıdan bağırıyordu.</p>

  <p>Kara Ölüm sırasında hekimler hıyarcıkların üstüne lapa koymuş ya da deşmişlerdi. Ayrıca hastaları hacamat etmiş, arsenik vermişlerdi. Katip de hıyarcık çatladıktan sonra daha iyi görünüyordu ve hâlâ hayattaydı. Ama buboyu yarmak enfeksiyonu yayabilir, ya da daha beteri kana karışmasına yol açabilirdi.</p>

  <p>Su ısıttı, bezleri sıcak suyla ıstatıp hıyarcığın üstüne koydu. İlk dokunuşta Rosemund feryat etti. Kivrin hiçbir işe yaramayan soğuk suya dönmeye mecbur kaldı. Soğuk bezi kızın koltukaltında tutarken, aslında hiçbir şey işe yaramıyor, diye düşündü. Hiçbir işe.</p>

  <p>İniş yerini bulmam şart, diye düşündü. Ama orman kilometrelerce uzanıyordu, içinde yüzlerce meşe ağacı ve onlarca açıklık vardı. Asla bulamazdı. Hem Rosemund’u da bırakamazdı.</p>

  <p>Belki Gawyn geri dönerdi. Bazı şehirlerin kapıları kapatılmıştı. Belki Bath’a giremez, belki yollarda birileriyle konuşur ve Lord Guillaume’un ölmüş olabileceği kanısına varırdı. İçinden, geri dön, dedi. Acele et, geri dön.</p>

  <p>Tekrar Imeyne’nin keselerinin başına dönüp içindekilerin tadına bakmaya koyuldu. Sarı toz, sülfürdü. Hekimler bunu salgınlarda yakıp havayı dezenfekte etmekte kullanmışlardı. Ortaçağ tarihinde sülfürün bazı bakterileri öldürdüğünü okuduklarını hatırladı, ama yalnızca şimdi hatırlayamadığı sulfa bileşimleri halinde. Ancak yine de hıyarcığı deşmekten daha güvenliydi.</p>

  <p>Denemek için ateşin üstüne biraz sülfür serpti. Boğazını maskenin üstünden bile yakan sarı bir duman çıktı. Katip nefes almaya çabaladı, Imeyne de köşesinden kuru kuru öksürmeye başladı.</p>

  <p>Kivrin bozuk yumurta kokusunun birkaç dakika içinde dağılacağını ummuştu, ama gözleri yakan sarı duman havada tabut örtüsü gibi asılı kaldı. Maisry önlüğünün içine öksürerek dışarı kaçtı, Eliwys de dumandan kaçmak için Imeyne ile Agnes’ı alıp çatı katına çıktı.</p>

  <p>Kivrin evin kapısını açıp mutfak bezlerinden biriyle içerinin havasını dışarı süpürdü, bir süre sonra hava biraz temizlendi, ama boğazı hâlâ yanıyordu. Katip öksürmeye devam etti, ama Rosemund susmuştu, nabzı da hissedilmeyecek kadar yavaşlamıştı.</p>

  <p>Kivrin kızın sıcak kuru bileklerini tuttu. “Ne yapacağımı bilmiyorum,” dedi. “Her şeyi denedim.”</p>

  <p>Roche öksürerek içeri girdi.</p>

  <p>Kivrin, “Sülfürden,” dedi. “Rosemund kötüledi.”</p>

  <p>Roche kızın nabzına baktıktan sonra tekrar dışarı çıktı. Kivrin bunu iyiye yordu. Rosemund’un durumu gerçekten kötü olsaydı, Roche gitmezdi.</p>

  <p>Birkaç dakika sonra üzerinde cübbesi, elinde kutsal yağ ve ekmekle geri geldi.</p>

  <p>“Ne oldu?” diye sordu. “Kahyanın karısı öldü herhalde.”</p>

  <p>Roche, “Hayır,” deyip Rosemund’a baktı.</p>

  <p>“Hayır.” Kivrin ayağa fırlayıp Rosemund ile papazın arasına girdi. “İzin vermem.”</p>

  <p>“Günah çıkarmadan ölmemeli.” hâlâ kıza bakıyordu.</p>

  <p>Kivrin onun bakışlarını takip etti. “Rosemund ölmüyor.”</p>

  <p>Şimdiden ölü gibiydi. Çatlamış dudakları aralıktı, cansız gözlerini kırpmıyordu. Zayıf yüzünü saran incecik cildi sarımsı bir renk almıştı. Çaresizlikle, hayır diye geçirdi içinden. Buna engel olmak için bir şey yapmalıyım. Daha on iki yaşında.</p>

  <p>Roche elinde kupayla ilerleyince Rosemund yalvarırcasına kollarını kaldırdı. Ve kolları düştü.</p>

  <p>“Veba çıbanını yarmamız gerek,” dedi Kivrin. “Zehri dışarı akıtmalıyız.”</p>

  <p>Roche’un itiraz edeceğini, önce kızın itirafını dinlemek isteyeceğini sanmıştı, ama öyle yapmadı. Kupayla kutsal yağı yere bırakıp bıçak getirmeye gitti.</p>

  <p>Kivrin peşinden, “Keskin olsun,” diye seslendi. “Şarap da getirin.” Su kabını yeniden ateşe koydu. Kivrin Roche’un getirdiği bıçağı suyla yıkayıp sapının yanındaki kiri tırnaklarıyla kazıdı. Sapını fistanının eteğine sarıp bıçağı ateşe tuttu, sonra üstüne kaynar su, sonra şarap, sonra tekrar kaynar su döktü.</p>

  <p>Rosemund’u ateşin yakınına taşıdılar, aydınlıktan mümkün olduğunca faydalanmak için çıbanı ateşe doğru çevirdiler. Roche kızın başının yanında diz çöktü. Kivrin kızın kolunu nazikçe içgömleğinden dışarı çıkardı, kumaşı buruşturup altına yastık yaptı. Roche kızın kolunu tutup hıyarcığı açacak şekilde döndürdü.</p>

  <p>Neredeyse elma kadar büyümüştü ve bütün omzu kızarmış ve şişmişti. Hıyarcığın kenarları yumuşak, adeta pelte gibiydi, ama ortası hâlâ sertti.</p>

  <p>Kivrin Roche’un getirdiği şarap şişesini açtı, bir bezin üstüne biraz şarap döküp hıyarcığı nazikçe sildi. Sanki derinin altına bir taş yerleştirilmiş gibiydi. Bıçağın keseceğinden bile kuşkuluydu.</p>

  <p>Bıçağı eline aldı, bir atardamarı kesmekten, enfeksiyonu yaymaktan, her şeyi daha da kötüleştirmekten korkarak şişliğin üstünde tuttu.</p>

  <p>Roche, “Artık acı hissetmez,” dedi.</p>

  <p>Kivrin Rosemund’a baktı. Hıyarcığın üstüne bastırdığında bile kımıldamamıştı. Gözleri ilerideki korkunç bir şeye dikilmişti. Kivrin, onu öldürsem de, daha kötü olamaz, diye düşündü.</p>

  <p>“Kolunu tutun,” dedi. Roche kolunu bileğinden ve ortasından tutup yere bastırdı. Rosemund gene kımıldamadı.</p>

  <p>Kivrin, iki hızlı, temiz kesik, diye düşündü. Derin bir nefes aldı ve bıçağı şişliğe değdirdi.</p>

  <p>Rosemund’un kolu kasıldı, omzunu bıçaktan kaçırıp döndürdü ve zayıf eli bir pençeye dönüştü. Kısılmış sesiyle, “Ne yapıyorsun?” dedi. “Seni babama söyleyeceğim.”</p>

  <p>Kivrin bıçağı hızla geri çekti. Roche kızın kolunu yakalayıp tekrar yere bastırdı. Rosemund güçsüzce diğer eliyle papaza vurdu.</p>

  <p>“Ben Lord Guillaume D’lverie’nin kızıyım,” dedi. “Bana böyle davranamazsınız.”</p>

  <p>Kivrin bıçağı uzanamayacağı mesafeye çekip, bir yere değdirmemeye çalışarak ayağa kalktı. Roche uzanıp tek eliyle Rosemund’un iki bileğini kolayca tuttu. Kız güçsüzce Kivrin’e tekme attı. Kupa devrildi, şarap koyu bir gölcük halinde yere döküldü.</p>

  <p>Kivrin, “Onu bağlamamız gerek,” dedi ve bıçağı bir katil gibi havada tuttuğunu fark etti. Eliwys’in yırttığı bezlerden birine sarıp, başka bir bezi daha şeritler halinde yırttı.</p>

  <p>Roche kızın bileklerini başının üstünde bağlarken, Kivrin de ayak bileklerini ters çevrilmiş peykelerden birinin bacağına bağladı. Rosemund karşı koymadı ama Roche içgömleğini açık göğsünün üstüne çekince, “Seni tanıyorum,” dedi. “Sen Lady Katherine’e saldıran haydutsun.”</p>

  <p>Roche eğilip bütün ağırlığıyla kızın kolunu bastırdı ve Kivrin de şişliği kesti.</p>

  <p>Kan sızmaya, ardından da fışkırmaya başladı. Kivrin bir atardamarı kestiğini sandı. Roche ile bez yığınına atıldılar. Kivrin kalın bir tutam alıp yaraya bastırdı. Bezler kandan sırılsıklam ıslandı. Roche’un uzattığı temiz bezi almak için elini kaldırdığı anda küçük kesikten tekrar kan fışkırdı. Kendi fistanının eteğini bastırınca Rosemund Agnes’in yavru köpeği gibi, alçak çaresiz bir ses çıkardı ve kendini bıraktı.</p>

  <p>Kızı öldürdüm, diye düşündü.</p>

  <p>“Kanamayı durduramıyorum,” dedi, ama kan çoktan dinmişti. Eteğini yaranın üstünde tutup yüze, sonra iki yüze kadar saydıktan sonra bir köşesinden tutup dikkatle kaldırdı.</p>

  <p>Kesiğe hâlâ kan doluyordu ama şimdi koyu kıvamlı sarımsı yeşil bir iltihapla karışıktı. Roche bezle silmeye yeltendi, ama Kivrin, “Hayır, veba mikrobuyla dolu,” deyip bezi elinden aldı. “Dokunmayın.”</p>

  <p>Mide bulandırıcı iltihabı sildi. İltihap biraz daha aktıktan sonra yerini sulu kana bıraktı. “Sanırım hepsi bu kadar,” dedi. “Bana şarabı verin.” Üstüne dökmek için temiz bir bez aradı.</p>

  <p>Hiç kalmamıştı. Kanı durdurmak için hepsini kullanmışlardı. Şarap şişesini dikkatle eğip kesiğin üstüne biraz şarap akıttı. Rosemund kımıldamadı. Bütün kanı akıp gitmiş gibi benzi kül rengini almıştı. Akmıştı da. Ve ona verecek kan da yok. Temiz bir bezim bile yok.</p>

  <p>Roche kızın bileklerini çözüyordu. Gevşek elini kocaman ellerinin arasına aldı. “Artık kalbi daha güçlü atıyor,” dedi.</p>

  <p>Kivrin, “Daha fazla bez lazım,” deyip gözyaşlarına boğuldu.</p>

  <p>“Babam bu yüzden sizi astıracak,” dedi Rosemund.</p>
</body>
</html>