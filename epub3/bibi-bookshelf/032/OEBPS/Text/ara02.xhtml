<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <p class="ara">KIYAMET KİTABI DEŞİFRESİNDEN<br/>(000249-000614)</p>

  <p class="girintisiz">Evet, Bay Dunworthy, işte buradayım. Aşağı yukarı doğru yerdeyim. Tam olarak Oxford-Bath yolu üstünde değilim. Yaklaşık beş yüz metre güneyinde bir tali yoldayım. Oxford’u görebiliyorum. Aşağı yukarı on beş kilometre mesafede gibi görünüyor.</p>

  <p>Tam olarak ne zaman geçtim bilmiyorum ama, iniş planlandığı gibi saat on ikide gerçekleştiyse, yaklaşık dört saatlik bir kayma olmuş. Yılın doğru dönemindeyim. Ağaçlardaki yapraklar tamamen dökülmüş, ama yerdekiler aşağı yukarı hâlâ çürümemiş, tarlaların da yalnızca üçte biri sürülmüş. Köye ulaşıncaya ve birine hangi günde olduğumuzu soruncaya kadar, zamandaki konumumu tam olarak söyleyemeyeceğim. Muhtemelen siz nerede ve hangi zamanda olduğumu benden daha iyi biliyorsunuzdur, en azından yer ve zaman tespiti yapılınca öğreneceksiniz.</p>

  <p>Ama doğru yüzyılda olduğumu biliyorum. Üstünde durduğum alçak tepeden tarlaları görebiliyorum.Öküzlerin döndüğü yerde yuvarlanan uçlarıyla şerit biçiminde klasik Ortaçağ tarlaları. Otlaklar çitlerle çevrili ve üçte biri Sakson tarzı kesilmiş dallardan yapılma çitlerden oluşuyor, geri kalanı da Norman tarzı alıç çitler. Olasılık hesapları oranın yüzde 25’e, yüzde 75 olacağını göstermişti, ama hesaplamalar daha doğuda kalan Suffolk temel alınarak yapılmıştı.</p>

  <p>Güney ve batı, tamamı yaprak döken ağaçlardan oluşan ormanla kaplı. Wychwood ormanı belki de. Doğuda Thames’ı görebiliyorum. İmkansız olduğunu bilsem de, neredeyse Londra’yı bile görebiliyorum. 1320’de ancak seksen kilometre uzaktaydı, değil mi? Bence yine de görebiliyorum. Oxford surlarıyla Carfax Kulesi’ni kesinlikle görüyorum.</p>

  <p>Burası çok güzel. Hiç sizden yedi yüzyıl uzaktaymışım gibi gelmiyor. Oxford hemen şuracıkta, yürüme mesafesinde ve şu tepeden inip şehre girersem hepinizi Brasenose’da, laboratuvarda sonucu almak için bekler halde bulacağım düşüncesini aklımdan çıkaramıyorum. Badri çatık kaşlarıyla konsolun başında, Bayan Montoya kazısının başına dönmek için yanıp tutuşuyor ve siz Bay Dunworthy, anaç bir tavuk gibi gıdaklıyorsunuz. Çok uzakta olsam da hiç sizden ayrılmış gibi hissetmiyorum kendimi.</p>
</body>
</html>