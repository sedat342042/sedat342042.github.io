<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>20</h2>

  <p class="girintisiz">Agnes uykuya dalalı daha beş dakika olmamıştı ki, çanlar sustuktan sonra yeniden daha hızlı çalmaya başladı ve ahaliyi ayine çağırdı.</p>

  <p>Lady Imeyne “Peder Roche da pek erken başlar. Daha gece yarısı olmadı ki,” der demez, Wychlade ve Bureford ile doğudan çok uzaktan sadece bir yankı gibi Oxford’un çanlarının sesleri duyuldu.</p>

  <p>Kivrin, işte Osney çanlar, işte Carfax, dedi içinden. Acaba bu gece kendi zamanında da çalıyorlar mıydı?</p>

  <p>Sir Bloet güçbela ayağa kalkıp ablasının da kalkmasına yardım etti. Hizmetkarlarından biri koşarak pelerinleriyle birlikte sincap kürkü kaplı bir harmani getirdi. Gevezelik eden kızlar yığından pelerinlerini alıp sohbetlerini kesmeden sırtlarına geçirdiler. Lady Imeyne dilenci bankında uyuklayan Maisry’yi sarsıp uyandırdı. Dua kitabını getirmesini emretti. Maisry esneyip ayaklarını sürüyerek merdivene doğru gitti. Rosemund gelip abartılı bir dikkatle Agnes’in üstüne örtülmüş pelerinine uzandı.</p>

  <p>Agnes derin uykudaydı. Kivrin kızı uyandırmak istemediği için tereddüt etti, ama bitkin düşmüş beş yaşında kızların bile bu ayinden muaf sayılmayacaklarından emindi. Usulca, “Agnes,” dedi.</p>

  <p>“Onu kiliseye kucağında götürmen gerek,” dedi Rosemund, bir yandan da Sir Bloet’nin broşuyla uğraşıyordu. Kahyanın en küçük oğlu beyaz pelerininin eteklerini yere sürüyerek getirip Kivrin’in karşısında durdu.</p>

  <p>Kivrin kilisenin çanının kızı uyandırmamasına hayret edip bir daha “Agnes,” dedi ve kızı hafifçe sarstı. Çan akşam dualarından çok daha kuvvetli çalıyordu, sesi öbür çanların seslerini bastırıyordu.</p>

  <p>Agnes’ın gözleri açılıverdi. Uykulu bir sesle Rosemund’a, “Beni uyandırmadın,” dedi. Sonra uykusu iyice açıldı ve “Uyandıracaktın, söz vermiştin,” diye bağırdı.</p>

  <p>“Pelerinini giy,” dedi Kivrin. “Kiliseye gitmeliyiz.”</p>

  <p>“Kivrin, çıngırağımı takacağım.”</p>

  <p>“Taktın ya.” Kızın kırmızı pelerininin önünü iğneyi boynuna batırmadan tutturmaya çalıştı.</p>

  <p>“Hayır, takmadım.” Elini koluna attı. “Çıngırağımı takacağım ben!”</p>

  <p>Rosemund eğilip yerden aldı. “Al, burada. Bileğinden yere düşmüş. Ama şimdi bununla uğraşmanın zamanı değil. Bak, çanlar bizi ayine çağırıyor.”</p>

  <p>“Çalmayacağım ki. Sadece takacağım.”</p>

  <p>Kivrin bir dakika içinde herkesin hazırlanmasına inanamadı. Sir Bloet’in uşaklarından biri ateşten aldığı bir dal parçasıyla fenerleri yakıp hizmetkarlara veriyordu. Aceleyle çıngırağı kızın bileğine bağlayıp kızların ellerinden tuttu.</p>

  <p>Lady Eliwys elini Sir Bloet’nin havaya kaldırdığı elinin üstüne koydu. Lady Imeyne Kivrin’e küçük kızlarla peşlerinden gitmelerini işaret etti. Diğerleri de, Sir Bloet’nin ablasıyla Lady Imeyne ve Sir Bloet’nin maiyeti bir geçit alayındaymış gibi ağırbaşlılıkla artlarına düştüler.</p>

  <p>Kar durmuş, yıldızlar görünüyordu. Köy beyaz örtüsünün altında sessizdi. Kivrin, don tam zamanında, diye düşündü. Viran evler farklı görünüyordu, inişli çıkışlı çitlerle kirli sıvalı evlerin görüntüsü karla bezenmiş ve yumuşamıştı. Fenerlerin ışığı kar tanelerinin billura benzeyen yüzlerine çarpıp ışıldatıyordu, ama Kivrin’in nefesini kesen şey yıldızlardı. Yüzlerce, binlerce yıldız vardı ve her biri gökyüzünde mücevherler gibi parıldıyordu. Agnes, “Parlıyor,” dedi. Kivrin kızın karı mı yoksa yıldızları mı kastettiğini anlayamadı.</p>

  <p>Çan eşit aralıklarla ve sakince çaldı, onun da sesi buz gibi havada farklı çıkıyordu. Daha yüksek değilse de daha dolgun ve nedense daha berraktı. Kivrin şimdi diğer çanları duyuyor, onların da sesleri farklı çıksa da ayırt edebiliyordu. Her zaman çalan Swindone çanına kulak kabarttı ama duyamadı. Oxford çanlarını da duyamıyordu. Yoksa seslerini duyduğumu mu sandım, diye düşündü.</p>

  <p>Rosemund, “Çıngırağını çalıyorsun, Agnes,” dedi.</p>

  <p>“Çalmıyorum. Sadece yürüyorum.”</p>

  <p>“Kiliseye bakın,” dedi Kivrin. “Ne güzel, değil mi?”</p>

  <p>Meydanın karşı tarafında deniz feneri gibi yanıyordu. İçten ve dıştan aydınlatılmıştı, vitray camlarından karların üzerine yakut ve safir ışıklar vuruyordu. Etrafı ışıklarla bezeliydi, bahçesini doldurmuş ışıklar çan kulesine kadar uzanıyordu. Meşaleler. Kivrin katranlı kokularını duyuyordu. Beyaz tarlalardan gelen başka meşaleler de vardı, kilisenin ardındaki tepeden aşağı iniyordu.</p>

  <p>Birden aklına Oxford’daki Noel geceleri geldi; alışverişi son dakikaya bırakanlar için açık dükkanlar, Brasenose’un aydınlık pencerelerinden bahçeye vuran sarı ışıklar. Ve Balliol’ün rengarenk lazer ışıklarından şeritlerle aydınlatılmış Noel ağacı.</p>

  <p>Lady Imeyne, Lady Yvolde’ye, “Noel’de sizin yanınıza gelmek isterdik,” dedi. “O zaman ayini yapacak doğru düzgün bir papazımız olurdu. Buranın papazı Rabbin duasını bile okuyamıyor.”</p>

  <p>Buranın papazı buz gibi kilisede dizlerinin üstünde saatler geçiriyor, diye düşündü Kivrin. Dizlerinde delikler açılmış pantolonuyla saatlerce dizlerinin üstünde duruyordu ve buranın papazı şimdi de bir saat boyunca çanı çalmak zorundaydı. Biraz sonra da okuma bilmediği için baştan sona ezberlemek zorunda kaldığı ayrıntılı bir ayin yapacaktı.</p>

  <p>“Maalesef zayıf bir vaaz ve zayıf bir ayin olacak,” dedi Imeyne.</p>

  <p>Lady Yvolde, “Yazık, Bu zamanda Tanrı’yı sevmeyen ne çok insan var,” dedi, “ama Tanrı’ya dünyayı düzene sokması ve insanlığı yeniden fazilete sevk etmesi için dua etmeliyiz.”</p>

  <p>Kivrin, Lady Imeyne’nin duymak istediği şeyin bu olduğundan şüpheliydi.</p>

  <p>“Bath piskoposuna bize bir papaz göndermesi için haber yolladım,” dedi.</p>

  <p>Yvolde, “Kardeşim Bath’ta büyük sıkıntı olduğunu söylüyor,” dedi.</p>

  <p>Neredeyse kilise bahçesine varmışlardı. Kivrin artık tüten meşalelerin ve birkaç kadının elindeki küçük yağ kandillerinin ışığında yüzleri seçebiliyordu. Kızarmış ve aşağıdan ışık vurmuş yüzleri biraz tekinsiz görünüyordu. Bay Dunworthy olsa, zavallı bir şehidi kazıkta yakmak için toplanmış öfkeli bir güruh olduklarını zannederdi, diye düşündü. Işıktan, diye düşündü. Meşale ışığında herkes cani gibi görünüyordu. Elektriği keşfetmelerine şaşmamalıydı.</p>

  <p>Kivrin kilisenin kapısındaki bazı insanları tanıdı: Ondan kaçan iskorbütlü oğlan, Noel yemeklerinin pişirilmesine yardım eden iki genç kız, Cob. Kahyanın karısı ermin yakalı bir pelerin giymişti, elinde dört tarafı hakiki camla kaplı madeni bir fener vardı. Neşeyle çobanpüskülünün asılmasına yardım eden sıracalı kadınla konuşuyordu. Herkes konuşuyor, üşümemek için hareket ediyordu, siyah sakallı bir adam o kadar güldü ki meşalesi kahyanın karısının baş örtüsünü tehlikeli biçimde sıyırdı.</p>

  <p>Kilise görevlilerinin bütün o içki ve şamata yüzünden sonunda ayini durdurmak zorunda kaldıklarını hatırladı Kivrin. Cemaatten bazıları kesinlikle akşamı perhizi bozarak geçirmiş gibi görünüyordu. Kahya Rosemund’un Maisry’nin babası olduğunu söylediği adamla hararetli hararetli konuşuyordu. İkisinin de yüzleri ya soğuktan, ya meşale ışığından, ya içkiden ya hepsi yüzünden kıpkırmızıydı, ama adamlar tehlikeli değil neşeli görünüyorlardı. Kahya konuşurken ikide bir Maisry’nin babasının omuzlarına sertçe vuruyor ve her vurduğunda baba Kivrin’i zannettiğinden daha zeki olduğunu düşündürecek şekilde, mutlu ve çaresiz kıkırtılarla gülüyordu.</p>

  <p>Karısı kolunu tutunca, kahya kolunu çekip kadının elinden kurtardı, ama Lady Eliwys ile Sir Bloet bahçe kapısından içeri girer girmez, Maisry ile babası yol vermek için hemen geri çekildiler. Maiyet kilise bahçesine girerken diğerleri de aynı şekilde geri çekilip seslerini kestiler. Soyluların arkasından ağır kapılardan kilisenin içine girince yeniden ama daha alçak sesle konuşmaya başladılar.</p>

  <p>Sir Bloet kılıcının tokasını çözüp bir uşağa verdi. Kapıdan içeri girer girmez Lady Eliwys’le beraber diz çöktüler. Haç perdesine kadar yine birlikte yürüyüp tekrar diz çöktüler.</p>

  <p>Kivrin ve küçük kızlar da onları takip ettiler. Agnes haç çıkarınca çıngırağı kilisenin içinde kof bir sesle tıngırdadı. Kivrin, bileğinden çıkarmalıydım, diye geçirdi içinden. Acaba sıradan çıkıp, kızı Lady Imeyne’nin kocasının mezarının kenarına götürüp bileğinden çözsem mi, diye düşündü. Ama Lady Imeyne sabırsızlıkla Lady Yvolde’yle birlikte kapıda bekliyordu.</p>

  <p>Kızları ön tarafa götürdü. Sir Bloet çoktan ayağa kalkmıştı bile. Eliwys bir süre daha dizlerinin üstünde kaldıktan sonra ayağa kalktı. Sir Bloet kilisenin kuzey kısmına kadar ona refakat etti, hafifçe eğilip selam verdikten sonra erkekler tarafına geçti.</p>

  <p>Kivrin de kızlarla birlikte diz çöktü, dua eden Agnes haç çıkardığı zaman fazla ses çıkarmazdı. Çıkarmadı da, ama kalkarken ayağı elbisesinin eteğine takıldı ve dışarıda çalan çan kadar yüksek bir tıngırtı çıkardı. Tabii Lady Imeyne hemen arkalarındaydı. Kivrin’e ters ters baktı.</p>

  <p>Kivrin kızlarla birlikte Eliwys’in yanına gidip durdu. Lady Imeyne diz çöktü, ama Lady Yvolde reverans yapmakla yetindi. Imeyne doğrulur doğrulmaz, bir uşak koyu renk kadife kaplı bir diz minderi koşturup Lady Yvolde’nin diz çökmesi için yere, Rosemund’un yanına bıraktı. Başka bir hizmetkar da Sir Bloet’nin önüne bir minder koyup diz çökmesine yardım etti.İri gövdesiyle çökerken pofurdayarak uşağın koluna tutundu, yüzü kıpkırmızı oldu.</p>

  <p>Kivrin özlemle Lady Yvolde’nin minderine bakarak, St. Mary Kilisesi’nin sıralarının arkasına asılı plastik diz minderlerini düşündü. Ne büyük bir nimet olduğu şimdiye dek hiç aklına gelmemişti. Sert tahta sıralar ne büyük nimetti. Ayağa kalktıktan sonra ayin boyunca ayakta durmak zorundaydılar.</p>

  <p>Zemin buz gibiydi. Yanan ışıklara rağmen kilise soğuktu. Çoğu duvarlara ve Aziz Katherine heykelinin önüne yerleştirilmiş yağ fenerleriydi. Pencerelerin önündeyse ince uzun sarımsı birer mum yanıyordu, ama muhtemelen Peder Roche’un istediği etkiyi yapmamıştı mumlar. Parlak alevlerin arkasında renkli camlar daha koyu renkli, adeta siyah görünüyordu.</p>

  <p>Mihrabın iki ucundaki gümüş şamdanlarda da sarımsı mumlar yanıyordu, önlerine çobanpüskülü yığılmıştı. Yukarıda haç perdesi boyunca da çobanpüskülü asılmıştı. Peder Roche Imeyne’nin mumlarını sivri parlak yaprakların arasına yerleştirmişti. Güzel bir iş çıkarmıştı. Kivrin, kilisenin süslemesi Lady Imeyne’yi bile memnun eder herhalde diye düşünüp yan gözle kadına baktı.</p>

  <p>Imeyne dua kitabını kavuşturduğu ellerinin arasında tutuyordu ama gözleri açıktı ve haç perdesinin tepesine bakıyordu. Ağzı hoşnutsuzlukla gerilmişti. Kivrin mumların yerini beğenmediğini düşündü, ama en mükemmel yerde duruyordu mumlar. Haçı, Mahşer Günü’nü ve nefin neredeyse her yerini aydınlatıyordu.</p>

  <p>Mumlar kilisenin bambaşka görünmesini sağlamıştı. Tıpkı Noel gecesi St. Mary Kilisesi gibi. Daha sıcak, daha tanıdıktı. Dunworthy onu geçen Noel’deki ekümenik ayine götürmüştü. Latince dinlemek için Holy Re-Formed Kilisesi’ndeki geceyarısı ayinine gitmeyi düşünmüştü. Papazdan ekümenik ayinde İncil okumasını istedikleri için, adam ayini öğleden sonra dörde almıştı.</p>

  <p>Agnes yine çıngırağıyla oynuyordu. Lady Imeyne birleştirdiği ellerinin üzerinden dönüp kötü kötü baktı, Rosemund da Kivrin’in üstünden egilip kardeşine “Şşş,” dedi.</p>

  <p>Kivrin kimsenin duymaması için Agnes’ın kulağına eğilip, “Ayin bitene kadar çıngırağını çalamazsın,” diye fısıldadı.</p>

  <p>Agnes kilisenin her yerinden duyulan bir fısıltıyla, “Ben çalmıyorum ki,” dedi. “Kurdele bileğimi sıkıyor. Bak.”</p>

  <p>Kivrin öyle bir şey göremedi. Aslında sıkı bağlamak için zaman harcasaydı, şimdi her hareketinde çalmazdı. Ama ayin başlamak üzereyken, aşırı yorulmuş bir çocukla bunu tartışmanın bir manası yoktu. Elini kurdelenin düğümüne uzattı.</p>

  <p>Agnes çıngırağı bileğinin üst kısmına getirmeye çalışmış olmalıydı. Zaten tarazlanmış olan kurdele sıkışıp düğüm olmuştu. Aralarında duranlara göz atarak tırnaklarıyla gevşetmeye çalıştı. Ayin Peder Roche’un ve varsa yardımcılarının koridordan kutsal su taşıyıp Asperges okuyarak sırayla gelmeleriyle başlayacaktı.</p>

  <p>Kivrin kurdeleyi düğümün iki yanından tutup çekiştirdi, kesmeden çıkarılmayacak bir hale geldi, ama biraz olsun gevşedi. Yine de bileğinden çıkacak kadar geniş değildi. Kilisenin kapısına göz attı. Çan sesi kesilmişti ama Peder Roche hâlâ ortada görünmüyordu.Üstelik geçebileceği bir yol da kalmamıştı. Köy halkı kilisenin arka tarafını tamamen doldurmuştu. Biri ayini görebilmesi için çocuğunu Imeyne’nin kocasının mezarının üstüne çıkarmıştı, ama henüz görecek bir şey yoktu.</p>

  <p>Çıngırakla uğraşmaya devam etti. İki parmağını kurdelenin altına sokup gevşetmeye çalıştı.</p>

  <p>Agnes o yüksek fısıltısıyla, “Koparma sakın!” dedi. Kivrin çıngırağı avcunda tutabilmesi için telaşla kaydırdı.</p>

  <p>“Böyle tut,” diye fısıldayıp kızın parmaklarını çıngırağın üstüne kapadı. “Sıkıca tut.”</p>

  <p>Agnes küçük yumruğunu sıktı. Kivrin elini onun yumruğunun üstüne koyup alçak sesle, “Çıngırağını sıkı sıkı tutarsan çalmaz,” dedi.</p>

  <p>Agnes hemen yumruklarını meleksi bir dindarlıkla alnına götürdü.</p>

  <p>“Aferin.” Kivrin kızı koluyla sardı. Tekrar kilise kapısına doğru baktı. Kapılar hâlâ kapalıydı. Rahat bir nefes alıp, başını mihraba çevirdi.</p>

  <p>Peder Roche mihraptaydı. Kenarları Agnes’ın kurdelesinden daha tarazlı, sarımsı beyaz bir cübbenin üstüne işlemeli beyaz bir atkı takmıştı ve elinde bir kitap tutuyordu. Belli ki Kivrin’i beklemişti, orada öylece durup Agnes’la uğraşmasını izlemişti, ama yüzünde ayıplamadan, hatta sabırsızlıktan eser bile yoktu. Bambaşka bir ifade vardı yüzünde. Birden ona cam bölmenin ardından kendisine bakan Bay Dunworthy’yi hatırlattı.</p>

  <p>Lady Imeyne adeta homurtuya benzer bir sesle genzini temizleyince, Roche kendine geldi. Kitabı, kirli bir cübbeyle ayağına epeyce büyük gelen ayakkabılar giymiş ve mihrabın önüne diz çökmüş olan Cob’a verdi. Sonra kitabı geri alıp okumaya başladı.</p>

  <p>Kivrin de Latince düşünüp, tercümanın çevirisinin yankısını duyarak onunla birlikte okuyordu.</p>

  <p>Peder Roche Latince okumaya başladı. ‘“Kim gördü sizi ey Çobanlar? Söyleyin kim göründü yeryüzünde?”’</p>

  <p>Peder sustu, kaşlarını çatıp Kivrin’e baktı.</p>

  <p>Kivrin, eyvah unuttu, diye düşündü. Devamı olduğunu anlamadığını umarak, korkuyla Imeyne’ye baktı, ama Imeyne başını kaldırmış, sertçe Roche’a bakıyordu. İpek örtünün altında dişlerini sıktığı belliydi.</p>

  <p>Roche hâlâ çatık kaşlarıyla Kivrin’e bakıyordu. ‘“Söyle sizi kim gördü?”’ dedi. Ve Kivrin rahat bir nefes aldı. ‘“Söyle bize kim göründü?”’</p>

  <p>Bu doğru değildi. Anlaması için bir sonraki satırı dudaklarını oynatarak okudu. “’Yeni doğmuş çocuğu gördük”’</p>

  <p>Kivrin’in söylediğini gördüğünü gösteren bir şey yapmadı, ama doğruca ona bakıyordu. “Yeni doğmuş…” dedi ve yine sustu.</p>

  <p>Kivrin, “‘Yeni doğmuş çocuğu gördük”’ diye fısıldadı ve Imeyne’nin başını çevirip kendisine baktığını hissetti.</p>

  <p>Roche, “Ve melekler Rabbe methiyeler düzdüler,” dedi. Bu da doğru değildi, ama Lady Imeyne önüne dönüp hoşnutsuz bakışlarını Roche’un üzerine çevirdi.</p>

  <p>Piskopos mutlaka bundan, mumlardan, tarazlanmış cübbeden ve kim bilir papazın yaptığı daha hangi hatalardan haberdar olacaktı.</p>

  <p>Kivrin dudaklarını oynatarak, “‘Söyle, kim gördü?”’ dedi ve Roche birdenbire kendine gelmiş gibi göründü.</p>

  <p>‘“Söyle kim gördü sizi? Ve bize İsa’nın doğumunu anlat. Yeni doğmuş çocuğu gördük ve melekler Rabbe methiyeler düzdüler.”’</p>

  <p>Confiteor Deo’ya başladı, Kivrin de fısıldayarak onunla birlikte okudu, ama Roche duayı hatasız bitirdi. Kivrin biraz rahatladı, ama Roche Oramus Te için mihraba geçerken adamı yakından inceledi.</p>

  <p>Cübbesinin altına siyah bir papaz giysisi giymişti, ikisi de bir zamanlar en iyi malzemeden yapılmışa benziyordu. Giysiler Roche’a kısa gelmişti. Mihrabın üzerine eğilince papaz giysisinin altından kahverengi çorabının en az on santimlik kısmı göründü. Muhtemelen bunlar ya kendinden önceki papazın giysileriydi, ya da Imeyne’nin papazının eskileriydi.</p>

  <p>Holy Re-Formed Kilisesi’nin papazı kahverengi kazakla kot pantolonun üstüne polyester bir cübbe giymişti.Öğleden sonra yapmalarına rağmen, ayinin tamamıyla otantik olduğunu söylemişti. Karşılıklı okuma usulünün tarihinin sekizinci yüzyıla kadar gittiğini, Rabbin çilesini adım adım anlatan tasvirlerin Torino’dakinin birebir kopyası olduğunu söylemişti. Ama kilise eskiden bir kırtasiye dükkanıydı, mihrap olarak açılır kapanır bir masa kullanmışlardı ve dışarıdaki Carfax çanı bir ilahiyi katlediyordu.</p>

  <p>Cob ellerini birleştirdi. “<i>Kyrie eleison</i>,” dedi.</p>

  <p>Peder Roche, “<i>Kyrie eleison</i>,” dedi.</p>

  <p>Cob, “<i>Christe eleison</i>” dedi.</p>

  <p>Agnes neşeyle karıştı: “<i>Christe eleison</i>.”</p>

  <p>Kivrin parmağını dudağına götürüp kızı susturdu. Rab merhametlidir. İsa merhametlidir. Rab merhametlidir.</p>

  <p>Kyrie’yi ekümenik ayinlerde kullanmışlardı, muhtemelen bunun sebebi Holy Re-Formed Kilisesi’nin rahibinin diğer papazla ayin saatini değiştirmesi yüzünden takışmasıydı. Milenyum Kilisesi’nin papazı Kyrie’yi okumaya itiraz etmiş ve başından sonuna kadar yüzünden soğuk bir hoşnutsuzluk duyduğu anlaşılmıştı. Tıpkı Lady Imeyne gibi.</p>

  <p>Peder Roche artık rahat görünüyordu. Hiç takılmadan İncil okumaya geçti. “<i>Inituim sancti Evangelii secundum Luke</i>,” dedi ve hiç takılmadan Latince okumaya başladı. “‘O günlerde Sezar Augustus bütün Roma dünyasına vergi konması için buyruk çıkardı.”’</p>

  <p>St. Mary’de de aynı ayetler okunmuştu. Milenyum Kilisesi’nin ısrarıyla, Halk İncili’nden okunmuştu.</p>

  <p>‘“Birdenbire meleğin yanında, Tanrı’yı öven büyük bir topluluk belirdi, yücelerdeki Tanrı’ya övgüler olsun, yeryüzündeki iyi insanlara esenlikler olsun, dediler.”’ İncil’i öptü. “<i>Per evangelica dicta deleantur nostro delicta</i>.”</p>

  <p>Bunu vaaz takip etmeliydi, eğer varsa tabii. Çoğu köy kiliselerinde papaz ancak büyük ayinlerde, o da ancak temel din bilgileri dersinden farksız bir vaaz verir, yedi büyük günahı ya da merhamete vesile olacak amelleri sayardı. Vaaz herhalde Noel sabahındaki ayinde verilecekti.</p>

  <p>Ama Peder Roche köylülerin rahat etmek için sütunlara ve birbirlerine yaslanmasıyla neredeyse tamamen kapanmış koridorun ön tarafına doğru geldi ve konuşmaya başladı.</p>

  <p>“İsa’nın gökyüzünden dünyaya indiği günlerde, Tanrı insanların onun gelişini anlayabilecekleri alametler gönderdi. Ve son günlerin de alametleri olacak. Kıtlıklar ve kıranlar yaşanacak ve Şeytan her tarafta dolaşacak.”</p>

  <p>Kivrin içinden, ah hayır, diye geçirdi, sakın kara bir atın sırtında şeytanı gördüğünden bahsetme.</p>

  <p>Imeyne’ye göz attı. Yaşlı kadın kızgın görünüyordu, ama Kivrin papazın ne dediğinin bir önemi olmadığını anladı. Kadın piskoposa şikayet edeceği hatalar ve kusurlar bulmakta kararlıydı. Lady Yvolde biraz sinirli gibiydi. Cemaatin yüzünden, hangi yüzyılda olursa olsun, vaaz dinleyenlere has o bıkkın sabır ifadesi okunuyordu. Kivrin aynı bakışları geçen Noel’de kilisede de görmüştü.</p>

  <p>St. Mary’deki vaaz atıkların giderilmesi hakkındaydı ve Christ Kilisesi’nin başpapazı, “Hıristiyanlık bir ahırda başladı. Bir lağımda mı son bulacak?” diyerek giriş yapmıştı.</p>

  <p>Ama hiçbir şey fark etmemişti. Vakit geceyarısı olmuştu, St. Mary’nin taş kaplı zemini ve hakiki bir mihrabı vardı. Gözlerini kapayınca halı kaplı nefi, şemsiyeleri ve lazer mumları görmüyordu. Plastik diz minderini önünden çekip taş zeminde diz çökmüş ve Ortaçağ’da ayinin nasıl olacağını hayal etmişti.</p>

  <p>Bay Dunworthy hayal ettiği hiçbir şeye benzemeyeceğini söylemiş ve tabii ki haklı çıkmıştı. Ama ayin hakkında yanılmıştı. Kivrin ayini tıpkı bu şekilde hayal etmişti, taş bir zemin, mırıldanarak okunan Kyrie, tütsü ve içyağı kokuları ve soğuk.</p>

  <p>“Rab ateş ve kıranla gelecek, her şey helak olacak,” dedi Roche. “Fakat son zamanlar geldiğinde bile, Tanrı’nın merhameti bizi terk etmeyecek. Bize yardım ve teselli elini uzatacak ve bizi selametle cennete ulaştıracak.”</p>

  <p>Selametle cennete. Bay Dunworthy’yi düşündü. “Gitme,” demişti. “Hayal ettiğin hiçbir şeye benzemeyecek.” Ve haklı çıkmıştı. O hep haklıydı.</p>

  <p>Ama çiçek hastalığı, katil haydutlar ve cadı yakma olaylarını düşünmesine rağmen o bile bunu, Kivrin’in kaybolacağını hayal edemezdi. Randevuya bir haftadan az bir zaman kalmışken, iniş yerinin neresi olduğundan hâlâ habersiz olacağını o bile düşünemezdi. Koridorun karşı tarafında durmuş Eliwys’i izleyen Gawyn’e baktı. Ayinden sonra onunla konuşmak zorundaydı.</p>

  <p>Peder Roche mihraba geçti. Agnes yaslanınca Kivrin koluyla kızı sardı. Zavallı kızcağız, bitkin düşmüş olmalıydı. Şafakla birlikte kalkmış, bütün gün deli gibi etrafta koşuşturup durmuştu. Acaba ayin daha ne kadar sürecekti?</p>

  <p>St. Mary’deki bir saat on beş dakika sürmüş, para toplanırken Dr. Ahrens’in çağrı cihazı çalmaya başlamıştı Telaşla çıkarken, Kivrin ile Dunworthy’ye, “Bir bebek geliyor,” diye fısıldamıştı. “Güne ne kadar da uygun.”</p>

  <p>Acaba şimdi onlar da kilisedeler mi, diye düşünürken, orada bugünün Noel olmadığını hatırladı. Onlar Noel’i Ortaçağ’a geçmesinden üç gün sonra, hasta yatarken yaşamışlardı. Orada hangi gündü şimdi? 2 Ocak. Noel tatili bitmek üzereydi, herhalde bütün süslemeler de toplanmıştı.</p>

  <p>Kilisenin içi sıcak olmaya başlamıştı. Mumlar da bütün havayı bitiriyordu sanki. Peder Roche ayinin ritüelleşmiş kısımlarını icra ederken, arkasında kıpırdanıp ayaklarını yere sürüyenlerin seslerini duyuyordu ve Agnes ağırlığını giderek daha fazla veriyordu. Sanctus kısmına geçilince, diz çökebileceği için sevindi.</p>

  <p>Oxford’u ocak ayının ikinci günü gözünde canlandırmaya çalıştı. Mağazalar, Yeni Yıl indirimini ilan ederlerdi, Carfax çanı da artık sessizliğe gömülmüş olurdu.</p>

  <p>Dr. Ahrens hastanede tatil sonrası midesini bozanlarla uğraşır, Bay Dunworthy de yeni dönem hazırlıklarıyla meşgul olurdu. Hayır, olmaz diye düşündü. Gözlerinin önüne ince camın ardındaki hali geldi. Benim için endişeleniyordur.</p>

  <p>Peder Roche kupayı kaldırdı, diz çöküp mihrabı öptü. Erkekler tarafında yere sürtünen ayak sesleri ve fısıldaşmalar daha çoktu şimdi. O tarafa baktı. Gawyn çömelmişti, canı sıkılmış gibiydi. Sir Bloet uyuyordu.</p>

  <p>Agnes da ağırlığını Kivrin’in üstüne öyle vermişti ki, Paternoster duası için ayağa kalkmasına imkan yoktu. Kivrin buna kalkışmadı da. Herkesin ayağa kalkmasını fırsat bilip kızı iyice kendine çekti ve başını düzeltti. Dizi acıdı. Yere çökerken dizini iki taş arasına koymuş olacaktı. Yer değiştirdi, dizini hafifçe kaldırdı, pelerinin ucunu katlayıp altına yerleştirdi.</p>

  <p>Peder Roche kupaya bir parça ekmek koydu ve Haec Commixtio’yu okudu ve herkes Agnus Dei için diz çöktü. ‘“<i>Agnus dei, qui tollis peccata mundi</i>: <i>miserere nobis</i>’ ‘Tanrı’nın kuzusu, dünyanın günahlarını ortadan kaldıran, bize merhamet et.”’</p>

  <p>Agnus dei. Tanrı’nun kuzusu. Kivrin Agnes’a bakıp gülümsedi. Kız derin uykudaydı, bütün ağırlığını Kivrin’in üstüne bırakmıştı, ağzı aralıktı, ama hâlâ çıngırağını avcunda sıkı sıkı tutuyordu. Kivrin içinden, benim kuzum, dedi.</p>

  <p>St. Mary’nin taş zemininde diz çökerken, soğuğu ve mumları hayal etmişti, ama ne Roche’un bir hata yapmasını bekleyen Imeyne’yi, ne Eliwys’i, ne Gawyn’i ne de Rosemund’u düşünebilmişti. Hele eskimiş pantolonu ve haydutlara yakışacak suratıyla Peder Roche’u hiç.</p>

  <p>Yüzyıl da geçse, yedi yüz otuz dört yıl da, yavru köpeği, haşarılıkları ve iltihaplanmış diziyle Agnes’ı aklının ucundan bile geçiremezdi. Geldiğime memnunum, diye düşündü. Her şeye rağmen.</p>

  <p>Peder Roche kupayla haç işareti yaptı ve içti. “<i>Dominus vobiscum</i>,” dedi ve Kivrin’in arkasında bir patırtı başladı. Gösterinin asıl kısmı bitmişti, şimdi cemaat ezilmemek için kiliseden çıkıyordu. Anlaşılan iş gitmeye gelince Rabbin ailesine hiç hürmet gösterilmiyordu. Konuşmaya başlamak için dışarı çıkmayı bile beklemiyorlardı. Ayinin son kısmını zor duyuyordu.</p>

  <p>Peder Roche gürültünün arasında, “İte, Missa est,” dedi. Daha Roche kaldırdığı elini indirmeden, Lady Imeyne sıradan çıktı. Hemen Bath’a doğru yola çıkıp piskoposla görüşmek niyetindeymiş gibi bir hali vardı.</p>

  <p>Lady Yvolde’ye, “Mihrabın yanındaki iç yağından mumları gördün mü?” dedi. “Ona getirdiğim balmumundan yapılmış olanları koymasını söylemiştim.”</p>

  <p>Lady Yvolde başını iki yana sallayıp kötü kötü Roche’a baktı. İki kadın hemen peşlerinde Rosemund’la birlikte hızla dışarı çıktılar.</p>

  <p>Görünüşe göre Rosemund’un eve kadar Sir Bloet’le yürümeye hiç niyeti yoktu ve bu fırsatı kaçırmadı. Köy halkı konuşup gülüşerek üçünün arkasını doldurdu. Sir Bloet oflayıp puflayarak ayağa kalkmayı başardığında, onlar çoktan eve varmış olacaklardı.</p>

  <p>Kivrin de ayağa kalkmakta zorlanıyordu. Ayakları uyuşmuştu, Agnes da ölü gibi uyuyordu. “Agnes,” dedi. “Uyan. Eve gitme vakti geldi.”</p>

  <p>Sir Bloet ayağa kalkmıştı, yüzü harcadığı çabadan neredeyse mosmor halde, gelip Eliwys’e kolunu uzattı. “Kızın uyuyakalmış,” dedi.</p>

  <p>Eliwys Agnes’a baktı. “Evet.”</p>

  <p>Adamın koluna girdi, kapıya doğru yürüdüler.</p>

  <p>“Kocan söz verdiği halde gelmedi.”</p>

  <p>“Hayır.” Kivrin Sir Bloet’nin kolundaki elini sıktığını gördü.</p>

  <p>Dışarıda çanlar hep birden, şiddetli, düzensiz bir tempoyla çalmaya başladı. Harika bir sesti. Kızı sarsarak, “Agnes,” dedi. “Çıngırağını çalma zamanı.”</p>

  <p>Kız kımıldamadı bile. Kivrin uyuyan çocuğu omzuna almaya çalıştı. Agnes’ın kolları gevşekçe Kivrin’in omzundan aşağı sarktı, çıngırak hafif bir ses çıkardı.</p>

  <p>“Bütün gece çıngırağını çalmak için bekledin.” Kivrin tek dizinin üstüne kalktı. “Uyan, kuzucuğum.”</p>

  <p>Yardım edecek birini bulmak için etrafına baktı.İçeride neredeyse kimse kalmamıştı. Cob pencereleri dolaşıp çatlamış parmak uçlarıyla mumları söndürüyordu. Gawyn ile Sir Bloet’nin yeğenleri geride kılıçlarını kuşanıyorlardı. Peder Roche ortalarda yoktu. Acaba çanı şen ve coşkuyla çalan o muydu?</p>

  <p>Kivrin’in uyuşmuş ayakları karıncalanmaya başladı.İnce ayakkabısının içinde ayaklarını hareket ettirdikten sonra ağırlığını verdi. Korkunç bir histi, ama dayanılırdı. Agnes’ı daha da yukarıya itip kalkmayı denedi. Ayağı etekliğine takıldı ve öne doğru sendeledi.</p>

  <p>Gawyn onu yakaladı. “Lady Katherine, hanımım Eliwys gelip size yardım etmemi söyledi.” Agnes’ı zahmetsizce kucağına alıp omzuna yerleştirdi ve geniş adımlarla kiliseden çıktı. Kivrin de aksayarak yanı sıra yürüdü.</p>

  <p>Kalabalık bahçeden çıkınca Kivrin, “Teşekkür ederim,” dedi. “Kollarım kopacaktı.”</p>

  <p>“Tombul kız,” dedi Gawyn.</p>

  <p>Agnes’ın çıngırağı bileğinden kayıp, diğer çanlar gibi tıngırdayarak karın üstüne düştü: Kivrin eğilip yerden aldı. Düğüm neredeyse görünmeyecek kadar küçülmüş, kısa uçların gerisi incecik ipliklere ayrılmıştı, ama eline aldığı anda çözülüverdi. Küçük bir fiyonkla Agnes’ın sarkan bileğine bağladı.</p>

  <p>Gawyn, “Sıkıntıda olan bir hanıma yardım ettiğime memnunum,” dedi, ama Kivrin onu duymadı.</p>

  <p>Meydanda yalnızdılar. Aile efradının geri kalanı neredeyse malikanenin kapısına varmıştı. Kahyanın Lady Imeyne ile Lady Yvolde’nin geçitten geçmeleri için fener tuttuğunu gördü. Kilisenin bahçesi hâlâ kalabalıktı, biri yolun kenarına bir ateş yakmıştı. İnsanlar ateşin etrafına toplanmış, ellerini ısıtıyorlardı. Tahta bir çanak elden ele geçiyordu, ama burada, meydanın ortasında ikisinden başka kimse yoktu. Asla çıkmayacağını zannettiği fırsat gelmişti işte.</p>

  <p>“Bana saldıranlar bulmaya çalıştığınız için, beni ormanda kurtarıp buraya getirdiğiniz için size teşekkür etmek istiyordum,” dedi. “Beni bulduğunuz yer buraya ne kadar uzaktaydı? Beni oraya götürebilir misiniz?”</p>

  <p>Gawyn durdu ve yüzüne baktı. “Size söylemediler mi? Bulduğum bütün mallarınızı eve getirdim. Eşyalarınızı almışlardı, peşlerine düştüm ama bir şey bulamadım.” Tekrar yürümeye başladı.</p>

  <p>Sorularının hepsini soramadan diğerlerine yetişmek korkusuyla hızlı hızlı konuştu. “Sandıklarımı getirdiğinizi biliyorum. Teşekkür ederim. Ama beni bulduğunuz yeri görmek istememin nedeni bu değildi.”</p>

  <p>Lady Imeyne durmuş, arkasına dönüp onlara doğru bakıyordu. Imeyne neden oyalandıklarını anlamak için kahyayı göndermeden önce sormak zorundaydı.</p>

  <p>“Saldırıda yaralandığım zaman hafızamı kaybettim,” dedi. “Beni bulduğunuz yeri görürsem, bir şeyler hatırlayabilirim belki diye düşündüm.”</p>

  <p>Gawyn tekrar durdu, şimdi kilisenin yukarısındaki yola doğru bakıyordu. İnip kalkarak hızla yaklaşan ışıklar vardı yolda. Kiliseye geç kalanlar mıydı?</p>

  <p>“Orayı bilen tek kişi sizsiniz,” dedi, “Yoksa sizi rahatsız etmezdim. Ama bana yerini söylerseniz, kendim…”</p>

  <p>“Orada bir şey yok,” dedi. Hâlâ ışıklara bakıyordu. “Arabanızla sandıklarınızı eve getirdim.”</p>

  <p>“Biliyorum,” dedi Kivrin. “Ve de teşekkür ederim, ama…“&nbsp;</p>

  <p><span class="sgc-9 font2">“Hepsi samanlıkta,” dedi. Gelen at sesine doğru döndü. İnip kalkan ışıklar at sırtındaki adamların ellerindeki fenerlerdi. Dörtnala kiliseyi geçip köye girdiler. En az on iki kişiydiler, Lady Eliwys ile diğerlerinin durdukları yere gelip atlarını durdurdular.</span></p>

  <p>Kivrin, kocası geldi, diye düşündüğü anda Gawyn Agnes’ı kucağına verip kılıcını çekti ve o tarafa koştu.</p>

  <p>Kivrin, kendi kendine, ah olamaz deyip Agnes’ın ağırlığı yüzünden hantal adımlarla koşmaya başladı. Gelen Eliwys’in kocası değildi. Bunlar peşlerindeki adamlardı, saklanma sebepleriydi. Eliwys burada olduklarını söylediği için Imeyne’ye bu yüzden sinirlenmişti.</p>

  <p>Meşaleli adamlar atlarından indiler. Eliwys hâlâ atlarının sırtında oturan üç adama doğru gitti, sonra vurulmuş gibi dizlerinin üstüne düştü.</p>

  <p>Kivrin’in nefesi kesildi, ah olamaz, diye geçirdi içinden. Koşarken Agnes’ın çıngırağı deli gibi çalıyordu.</p>

  <p>Gawyn üzerlerine atıldı, fenerlerin ışığında kılıcı parladı ve o da dizlerinin üstüne çöktü. Eliwys ayağa kalktı ve at sırtındaki adamlara doğru birkaç adım attı, kolu karşılar gibi havaya kalktı.</p>

  <p>Kivrin durdu, nefes nefeseydi. Sir Bloet öne çıktı, diz çöktü ve ayağa kalktı. At sırtındakiler kukuletalarını arkaya attılar. Başlarında şapka ya da taca benzeyen bir şey vardı. Gawyn hâlâ dizlerinin üstündeydi, kılıcını kınına soktu. At sırtındaki adamlardan biri elini kaldırdı, bir şey parıldadı.</p>

  <p>Agnes uyku mahmuru sordu: “Ne var?”</p>

  <p>“Bilmiyorum.”</p>

  <p>Agnes görebilmek için Kivrin’in kollarında döndü. Şaşkınlıkla, “Bunlar üç kral,” dedi.</p>
</body>
</html>