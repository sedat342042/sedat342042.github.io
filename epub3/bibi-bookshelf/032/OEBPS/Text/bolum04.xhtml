<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>4</h2>

  <p class="girintisiz">Yere düşerken Badri’nin eli alnından çekildi, dirseği konsola çarpıp düşüşünü bir anlığına duraklattı. Dunworthy tuşlardan birine dokunup ekrandaki görüntüyü bozmuş olmasından korkarak telaşla ekrana baktı. Badri yere yığıldı.</p>

  <p>Latimer ile Gilchrist da onu tutmaya yeltenmediler. Latimer bir terslik olduğunu bile fark etmemiş gibiydi. Mary hemen Badri’yi yakalamak için atıldıysa da diğerlerinin arkasında durduğundan ancak önlüğünün kolunu tutabildi. Hemen başında diz çöküp doğrulttu ve kulaklığı kulağına sıkıştırdı.</p>

  <p>Alışveriş torbasını karıştırıp çağrı cihazını çıkardı ve beş saniye çağrı düğmesine bastı. Yüksek sesle “Badri?” dedi ve Dunworthy ancak o zaman içerinin ne kadar sessiz olduğunu fark etti. Gilchrist Badri düştüğü zaman durduğu yerde duruyordu.Öfkeli görünüyordu. <i>Sizi</i> <span class="font sgc-11"><i>temin ederim ki bütün olası aksamaları hesaba kattık</i>.</span> Belli ki bunu katmamıştı hesaba.</p>

  <p>Mary tuşa basmayı bıraktı ve Badri’yi omuzlarından tutup nazikçe sarstı. Tepki vermiyordu. Badri’nin başını iyice arkaya yasladı, üstüne eğildi, başını göğsünü görmek için yana çevirip, kulağını açık ağzına götürdü. Nefes alıp veriyordu. Dunworthy göğsünün inip kalktığını görüyordu. Mary de görmüş olacaktı ki, hemen başını kaldırıp iki parmağını Badri’nin boynuna koydu ve uzunca bir süre tuttuktan sonra çağrı cihazını dudaklarına götürdü.</p>

  <p>Cihaza, “Brasenose’dayız. Tarih laboratuvarında,” dedi. “Beş-iki. Şuur kaybı. Senkop. Kriz bulgusu yok.” Parmağını çağrı tuşundan çekip Badri’nin gözkapaklarını kaldırdı.</p>

  <p>Gilchrist, “Senkop mu?” dedi. “O da ne? Ne oldu?”</p>

  <p>Sinirli bir ifadeyle Gilchrist’e baktı. “Bayıldı,” dedi. Dunworthy’ye döndü. “Alet çantamı ver bana,” dedi. “Alışveriş torbamın içinde.”</p>

  <p>Çağrı cihazını bulmak için torbayı devirmişti. Yan duruyordu yerde. Dunworthy kutularla paketleri karıştırıp sert plastik bir kutu buldu ve kapağını açtı. İçi kırmızı ve yeşil parlak kâğıda sarılı Noel krakerleriyle doluydu. Kutuyu tekrar torbanın içine attı.</p>

  <p>Mary Badri’nin önlüğünün düğmelerini açarken, “Haydi,” dedi “Bütün gün bekleyemem.”</p>

  <p>Dunworthy, “Bulamıyorum ki…” derken sustu.</p>

  <p>Mary torbayı elinden kapıp ters çevirdi. Krakerler yere düşüp etrafa saçıldı. İçinde atkı olan paketin ağzı açıldı, atkı yere düştü. Mary el çantasını bulup fermuarını açtı ve içinden büyük yassı bir kutu çıkardı. Kutuyu açıp eline kopçalı bir bileklik aldı ve Badri’nin bileğine taktı. Kan basıncını görmek için kutunun ekranına bakmaya başladı.</p>

  <p>Dalga formu Dunworthy için hiçbir şey ifade etmiyordu, Mary’nin tepkilerinden ne anlama geldiğini anlayamıyordu. Badri hâlâ nefes alıyordu, kalbi de durmamıştı ve görebildiği kadarıyla da bir yeri kanamıyordu. Belki de sadece bayılmıştı. Ama insanlar kitaplar ve filmlerin haricinde öylece düşüp kalmazlardı. Yaralanmış ya da hastalanmış olmalıydı. Pub’a geldiği zaman sanki şokta gibiydi. Acaba tıpkı Dunworthy gibi Badri’ye de bir bisiklet çarpmış da, sıcağı sıcağına yaralandığını fark etmemiş miydi? Bu kopuk davranışlarını ve garip telaşını açıklardı.</p>

  <p>Ama paltosunu giymeden gelip de “Gelmeniz gerek,” demesini izah etmiyordu bu durum. “Bir terslik var,” demişti.</p>

  <p>Dunworthy dönüp konsolun ekranına baktı. Hâlâ teknisyenin yere düştüğü zamanki matrisler vardı ekranda. Bunları okuyamıyordu, ama normal bir iniş gibi görünüyordu, Badri de Kivrin’in sorunsuzca geçiş yaptığını söylemişti. <span class="font sgc-11">Bir terslik var.</span></p>

  <p>Mary ellerini açıp Badri’nin kollarına, göğsünün yan kısımlarına, bacaklarının alt kısmına vurmaya başladı. Badri’nin gözkapakları titreşti, sonra tekrar kapandı.</p>

  <p>“Badri’nin bir sağlık sorunu var mıydı?”</p>

  <p>Gilchrist suçlar gibi, “Bay Dunworthy’nin teknisyeni o,” dedi. Bundan Dunworthy sorumluymuş, teknisyenin bayılmasını projeyi sabote etmek için düzenlemiş gibi ekledi. “Balliol’den. Bize geçici olarak gelmişti.”</p>

  <p>“Bildiğim bir sağlık sorunu yok,” dedi Dunworthy. “Sömestr başında tam taramadan geçmiş, mevsimlik kontrollerini yaptırmıştı.”</p>

  <p>Mary tatmin olmuş gibi görünmüyordu. Stetoskobunu takıp Badri’nin kalbini dinledi, ekrandan tansiyonunun sonucuna bir daha baktı ve yeniden nabzını saydı “Geçmişinde epilepsi öyküsü var mıydı? Şeker?”</p>

  <p>Dunworthy, “Hayır,” dedi.</p>

  <p>“Hiç uyuşturucu ya da yasadışı endorfin kullanmış mı?” Cevap vermesini beklemedi. Tekrar cihazının düğmesine bastı. “Ahrens konuşuyor. Nabız 110. Tansiyon lOO’e 60. Kan taraması yapacağım.” Bir gazlı bez poşeti yırtıp açtı ve tansiyon aleti takılı olmayan kolunu silip başka bir paket yırttı.</p>

  <p>Uyuşturucular, yasadışı endorfinler. Bu telaşlı halini, tutarsız konuşmalarını açıklardı. Ama kullandıysa eğer, sömestr başındaki taramaya gelmezdi. Hâlâ kullanıyorsa ağın karmaşık hesaplamalarını yapamazdı.</p>

  <p>Mary kolunu tekrar silip derinin altına bir kanül batırdı. Badri gözkapaklarını kırpıştırdı.</p>

  <p>“Badri,” dedi, “beni duyabiliyor musun?” Elini ceketinin cebine sokup parlak kırmızı bir kapsül çıkardı. “Ateşini ölçmem gerekiyor.” Kapsülü dudaklarına götürdü, ama Badri duyduğuna dair bir tepki vermedi.</p>

  <p>Mary kapsülü tekrar cebine koyup alet kutusunun içini karıştırdı. Dunworthy’ye “Kanülde sonuç çıkınca bana haber ver,” dedi. Çantasındaki her şeyi boşaltıp yeniden içine yerleştirdi. Ardından el çantasının içini aramaya başladı. “Yanımda deriden ateş ölçen derece var sanıyordum.”</p>

  <p>“Sonuç çıktı,” dedi Dunworthy.</p>

  <p>Mary çağrı cihazını eline alıp sonuçları okumaya başladı.</p>

  <p>Badri gözlerini açtı. “Hemen…” dedi ve gözlerini kapadı. “Çok soğuk,” diye mırıldandı.</p>

  <p>Dunworthy paltosunu çıkardı, ama çok ıslak olduğu için üstüne örtemedi. Çaresizce etrafa bakınıp üstüne örtecek bir şey aradı. Bu olay Kivrin gitmeden önce olsaydı, üstündeki kürklü pelerini kullanabilirlerdi. Badri’nin ceketi konsolun altına sıkıştırılmıştı. Dunworthy ceketi alıp yanlamasına üzerine örttü.</p>

  <p>Badri, “Donuyorum,” dedi ve titremeye başladı.</p>

  <p>Hâlâ cihaza tahlil sonuçlarını okuyan Mary başını sertçe ona doğru çevirdi. “Ne dedi?”</p>

  <p>Badri bir şeyler daha mırıldandıktan sonra anlaşılır biçimde, “Başım ağrıyor,” dedi.</p>

  <p>“Baş ağrısı. Bulantın da var mı?”</p>

  <p>Badri yok der gibi başını yana çevirdi. “Ne zaman…” deyip Mary’nin kolunu yakaladı.</p>

  <p>“Ateşi var,” dedi Mary.</p>

  <p>“Bir terslik var,” dedi ve gözlerini kapadı. Mary’nin kolunu bıraktı, eli tekrar yere düştü.</p>

  <p>Mary kolunu tutup kaldırdı, tahlil sonuçlarına baktı ve elini Badri’nin alnına koydu. “Nerede şu lanet olası derece?” deyip yeniden çantasını karıştırmaya başladı.</p>

  <p>Çağrı cihazı çaldı. “Geldiler,” dedi. “Biri gidip yolu göstersin.” Hafifçe Badri’nin göğsüne vurdu. “Sen kımıldamadan yat.”</p>

  <p>Dunworthy açtığında kapının önüne gelmişlerdi bile. Revirden iki sağlık teknisyeni ellerinde buhar kazanı boyunda malzeme çantalarıyla içeri daldılar.</p>

  <p>Mary adamların çantalarını açmalarına fırsat bırakmadan, “Hemen götürün,” dedi. Ayağa kalktı. “Sedyeyi getirin. Bana bir dereceyle, sakaroz pipeti verin.”</p>

  <p>Gilchrist, “Ben Yirminci Yüzyıl personelinin madde taramasından geçirildiğini sanıyordum,” dedi.</p>

  <p>Sağlık teknisyenlerinden biri elinde bir besleme pompasıyla Gilchrist’e çarpıp geçti.</p>

  <p>“Ortaçağ’da böyle şeylere izin verilmez…” Diğerinin sedyeyle geldiğini görünce kenara çekildi.</p>

  <p>Erkek teknisyen Gilchrist’e bakıp, “Uyuşturucu vakası mı?” diye sordu.</p>

  <p>Mary, “Hayır,” dedi. “Dereceyi getirdin mi?”</p>

  <p>Teknisyen serum poşetini takarken, “Bizde derece yok,” dedi. “Yalnızca termistör var. Onu revire götürünceye kadar beklemek zorundayız.” Motor pompası çalışıncaya kadar serum poşetini başının hizasında tuttuktan sonra Badri’nin göğsüne bantla tutturdu.</p>

  <p>Kadın teknisyen Badri’nin ceketini alıp üstüne gri bir battaniye örttü. Badri, “Soğuk,” dedi. “Şey yapmalısınız… ”</p>

  <p>Dunworthy sordu. “Ne yapmalıyız?”</p>

  <p>“Tespit. ..”</p>

  <p>Teknisyenler, “Bir, iki,” dediler ve Badri’yi yuvarlayıp sedyeye aldılar.</p>

  <p>“James, Bay Gilchrist, benimle hastaneye gelip yatış formlarını doldurmanız gerek,” dedi Mary. “Badri’nin tıbbi geçmişini öğrenmem gerekiyor. Biriniz ambulansla gelsin. Diğeri de arkadan gelir.”</p>

  <p>Dunworthy hangisinin ambulansa bineceği konusunda Gilchrist’le tartışmak için beklemedi. Hemen ambulansa binip, sedyede taşınmak çok güç sarf ettirmiş gibi nefes nefese kalmış Badri’nin yanına geçti.</p>

  <p>“Badri,” dedi telaşla, “bir terslik var demiştin. Yer tespitinde mi bir aksama oldu?”</p>

  <p>Badri kaşlarını çattı. “Tespiti yaptım.”</p>

  <p>Erkek sağlık teknisyen, sinirli bir tavırla Badri’yi bir alay ürkütücü cihaza bağladı.</p>

  <p>“Stajyer koordinatları yanlış mı almış? Çok önemli, Badri. Koordinatlarda bir hata mı yapmış?”</p>

  <p>Mary ambulansa bindi. Dunworthy Gilchrist’in, “Yönetici vekili olarak ambulansta hastaya benim refakat etmem gerekir,” dediğini duydu.</p>

  <p>Mary, “Bizimle acil serviste buluşursun,” dedi ve ambulansın kapılarını çekti. “Hâlâ ateş ölçemediniz mi?” diye sordu.</p>

  <p>“Ölçtük. 39,5. Tansiyon 90’a 55. Nabız da ll5.”</p>

  <p>Dunworthy sordu. “Koordinatlarda bir hata mı vardı?”</p>

  <p>Sürücü interkomdan, “Hazır mısınız?” diye sordu.</p>

  <p>“Evet,” dedi Mary. “Kod l.”</p>

  <p>“Puhalski bölgesel koordinatlarda bir yanlışlık mı yaptı?”</p>

  <p>“Hayır,” dedi Badri. Dunworthy’nin paltosunun yakasına yapıştı.</p>

  <p>“Kayma mı oldu peki?”</p>

  <p>“Şey yapmış olmalıyım…” dedi. “Çok endişeliydim.”</p>

  <p>Sirenler çalmaya başladı, sözlerinin geri kalanını boğdu. Dunworthy alçalıp yükselen siren sesini bastırmak için bağırdı. “Ne yapmışsın…?”</p>

  <p>“Bir terslik var,” dedi ve tekrar kendinden geçti.</p>

  <p>Bir terslik. Kayma olmalıydı. Koordinatlar dışında yanda durdurulmayan bir inişte ters gidebilecek tek şey buydu ve koordinatların doğru olduğunu söylemişti. Peki, ne kadar kayma olmuştu? Badri iki hafta kadar olabileceğini söylemişti, ama daha büyük bir kayma olmasaydı, sağanak yağmurda paltosunu giymeden koşa koşa pub’a kadar gelmezdi. Ne kadar büyük bir kayma? Bir aylık mı? Üç ay mı? Ama Gilchrist’e kaymanın asgari düzeyde olduğunu söylememiş miydi?</p>

  <p>Mary dirseğiyle iterek yanından geçti ve elini Badri’nin alnına koydu. Seruma sodyum tiosalisilat ekle,” dedi. “Beyaz kan sayımı yap. James yoldan çekil.”</p>

  <p>Dunworthy Mary’nin yanından geçip ambulansın arka tarafındaki sıraya oturdu. İletişim cihazını tekrar eline aldı. “Tam kan sayımı ve serotipleme için hazır bekleyin.”</p>

  <p>Teknisyen değişen rakamlara bakarak. “Pyelonefrit mi?” dedi. Tansiyon 96’ya 60, nabız 120, ateş de 39,5’ti.</p>

  <p>“Sanmıyorum. Bariz bir karın ağrısı yok, ama yüksek ateş olduğuna göre belli ki bir tür enfeksiyon.”</p>

  <p>Sirenler birden sustu. Teknisyenler telleri cihazlardan sökmeye başladılar.</p>

  <p>Mary yine göğsünü pışpışlayıp, “Geldik, Badri,” dedi. “Yakında iyileşeceksin.”</p>

  <p>Badri duyduğunu gösteren hiçbir hareket yapmadı. Mary battaniyeyi boynuna kadar çekti ve sarkan telleri toplayıp battaniyenin üstüne yerleştirdi. Sürücü ambulansın arka kapısını açtı, sedyeyi kaydırıp aşağı indirdiler. Mary aşağı atlayıp kapıyı tuttu. “Tam kan sayımı istiyorum,” dedi. CF, HI ve antijen tarama testi istiyorum.” Dunworthy de peşinden indi ve acil servise girdi.</p>

  <p>Kayıt görevlisine, ‘Tıbbi geçmiş,” diyordu. “Badri. .. soyadı neydi James?”</p>

  <p>“Çadhuri.”</p>

  <p>Kayıt görevlisi sordu: “Ulusal sağlık sistemi numarası?”</p>

  <p>Dunworthy, “Bilmiyorum,” dedi. “Balliol’de çalışıyor.”&nbsp;</p>

  <p>“Soyadını kodlayabilir misiniz, lütfen?”</p>

  <p>Dunworthy kodlarken Mary acil servisin içine girip gözden kayboldu. Dunworthy de arkasından seyirtti.</p>

  <p>Görevli masasından fırlayıp önünü kesti. “Affedersiniz, efendim. Oturursanız…”</p>

  <p>“Şimdi yatırdığınız hastayla konuşmam gerek.”</p>

  <p>“Akrabası mısınız?”</p>

  <p>“Hayır,” dedi, “amiriyim. Çok önemli.”</p>

  <p>Kız, “Şu anda muayene odasında,” dedi, “Muayene biter bitmez doktorlardan görüşmeniz için izin isterim.” En ufak bir hareketinde yeniden ayağa fırlamaya hazır halde tekrar masasına geçip oturdu.</p>

  <p>Dunworthy muayene odasına dalıvermeyi düşündüyse de hastaneden çıkarılmayı göze alamadı. Badri konuşacak durumda değildi. Ambulanstan indirilirken bilincinin kapalı olduğu belliydi. Bilinci kapalıydı, ateşi de 39,5 dereceydi. Ters giden bir şey vardı.</p>

  <p>Kayıt görevlisi kuşkuyla ona bakıyordu. “Bana şu ismi tekrar kodlayabilir misiniz lütfen?”</p>

  <p>Kızın istediğini yaptıktan sonra nereden telefon edebileceğini sordu.</p>

  <p>“Koridorun hemen sonunda. Yaşı?”</p>

  <p>“Bilmiyorum,” dedi. “Yirmi beş herhalde. Dört yıldır Balliol’de.”</p>

  <p>Soruların geri kalanını da elinden geldiği kadar yanıtladıktan sonra Gilchrist geliyor mu diye kapıdan dışarı baktı. Koridorun sonuna gidip Brasenose’u aradı. Lojman girişindeki suni çam ağacını süsleyen kapıcıyı buldu.</p>

  <p>“Puhalski ile konuşmam gerek.” Stajyer teknisyenin adını doğru hatırladığını umdu.</p>

  <p>Kapıcı boştaki eliyle gümüş renkli bir çelengi bir dalın üstüne asarak, “Burada yok,” dedi.</p>

  <p>“Lütfen döner dönmez onunla konuşmam gerektiğini söyle. Çok önemli. Benim için bir tespiti okuması gerekiyor. Ben…” Dunworthy manalı manalı kapıcının çelengi yerleştirip telefon kulübesinin numarasını bir Noel süsü kutusunun kapağına yazmasını bekledi. Bana bu numaradan ulaşamazsa, hastanenin acil servisini arasın. Ne zaman döner, biliyor musunuz?”</p>

  <p>Kapıcı bir meleğin sarılı olduğu kağıdı açarken, “Belli olmaz,” dedi. “Bazıları birkaç gün erken gelirler, ama çoğu dönemin ilk gününe kadar ortalarda görünmezler.”</p>

  <p>“Ne demek istiyorsunuz? Kolejde kalmıyor mu yani?”</p>

  <p>“Kalıyordu. Ortaçağ bölümü için ağı çalıştıracaktı, ama ona ihtiyaç kalmadığını öğrenince evine gitti.”</p>

  <p>“Öyleyse ev adresiyle telefon numarasını alayım.”</p>

  <p>“Galler’de bir yerde oturuyor galiba, ama kolej sekreteriyle konuşmalısınız. Sekreter de şu anda burada değil.”</p>

  <p>“Ne zaman dönecek?”</p>

  <p>“Bilemem, efendim. Noel alışverişi için Londra’ya gitti.”</p>

  <p>Kapıcı meleğin kanatlarını düzeltirken, Dunworthy bir mesaj daha bırakıp telefonu kapadı ve Oxford’da Noel zamanı başka teknisyen olup olmadığını düşünmeye çalıştı. Anlaşılan yoktu, yoksa Gilchrist birinci sınıftan bir stajyer kullanmazdı.</p>

  <p>Yine de Magdalen’i bağlattı, ama telefona cevap veren olmadı. Durup bir dakika düşündü, sonra Balliol’ü aradı. Orada da telefonu açan olmadı. Finch Amerikalılara çanları gösteriyor olacaktı. Saatine baktı. Daha iki buçuktu. Ona daha geç olmuş gibi geliyordu.İnsanlar yemeğe çıkmış olabilirlerdi.</p>

  <p>Balliol’ün girişindeki telefonu bağlattı, ama yine cevap yoktu. Gilchrist’in geldiğini düşünüp, bekleme alanına gitti. Gelmemişti, ama iki sağlık teknisyeni bir hemşireyle konuşuyorlardı. Herhalde Gilchrist bir sonraki ve ondan sonraki inişini tertiplemek için Brasenose’a dönmüştü. Belki de Kivrin’i üçüncü seferde doğrudan gözlem yapması için doğruca Kara Ölüm’ün içine gönderirdi.</p>

  <p>Hemşire, “İşte buradasınız,” dedi. “Gittiniz sandım. Benimle gelin lütfen.”</p>

  <p>Dunworthy kadının kendisiyle konuştuğunu zannetti, ama teknisyenler kadının peşinden kapıdan çıkıp koridorda ilerlediler.</p>

  <p>Hemşire geçmeleri için bir kapıyı tutarak, “işte burası,” dedi. Teknisyenler içeri girdiler. “Servis masasında çay var, tuvalet de hemen şurada.”</p>

  <p>Kadın kapıyı kapamadan Dunworthy sordu: “Badri Çadhuri’yi ne zaman görebilirim?”</p>

  <p>Kadın, “Sizinle Dr.Ahrens görüşecek,” dedi ve kapıyı yüzüne kapayıverdi.</p>

  <p>Kadın teknisyen kendini çoktan bir sandalyeye bırakmıştı, elleri ceplerindeydi. Diğeri de servis arabasının başında elektrikli ısıtıcının fişini takıyordu.İkisi de koridordan geçerken kayıt görevlisine bir şey sormamışlardı, demek ki olağan bir şeydi bu ama Dunworthy neden Badri’yi görmek istediklerini bilemiyordu. Yoksa neden ikisini de buraya getireceklerdi ki?</p>

  <p>Bu bekleme odası acil servisten ayrı bir kanattaydı. Burada da acil servisteki sırt ağrıtan sandalyelerden, üzerlerine ilham verici broşürler yayılmış aynı masalardan vardı. Servis arabasının üstüne plastik çobanpüskülüyle tutturulmuş aynı gümüşi süslerden asılıydı. Burası insanların kötü haber almayı bekledikleri türden özel ve müstakil bir odaydı.</p>

  <p>Dunworthy birden kendini yorgun hissederek oturdu. Kötü haber. Bir tür enfeksiyon. Kan basıncı 96, nabız 120, ateş 39,5. Diğer tek teknisyen de Galler’e gitmişti, Basingame’in sekreteri de Noel alışverişindeydi. Kivrin de 1320’de bir yerdeydi, olması gereken yerden günler ya da haftalarca uzakta. Belki de aylarca.</p>

  <p>Erkek teknisyen suyun ısınmasını beklerken bir fincana sütle şeker koyup karıştırdı. Kadın teknisyen uykuya dalmış gibiydi.</p>

  <p>Dunworthy gözlerini ona dikip kaymayı düşündü. Badri ön hesaplamaların asgari düzeyde kayma gösterdiğini söylemişti ama bunlar sadece ön hesaplamalardı. Badri iki haftalık bir kaymanın olası olduğunu da söylemişti ve bu akla uygundu.</p>

  <p>Tarihçi ne kadar geçmişe gönderilirse, kayma da o kadar büyük olurdu. Yirminci Yüzyıla inişlerde genellikle yalnızca birkaç dakikalık kaymalar yaşanırdı. On sekizinci yüzyılda da birkaç saatlik. Rönesans’a halen insansız inişler gerçekleştiren Magdalen’de üç ila altı günlük kaymalar oluyordu.</p>

  <p>Ama bunlar ortalama kaymalardı. Kaymalar kişiden kişiye değişiklik gösteriyordu ve bir inişin kaymasını tahmin etmenin imkanı yoktu. On dokuzuncu yüzyılın bir inişinde kırk sekiz günlük bir kayma olmuştu ve ıssız arazilerde genellikle hiç kayma olmuyordu.</p>

  <p>Genelde kaymanın miktarı nedensiz ve değişken gibi görünüyordu. Yirminci Yüzyıl için yirmili yıllarda ilk kayma kontrollerinin yapıldığı zaman, Dunworthy Balliol’ün boş avlusunda durmuş ve 1956 senesinin 14 Eylül gününe sabaha karşı saat ikiye yalnızca üç dakikalık kayma ile gönderilmişti. Fakat saat 02.05’e ikinci kez gönderdiklerinde neredeyse iki saatlik bir kayma olmuş ve geceyi dışarıda geçirmiş gizlice okula dönen bir grup öğrencinin neredeyse tepesine inmişti.</p>

  <p>Kivrin olması gereken zamandan altı ay uzakta olabilir ve randevu zamanı hakkında hiçbir fikri olmayabilirdi. Badri de koşa koşa pub’a onu çekip almaları gerektiğini söylemek için gelmişti.</p>

  <p>Mary içeri girdi, mantosu hâlâ üstündeydi. Dunworthy ayağa kalktı. Alacağı cevaptan korkarak, “Badri?” diye sordu.</p>

  <p>“Hâlâ acil serviste,” dedi Mary. “Sağlık sistemi numarasını bulmamız gerekiyor, ama Balliol’ün dosyalarında kaydını bulamadık.”</p>

  <p>Mary’nin kır saçları yine dağılmıştı, ama saçları düzgün olduğu zaman da Dunworthy’nin öğrencilerini tartışırken olduğu gibi profesyonel görünürdü.</p>

  <p>Dunworthy rahatlayarak, “Kolej mensubu değil,” dedi. “Teknisyenler kolejlerde görevlendirilirler, ama resmen üniversitenin elemanıdırlar.”</p>

  <p>“Öyleyse dosyası öğrenci işlerindedir.İyi. Son aylarda İngiltere dışına çıktı mı, biliyor musun?”</p>

  <p>“İki hafta önce On Dokuzuncu Yüzyıl bölümü için Macaristan’da bir araştırma yapmıştı. İki haftadır İngiltere’de.”&nbsp;</p>

  <p>“Hiç Pakistanlı ziyaretçisi oldu mu?”</p>

  <p>“Olmadı. Badri üçüncü kuşaktan. Nesi var, bulabildiniz mi?”&nbsp;</p>

  <p>Mary dinlemiyordu. “Gilchrist ile Montoya nerede?”&nbsp;</p>

  <p>“Gilchrist’e burada buluşalım demiştin, ama beni, buraya getirdiklerinde daha gelmemişti.”</p>

  <p>“Ya Montoya?”</p>

  <p>“İniş tamamlanır tamamlanmaz gitti o.”</p>

  <p>“Nereye gittiğini biliyor musun?”</p>

  <p>Dunworthy içinden, sen ne kadar biliyorsan ben de o kadar biliyorum, dedi. Gittiğini sen de gördün. “Herhalde Witney’e kazısının başına dönmüştür. Vaktinin çoğunu orada geçiriyor.”&nbsp;</p>

  <p>Mary ilk defa duyuyormuş gibi, “Kazısı mı?” diye sordu.&nbsp;</p>

  <p>Dunworthy bu da nesi, diye düşündü, neler oluyor? “Witney’de,” dedi. “National Trust arazisinde. Bir Ortaçağ köyünü kazıyorlar.”</p>

  <p>“Witney mi dedin?” Mary’nin canı sıkılmış gibiydi. “Hemen geri gelmesi gerek.”</p>

  <p>Dunworthy, “Arayıp söyleyeyim mi?” diyecek oldu, ama Mary çoktan servis arabasının başında duran teknisyenin yanına gitmişti.</p>

  <p>“Witney’e gidip birini getirmeni istiyorum,” dedi. Teknisyen fincanı arabaya bırakıp montunu giydi. “National Trust’ın sit alanından. Lupe Montoya.” Odadan teknisyenle birlikte çıktı.</p>

  <p>Dunworthy, teknisyene talimatlarını verdikten sonra geri gelmesini bekledi. Mary geri gelmeyince, peşinden gitmeye karar verdi. Koridorda yoktu. Teknisyen de gitmişti. Ama acil servis hemşiresi oradaydı.</p>

  <p>Kayıt görevlisinin yaptığı gibi önünü kesti. “Özür dilerim, efendim,” dedi. “Dr.Ahrens kendisini burada beklemenizi söyledi.”</p>

  <p>“Binadan çıkacak değilim. Sadece sekreterini aramam gerekiyor.”</p>

  <p>Kadın kararlı bir tavırla, “Ben size telefon getiririm,” dedi. Dönüp koridorun ucuna baktı.</p>

  <p>Gilchrist ile Latimer geliyordu. “ …Umarım Bayan Engle bir ölüm gözlemleme fırsatı bulmuştur,” diyordu Gilchrist. “1300’lerde ölüme karşı takınılan tutum bizimkinden çok farklıydı.Ölüm hayatın kabul edilmiş ve sık rastlanan bir parçasıydı, dönem insanı da yas tutmaz, keder hissetmezdi.”</p>

  <p>Hemşire kolundan çekip, “Bay Dunworthy,” dedi, “içeride beklerseniz, size bir telefon getiririm.”</p>

  <p>Kadın dönüp Gilchrist ile Latimer’i karşılamak için yürüdü. “Lütfen benimle gelin,” dedi ve onları bekleme odasına soktu.</p>

  <p>Gilchrist ters ters Dunworthy’ye bakarak, “Ben Tarih Fakültesi’nin başkan vekiliyim,” dedi. “Badri Çadhuri benim sorumluluğumda.”</p>

  <p>Hemşire, “Evet efendim,” dedi, kapıyı kaparken ekledi: “Dr. Ahrens sizinle kendisi görüşecek.”</p>

  <p>Latimer şemsiyesini sandalyelerden birinin üstüne koydu, Mary’nin alışveriş torbasını da yanındaki sandalyeye yerleştirdi. Mary’nin yere attığı bütün paketleri toplamıştı. Dunworthy torbanın ağzından çıkan atkı kutusuyla kraker paketini görebiliyordu. Nefes nefese, “Taksi bulamadık,” dedi. Eşyaların yanına oturdu. “Metroya binmek zorunda kaldık.”</p>

  <p>Dunworthy, “İnişte kullanacağınız stajyer teknisyen nerde, şu Puhalski denen çocuk?” diye sordu. “Onunla konuşmam gerek.”&nbsp;</p>

  <p>“Hangi konuda, sorabilir miyim acaba? Yoksa benim yokluğumda Ortaçağ bölümünün yetkisini siz mi aldınız?”</p>

  <p>“Birinin sonuçları okuması ve her şeyin yolunda olduğunu kontrol etmesi gerekiyor.”</p>

  <p>“Bir terslik olsa çok sevinirdiniz, değil mi? Başından beri bu inişi engellemeye çalıştınız.”</p>

  <p>Dunworthy inanamıyormuş gibi, “Bir terslik olsa mı?” dedi. “Çoktan oldu zaten. Badri kendinden geçmiş halde acil serviste yatıyor. Bizim de Kivrin’in nerede ya da hangi zamanda olduğundan haberimiz bile yok. Badri’nin söylediğini duydunuz. Sonuçta bir terslik olduğunu söyledi. Ne olduğunu bulmak için bir teknisyen getirtmeliyiz.”</p>

  <p>“İlaç, madde ya da aldığı şey her ne ise onun etkisi altında söylenmiş bir söze itibar etmem,” dedi Gilchrist. “Ayrıca size bu inişte yaşanan yegane aksamada Yirminci Yüzyıl’ın payı olduğunu da hatırlatırım. Bay Puhalski işini yeterli ölçüde yapıyordu. Ancak, sizin ısrarınızla, yerine sizin teknisyeninizin geçmesine izin verdim. Ama belli ki vermemeliymişim.”</p>

  <p>Kapı açılınca hepsi birden dönüp baktılar. Hemşire bir telefon getirip, Dunworthy’ye verdi ve tekrar dışarı çıktı.</p>

  <p>Gilchrist, “Brasenose’u arayıp nerede olduğumu haber vermem gerek,” dedi.</p>

  <p>Dunworthy ona aldırmadı, telefonun ekranını açıp Jesus Koleji’ni aradı. Müdür sekreteri ekranda görününce, “Teknisyenlerinizin isimlerine ve ev telefonlarına ihtiyacım var,” dedi. “Tatil sebebiyle hiçbiri burada değil, öyle mi?”</p>

  <p>Hiçbiri orada değildi. Broşürlerden birinin üstüne isimlerle numaraları yazdı, teşekkür etti, telefonu kapadı ve sırayla listedeki numaraları aramaya başladı.</p>

  <p>Tuşladığı ilk numara meşguldü. Diğerleri de daha şehir kodlarını tuşlamayı bitirmeden meşgul sinyali verdi ve son numarada bir bilgisayar kaydı araya girip aradığı yönde bütün hatların dolu olduğunu ve daha sonra tekrar denemesini söyledi.</p>

  <p>Balliol’ü aradı, hem okul binasının, hem kendi odasının numarasını çevirdi. Yanıt veren olmadı. Finch herhalde Amerikalıları Big Ben’i dinlemeye götürmüştü.</p>

  <p>Gilchrist yanında durmuş telefon etmek için bekliyordu. Latimer de servis arabasının başına gitmiş ısıtıcının fişini takmaya uğraşıyordu. Teknisyen daldığı uykudan uyanıp ona yardım etti. Gilchrist tersçe: “Telefonla işiniz bitti mi?”</p>

  <p>“Hayır.” Tekrar Finch’i aradı, yine cevap yoktu.</p>

  <p>Telefonu kapadı. “Teknisyeninizi Oxford’a çağırıp, Kivrin’i çıkarmanızı istiyorum. Hemen.İniş sahasından çıkmadan önce.”</p>

  <p>“İstiyor musunuz?” dedi Gilchrist. “Bunun sizin değil, Ortaçağ’ın inişi olduğunu hatırlatabilir miyim?”</p>

  <p>Dunworthy sinirlerine hakim olmaya çalışarak, “Kimin olduğu önemli değil,” dedi. “Herhangi bir sorun olduğunda inişi sonlandırmak üniversitenin prensibidir.”</p>

  <p>“Aynca size bu inişte karşılaştığımız tek sorunun teknisyeninizi madde taramasından geçirmeyi ihmal etmeniz olduğunu da hatırlatırım.” Telefona uzandı.“Bu inişin ne zaman sonlandırılacağına veya sonlandırılıp sonlandırılmayacağına da <span class="font sgc-11">ben</span> karar veririm.”</p>

  <p>Telefon çaldı.</p>

  <p>“Ben Gilchrist. Bir dakika lütfen.” Telefonu Dunworthy’ye verdi.</p>

  <p>Finch, “Bay Dunworthy,” dedi, sıkıntılı bir hali vardı. “Tanrıya şükür, ben de her yerde sizi arıyordum. Çektiğim sıkıntılara inanamayacaksınız.”</p>

  <p>Finch karşılaştığı zorlukları saymaya başlayamadan Dunworthy, “Beni alıkoydular,” dedi. “Şimdi beni dikkatle dinle. Şimdi saymanlığa gidip Badri Çadhuri’nin dosyasını getirmeni istiyorum. Dr. Ahrens’in o dosyaya ihtiyacı var. Onu ara, burada revirde. Şahsen görüşmek istediğini söyle. O sana dosyadan hangi bilgileri istediğini söyler.”</p>

  <p>Finch bir not defteriyle kalem alıp hızlı hızlı not tutmaya başladı. “Peki efendim,” dedi.</p>

  <p>“Bu işi bitirir bitirmez, doğruca New College’a gidip başkan vekilini görmeni istiyorum. Söyle ona acil görüşmem gerekiyor, bu numarayı ver. Çok acil Basingame’i bulmamız gerektiğini söyle. Derhal Oxford’a dönmesi gerekiyor.”</p>

  <p>“Sizce dönebilecek mi, efendim?”</p>

  <p>“Ne demek istiyorsun? Basingame’den mesaj mı geldi? Başına bir şey mi gelmiş?”</p>

  <p>“Bildiğim kadarıyla hayır, efendim.”</p>

  <p>“İyi öyleyse, tabii ki dönecektir. Balık tutmaya gitti sadece. Burada olması gerekmiyor sanki. Başkan vekiliyle konuştuktan sonra, bulabildiğin bütün personele ve öğrenciye sor. Belki Basingame’in yerini bilen vardır. Oraya gitmişken, Oxford’da hiç teknisyenleri olup olmadığını da öğreniver.”</p>

  <p>“Peki efendim,” dedi Finch. “Peki Amerikalıları ne yapayım?”&nbsp;</p>

  <p>“Onlarla görüşemediğim için özür dilediğimi, ama elimde olmayan sebeplerden ötürü alıkonduğumu söylersin. Zaten saat dörtte Ely’e gitmeyecekler mi?”</p>

  <p>“Öyleydi, ama…”</p>

  <p>“Aması ne?”</p>

  <p>“Şey efendim, onları Great Tom ve Eski Marston Kilisesi’ni görmeye götürdüm, ama Iffley’e götürmeye çalıştığım zaman bizi durdurdular.</p>

  <p>“Durdurdular mı?” dedi Dunworthy. “Kimler?”</p>

  <p>“Polis efendim. Barikat kurmuşlar.İşin kötüsü, Amerikalılar konserleri için çok üzülüyorlar.”</p>

  <p>“Barikat mı?”</p>

  <p>“Evet, efendim. A4158’de. Amerikalıları Salvin’de mi misafir edelim? William Gadson ile Tom Gailey kuzey merdiveni üstünde, ama Basevi de boyanıyor.”</p>

  <p>“Anlamıyorum,” dedi Dunworthy. “Sizi neden durdurdular.”&nbsp;</p>

  <p>Finch şaşırmıştı, “Karantina,” dedi. “Onları Fishers’a da yerleştirebilirim. Tatil nedeniyle kalorifer çalışmıyor, ama şömineleri kullanabilirler.”</p>
</body>
</html>