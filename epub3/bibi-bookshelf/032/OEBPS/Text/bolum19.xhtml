<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>19</h2>

  <p class="girintisiz">Noel arifesine kadar yağmur yağdı, buz gibi esen rüzgarla çatıdaki menfezden içeri girerek ateşi cızırdatıp tüttürdü.</p>

  <p>Kivrin her fırsatta Agnes’ın dizine şarap döktü ve ayın yirmi üçünde öğleden sonra yara artık daha iyi görünüyordu. Hâlâ şişti, ama kırmızı damar kaybolmuştu. Kivrin pelerini başına çekip Peder Roche’a haber vermek için kiliseye koştu, ama adam kilisede yoktu.</p>

  <p>Imeyne de Eliwys de Anges’ın dizinin yaralandığını fark etmemişti. Deli gibi Sir Bloet’nin ailesinin gelişine, tabii geleceklerse eğer, hazırlanmaya çalışıyorlar, kadınların yatması için çatı katını temizliyorlar, salondaki hasırların üzerine gül yaprakları serpiyorlar, çeşit çeşit ekmek, tart ve puding pişiriyorlardı. Hatta tartlardan biri yem teknesinin içindeki İsa şeklindeydi, kundak bezi de örgü biçiminde hamurdan yapılmıştı.</p>

  <p>Öğleden sonra Peder Roche sırılsıklam ıslanmış halde titreyerek malikaneye geldi. Buz gibi yağmurda salon için sarmaşık toplamaya gitmişti. Imeyne mutfakta İsa şeklindeki tartı pişiriyordu. Kivrin papazı içeri aldı, giysilerinin kuruması için ateşin başına oturttu.</p>

  <p>Maisry’e seslendi, kız gelmeyince avluyu geçip mutfağa giderek bir kupa dolusu sıcak bira aldı. Birayla geri döndüğünde Maisry Roche’un yanına oturmuş, dolaşık kirli saçlarını eliyle toplamıştı. Roche da kızın kulağına kazyağı sürüyordu. Maisry Kivrin’i görür görmez elini kulağına götürdü ve muhtemelen Roche’un ilacının büyük kısmını silmiş oldu. Salondan dışarı kaçtı.</p>

  <p>Kivrin, “Agnes’ın dizi daha iyi,” dedi. “Şişlik indi, yara da yeniden kabuk bağlıyor.”</p>

  <p>Peder şaşırmış görünmeyince Kivrin içinden acaba yanıldım mı, yoksa kan zehirlenmesi değil miydi, diye geçirdi.</p>

  <p>Gece yağmur kara çevirdi. Lady Eliwys ertesi sabah, “Gelmeyecekler,” dedi. Sesinden rahatladığı belliydi.</p>

  <p>Kivrin de onunla aynı fikirdeydi. Gece neredeyse otuz santim kar yağmıştı ve hâlâ aynı hızla yağmaya devam ediyordu. Imeyne gelmeyeceklerini kabullenmiş gibi görünse de hazırlıklara devam ediyor, çatı katından aşağı kalaylı tabaklar indirtiyor, Maisry’e bağırıyordu.</p>

  <p>Öğle vaktinde kar birden durdu ve saat iki gibi hava açmaya başlayınca Eliwys herkese yabanlıklarını giymesini emretti. Kivrin kızları giydirirken, kızların ipek iç gömleklerinin süslülüğüne hayret etti. Agnes üstüne koyu kırmızı kadife bir fistan giydi. Gümüş tokalı bir de kemer taktı. Rosemund’un yaprak yeşili fistanının uzun yırtmaçlı kolları vardı, alçak korsajından sarı iç gömleğinin işlemeleri görünüyordu. Kivrin’e ne giymesi gerektiği hakkında bir şey söylenmemişti, ama kızların örgülerini çözüp omuzlarına döküp taradıktan sonra Agnes, “Mavini giymelisin,” dedi. Yatağın ayakucundaki sandıktan Kivrin’in elbisesini çıkardı. Kızların süslü giysilerinin yanında fazla yakışıksız durmuyordu, ama yine de dokusu fazla iyi, rengi de fazla maviydi.</p>

  <p>Saçını ne yapacağını bilemedi. Evlenmemiş kızlar bayramlarda saçlarını açık bırakır, bir file veya kurdeleyle toplarlardı, ama Kivrin’in saçları toplanmayacak kadar kısaydı ve sadece evli kadınlar başlarını örterlerdi.Öylece bırakamazdı, kırpık saçları berbat görünüyordu.</p>

  <p>Anlaşılan Eliwys de aynı fikirdeydi. Kivrin kızları aşağı indirdiği zaman dudağını ısırdı ve Maisry’i çatı katına gönderip ince, neredeyse şeffaf bir örtü getirtti. Başının ön tarafı açıkta kalacak şekilde saçlarına tutturdu. Kivrin’in saçlarının ön kısmı görünüyordu, ama kırpık uçları saklanmış oldu.</p>

  <p>Açan güneşle birlikte Eliwys’in asabiyeti de geri dönmüş gibiydi. Maisry’den başladı, kız salona çamurlu ayaklarıyla girince tokadı yedi. Eliwys’in aklına birdenbire hazır olmayan onlarca şey geldi, herkese bir kusur buldu. Lady Imeyne belki onuncu defa, “Courcy’e gitmiş olsaydık…” diye söze başlayınca kadını adeta azarladı.</p>

  <p>Kivrin Agnes’ı önceden giydirmenin kötü bir fikir olduğunu düşünmüştü. Vakit öğleni geçtiğinde kızların işlemeli kolları kirlenmişti. Agnes da kadife eteğinin yan tarafına boydan boya un dökmüştü.</p>

  <p>Akşamüstü olmuş, fakat Gawyn hâlâ gelmemiş, herkesin siniri patlama noktasına varmış, Maisry’nin kulakları kıpkırmızı kesilmişti. Lady Imeyne Kivrin’e altı tane mum alıp Peder Roche’a götürmesini söyleyince, kızları evden çıkarma fırsatı bulduğuna sevinmişti.</p>

  <p>Asabi bir tavırla, “Ona her iki ayini de okumasını söyle,” dedi. “Yazık, sözde o ayinler Rabbin doğumu için. Courcy’e gitmeliydik.”</p>

  <p>Kivrin Agnes’a pelerinini giydirdi, Rosemund’a seslendi. Yürüyerek kiliseye gittiler. Roche orada değildi. Mihrabın ortasında yanmayan büyük sarımsı bir mum duruyordu. Papaz bunu gün batımında yakacak ve gece yarısının geldiğini mumum erimesinden anlayacaktı. Buz gibi kilisede dizlerinin üstünde duracaktı.</p>

  <p>Roche evinde de yoktu. Kivrin mumları masaya bıraktı. Meydana dönerken Roche’un eşeğinin kilisenin bahçe kapısının yanında durmuş kar yaladığını gördüler.</p>

  <p>Agnes, “Hayvanlara yem vermeyi unuttuk,” dedi.</p>

  <p>Kivrin yabanlık giysileri düşünerek, “Hayvanlara yem vermeyi mi?” diye sordu.</p>

  <p>“Noel gecesi bu. Siz evdeki hayvanlarınızı beslemez misiniz?”</p>

  <p>Rosemund, “Bir şey hatırlamıyor,” dedi. “Noel gecesi Rabbin ahırda doğması şerefine hayvanları besleriz.”</p>

  <p>Agnes sordu: “Noel’i de mi hatırlamıyorsun?”</p>

  <p>Kivrin, “Çok az,” dedi. Noel arifesinde Oxford’u, Carfax’taki plastik çamlar ve lazer ışıklarıyla süslenmiş mağazaları, alışverişi son dakikaya bırakan kalabalığı, bisikletlerle dolu ana caddeyi, yağan karın ardından belli belirsiz görünen Magdalen kulesini düşündü.</p>

  <p>“Önce çanları çalarlar, sonra yemek yersin, sonra ayin olur, sonra da Noel kütüğü,” dedi Agnes.</p>

  <p>Rosemund, “Hepsini karıştırdın,” dedi. “Önce Noel kütüğünü yakarız, arkasından ayine gideriz.</p>

  <p>Agnes kötü kötü ablasına bakıp, “Hayır, önce çan çalınır,” dedi, “sonra ayin.”</p>

  <p>Ambardan biraz samanla bir çuval yulaf alıp atları beslemeye ahıra gittiler. Gringolet ahırda değildi, demek Gawyn daha dönmemişti. Döner dönmez onunla konuşmak zorundaydı. Randevu tarihine bir haftadan az bir zaman kalmıştı ve hâlâ iniş yerini bilmiyordu. Lord Guillaume’un gelişiyle birlikte her şey değişebilirdi.</p>

  <p>Eliwys her şeyi kocasının gelişine kadar ertelemiş, bu sabah yine kızlarına babalarının bugün gelmesini beklediğini söylemişti. Lord Guillaume Kivrin’i Oxford’a veya Londra’ya götürmeye, ailesini aramaya kalkışabilir ya da Sir Bloet onu yanlarında Courcy’e götürmeyi teklif edebilirdi. Onunla hemen konuşması gerekiyordu. Ama burada konuklar varken, onu yalnız yakalamak daha kolaydı. Noel telaşı ve patırtısı içinde Kivrin’i iniş yerini göstermeye bile götürebilirdi.</p>

  <p>Kivrin Gawyn dönebilir diye, atların yanında olabildiğince oyalandı, ama Agnes sıkıldı ve tavuklara yem vermeye gitmek istedi. Kivrin gidip kahyanın ineğini beslemeyi önerdi.</p>

  <p>Rosemund, “O artık bizim ineğimiz,” dedi.</p>

  <p>İniş yerini bulmaya çıktığı gün hayvanın kemikli sırtına nasıl yaslandığını hatırlayıp, “Hastalandığım gün o inek bana yardım etti,” dedi. “Nezaketi için teşekkür etmek isterim.”</p>

  <p>Bir zamanlar domuzların durduğu ağılın yanından geçtiler. “Zavallı domuzcuklar,” dedi Agnes. “Olsalardı onlara elma verirdim.”</p>

  <p>Rosemund, “Gökyüzü kuzeyde yine karardı,” dedi. “Bence gelmeyecekler.”</p>

  <p>“Evet, ama gelecekler,” dedi Agnes. “Sir Bloet bana hediye getireceğine söz verdi.”</p>

  <p>Kahyanın ineği aynı yerde, sondaki kulübenin arkasında durmuş, yine kararmaya yüz tutmuş bezelye asmasından geri kalanları yiyordu.</p>

  <p>Agnes bir metre uzaktan ineğin ağzına bir tutam saman uzatıp, “İyi Noeller, inek hanım,” dedi.</p>

  <p>“Yalnızca geceyarısı konuşurlar,” dedi Rosemund.</p>

  <p>“Geceyarısı gelip görmek istiyorum, Lady Kivrin,” dedi Agnes. İnek başını uzatınca geri kaçtı.</p>

  <p>“Gelemezsin, kazkafalı. O saatte ayinde olacaksın.”</p>

  <p>İnek boynunu uzatıp kocaman bir adım attı. Agnes geri çekildi. Kivrin hayvana bir tutam saman verdi.</p>

  <p>Agnes gıptayla izledi. “Herkes ayinde oluyorsa, hayvanların konuştuğunu nereden biliyorlar?”</p>

  <p>“Peder Roche konuştuklarını söylüyor,” dedi Rosemund.</p>

  <p>Agnes Kivrin’in eteklerinin arkasından çıkıp bir tutam saman daha aldı. “Ne diyorlarmış?” Samanı ineğe doğru uzattı.</p>

  <p>“Nasıl besleyeceğini bilmiyormuşsun, öyle diyorlar,” dedi Rosemund.</p>

  <p>“Hayır, öyle demezler.” Agnes elini ileriye uzattı. İnek ağzını açıp dişlerini göstererek samana atıldı. Agnes samanı atıp, Kivrin’in arkasına kaçtı. “Yüce Rabbimizi övüyorlarmış. Peder Roche öyle dedi.”</p>

  <p>At kişnemeleri duyuldu. Agnes kulübelerin arasına koştu. “Geldiler!” diye bağırarak geri geldi. “Sir Bloet geldi. Gördüm. Şimdi atlarıyla avluya girdiler.”</p>

  <p>Kivrin telaşla samanın geri kalanını ineğin önüne attı. Rosemund torbadan bir avuç yulaf çıkarıp avcundan yemesi için hayvana uzattı.</p>

  <p>Agnes, “Haydi gel, Rosemund,” dedi. “Sir Bloet geldi!”</p>

  <p>Rosemund avcunda kalan yulaf tanelerini silkeledi. “Ben Peder Roche’un eşeğini de besleyeceğim.” Kiliseye doğru yürüdü, eve doğru dönüp bakmadı bile.</p>

  <p>Agnes, “Ama geldiler, Rosemund” diye bağırıp arkasından koştu. “Ne getirmişler görmek istemiyor musun?”</p>

  <p>Belli ki istemiyordu. Rosemund kilise bahçesinin kapısının yanında, karların arasından çıkmış bir tutam tilkikuyruğunu yiyen eşeğin yanına varmıştı bile. Rosemund eğilip hayvanın burnuna bir avuç yulaf uzattı, ama eşek oralı olmadı, sarı dişleriyle koca bir tutam ot kopardı. Rosemund yulafı uzatmaya devam etti.</p>

  <p>Kivrin, “Rosemund,” dedi. “Eşeği ben beslerim. Sen gidip misafirleri karşıla.”</p>

  <p>“Sir Bloet bana hediye getireceğini söyledi,” dedi Agnes.</p>

  <p>Rosemund avcunu açıp yulafı yere döktü. “Ondan bu kadar hoşlanıyorsan, neden babama söylemiyorsun, seni onunla evlendirsin.” Malikaneye doğru yürümeye başladı.</p>

  <p>“Ben daha küçüğüm.”</p>

  <p>Kivrin, Rosemund da öyle, diye düşündü. Agnes’in elini tutup Rosemund’un peşinden gitti. Rosemund çenesini havaya kaldırmış, eteklerini kaldırma zahmetine bile girmeden önden hızlı hızlı yürüyor, Agnes’ın “Dur, bizi bekle” demesini duymazdan geliyordu. .</p>

  <p>Konuklar çoktan avluya girmişlerdi. Rosemund da ağıla varmıştı. Kivrin, Agnes’ı koşturarak adımlarını sıklaştırdı. Aynı anda avluya girdiler. Kivrin şaşkınlıkla durdu.</p>

  <p>Resmi bir karşılama, ailenin kapıya çıkıp kasıntı konuşmalar ve kibar gülümsemelerle konuklarını buyur etmesini beklemişti, ama bu tıpkı okuldaki dönemin ilk gününe benziyordu. Herkes elinde heybeler ve sandıklar taşıyor, sevinç çığlıkları ve kucaklaşmalarla birbirlerini selamlıyordu. Hep bir ağızdan konuşup gülüşüyorlardı. Rosemund bile gözden kaçmamıştı. Kolalı devasa bir bone takmış iriyarı bir kadın Agnes’ı kucağına alıp öptü.Üç küçük kız sevinç çığlıkları atarak Rosemund’un etrafını sardı.</p>

  <p>Hizmetkarlar -belli ki onlar da yabanlıklarını giymişlerdi-mutfağa üzeri örtülü bir sepetle kocaman bir kaz götürdüler ve atları ahıra soktular. Hâlâ Gringolet’in sırtından inmemiş olan Gawyn eğilmiş Imeyne ile konuşuyordu. Kivrin onun, “Hayır, piskopos Wiveliscombe’da” dediğini duydu. Ama Imeyne mutsuz görünmüyordu, demek ki başdiyakozdan mesajı almıştı.</p>

  <p>Imeyne dönüp canlı, Kivrin’inkinden bile parlak mavi renkte pelerin giymiş bir kadının atından inmesine yardım etti ve kadını gülümseyerek Eliwys’in yanına götürdü. Eliwys de gülümsüyordu.</p>

  <p>Kivrin içlerinden hangisinin Sir Bloet olduğunu seçmeye çalıştıysa da, gümüş kabartmalı dizginli atların sırtında, kürklü pelerinler giymiş en az altı erkek vardı. Tanrı’ya şükür hiçbiri elden ayaktan düşmüş değildi, hatta bir ikisi oldukça hoş görünümlüydü. Agnes’a Sir Bloet’i sormak için döndü, ama kız kolalı bone takmış kadının elinden daha kurtulamamıştı. Kadın kızın başını okşayarak, “O kadar büyümüşsün ki seni neredeyse tanıyamayacaktım,” diyordu. Kivrin gülmemek için kendini tuttu. Demek bazı şeyler hiç değişmiyordu.</p>

  <p>Konukların birkaçı kızıl saçlıydı.İçlerinden biri de Imeyne ile yaşıt olmasına rağmen soluk pembe saçlarını genç bir kız gibi açık bırakmış bir kadındı.İncecik, memnuniyetsiz bir ağzı vardı ve hizmetkarların eşyaları indirmelerinden hiç memnun olmadığı belliydi. Bir uşağın elindeki sepeti sertçe çekip yeşil kadife tunikli şişman bir adama verdi.</p>

  <p>Adamın da saçları kızıldı. Genç erkeklerin en yakışıklısının da. Yirmili yaşlarının sonlarındaydı, yuvarlak yüzü çilliydi, ama en azından yüzünde sevimli bir ifade vardı.</p>

  <p>Agnes, “Sir Bloet,” diye bağırdı. Kivrin’in yanından fırladı, şişman adamın dizlerine çarptı.</p>

  <p>Kivrin, of olamaz dedi içinden. Şişman adamın pembe bukleli cadalozla ya da kolalı bone takmış kadınla evli olduğunu düşünmüştü. Adam en aşağı elli yaşındaydı ve yaklaşık yüz otuz kiloydu. Agnes’a gülümsediğinde çürükten kararmış kazma dişleri görünüyordu.</p>

  <p>Agnes adamın tuniğini çekiştirip, “Bana hediye getirdin mi?” diye sordu.</p>

  <p>Adam hâlâ öbür kızlarla birlikte duran Rosemund’a doğru bakarak, “Evet,” dedi. “Hem sana, hem de ablana.”</p>

  <p>Agnes, “Rosemund’u çağırayım,” deyip Kivrin durdurmaya fırsat bulamadan ok gibi Rosemund’un yanına koştu. Bloet hantal adımlarla peşinden gitti. O yaklaşırken kızlar kıkırdaşıp ayrıldılar. Rosemund Agnes’a ölümcül bir bakış attıktan sonra gülümseyerek elini uzattı. “İyi günler, hoş geldiniz efendim.”</p>

  <p>Çenesini olabildiğince yukarı kaldırmıştı ve solgun yanaklarında ateş gibi yanan iki nokta vardı, ama Bloet bunları mahcubiyet ve heyecan olarak algıladı. Kızın küçük parmaklarını tombul parmaklarının arasına adı ve “İlkbaharda kocanı bu kadar resmi karşılamayacaksın,” dedi.</p>

  <p>O noktalar daha da kızardı. “Hâlâ kış mevsimindeyiz, efendim.”</p>

  <p>“Yakında bahar gelecek,” dedi ve kahverengi dişlerini göstere göstere güldü.</p>

  <p>Agnes, “Nerede benim hediyem?” diye sordu.</p>

  <p>“Agnes, bu kadar açgözlü olma.” Eliwys gelip kızlarının arasında durdu. “Misafir hediye isteyerek mi karşılanır?” Bloet’ye bakıp gülümsedi. Bu evliliğin gerçekleşmesinden çekiniyorsa eğer, hiç belli etmiyordu. Onu yeni görmüş olan Kivrin’den bile daha rahat görünüyordu.</p>

  <p>Sir Bloet, “Baldızıma bir hediye sözüm var,” deyip elini aşırı sıkı kemerine attı ve küçük bir kese çıkardı. “Bir tane de sözlüme getirdim.” Küçük kesenin içinden taşlarla kaplı bir broş çıkardı. “Gelinim için bir muhabbet düğümü. Takarken beni düşün.”</p>

  <p>Pofurdayarak öne eğilip pelerinine taktı. Kivrin, umarım felç geçirir, diye düşündü. Şişman parmaklar boynuna değerken Rosemund kımıldamadan durdu, yanakları kıpkırmızıydı.</p>

  <p>Eliwys hayranlıkla, “Yakut,” dedi. “Bu güzel hediye için sözlüne teşekkür etmeyecek misin, Rosemund?”</p>

  <p>Rosemund ifadesiz bir sesle, “Broş için teşekkür ederim,” dedi.</p>

  <p><span class="font sgc-11">“<i>Benim</i></span> hediyem nerede?” Adam parmaklarını yeniden kesenin içine daldırırken bir o ayağına, bir öbürüne basarak dans etti. Keseden çıkardığı şeyi avcunun içinde tuttu. Agnes’a doğru eğilip avcunu açtı.</p>

  <p>Agnes sevinçle, “Çıngırak!” diye bağırıp sallamaya başladı. Kızak atlarına takılanlara benzeyen küçük yuvarlak çıngıraklardandı. Tepesinde küçük madeni bir halkası vardı.</p>

  <p>Agnes ısrarla Kivrin’den odaya çıkıp bilezik gibi bileğine takmak için bir kurdele almalarını istedi. Kivrin’in giysilerinin durduğu sandıktan kurdeleyi çıkarırken, “Bunu babam panayırdan getirdi,” dedi. Boyası hareliydi ve öyle sertti ki Kivrin çıngırağın halkasından güçlükle geçirebildi. Woolworth’s mağazasındaki en ucuz kurdeleler, hatta Noel hediyeleri için kullanılan kağıttan kurdeleler bile bu kıymetli olduğu belli olan şeyden çok daha iyiydi.</p>

  <p>Kivrin kurdeleyi kızın bileğine bağladı, alt kata döndüler. Karşılama ve eşyaları indirme patırtısı içeri taşınmıştı. Hizmetkarlar şilte ve sandıklarla heybeye benzeyen şeyler taşıyorlardı. Sir Bloet’nin onu alıp götürmesinden endişe etmesine hiç gerek yoktu. Bütün kışı burada geçirecek gibi görünüyorlardı.</p>

  <p>Kendisine ne yapacaklarını tartışacaklar diye korkmasına da gerek yoktu. Kivrin’e başını çevirip bakan bile olmamıştı. Hatta Agnes annesinin yanına gidip bileziğini göstermelerinde ısrar ettiğinde bile kimse bakmamıştı. Eliwys, Sir Bloet, Gawyn ve muhtemelen birinin oğlu ya da yeğeni olan o yakışıklı adamla derin bir sohbete dalmıştı. Ve yine ellerini büküp duruyordu. Bath’tan gelen haberler kötü olmalıydı.</p>

  <p>Lady Imeyne salonun bir ucunda iriyarı kadınla ve papaz cüppeli solgun yüzlü bir adamla konuşuyordu. Yüzündeki ifadeye bakılırsa Peder Roche’tan yakınıyordu.</p>

  <p>Kivrin bu gürültülü keşmekeşten faydalanıp Rosemund’u kızların arasından çekti ve misafirlerin adlarını sordu. O solgun adam az çok tahmin ettiği gibi Sir Bloet’nin papazıydı. Mavi pelerinli kadın da evlatlığıydı. Kolalı bone takmış iriyarı kadın, Sir Bloet’nin erkek kardeşinin karısıydı, Dorset’ten misafir gelmişti. Kızıl saçlı iki genç ile kıkırdaşan kızlar da yengenin çocuklarıydı. Sir Bloet’nin çocuğu yoktu.</p>

  <p>Elbette bu yüzden herkesin onayladığı biriyle evleniyordu. Soyun devamı 1320’lerde çok önemli bir meseleydi. Kadın ne kadar genç olursa, kendisi sağ kalmasa bile, içlerinden en az biri yetişkinliğe kadar sağ kalacak çok sayıda varis doğurma şansı da o kadar çok olurdu.</p>

  <p>Soluk kızıl saçlı felaket mi felaket ihtiyar kadın da Sir Bloet’in evlenmemiş ablası Lady Yvolde’ydi. Birlikte Courcy’de oturuyorlardı. Kivrin kadının zavallı Maisry’ye elinden bir sepet düşürdüğü için bağırmasını izlerken, belinde bir deste anahtar olduğunu gördü. Bu evin onun idaresinde olduğu anlamına geliyordu, ya da Paskalya’ya kadar onun idaresindeydi. Zavallı Rosemund’un bu kadının karşısında hiç şansı yoktu.</p>

  <p>Aralarında Rosemund’a hiç olmazsa bir müttefik çıkmasını ümit ederek, “Peki diğerleri kim?” diye sordu.</p>

  <p>Rosemund çok barizmiş gibi, “Hizmetkarlar” dedi ve koşarak kızların yanlarına gitti.</p>

  <p>En az yirmi kişiydiler ve bunlara atlarla ilgilenen seyisler dahil değildi. Sinirli Eliwys bile bu kalabalık hizmetkar ordusu karşısında şaşkına dönmüş gibiydi. Kivrin soylu evlerinde onlarca hizmetkar bulunduğunu okumuş, ama bu sayının yanlış olduğunu düşünmüştü. Eliwys ile Imeyne’nin neredeyse hiç hizmetçisi yoktu. Noel kütüğünü hazırlatmak için neredeyse köy halkının tamamını kullanmak zorunda kalmışlardı. Kivrin bu durumu kısmen içinde bulundukları sıkıntılı döneme vermişse de, taşradaki malikanelerde bulunan hizmetkar sayısının abartılmış olduğunu zannetmişti. Demek abartılmamıştı.</p>

  <p>Hizmetkarlar salona akın edip yemek servisini yaptılar. Kivrin akşam yemeği yenip yenmeyeceğini bilmiyordu, ne de olsa Noel arifesinde perhiz yapılırdı, ama solgun papaz duayı bitirir bitirmez, hizmetkar ordusu belli ki Lady Imeyne’nin emriyle ekmek, sulandırılmış şarap, küllü suya batırıldıktan sonra kızartılmış kuru morinadan oluşan yemeği getirdi.</p>

  <p>Agnes heyecandan tek bir lokma bile yiyemedi, sofra toplandıktan sonra ateşin karşısında uslu uslu oturmak istemedi. Çıngırağını çalıp salonda koşturarak köpeklere hiç rahat vermedi.</p>

  <p>Sir Bloet’nin uşaklarıyla kahya, Noel kütüğünü getirip etrafa kıvılcımlar saçarak ocağa koydular. Kadınlar gülüşerek geri çekildiler, çocuklar da neşeli çığlıklar attılar. Evin en büyük çocuğu Rosemund, kütüğü önceki yılın kütüğünden alınıp saklanmış bir dalı eğri büğrü köklerden birinin ucuna usulca değdirerek yaktı. Kütük tutuşunca gülüşüp alkışladılar. Agnes da kolunu deli gibi sallayarak çıngırağını çaldı.</p>

  <p>Rosemund çocukların ayin için geceyarısına kadar yatmadıklarını söylemişti, ama Kivrin Agnes’ı yanına yatırıp birazcık uyutmaya ikna etmeyi umuyordu. Ama gece ilerledikçe Agnes da iyice azıttı, o kadar çığlıklar atıp çıngırak çaldı ki, Kivrin sonunda çıngırağı kızın elinden almak zorunda kaldı.</p>

  <p>Kadınlar ateşin karşısına oturup sohbet ettiler. Erkekler kollarını göğüslerinde kavuşturmuşlar, küçük gruplar halinde ayakta duruyorlardı. Papaz dışında hepsi birkaç kere dışarı çıktılar ve karı silkelemek için ayaklarını yere vurup kahkahalar atarak geri geldiler. Kırmızı yüzlerinden ve Imeyne’nin onaylamaz bakışlarından bir fıçı birayla perhizi bozdukları belliydi.</p>

  <p>Salona üçüncü kez girdikleri zaman Bloet ocağın karşısına oturdu, ayaklarını ateşe uzatıp kızları izlemeye başladı.</p>

  <p>Kıkırdaşan üç kızla Rosemund körebe oynuyorlardı. Ebe olan Rosemund sedirlere yaklaşınca Bloet uzanıp kızı kucağına çekiverdi. Herkes kahkahayla güldü.</p>

  <p>Imeyne uzun geceyi papazla oturup adama Peder Roche hakkındaki şikayetlerini sayıp dökerek geçirdi. Roche cahildi, beceriksizdi, geçen pazar günü ayinde Confiteor duasını Adjutorum’dan önce okumuştu. Kivrin, bu papaz ellerini ateşte ısıtıp ayıplayarak başını iki yana sallarken, şu anda o buz gibi kilisede dizlerinin üstünde, diye düşündü.</p>

  <p>Alevler yatışıp geride parlakkorlar kaldı. Rosemund, Bloet’nin kucağından kurtulup koşarak oyuna geri döndü. Gawyn gözlerini Eliwys’ten ayırmadan altı kurdu nasıl öldürdüğünü anlattı. Papaz da ölüm döşeğinde günah çıkarırken yalan söyleyen bir kadının hikâyesini anlattı. Kadının alnına kutsal yağı sürerken, kadının derisinden duman çıkmış ve gözlerinin önünde yağ kapkara kesilmişti.</p>

  <p>Papaz hikâyesinin yarısına gelmişti ki Gawyn ayağa kalktı, ellerini ateşe tutup ovuşturdu ve dilenci bankına gitti. Oturup çizmelerini çıkardı.</p>

  <p>Bir dakika sonra Eliwys de ayağa kalkıp yanına gitti. Kivrin Gawyn’e ne dediğini duyamadı, ama Gawyn ellerinde çizmeleriyle ayağa kalktı.</p>

  <p>Gawyn’in, “Mahkeme bir daha ertelendi,” dediğini duydu. “Davayı gören hakim hastalanmış.”</p>

  <p>Eliwys’in ne karşılık verdiğini duyamadı, ama Gawyn evet der gibi başını salladı ve “Bu iyi haber. Yeni hakim Swindone’lu ve Kral Edward’a karşı daha mesafeli,” dedi. Ama ikisi de bunu iyi bir haber gibi karşılamış görünmüyorlardı. Eliwys’in yüzü, Imeyne’den Gawyn’in Courcy’e gönderildiğini duyduğu zamanki kadar beyazdı.</p>

  <p>Eliwys parmağındaki kalın yüzüğünü çevirdi. Gawyn tekrar oturup çorabının tabanındaki çalı çırpıyı süpürüp çizmelerini giydi. Sonra başını kaldırıp bir şey daha söyledi. Eliwys başını yana çevirdi. Kivrin gölgede kalan yüzündeki ifadeyi göremedi, ama Gawyn’inkini görebiliyordu.</p>

  <p>İçinden, salondaki insanlar da görüyor diye geçirip telaşla çifti izleyen biri var mı diye etrafına bakındı. Imeyne ateşli ateşli şikayet etmeye devam ediyordu, ama Sir Bloet’in ablası onları izliyordu. Ağzı ayıplar gibi gerilmişti. Ateşin karşısında oturan Sir Bloet ile diğer erkeklerinkiler de.</p>

  <p>Kivrin bu gece Gawyn ile konuşma fırsatı bulacağını ummuştu, ama bu meraklı insanların arasında bunu yapamayacağı belliydi. Bir zil çaldı, Eliwys irkilip kapıya doğru baktı.</p>

  <p>Papaz usulca, “Bu Noel çanı,” dedi. Çocuklar bile oyunlarını bırakıp dinlediler.</p>

  <p>Bazı köylerde kilise çanı İsa’nın doğumundan sonra geçen yıl sayısı kadar çalınırdı. Çoğu köyde geceyarısından bir saat önce çalınırdı. Kivrin Peder Roche’un hatta Lady Yvolde’nin papazının bile binlere kadar saymayı bildiğinden şüpheliydi, ama yine de içinden saymaya başladı.</p>

  <p>Kütükler ve çıralar taşıyan üç uşak içeri girip ateşi canlandırdılar. Ateş duvarlara büyük, biçimsiz gölgeler vurarak harladı. Agnes zıplayıp eliyle işaret etti. Sir Bloet’nin yeğenlerinden biri de eliyle tavşan gölgesi yaptı.</p>

  <p>Bay Latimer dönem insanlarının Noel kütüğünün yaptığı gölgelere bakarak geleceği okuduklarını söylemişti. Acaba, hepsi tehlikedeyken ve Lord Guillaume’un başı dertteyken bu insanları neler bekliyordu?</p>

  <p>Kral ceza olarak hüküm giymiş suçluların ellerinden arazi ve mülklerini almıştı. Belki Fransa’ya taşınmaya, belki de Sir Bloet’nin ianesiyle geçinip kahyanın karısının burun kıvırmalarına katlanmaya mecbur kalacaklardı.</p>

  <p>Belki Lord Guillaume bu gece müjdeli haberler ve Agnes’a aldığı şahinle eve dönerdi. Bundan böyle mutlu mesut yaşarlardı. Eliwys hariç. Ve tabii Rosemund da. Rosemund’a neler olacaktı?</p>

  <p>Kivrin içinden, olan olmuş, diye geçirdi. Karar çoktan verilmişti. Lord Guillaume evine dönecek ve Gawyn ile Eliwys’in durumunu öğrenecekti. Rosemund Sir Bloet’ye teslim edilecekti. Agnes büyüyecek, evlenecek, ya doğum yaparken, ya kan zehirlenmesinden, ya koleradan ya da zatürreden ölecekti.</p>

  <p>Hepsi de öldüler, diye düşündü ve buna inanamadı. Yedi yüzyıldan uzun bir zamandır ölüydü bu insanlar.</p>

  <p>Agnes, “Bakın!” diye bağırdı. “Rosemund’un başı yok!” Ateşten duvarlara vuran çarpık çurpuk gölgeleri işaret etti. Rosemund’un garip biçimde uzamış gölgesi omuzlarında bitiyordu.</p>

  <p>Kızıl saçlı oğlanlardan biri Agnes’a doğru koştu. Gölgenin şeklini değiştirmek için parmak uçlarında sıçrayarak, “Benim de başım yok,” dedi.</p>

  <p>Agnes neşeyle bağırdı. “Başın yok, Rosemund. Bu sene çıkmadan öleceksin!”</p>

  <p>Eliwys kızın üstüne yürüdü. “Öyle şey söyleme.” Herkes başını kaldırıp ona baktı.</p>

  <p>Agnes, “Kivrin’in başı var,” dedi. “Benim de var, ama zavallı Rosemund’un yok.”</p>

  <p>Eliwys Agnes’ı iki kolundan tuttu. “Saçma sapan oyunlar bunlar.Öyle bir şey yok.”</p>

  <p>“Gölge…” Agnes ağlayacak gibiydi.</p>

  <p>“Lady Katherine’in yanına otur, yerinden kımıldama,” dedi Eliwys. Kızı Kivrin’in yanına getirip adeta sıranın üstüne itti. “Sen çok azdın artık.”</p>

  <p>Agnes Kivrin’in yanına sokuldu, ağlayıp ağlamamaya karar vermeye çalışıyordu. Kivrin sayarken şaşırmıştı, ama kaldığı yerden devam etti. Kırk altı, kırk yedi.</p>

  <p>Agnes, “Çıngırağımı istiyorum,” diyerek yerinden inmeye yeltendi.</p>

  <p>“Hayır. Sessizce oturmamız gerek.” Agnes’ı kucağına oturttu.</p>

  <p>“Bana Noel’i anlat.”</p>

  <p>“Anlatamam, Agnes. Hatırlamıyorum.”</p>

  <p>“Bana anlatacak hiç mi bir şey hatırlamıyorsun?”</p>

  <p>Kivrin, her şeyi hatırlıyorum, diye düşündü. Dükkanlar kurdeleler, satenler, yaldızlı kağıtlar, kadifelerle dolar taşar. Her şey kırmızı, dore ve mavidir, benim çivitle boyanmış pelerinimden bile daha canlı bir mavidir. Her yer ışıklarla kaplıdır, her yerden müzik sesi gelir. Büyük Tom ve Magdalen Noel ilahileri çalar.</p>

  <p><span class="font sgc-13">It Came Upon the Midnight Clear</span> ilahisini çalmaya çabalayan Carfax çanlarını, ana caddede çalınan şarkıları düşündü. O ilahiler daha yazılmamıştı bile. İçini bir sıla hasreti kaplayıverdi.</p>

  <p>Agnes, “Çıngırağımı çalacağım,” diyerek Kivrin’in kucağından inmeye çabaladı. “Ver bana.” Bileğini uzattı.</p>

  <p>“Yanıma biraz uzanırsan bağlarım,” dedi Kivrin.</p>

  <p>Dudaklarını büzüp, suratını astı. “Uyumak zorunda mıyım?”</p>

  <p>“Hayır, sana bir masal anlatacağım.” Kivrin kaybolmaması için kendi bileğine bağladığı çıngırağın kurdelesini çözdü. “Evvel zaman içinde…” Sustu. Evvel zaman ifadesi 1320’lere kadar gidiyor muydu? Bu zamanda insanlar çocuklarına ne tür masallar anlatıyorlardı? Kurtlar ve kutsal yağ sürünce derisi kararan cadıların masallarını mı?</p>

  <p>Çıngırağı kızın tombul bileğine bağlamaya uğraşırken, “Evvel zaman içinde bir kız varmış,” dedi. Kırmızı kurdelenin kenarları tarazlanmaya başlamıştı. Çözülüp çözülüp bağlanmaya dayanamayacaktı. “Şeyde yaşarmış…”</p>

  <p>“Şu kız mı?” diye sordu bir kadın sesi.</p>

  <p>Kivrin başını kaldırdı. Bloet’nin ablası Yvolde’ydi, hemen arkasında da Imeyne vardı. Kadın gözlerini Kivrin’e dikmiş, ağzı hoşnutsuzlukla bükülmüştü. Başını iki yana salladı.</p>

  <p>“Hayır, bu Ulrich’in kızı değil,” dedi. “O kız kısa boylu ve esmerdi.”</p>

  <p>“De Ferrer’in evlatlığı da mı değil?”</p>

  <p>Yvolde, “O kız öldü,” dedi. Kivrin’e, “Kim olduğunu hatırlamıyor musun?” diye sordu.</p>

  <p>“Hayır hanımım,” dedi Kivrin. Gözlerini yerde tutması gerektiğini çok geç hatırlamıştı.</p>

  <p>Agnes kendiliğinden atıldı. “Başına vurmuşlar.”</p>

  <p>“Ama bak adını ve konuşmayı hatırlıyorsun. İyi bir aileden misin?”</p>

  <p>Kivrin sesinin uysalca çıkmasına çalışarak “Ailemi hatırlamıyorum, hanımım,” dedi.</p>

  <p>Yvolde, “Konuşması batılı gibi,” dedi. “Bath’a haber yolladınız mı?”</p>

  <p>“Hayır,” dedi Imeyne. “Gelinim oğlumun gelişini bekleyecek. Oxenford’tan haber almadınız mı?”</p>

  <p>“Almadık, ama orada çok hastalık varmış.”</p>

  <p>Rosemund yanlarına geldi. “Lady Katherine’in ailesini tanıyor musunuz, Lady Yvolde?”</p>

  <p>Yvolde sıska suratını ona çevirdi. “Hayır. Kardeşimin verdiği broş nerede?”</p>

  <p>Rosemund kekeledi. “Ben şey… pelerinimde.”</p>

  <p>“Git getir,” dedi Lady Imeyne. “Görmek istiyorum.”</p>

  <p>Rosemund’un çenesi yukarı kalktı ama pelerinlerin asılı durduğu yere gitti.</p>

  <p>“Kardeşimin varlığına da hediyelerine de hiç ilgi göstermiyor,” dedi Yvolde. “Onunla yemekte tek kelime bile konuşmadı.”</p>

  <p>Rosemund broşun takılı olduğu peleriniyle geri geldi. Bir şey söylemeden Imeyne’ye uzattı. Agnes, “Görmek istiyorum,” deyince, eğilip kardeşine de gösterdi.</p>

  <p>Broşun altın halkasının üstünde kırmızı taşlar vardı. İğnesi ortasındaydı. Kaldırılıp kumaşa batırılması gerekiyordu. Halkanın dışında bir yazı vardı: “<i>Io suiicen Iui dami amo .”</i></p>

  <p>Agnes altın halkayı işaret etti. “Ne diyor?”</p>

  <p>Rosemund, hiç umurumda değil der gibi bir tavırla, “Bilmiyorum,” dedi.</p>

  <p>Yvolde’nin çenesi kasıldı. Kivrin telaşla, “‘Sevdiğim dostumun yerindesin’ diyor Agnes.” Ve bunu der demez ne yaptığını anladı. Başını kaldırıp Imeyne’ye baktı, ama kadın bir şey fark etmemiş gibiydi.</p>

  <p>“Böyle bir söz çiviye asılacak yerde göğsünde durmalı,” dedi Imeyne. Broşu alıp Rosemund’un fistanına iğneledi.</p>

  <p>“Ve sen de çocukça oyunlar oynayacağın yerde,” dedi Yvolde, “bir nişanlıya yakışır şekilde kardeşimin yanında olmalısın.” Elini Bloet’nin ateşin karşısında uyukladığı yere doğru uzattı. Rosemund yalvarırcasına Kivrin’e baktı.</p>

  <p>Imeyne soğuk bir sesle, “Git, böyle cömert bir hediye getirdiği için Sir Bloet’ye teşekkür et.”</p>

  <p>Rosemund pelerinini Kivrin’e verip ocağa doğru gitti.</p>

  <p>“Gel Agnes,” dedi Kivrin. “Dinlenmen gerek.”</p>

  <p>“Çanı dinleyeceğim.”</p>

  <p>Yvolde ‘lady’ kelimesini garip biçimde vurgulayarak, “Lady Katherine,” dedi, “bize bir şey hatırlamadığını söyledin, ama Lady Rosemund’un broşundaki yazıyı rahatça okudun. Demek okuma biliyorsun.”</p>

  <p>Kivrin, içinden, okuma biliyorum, diye geçirdi. Dönem insanlarının üçte birinden daha az bir kesim okuyabiliyordu. Bu oran kadınlarda çok daha azdı.</p>

  <p>Yüzüne buraya geldiği ilk günkü gibi bakan Imeyne’ye göz attı. O gün giysilerini ellemiş, ellerini incelemişti.</p>

  <p>Kivrin Yvolde’nin gözlerinin içine bakarak, “Hayır,” dedi. “Ben Patemoster duasını bile okuyamıyorum. Broşu Rosemund’a verirken ne yazdığını kardeşiniz söyledi.”</p>

  <p>Agnes, “Hayır, söylemedi,” dedi.</p>

  <p>Kivrin kadının buna asla inanmayacağını ve kardeşine soracağını, onun da hiç böyle bir şey söylemediğini düşünerek, “Sen çıngırağına bakıyordun o sırada,” dedi.</p>

  <p>Ama Yvolde tatmin olmuş gibiydi. “Böyle birinin okuma bildiğini hiç zannetmiyordum zaten,” dedi. Elini tuttu ve birlikte Sir Bloet’nin yanına gittiler.</p>

  <p>Kivrin sedire yığılıp kaldı.</p>

  <p>Agnes, “Çıngırağımı istiyorum,” dedi.</p>

  <p>“Yatmazsan bileğine bağlamam.”</p>

  <p>Agnes kucağına sokuldu. “Önce masal anlat. Evvel zaman içinde bir kız varmış.”</p>

  <p>“Evvel zaman içinde bir kız varmış,” dedi Kivrin. Imeyne ile Yvolde’ye baktı. Sir Bloet’nin yanına oturmuş Rosemund’la konuşuyorlardı. Kız çenesini yukarda tutarak bir şey söyledi. Yanakları kıpkırmızıydı. Sir Bloet güldü, eli broşun üstüne kapandı, ardından Rosemund’un göğsüne doğru kaydı.</p>

  <p>Agnes ısrarlı bir sesle tekrarladı. “Bir <span class="font sgc-11">zamanlar bir kız varmış</span> <b>.</b>..”</p>

  <p>“Büyük bir ormanın kıyısında yaşarmış. Babası, ‘Sakın yalnız başına ormana girme’ demiş…”</p>

  <p>Agnes esnedi. “Ama kız babasını dinlememiş.”</p>

  <p>“Evet, dinlememiş. Babası onu çok sever, hep kızının iyiliğini istermiş, ama kız onu dinlemezmiş.”</p>

  <p>Agnes Kivrin’e yaslandı. “Ormanda ne varmış?”</p>

  <p>Kivrin Rosemund’un pelerinini kızın üstüne çekti. İçinden, hırsızlarla haydutlar, dedi. Zampara erkeklerle cadaloz ablaları. Yasak aşk yaşayanlar. Kocalar. Hakimler. “Tehlikenin her türlüsü,” dedi.</p>

  <p>Agnes uykulu uykulu, “Ve kurtlar” dedi.</p>

  <p>“Evet kurtlar.” Imeyne ile Yvolde’ye baktı. Sir Bloet’den biraz uzaklaşmış, fısıldaşarak Kivrin’e bakıyorlardı.</p>

  <p>“Kıza ne olmuş?” Agnes’ın gözleri neredeyse kapanacaktı.</p>

  <p>Kivrin kızı bağrına bastı. “Bilmiyorum,” diye mırıldandı. “Bilmiyorum.”</p>
</body>
</html>