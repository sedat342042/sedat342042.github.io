<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>5</h2>

  <p class="girintisiz">Karantina. Dunworthy içinden, elbette ya, dedi. Montoya’yı almaya adam göndermeleri, Mary’nin Pakistan hakkında soru sorması ve hepsini bu bağımsız odaya kapayıp kapılarına da bir hemşire dikmeleri. Tabii ya.</p>

  <p>Finch, “Amerikalıları Salvin’e götürsem olur mu?” diye soruyordu.</p>

  <p>“Polis karantinanın ne…” sustu. Gilchrist ona bakıyordu, ama Dunworthy durduğu yerden ekranı görebildiğini zannetmiyordu. Latimer servis arabasını karıştırıyor, bir şeker paketi yırtıyordu. Kadın teknisyen yine uykuya dalmıştı.</p>

  <p>“Hayır efendim. Yalnızca Oxford ile civar bölgeler, bilgi için sağlık bakanlığına başvurun dediler.”</p>

  <p>“Ulaşabildin mi?”</p>

  <p>“Hayır efendim. Denedim, ama ulaşamıyorum. Bütün hatlar dolu. Amerikalılar da konserlerini iptal etmek için Ely’e ulaşmaya çalıştılar, ama hatlar dolu.”</p>

  <p>Oxford ve civarı. Demek ki yolları kapadıkları gibi, metroyu da, Londra’ya giden hızlı treni de durdurmuşlardı. Telefon hatlarının dolu olduğuna şaşmamalıydı. “Ne zaman oldu bu? Iffley’e gideceğiniz zaman mı?”</p>

  <p>“Saat üçü biraz geçmişti efendim. O saatten beri size ulaşmaya çalışıyordum, sonra herhalde çoktan haberi olmuştur, diye düşündüm. Reviri aradım, ardından sırayla hastaneleri aramaya başlayacaktım.”</p>

  <p>Haberim yoktu, diye düşündü. Karantina uygulamak için gereken şartları hatırlamaya çalıştı. Yönetmeliklere göre her “tanımlanmamış hastalık ya da bulaşma şüphesi” durumunda karantina öngörülüyordu, ama bunlar büyük salgından sonraki ilk isteride yürürlüğe girmişti ve birkaç senede bir bu yönetmelikler değiştirilmiş ve yumuşatılmıştı. Dunworthy’nin şu andaki kuralların ne olduklarına dair hiçbir fikri yoktu.</p>

  <p>Birkaç yıl önce “tehlikeli bulaşıcı hastalığın kesin tanımlanmasının söz konusu olduğunu biliyordu, çünkü Lassa sıtması İspanya’nın bir şehrini üç hafta boyunca kontrol altına alınamadan kasıp kavurduğunda gazeteler büyük bir yaygara koparmıştı. Bölgedeki doktorlar virüs tiplemesi yapmamışlardı ve bütün bu kargaşa yaptırımların artması için baskılarla sonuçlanmıştı, ama Dunworthy yeni yasaların geçip geçmediğini bilmiyordu.</p>

  <p>Finch bir daha sordu. “Salvin’deki odalara yerleştireyim mi, efendim?”</p>

  <p>“Evet. Hayır. Onları şimdilik öğrenci salonuna götür. Provalarını falan yapsınlar. Badri’nin dosyasını bulup telefonla bildir. Hatlar dolu olursa, bu numarayı ara. Dr. Ahrens olmasa bile ben burada olacağım. Sonra Basingame’in yerini öğren. Onu bulmamız hepsinden daha önemli. Amerikalıları odalara sonra yerleştirirsin.”</p>

  <p>“Çok kızgınlar, efendim.”</p>

  <p>Dunworthy içinden, ben de diye geçirdi. “Amerikalılara bir hal çaresi bulup seni arayacağımı söylersin.” Ekranın kararmasını izledi.</p>

  <p>Gilchrist, “Basingame’e Ortaçağ’ın sizce başarısız olduğunu haber vermek için sabırsızlanıyorsunuz, değil mi?” dedi. “Bu inişi uyuşturucu kullanarak tehlikeye atan sizin teknisyeniniz olmasına rağmen. Ama döndüğü zaman benim de Basingame’e bunu haber vereceğimden şüpheniz olmasın.”</p>

  <p>Dunworthy yine dijital saatine baktı. Dört buçuk olmuştu. Finch polisin onları üçü biraz geçe durdurduğunu söylemişti. Bir buçuk saat. Son yıllarda Oxford’da yalnızca iki geçici karantina yaşamışlardı. Birinin bir enjeksiyon yüzünden ortaya çıkan bir alerjik reaksiyon olduğu anlaşılmıştı, diğerinin de bir öğrencinin muzipliği olduğu ortaya çıkmıştı. Kan tahlillerinin sonucu alınır alınmaz iki karantinaya da son vermişlerdi ve çeyrek saat bile sürmemişti.Mary ambulansta kan örneği almıştı.Dunworthy sağlık teknisyeninin acil servise girdikleri zaman tüpleri asistana verdiğini görmüştü. Sonuçları almak için bol bol zaman geçmişti.</p>

  <p>“Bay Basingame’in teknisyeninizi taramadan geçirmediğiniz için bu inişi tehlikeye düşürdüğünüzü büyük bir ilgiyle dinleyeceğinden eminim ben.”</p>

  <p>Dunworthy enfeksiyon belirtilerini tanımalıydı: Badri’nin düşük tansiyonu, zorlanarak nefes alıp vermesi, yüksek ateş. Mary daha ambulanstayken ateşinin yüksekliğine bakarak bunun bir tür enfeksiyon olduğunu söylemişti ama Dunworthy stafilokok ya da apandisit gibi lokalize bir enfeksiyondan bahsettiğini sanmıştı. Peki hangi hastalık olabilirdi bu? Çiçek ve tifonun yirminci yüzyılda, çocuk felcinin de bu yüzyılda kökü kazınmıştı. Bakterilerin antikor tanımlaması karşısında şansı yoktu, antiviraller de o kadar işe yarıyordu ki artık kimse soğuk algınlığı bile geçirmiyordu.</p>

  <p>“Ortaçağ’ın aldığı önlemler için bunca endişelendikten sonra teknisyeninizi uyuşturucu taramasından geçirmek gibi bariz bir tedbiri ihmal etmeniz de ayrıca garip,” dedi Gilchrist.</p>

  <p>Üçüncü dünya hastalıklarından biri olmalı. Mary, Badri’nin ülke dışına çıkıp çıkmadığını, Pakistanlı akrabalarını sormuştu. Ama Pakistan üçüncü dünya ülkesi değildi, Badri de gerekli aşıların tamamını yaptırmadan ülke dışına çıkamazdı. Avrupa Birliği’nin dışında bir yere de gitmemişti. Macaristan’daki görevi haricinde, dönem boyunca İngiltere’deydi.</p>

  <p>Gilchrist, “Telefonu kullanmak istiyorum,” diyordu. “Basingame’in idareyi ele alması gerektiği konusunda sizinle aynı fikirdeyim.”</p>

  <p>Telefon hâlâ Dunworthy’nin elindeydi. Gözlerini kırpıştırıp şaşkın şaşkın Gilchrist’e baktı.</p>

  <p>“Niyetiniz Basingame’e telefon etmemi engellemek mi?” diye sordu Gilchrist.</p>

  <p>Latimer ayağa kalktı. Dunworthy’nin üzerlerine atılacağını zannetmiş gibi, kollarını uzattı. “Ne oluyor? Ne var?”</p>

  <p>Dunworthy Gilchrist’e, “Badri uyuşturucu kullanmıyor,” dedi. “Hasta.”</p>

  <p>Gilchrist gözlerini telefona dikip, “Tarama yaptırmadan bunu nasıl ileri sürebiliyorsunuz bilmiyorum,” dedi.</p>

  <p>“Karantina altındayız,” dedi Dunworthy. “Bir tür bulaşıcı hastalık.”</p>

  <p>Mary kapıdan, “Bir virüs,” dedi. “Henüz saptayamadık ama ön sonuçlar bunun viral bir enfeksiyon olduğunu gösteriyor.”&nbsp;</p>

  <p>Mantosunun önünü açmıştı, telaşla odaya girerken Kivrin’in pelerini gibi etekleri havalandı. Elinde bir laboratuvar tablası tutuyordu. Tabla malzeme ve kağıt paketlerle doluydu.</p>

  <p>Tablayı sehpalardan birinin üstüne bıraktı. “Testler muhtemelen bir miksovirüs olduğunu gösteriyor. Badri’nin semptomları da bununla uyum gösteriyor. Yüksek ateş, bilinç kaybı, baş ağrısı. Retrovirüs ya da pikornavirüs değil ki, bu iyi haber. Ama tam tanımlayabilmemiz için biraz daha zamana ihtiyacımız var.”&nbsp;</p>

  <p>Masanın başına iki sandalye çekip birine oturdu. “Londra’daki Dünya Grip Merkezi’ne bilgi verdik ve örnek gönderdik. Pozitif bir teşhis elde edinceye kadar, sağlık bakanlığının olası salgın koşulları durumlarındaki mevzuatı gereği geçici karantina uygulanıyor.” Eline lastik eldivenler geçirdi.</p>

  <p>Gilchrist, “Salgın!” dedi ve Dunworthy’ye bu karantinayı Ortaçağ’ın itibarını sarsmak için bizzat o düzenlemiş gibi suçlarcasına bir bakış attı.</p>

  <p>Mary bir yandan kağıt paketleri yırtıp açarken, “Olası salgın koşulları,” diye düzeltti. “Henüz bir salgın yok ortada. Şu ana kadar Badri görülen tek vaka. Ülke genelini kapsayan bir bilgisayar taraması yaptık, Badri’nin profiline uyan başka bir vakaya rastlamadık. Bu iyi bir haber.”</p>

  <p>Gilchrist, “Nasıl kapmış virüsü?” diye sordu, hâlâ kötü kötü bakıyordu Dunworthy’ye. “Herhalde Bay Dunworthy bunu da kontrol etme zahmetine girmemiştir.”</p>

  <p>Mary, “Badri üniversitenin elemanı,” dedi. “Sömestr başında fiziksel muayeneden geçip aşılarını yaptırmış olmalıydı.”&nbsp;</p>

  <p>“Bilmiyor musunuz yani?” dedi Gilchrist.</p>

  <p>“Öğrenci işleri bürosu, Noel tatili için kapalı. Büro müdürüne de ulaşamadım. USS numarası olmadan dosyasına ulaşamıyorum.”</p>

  <p>Dunworthy, “Sekreterimi üniversite dosyalarının basılı kopyaları olup olmadığını öğrenmesi için saymanlığa gönderdim,” dedi. “Hiç olmazsa oradan numarasına ulaşabiliriz.”</p>

  <p>“Güzel,” dedi Mary. “Badri’nin hangi virüs aşılarını ne zaman yaptırdığını öğrenince karşımızdaki virüsün türü hakkında daha çok şey söyleyebiliriz. Olağandışı reaksiyonlar göstermiş, mevsimsel aşılarından birini atlamış olabilir. Hangi dine mensup, biliyor musunuz Bay Dunworthy? Yeni Hindu dininden mi?”&nbsp;</p>

  <p>Dunworthy Mary’nin ne kastettiğini anladığı için başını iki yana salladı. “İngiltere Kilisesi’ne bağlı,” dedi. Yeni Hindular virüsler de dahil bütün yaşam türlerinin kutsal olduğuna inanıyorlardı. Her türlü aşı yaptırmaya karşıydılar. Üniversite bunlara dinleri sebebiyle muafiyet sağlıyor, ama kolej içinde kalmalarına da izin vermiyordu. “Badri dönem başında temiz kağıdını almıştı. O belge olmasa ağda çalışmasına asla izin verilmezdi.”</p>

  <p>Mary bu sonuca çoktan varmış gibi başını salladı. “Dediğim gibi, bu büyük olasılıkla bir anomali.”</p>

  <p>Gilchrist bir şey söyleyecek oldu ama kapı açılınca durdu. Kapıda bekleyen hemşire yüzünde maske ve ellerinde eldivenlerle içeri girip kurşun kalemlerle bir deste kağıt getirdi.</p>

  <p>“Tedbir olarak hastayla temas eden herkese antikor testi yapmamız gerekiyor. Sizden kan alacağız. Ayrıca hem Bay Çadhuri’nin hem de sizin temas ettiğiniz kişileri de yazmanızı istiyoruz.”</p>

  <p>Hemşire Dunworthy’nin eline birkaç kağıtla bir kalem tutuşturdu. En üstteki hastane kabul formuydu. Altındaki kağıdın başında “Birinci Derecede Temas Edilenler” yazıyordu ve sayfa “isim, yer ve zaman” başlıkları altında sütunlara ayrılmıştı. En alttaki kağıt da hemen hemen aynısıydı, ama başında “İkinci Derecede Temas Edilenler” yazıyordu.</p>

  <p>Mary, “Badri tek vakamız olduğu için,” dedi, “onu ilk olgu olarak kabul ediyoruz. Henüz pozitif bir bulaşma yolu saptayamadık, o yüzden isterse bir saniyelik olsun, Badri ile temas eden herkesi yazmalısınız. Onunla konuşan, dokunan herkesi.”&nbsp;</p>

  <p>Dunworthy’nin gözünde bir an için Badri’nin Kivrin’in üstüne eğilip kolunu itmesi belirdi.</p>

  <p>“Virüse maruz kalma olasılığı olan herkesi,” dedi Mary.&nbsp;</p>

  <p>Teknisyen, “Biz de dahil,” dedi.</p>

  <p>“Evet.”</p>

  <p>Dunworthy, “Ve de Kivrin,” dedi.</p>

  <p>Mary bir an Kivrin’in kim olduğunu bilmiyormuş gibi baktı.&nbsp;</p>

  <p>Gilchrist, “Bayan Engle geniş kapsamlı virüs aşıları oldu, t-hücreleri takviye edildi,” dedi. “Tehlikede olmayacak, değil mi?”</p>

  <p>Dr. Ahrens bir an durakladı. “Hayır. Bu sabahtan önce Badri ile bir teması olmadı, değil mi?”</p>

  <p>Gilchrist hemşirenin elindeki kâğıtlarla kalemi neredeyse yırtarcasına aldı. “Bay Dunworthy teknisyenlerini kullanmamızı daha iki gün önce önermişti,” dedi. “Tabii ben de Bay Dunworthy’nin Ortaçağ bölümünde alınan tedbirleri almış olduğunu varsaydım. Ancak almadığı ortaya çıktı. Basingame’e bu ihmalkarlığınızı bildireceğimden şüpheniz olmasın, Bay Dunworthy.”</p>

  <p>“Badri ile ilk teması bu sabah olduysa, Kivrin tamamen koruma altındaydı,” dedi Mary. “Bay Gilchrist, lütfen.” Sandalyeyi işaret etti. Gilchrist gelip oturdu.</p>

  <p>Mary hemşirenin elindeki kâğıtlardan birtakım alıp “Birinci Derecede Temas Edilenler” başlıklı olanını havaya kaldırdı. “Badri’nin temas ettiği herkes birinci derecede temas edilendir. Sizin temas ettikleriniz de ikinci derecedendir. Bu kâğıda geçtiğimiz üç gün boyunca Badri Çadhuri ile temas eden kişileri yazmanızı istiyorum. Bu kâğıda da…” başlığı “ikinci Derecede Temas Edilenler” olan kâğıdı kaldırdı, “bu süre zarfında sizin temas ettiğiniz kişileri yazın. Bugünden başlayıp geriye doğru gidin.”</p>

  <p>Gilchrist’in ağzına bir termometre sokuverdi, portatif bir monitörün kâğıt paketini yırtıp bileğine yapıştırdı. Hemşire kâğıtları teknisyenle Latimer’e de verdi. Dunworthy oturup formları doldurmaya başladı.</p>

  <p>Revir formunda adı, USS numarası ve USS numarasının hiç kuşkusuz kendisinin hatırlayabildiğinden daha ayrıntılı bir dökümünü sağlayacağı sağlık geçmişi soruluyordu. Hastalıklar, geçirdiği ameliyatlar, aşılar. Mary’nin Badri’nin USS numarasını hâlâ bilmemesi, teknisyenin bilincinin hâlâ kapalı olduğu anlamına gelirdi.</p>

  <p>Dunworthy sömestr başında yaptırdığı aşıların tarihini bilmiyordu. Bu maddelerin yanına soru işareti koydu. Diğer kâğıda geçti ve sütunun başına adını yazdı. Latimer, Gilchrist, iki sağlık teknisyeni.İsimlerini bilmiyordu, kadın teknisyen de yine uyuklamaya başlamıştı. Kâğıtları bir elinde kırıştırıp tutmuştu, kollarını da göğsünde kavuşturmuştu. Acaba buraya geldiği zaman Badri ile ilgilenen doktorlarla hemşireleri de yazması gerekiyor muydu? “Acil servis personeli” yazıp sonuna bir soru işareti koydu.</p>

  <p>Ve Mary’ye göre tamamen koruma altında olan Kivrin. Badri, “Bir terslik var,” demişti. Acaba yer ve zaman tespitini yaparken hastalanmaya başladığını mı anlamıştı da koşarak pub’a gelip Kivrin’e de bulaştırdığını mı söyleyecekti?</p>

  <p>Pab. Barmen haricinde kimse yoktu. Ve Finch, Badri gelmeden önce pub’dan ayrılmıştı. Dunworthy kâğıdı kaldırıp Finch’in adını ikinci derecede olanların formuna yazdıktan sonra tekrar birinci forma döndü. Yazmaya devam etti: barmen, Lamb and Cross’ta çalışıyor. Pub’da kimse yoktu, ama sokaklar kalabalıktı. Badri’nin eflatun çiçekli şemsiyeli kadına çarpması, beyaz teriyer köpeği olan küçük çocukla yaşlı bir adamı dirseğiyle itip geçmesi gözlerinin önünde canlandı. Mary, “Temas ettiği herkes,” demişti.</p>

  <p>Gilchrist’in bileğini tutmuş, bir tabloya dikkatle rakamlar yazan Mary’ye baktı. Listede geçen herkesin ateşini ölçüp kan örneği almayı deneyecek miydi? imkansızdı bu. Badri Brasenose’a başı önünde koşarken onlarca kişiye dokunmuş, sürtünmüş ve nefesi yüzlerine vurmuştu. Badri de, Dunworthy de o insanları bir daha görseler tanımazlardı. Pub’a gelirken de bir o kadar insana dokunduğuna kuşku yoktu, o insanlar da kalabalık mağazalarda kim bilir kaç kişiye dokunmuşlardı?</p>

  <p>Kâğıda yazdı: “Çok sayıda yaya ve alışverişe çıkan insan, ana cadde (?)”. Bir çizgi çekip Badri’yi başka nerelerde gördüğünü hatırlamaya çalıştı. Ondan ağı çalıştırmasını yalnızca iki gün önce Kivrin’den, Gilchrist’in birinci sınıf öğrencisi bir stajyer kullanmaya niyetli olduğunu öğrendiği zaman istemişti.</p>

  <p>Dunworthy telefon ettiğinde Badri Londra’dan yeni dönmüştü. O gün son muayene için Kivrin hastanedeydi neyse ki.Öyleyse o sırada Badri ile bir teması olamazdı, ondan önce de Badri Londra’daydı.</p>

  <p>Badri salı günü stajyer öğrencinin koordinatlarını kontrol ettiğini ve tam sistem kontrolü yaptığını söylemek için Dunworthy’ye gelmişti. Dunworthy yerinde olmadığı için not bırakmıştı. Kivrin de salı günü kostümünü göstermek için Balliol’e gelmişti, ama bu olay sabah meydana gelmişti. Badri notunda bütün sabahı ağda geçirdiğini yazmıştı. Kivrin de öğleden sonra Latimer’i görmeye Bodleian’a gideceğini söylemişti. Ama ondan sonra ağa dönmüş olabilirdi. Kostümünü göstermek için Dunworthy’nin yanına oradan gelmiş de olabilirdi.</p>

  <p>Kapı açıldı, hemşire Montoya’yı içeri soktu. Kadının terörist ceketiyle kot pantolonu ıslaktı. Demek hâlâ yağmur yağıyordu. Gilchrist’in kan tüpüne etiket yapıştıran Mary’ye “Ne oluyor?” dedi.</p>

  <p>Gilchrist koluna bir parça pamuk bastırarak ayağa kalktı. “Anlaşıldığı kadarıyla,” dedi, “Bay Dunworthy teknisyenini ağın başına geçirmeden önce aşıları doğru düzgün kontrol etmemiş. Adam şimdi 39,5 derece ateşle hastanede yatıyor. Görünüşe göre dışarıdan gelen bir virüse yakalanmış.”</p>

  <p>“Virüs mü?” Montoya şaşkına dönmüştü. “39,5 biraz düşük değil mi?”</p>

  <p>Mary tüpü tablasına koydu. “Fahrenheit karşılığı 103 derece” dedi. “Badri’nin enfeksiyonu muhtemelen bulaşıcı. Bazı tahliller yapmam gerekiyor. Senin de Badri’nin de temas ettiğiniz kişilerin isimlerini yazmalısın.”</p>

  <p>“Tamam,” dedi Montoya. Gilchrist’in kalktığı sandalyeye oturup ceketini çıkarttı. Mary kolunun iç kısmını alkollü pamukla sildi, yeni bir tüp çıkarıp tek kullanımlık bir zımbaya taktı. “Haydi, yapalım da bitsin bu iş. Kazımın başına dönmem lazım.”</p>

  <p>Gilchrist, “Dönemezsin,” dedi. “Duymadın mı? Bay Dunworthy’nin dikkatsizliği sayesinde karantinadayız.”</p>

  <p>“Karantina mı?” Montoya silkinince iğne kolunu sıyırdı. Yakalanma ihtimali olan hastalık değil, onu karantina etkilemişti. Mary’ye, “Geri dönmek zorundayım,” dedi. “Burada kalmak zorundasın mı diyorsunuz yani?”</p>

  <p>Mary kolunda girecek damar ararken, “Kan tahlillerinin sonucunu alıncaya kadar,” dedi.</p>

  <p>Mary’nin tuttuğu kolundaki saate bakmaya çalışarak, “Ne kadar sürer?” dedi. “Beni buraya getiren adam kazı alanının üstünü örtmeye, hatta ısıtıcıları bile kapamama fırsat bırakmadı, üstelik orada şakır şakır yağmur yağıyor. Geri dönmezsem havuza dönmüş bir kazı alanım olacak.”</p>

  <p>“Hepinizden kan örneği alıp antikor sayımı yapıncaya kadar,” dedi Mary. Montoya mesajı almış olacaktı ki kolunu düzleştirip kımıldatmadan durdu. Mary tüpü doldurdu, ağzına bir termometre soktu ve bileklik taktı. Dunworthy onu izlerken gerçeği söyleyip söylemediğini merak etti. Tahlil sonuçlarından sonra Montoya’nın gidebileceğini söylememişti, sadece sonuçlar çıkıncaya kadar burada kalacaklarını söylemişti. Sonra ne olacaktı? Hep birlikte ya da ayrı ayrı tecrit odalarına mı konacaklardı? İlaç vermeye mi başlayacaklardı? Başka tahliller mi yapacaklardı?</p>

  <p>Mary Montoya’nın bilekliğini çıkarıp kalan son form takımını eline tutuşturdu. “Bay Latimer, sıra sizde.”</p>

  <p>Latimer elinde kâğıtlarla ayağa kalktı. Sersem sersem yüzlerine baktı, kâğıtları sandalyesine bırakıp Mary’ye doğru yürüdü. Yarı yolda dönüp Mary’nin alışveriş torbasını aldı. Mary’ye uzatıp, “Bunu Brasenose’da bırakmışsınız,” dedi.</p>

  <p>“Ah, teşekkür ederim. Masanın yanına koyun, olmaz mı? Bu eldivenler steril de.”</p>

  <p>Latimer torbayı yere hafifçe yan koydu. Atkının ucu yere değiyordu. Düzgünce paketinin içine itti.</p>

  <p>Mary ona bakarken, “Orada bıraktığımı tamamen unutmuşum,” dedi. “O heyecan içinde…” Eldivenli elini ağzına bastırdı. “Aman Tanrım! Colin! Onu da unuttum. Saat kaç?”</p>

  <p>Montoya bileğine bakmadan, “Dördü sekiz geçiyor,” dedi.</p>

  <p>“Saat üçte gelecekti.” Mary kan tüplerini şıngırdatarak ayağa kalktı.</p>

  <p>“Belki de seni göremeyince dairene gitmiştir,” dedi. Dunworthy.</p>

  <p>Mary başını iki yana salladı. “Oxford’a ilk gelişi bu. O yüzden onu almaya gidecektim.” Kendi kendine konuşur gibi, “Şu ana kadar aklımın ucundan bile geçmedi çocuk,” dedi.</p>

  <p>Dunworthy, “Öyleyse hâlâ metro istasyonundadır,” dedi. “Gidip alayım mı?”</p>

  <p>“Hayır. Sen virüse maruz kaldın.”</p>

  <p>“O zaman istasyonu arayayım. Taksiye binip buraya gelsin. Nerede inecekti? Cornmarket istasyonunda mı?”</p>

  <p>“Evet, Cornmarket.”</p>

  <p>Dunworthy numara sorgulama servisini aradı ve üçüncü denemesinde ulaştı, ekrandan numarayı alıp istasyonu aradı. Hat meşguldü. Bağlantıyı kesme tuşuna basıp, numarayı tekrar tuşladı.</p>

  <p>Montoya, “Colin torunun mu?” diye sordu. Kâğıtlarını bir kenara koymuştu. Diğerleri bu son gelişmeye ilgi göstermiyor gibiydiler. Gilchrist bu ihmalkarlığın ve yetersizliğin bir başka örneğiymiş gibi ters ters bakarak formlarını dolduruyordu. Latimer kolunu sıvamış, sabırla servis arabasının yanında oturuyordu. Teknisyen hâlâ uyuyordu.</p>

  <p>“Colin, kardeşimin torunu,” dedi. “Noel’i geçirmek için yanıma geliyordu. Karantina saat kaçta kondu?”</p>

  <p>“Üçü on geçe.”</p>

  <p>Dunworthy telefonun açıldığını göstermek için elini kaldırdı. “Commarket metro istasyonu mu?” dedi.Öyleydi. Sinirli tavırlı istasyon şefinin arkasındaki kapılarla insan kalabalığını görebiliyordu. “Saat üçte metroyla gelen bir oğlan çocuğunu soracaktım. On iki yaşında. Londra’dan gelecekti.” Dunworthy eliyle ahizeyi kapatıp Mary’ye döndü. “Çocuğu tarif etsene.”</p>

  <p>“Sarışın, mavi gözlü. Yaşına göre boylu.”</p>

  <p>Dunworthy kalabalığın sesini bastırmak için yüksek sesle, “Uzun boylu,” dedi. “İsmi Colin.”</p>

  <p>“Templer,” dedi Mary. “Deirdre saat birde Marble Arch’tan bineceğini söylemişti.”</p>

  <p>“Colin Templer. Gördünüz mü çocuğu?”</p>

  <p>İstasyon şefi, “Ne demek gördünüz mü?” diye bağırdı. “Bu istasyonda beş yüz kişi var ve siz bana küçük bir çocuk gördün mü diye soruyorsunuz. Şu kargaşaya bakın.”</p>

  <p>Ekran istasyonda dolanıp duran insan kalabalığını gösterdi. Dunworthy aralarında uzunca boylu, mavi gözlü, sarışın bir oğlan aradı. Ekranda yine istasyon şefi belirdi.</p>

  <p>Gittikçe yükselen bir ses tonuyla, “Bu yalnızca geçici bir karantina,” diye bağırdı. “Trenlerin neden durduğunu ve neden bir şey yapmadığımı sorup duran bir istasyon dolusu insanla uğraşıyorum. Burayı başıma yıkmamaları için elimden geleni yapıyorum, bir çocukla uğraşamayacağım.”</p>

  <p>“Adı Colin Templer,” diye bağırdı Dunworthy. “Büyük teyzesi onu karşılayacaktı.”</p>

  <p>“Neden karşılamaya gelmedi de başımdaki dertlerden birini eksiltmedi? Burası karantinanın ne kadar süreceğini ve neden bir şey yapmadığımı öğrenmek isteyen kızgın insanlarla dolu…” Birden telefon kapandı. Dunworthy acaba telefonu kapadı mı, yoksa kızgın bir yolcu ahizeyi elinden mi kaptı, merak etti.&nbsp;</p>

  <p>“İstasyon şefi Colin’i görmüş mü?” diye sordu.</p>

  <p>“Hayır. Çocuğu aldırmak için birini göndermen gerekecek.”&nbsp;</p>

  <p>“Peki. Personelden birini gönderirim.” Mary dışarı çıktı.</p>

  <p>Montoya, “Karantina üçü on geçe başladı, çocuk saat üçte inecekti,” dedi. “Belki de gecikmiştir.”</p>

  <p>Bu Dunworthy’nin aklına gelmemişti. Karantina çocuğun treni Oxford’a gelmeden başladıysa, tren en yakın istasyonda durdurulur, yolcular da ya başka yöne ya da Londra’ya geri gönderilirdi.</p>

  <p>Dunworthy telefonu Montoya’nın eline tutuşturup, “İstasyonu ara bir daha,” dedi. “Birde Marble Arch’ya kalkan trene bindiğini söyle. Mary’ye yeğenini arattıracağım. Belki de Colin çoktan geri döndü.”</p>

  <p>Hemşireden Mary’yi çağırmasını istemek için koridora çıktı, ama kadın koridorda değildi. Mary kadını istasyona göndermiş olmalıydı.</p>

  <p>Koridorda kimse yoktu. Daha önce kullandığı telefon kulübesine baktıktan sonra, hızla oraya gitti ve Balliol’ün numarasını tuşladı. Zayıf bir ihtimal de olsa, Colin Mary’nin dairesine gitmiş olabilirdi. Finch’i oraya gönderecek, çocuk gelmemişse, istasyona gitmesini söyleyecekti. Bu kargaşada çocuğu bulabilmek için birden fazla kişi gerekirdi.</p>

  <p>Bir kadın sesi, “Alo,” dedi.</p>

  <p>Dunworthy kaşlarını çatıp numaraya baktı, ama yanlış tuşlamamıştı. “Balliol Koleji’nden Bay Finch’i aramıştım.”</p>

  <p>“Şu anda burada yok,” dedi. Amerikalı olduğu belliydi. “Ben Bayan Taylor. Mesajınız var mı?”</p>

  <p>Şu çan çalan kadınlardan biri olacaktı. Beklediğinden daha gençti, otuzlarındaydı ve çan çalamayacak kadar narin görünüyordu. “Döner dönmez revirden Bay Dunworthy’yi aramasını söyler misiniz?”</p>

  <p>Kadın, “Bay Dunworthy,” diye not aldıktan sonra başını hızla kaldırdı. Tamamen farklı bir ses tonuyla, “Bay Dunworthy, dedi, “burada hapis tutulmamızdan sorumlu olan kişi misiniz siz?”</p>

  <p>Buna verilecek güzel bir cevap yoktu.Öğrenci salonunu aramamalıydı. Finch’i saymanlığa göndermemiş miydi?</p>

  <p>“Sağlık bakanlığı teşhis edilemeyen hastalık vakaları olduğu zaman geçici karantina uyguluyor. Tedbir olarak. Bu sebeple yaşadığınız sıkıntılar için özür dilerim. Sekreterime sizi rahat ettirmesini söyledim, sizin için yapabileceğim başka bir şey… ”</p>

  <p>“Yapabileceğiniz mi? Bizi Ely’e götürebilirsiniz, yapabileceğiniz şey bu. Elemanlarımın saat sekizde katedralde bir çan konseri vermeleri gerekiyordu. Yarın da Norwich’te olmamız gerekiyor. Noel gecesi çan çalacağız.”</p>

  <p>Yarın Norwich’e falan gidemeyeceklerini söyleyen kişi olmaya niyeti yoktu. “Eminim, Ely’dekiler durumdan çoktan haberdardırlar, ama ben seve seve katedrale telefon edip durumu izah…”</p>

  <p>“İzah mı? Belki bana da izah edersiniz.Özgürlüğümün bu şekilde elimden alınmasına alışık değilim. Amerika’da nereye gidip, nereye gidemeyeceğinizi buyurmayı kimse aklından bile geçiremez.”</p>

  <p>Dunworthy içinden, işte bu zihniyet yüzünden büyük salgın sırasında Amerika’da otuz milyondan fazla insan öldü, diye geçirdi. “Sizi temin ederim hanımefendi, karantina sırf sizin emniyetiniz için uygulanıyor, konserlerinizin tarihlerini de yeniden ayarlayacaklardır. Balliol sizi memnuniyetle misafir edecektir. Sizinle şahsen tanışmayı da çok isterim. Ününüz gittiğiniz yerlere sizden önce ulaşıyor.”</p>

  <p>Bu doğru olsaydı, diye düşündü, Oxford’u siz gelmek için izin istediğiniz zaman karantinaya alırlardı.</p>

  <p>“Noel gecesinin programını yeniden planlamak mümkün değil. Norwich’tekiler de yarın için bize bel bağlamış durumdalar. Bizim niyetimiz de… ”</p>

  <p>Dunworthy tuşa basıp bağlantıyı kesti. Finch herhalde saymanlıkta, Badri’nin dosyasını arıyordu, ama Dunworthy bir çancıyla daha konuşma riskini göze alacak değildi. Bölge Ulaşım Bürosu’nun numarasını bulup tuşladı.</p>

  <p>Koridorun sonundaki kapı açıldı ve Mary koridora çıktı.</p>

  <p>Dunworthy, “Bölge Ulaşım’ı arıyorum,” dedikten sonra numaranın geri kalanını da tuşlayıp telefonu Mary’ye uzattı.</p>

  <p>Mary gülümseyip elini kaldırdı. “Her şey yolunda. Az önce Deirdre ile konuştum. Colin’in trenini Barton’da durdurmuşlar. Yolcuları da metroyla Londra’ya geri göndermişler. Gidip çocuğu Marble Arch’ta karşılayacak. Noel’i yeni hayat arkadaşının ailesiyle geçirecekti. Herhalde çocuğun ayak altında olmasını istemedi ama elden bir şey gelmez. Çocuğun bu kargaşadan kurtulduğuna sevindim.”</p>

  <p>Dunworthy kadının sesinden rahatladığını anladı. Telefonu kapadı. “O kadar kötü mü?”</p>

  <p>“Ön sonuçları az önce aldık. A tipi bir virüs olduğu kesinleşti. Grip virüsü.”</p>

  <p>Dunworthy daha kötü bir şey, üçüncü dünya sıtması ya da bir retrovirüs bekliyordu. Aşı olmadan önce grip geçirmişti. Kendini berbat hissetmişti, birkaç gün burnu tıkanmış, ateşi yükselmiş, her yeri ağrımıştı, sonra istirahat ve bolca sıvı alarak kendiliğinden iyileşmişti.</p>

  <p>“Karantinayı kaldırırlar o zaman.”</p>

  <p>“Badri’nin tıbbi kayıtlarını bulmadan olmaz,” dedi Mary. “Son grip aşılarını atladığını umuyorum. Atlamadıysa, kaynağını buluncaya kadar beklemek zorunda kalırız.”</p>

  <p>“Ama sadece grip bu.”</p>

  <p>“Eğer küçük bir antijen değişikliği varsa, sadece griptir,” diye düzeltti. “Büyük bir kayma varsa, enfluenzadır, bu da tamamen başka bir şeydir. 1918’deki İspanyol gribi bir miksovirüstü. Yirmi milyon insanın ölümüne neden oldu. Virüsler birkaç ayda bir mutasyon geçirirler. Yüzeyindeki antijenler değiştiği için bağışıklık sistemi bunları tanıyamaz. Mevsimsel grip aşıları bu yüzden gereklidir. Ama aşı büyük kaymalarda koruma sağlamaz.”</p>

  <p>“Peki, bu da öyle mi?”</p>

  <p>“Kuşkuluyum. Büyük mutasyonlar ancak on yolda bir falan olur. Bence büyük olasılıkla Badri aşı olmayı ihmal etti. Sömestr başında hiç yerinde incelemede bulundu mu, biliyor musun?”</p>

  <p>“Hayır, ama olabilir.”</p>

  <p>“Eğer öyleyse, aşılarını yaptırmayı unutmuş olabilir ki bu durumda basit bir grip geçiriyor demektir.</p>

  <p>“Peki ya Kivrin? O mevsimsel grip aşılarını yaptırdı mı?”</p>

  <p>“Evet, ayrıca geniş kapsamlı virüs aşıları oldu, t-hücreleri de takviye edildi. Her şeye karşı koruma altında.”</p>

  <p>“Bu enfluenza olsa bile mi?”</p>

  <p>Mary bir anlık bir tereddüt geçirdi. “Bu sabah Badri’den virüs almış olsa bile, koruma altında.”</p>

  <p>“Ya Badri’yi daha önce gördüyse?”</p>

  <p>“Sana bunu söylersem sadece endişeleneceksin. Hiç gerek yok buna.” Derin bir nefes aldı. “Takviye edici maddeler ve antivirüsler, bağışıklığı ancak inişin başlangıcında azami seviyeye çıkacak şekilde verildi.”</p>

  <p>Dunworthy acı acı, “Ve Gilchrist inişi iki gün öne aldı,” dedi.</p>

  <p>“Her şeyin yolunda olduğunu düşünmeseydim, Kivrin’in gitmesine izin vermezdim.”</p>

  <p>“Ama henüz gitmeden önce bir grip virüsüne maruz kalacağını hesaba katmamıştın.”</p>

  <p>“Hayır katmamıştım, ama bu hiçbir şeyi değiştirmez. Kısmi bağışıklığı var ve biz virüse maruz kaldığını kesin olarak bilmiyoruz. Badri kızın yanına hemen hiç yaklaşmadı.”</p>

  <p>“Ya daha önceden virüse maruz kaldıysa?”</p>

  <p>“Sana söylememem gerektiğini biliyordum,” dedi Mary. İçini çekti. “Çoğu miksovirüslerin kuluçka süresi on iki ila kırk sekiz saattir. Kivrin iki gün önce virüsü almış olsaydı bile, virüsün önemsiz belirtilere sebep olacak kadar çoğalmasını bile engelleyecek bağışıklığı vardı. Ama bu enfluenza değil.” Dunworthy’nin koluna hafifçe vurdu. “Hem paradoksları unutuyorsun. Virüs almış olsaydı, virüs saçıyor olurdu ve ağ onun geçmesine asla izin vermezdi.”</p>

  <p>Mary haklıydı. Dönem halkının yakalanma olasılığı mevcutsa, hastalıklar ağdan geçemezdi. Paradokslar buna izin vermezdi. Ağ açılmazdı.</p>

  <p>“1320’lerdeki halkın bağışık olma olasılığı nedir?”</p>

  <p>“Günümüzdeki virüslerden birine mi? Neredeyse sıfır. Olası bin sekiz yüz mutasyon geçirmiştir. Dönem halkının tam olarak o virüsü almış olmaları gerekir, aksi taktirde korunmasız olurlar.”</p>

  <p>Korunmasız. Dunworthy, “Badri’yi görmek istiyorum, dedi. “Paha geldiği zaman, bir terslik olduğunu söyledi. Ambulansta hastaneye gelinceye kadar aynı şeyi tekrarlayıp durdu.”</p>

  <p>“Bir terslik var,” dedi Mary. “Çok ciddi bir viral enfeksiyonu var.”</p>

  <p>“Ya da Kivrin’e bulaştırdığını biliyordu. Ya da yer ve zaman tespiti yapamadı.”</p>

  <p>“Yaptığını söyledi.” Anlayışla Dunworthy’nin yüzüne baktı. Anlaşılan sana Kivrin’i merak etme demenin bir faydası yok. Az önce Calin için nasıl telaşlandığımı gördün. Ama ikisinin de buradan uzakta daha güvende olduklarını söylerken samimiydim. Kivrin, senin ısrarla hayal ettiğin o haydutlarla yol kesenlerin arasındayken bile, orada çok daha iyi durumda. En azından karantina yönetmelikleriyle uğraşmak zorunda kalmayacak.”</p>

  <p>Dunworthy gülümsedi. “Ya da Amerikalı çan korosuyla. Amerika henüz keşfedilmemişti bile.” Elini kapının koluna uzattı.</p>

  <p>Koridorun sonundaki kapı çat diye açılıverdi ve elinde valiz olan iriyarı bir kadın içeri daldı. Koridorun ucundan, “İşte buradasınız, Bay Dunworthy,” diye bağırdı. “Ben de her yerde sizi arıyordum.”</p>

  <p>Mary dönüp kadına baktı. “Şu senin Amerikalı çancılardan biri mi?”</p>

  <p>“Daha beteri,” dedi Dunworthy. “Bayan Gaddson bu.”</p>
</body>
</html>