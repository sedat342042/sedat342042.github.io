<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <p class="ara">KIYAMET KİTABI DEŞİFRESİNDEN<br/>(077076-078924)</p>

  <p class="girintisiz">Maisry kaçtı. Roche’la birlikte, hastalanmasından ve bir yerde düşüp kalmış olmasından endişe edip her yeri aradık ama kahya, oğlu Walthef’in mezarını kazdığı sırada Maisry’i ormana doğru giderken gördüğünü söyledi. Agnes’ın midillisine biniyormuş.</p>

  <p>Ya vebayı başka yerlere bulaştıracak ya da ancak vebanın ulaştığı bir köye kadar gidebilecek. Artık etrafımızı iyice sardı. Çanlar temposuz, aklını kaçırmış biri tarafından çalınıyor sanki. Dokuz kere mi, yoksa üç kere mi vurduğu anlaşılmıyor. Acaba bir bebek mi öldü, yoksa geveze kızlardan biri mi diye düşünüyorum.</p>

  <p>Agnes hâlâ kendine gelemedi, nabzı da çok zayıf. Ateşler içinde yanıyor, haykırıp debeleniyor. Durmadan çığlık çığlığa beni çağırıyor, ama yanına yaklaşmama izin vermiyor. Onunla konuşmayı denediğimde de sinir krizi geçirir gibi çığlıklar ve tekmeler atıyor.</p>

  <p>Eliwys, Agnes ile Lady Imeyne’ye bakmaktan perişan oldu. Lady Imeyne yanına gittiğim zaman “Şeytan,” diye bağırıyor, bu sabah neredeyse gözümü morartıyordu. Yanına yaklaşmama tek izin veren kişi katip ve artık onun için yapabileceğimiz bir şey kalmadı. Bugünü çıkarması imkânsız. O kadar kötü kokuyor ki onu odanın öbür ucuna taşımak zorunda kaldık. Hıyarcığından gene irin akmaya başladı.</p>

  <p class="ara1">(Ara)</p>

  <p class="girintisiz">Kahyanın ortanca oğlu Gunni öldü.</p>

  <p>Boynunda sıraca izi olan kadın.</p>

  <p>Maisry’nin babası.</p>

  <p>Roche’un yardımcısı, Cob.</p>

  <p class="ara1">(Ara)</p>

  <p class="girintisiz">Lady Imeyne’nin durumu çok kötü. Roche son duasını ettirmeye çalıştı ama kadın günah çıkarmaya yanaşmadı.</p>

  <p>Roche, “Ölmeden önce Tanrı’yla aranı düzeltmek zorundasın,” dedi ama Imeyne başını duvara çevirip, “Bunlar hep onun suçu,” dedi.</p>

  <p class="ara1">(Ara)</p>

  <p class="girintisiz">Otuz bir vaka. Yüzde yetmiş beşten fazla bir oran bu. Roche köy meydanının bir kısmını bu sabah definlere açtı, çünkü kilisenin bahçesi artık doldu.</p>

  <p>Maisry geri gelmedi. Herhalde sakinlerinin bırakıp kaçtığı bir malikanenin baş köşesine kurulmuş uyuyordur. Bütün bunlar sona erdiğinde eski ve soylu bir ailenin atası olacak muhtemelen.</p>

  <p>Belki bizim zamanımızın sorunu da budur, Bay Dunworthy. Kurucuları Maisry, piskoposun elçisi ve Sir Bloet ne de olsa. Roche gibi, kalıp yardım etmeye çalışan bütün insanlar vebaya yakalanıp öldüler.</p>

  <p class="ara1">(Ara)</p>

  <p class="girintisiz">Lady Imeyne kendinde değil. Roche son duasını etti. Etmesini ben söyledim.</p>

  <p>“Onu hastalık böyle konuşturuyor. Ruhu Tanrı’dan yüz çevirmedi,” dedim, ama doğru değil bu. Bağışlanmayı hak etmiyor olabilir, ama vücudunun zehirlenmesini, çürümesini de hak etmiyor. Tanrı’yı suçladığı için onu kınayamıyorum. Bu kimsenin suçu değil. Bir hastalık bu.</p>

  <p>Kutsal şarap tükendi, zeytinyağı da kalmadı. Roche artık mutfaktaki yemek yağını kullanıyor. Yağın acımsı bir kokusu var. Imeyne’nin şakaklarına ve avuçlarına yağ sürünce cildi karardı.&nbsp;</p>

  <p>Bu bir hastalık.</p>

  <p class="ara1">(Ara)</p>

  <p class="girintisiz">Agnes daha kötü. Yattığı yerde yavru köpeği gibi soluyup, “Kivrin’e söyleyin, gelip beni alsın. Burayı hiç sevmedim,” diye feryat etmesini izlemek çok korkunç.</p>

  <p>Roche bile bu manzaraya dayanamıyor. Bana, “Tanrı bizi neden böyle cezalandırıyor?” diye sordu.</p>

  <p>“Cezalandırmıyor. Hastalık bu,” dedim. Sorusunun cevabı bu değil ve bunu o da biliyor.</p>

  <p>Bütün Avrupa biliyor, Kilise de biliyor. Kilise birkaç yüzyıl daha mazeretler bulmaktan vazgeçmedi, ama gerçeğin üstünü örtemedi; Tanrı buna göz yumdu. Kimsenin imdadına koşmadı.</p>

  <p class="ara1">(Ara)</p>

  <p class="girintisiz">Çanlar artık durdu. Roche bana bu vebanın durduğuna işaret olabilir mi diye sordu. “Belki Tanrı sonunda yardımımıza koşabilmiştir,” dedim.</p>

  <p>Ama hiç sanmıyorum. Toumai’de kilise görevlileri, insanları korkutuyor diye çanların çalınmaması için emir çıkarmışlar. Belki bir emir de Batlı piskoposu çıkarmıştır.</p>

  <p>Çan sesi gerçekten de ürkütücüydü, ama sessizlik daha beter. Sanki dünyanın sonu gelmiş gibi.</p>
</body>
</html>