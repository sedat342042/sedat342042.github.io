<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>29</h2>

  <p class="girintisiz">Yardım istedi, ama kimse gelmeyince herkesin öldüğünü, Friars Minor manastırındaki keşiş John Clyne gibi geriye bir tek kendisinin kaldığını sandı. “Ölümün gelmesini bekliyorum…”</p>

  <p>Hemşireyi çağırmak için düğmeye basmak istedi, ama düğmeyi bulamadı. Yatağın yanındaki komodinde bir el zili vardı, ona uzandı, ama parmaklarında kuvvet yoktu. Zil tangırtıyla yere düştü. O feci Büyük Tom gibi, bitmez bilmez korkunç bir ses çıkardı. Ama gelen olmadı.</p>

  <p>Ama uyandığında zil gene komodinin üstündeydi, demek daldığında biri gelmişti. Gözlerini kısıp bulanık görünen zile baktı ve ne kadar zamandır uyuduğunu düşündü. Epeyce uzun bir süre.</p>

  <p>Odaya bakıp anlamanın bir yolu yoktu. Aydınlıktı, ama ışığın ne açısı, ne de gölgesi vardı.Öğleden sonra da olabilirdi, öğleye doğru da. Başucunda da, duvarda da dijital saat yoktu. Dönüp arkasındaki duvarlarda duran ekranlara bakacak dermanı da yoktu. Bir pencere vardı, dışarıyı görecek kadar doğrulamıyordu, ama yağmur yağdığını görebiliyordu. Brasenose’a gittiğinde de yağmur yağıyordu, hâlâ aynı gün olabilirdi. Belki de sadece bayılmıştı ve gözlemde tutmak için buraya getirmişlerdi.</p>

  <p>“‘Sizi şöyle cezalandıracağım,” dedi bir ses.</p>

  <p>Dunworthy gözlerini açıp gözlüğüne uzandı, ama bulamadı. ‘“Üzerinize dehşet salacağım. Verem ve sıtma gözlerinizin ferini söndürecek.”’</p>

  <p>Bayan Gaddson’dı konuşan. Yatağının yanında bir sandalyeye oturmuş, İncil okuyordu. Yüzünde maske, üzerinde önlük yoktu, ama İncil naylona sarılıydı. Dunworthy gözlerini kısıp kitaba baktı.</p>

  <p>‘“Şehirlerinize çekildiğinizde, aranıza salgın hastalık göndereceğim.”’</p>

  <p>“Hangi gündeyiz?”</p>

  <p>Kadın sustu, merakla yüzüne baktıktan sonra sakince okumaya devam etti. “‘Düşman eline düşeceksiniz.”’</p>

  <p>Uzun zamandır burada olamazdı. Badri’yi görmeye hastaneye gittiğinde, Bayan Gaddson hastalara İncil okuyordu. Belki de hâlâ aynı gündü ve Mary gelip henüz bu kadını dışarı atmamıştı.</p>

  <p>Hemşire, “Yutkunabiliyor musunuz?” dedi. Malzeme deposundaki ihtiyar hemşireydi.</p>

  <p>“Size bir ateş ölçer vermem gerek,” diye gakladı. “Yutabilir misiniz?”</p>

  <p>Dunworthy ağzını açınca kadın kapsülü dilinin üstüne koydu. Dunworthy’nin suyu içebilmesi için başını tutup kaldırdı, üniforması hışırdadı.</p>

  <p>“Yuttunuz mu?”</p>

  <p>Kapsül boğazında kalmıştı, ama gene de başını öne doğru salladı. Bu hareket başını ağrıttı.</p>

  <p>“İyi, öyleyse şunu çıkarabilirim.” Dunworthy’nin kolunun üst kısmından bir şey çıkardı.</p>

  <p>Dunworthy öksürüp kapsülü çıkarmamaya çalışarak sordu: “Saat kaç?”</p>

  <p>Hemşire gözlerini kısıp arkasındaki ekranlara bakarken, “Sizin için dinlenme vakti,” dedi.</p>

  <p>“Hangi gündeyiz?” Ama kadın aksayarak çoktan odadan çıkmıştı. Bayan Gaddson’a “Hangi gündeyiz?” diye sordu ama o da gitmişti.</p>

  <p>Uzun zamandır burada olamazdı. Hâlâ başı ağrıyordu ve ateşi vardı. Gribin erken belirtileri. Belki de birkaç saattir hastaydı. Belki hâlâ aynı gündeydiler, onu odaya çıkarmalarından hemen sonra, ona bir çağrı düğmesi ile ateş ölçer verilmeden önce uyanmıştı.</p>

  <p>“Ateş ölçme vakti.” Başka bir hemşireydi. Ona Willam Gaddson’ı soran güzel sarışın hemşire.</p>

  <p>“Bir tane yuttum.”</p>

  <p>“O dündü. Haydi bir tane daha için.”</p>

  <p>Badri’nin odasındaki birinci sınıf öğrencisi bu kızın hastalandığını söylemişti. “Ben sizin grip olduğunuzu sanıyordum,” dedi Dunworthy.</p>

  <p>“Öyleydi, ama iyileştim. Siz de iyileşeceksiniz.” Kız su içebilmesi için elini ensesine koyup başını kaldırdı.</p>

  <p>“Ayın kaçı bugün?”</p>

  <p>“On biri. Aslında hemen söyleyemedim, biraz düşünmem gerekti.İşler biraz yoğunlaştı. Neredeyse personelin tamamı hastalandı ve herkes çift vardiya çalışmak zorunda kaldı. O yüzden ben de günümü şaşırdım.” Kız konsolun tuşlarına bastı, kaşlarını çatarak ekranlara baktı.</p>

  <p>Kız söylemeden tahmin etmeliydi. Ateş, sayıklamalı gecelerle ilaçla sersemleştiği sabahları, bitmeyen tek bir öğleden sonraya dönüştürmüştü, ama vücudu zamanı takip etmiş, saatleri vurmuştu. Bu yüzden kız daha söylemeden cevabı biliyordu. Randevuyu kaçırmıştı.</p>

  <p>Kendi kendine, randevu falan yok dedi acı acı. Gilchrist ağı kapadı. Orada olsa da, hastalanmasa da bir şey değişmezdi. Ağ kapalıydı ve yapabileceği hiçbir şey yoktu.</p>

  <p>Ocak on bir. Kivrin iniş yerinde ne kadar beklemişti? Bir gün mü? İki gün mü? Üç gün bekledikten sonra yanlış günde ve yanlış yerde beklediğini mi düşünmüştü? Oxford-Bath yolunun kenarında, bir işe yaramayan pelerinine sarınarak, hırsızların ya da kurtların saldırısına uğramamak için ateş yakmaktan çekinerek bütün bir gece beklemiş miydi? Ya da vebadan kaçanlara görünmekten çekinerek. Kimsenin onu almayacağını ne zaman anlamıştı?</p>

  <p>“İstediğiniz bir şey var mı?” Kız bir enjektörü kolundaki tüpe batırdı.</p>

  <p>“Bu beni uyutacak bir şey mi?”</p>

  <p>“Evet.”</p>

  <p>“İyi.” Dunworthy minnetle gözlerini kapadı.</p>

  <p>Birkaç dakika, bir gün ya da bir ay uyudu. Uyandığında ışık, yağmur ve gölgesiz aydınlık aynıydı. Colin yanındaki sandalyeye oturmuş Noel’de verdiği kitabı okuyor, bir yandan da bir şey emiyordu. Dunworthy, o kadar uzun süre olamaz, diye düşünerek çocuğa baktı. Top şeker bitmemişti.</p>

  <p>“Ah, güzel.” Colin kitabı çat diye kapadı. “O korkunç hemşire seni uyandırmayacağıma söz verirsem yanında kalabileceğimi söylemişti. Seni ben uyandırmadım, değil mi? Kendi başına uyandığını söylersin?”</p>

  <p>Top şekerini ağzından çıkarıp inceledikten sonra cebine soktu. “Onu gördün mü? Ortaçağ’dan kalmış olmalı. Bayan Gaddson kadar feci.”</p>

  <p>Dunworthy gözlerini kısıp çocuğa baktı. Şekeri cebine koyduğu yeşil ceket yeniydi, boynundaki gri ekose atkı çimen yeşilinin üstünde daha da çirkin duruyordu ve Colin bu ceketle daha büyük görünüyordu. Sanki Dunworthy uyurken büyümüş gibi.&nbsp;</p>

  <p>Colin kaşlarını çattı. “Benim, Colin. Tanıdın mı?”</p>

  <p>“Evet, tabii tanıdım. Neden maskeni takmıyorsun?”</p>

  <p>Çocuk sırıttı. Takmama gerek yok. Artık virüs saçmıyorsun. Gözlüğünü ister misin?”</p>

  <p>Dunworthy ağrısının yeniden başlamaması için dikkatle başını öne doğru salladı.</p>

  <p>Daha önce uyandığında beni tanımadın da.” Komodinin çekmecesini karıştırıp gözlüğünü verdi. “Çok kötüydün.Öleceksin sandım. Bana Kivrin deyip durdun.”</p>

  <p>“Hangi gündeyiz?”</p>

  <p>Colin sabırsızlıkla, “Ayın on ikisindeyiz,” dedi. “Bu sabah da sordun. Hatırlamıyor musun?”</p>

  <p>Dunworthy gözlüğünü taktı. “Hayır.”</p>

  <p>“Hiçbir şey hatırlamıyor musun?”</p>

  <p>Kivrin’i nasıl yüzüstü bıraktığımı hatırlıyorum, diye düşündü. Onu 1348’de bıraktığımı hatırlıyorum.</p>

  <p>Colin sandalyesini daha yakına çekip kitabı yatağın üstüne koydu. “Hemşire ateş yüzünden hatırlamayacağını söyledi de.” Dunworthy’nin suçuymuş gibi biraz kızgın çıkıyordu sesi. Seni görmeme izin vermedi. Bana hiçbir şey söylemedi. Bence büyük haksızlık. İnsanı bekleme odasında oturtuyorlar, durmadan burada yapacak bir şeyin yok, eve git diyorlar. Bir şey sorduğun zaman da, ‘Doktor biraz sonra gelecek’ diyorlar. Çocuk muamelesi yapıyorlar. Yani insanın bir şeyler öğrenmesi gerekir, değil mi? Bu sabahki hemşireyi tanıyor musun? Beni sepetledi. ‘Bay Dunworthy çok hasta, rahatsız etmeni istemiyorum’ dedi. Sanki edecekmişim gibi.”</p>

  <p>İçerlemiş görünüyordu, ama bitkin ve endişeliydi. Dunworthy çocuğun koridorlarda dolaşmasını, bekleme odasında oturup bir haber beklemesini hayal etti. Büyümüş görünmesine şaşmamalıydı. “Az önce de Bayan Gaddson sana sadece iyi haberi söylememi, kötü haberlerin seni tekrar hasta edip öldüreceğini söyledi. Sonra her şey benim suçum olurmuş.”</p>

  <p>“Bayan Gaddson hâlâ moralleri yüksek tutuyor, demek.” Dunworthy Colin’e gülümsedi. “Herhalde o kadının hastalanma ihtimali sıfır.”</p>

  <p>Colin şaşırmış gibi yüzüne baktı. “Salgın durdu,” dedi. “Gelecek hafta karantinayı kaldırıyorlar.”</p>

  <p>Demek Mary’nin onca yalvarmasının sonunda analog nihayet gelmişti. Acaba Badri ölmeden yetişti mi, diye düşündü. Ardından Bayan Gaddson’ın söylememesini tembihlediği kötü haberi merak etti. Ama bana kötü haberi zaten verdiler, diye düşündü. İniş sonucu kayboldu ve Kivrin 1348’de.</p>

  <p>“Bana biraz iyi haber ver,” dedi.</p>

  <p>“İki gündür kimse hastalanmadı. Malzemeler de nihayet geldi, doğru düzgün yemek yiyebiliyoruz.”</p>

  <p>“Gördüğüm kadarıyla yeni giysilerin de var.”</p>

  <p>Colin yeşil ceketine baktı. “Bu annemin Noel hediyelerinden. Şeyden sonra göndermiş…” Susup kaşlarını çattı. Bana birkaç filmle, yüz kalıbı hamuru da göndermiş.”</p>

  <p>Dunworthy, acaba kadın Colin’in hediyelerini gönderme zahmetine girmeden önce salgının bitmesini mi bekledi, diye düşündü. Ya Mary buna ne demişti?</p>

  <p>Colin ayağa kalktı. “Bak. Ceketin önü kendi kendine kapanıyor. Şu düğmeye basıyorsun, tamam. Artık bana önünü kapa demek zorunda değilsin.”</p>

  <p>Hemşire üniformasını hışırdatarak içeri girdi. “Sizi uyandırdı mı?”</p>

  <p>Colin, “Demiştim,” diye mırıldandı. “Uyandırmadım, hemşire.Öyle sessizdim ki, sayfaları çevirdiğimi bile duymadı.”</p>

  <p>Kadın başka bir şey soramadan Dunworthy, “Beni uyandırmadı ve beni hiç rahatsız etmiyor,” dedi. “Bana iyi haberleri anlatıyordu.”</p>

  <p>“Bay Dunworthy’ye hiçbir şey anlatmamalıydın. Dinlenmesi gerekiyor.” Askıya bir serum poşeti astı. “Bay Dunworthy hâlâ ziyaretçi kabul edemeyecek kadar hasta.”</p>

  <p>Çocuğu kışkışlayıp dışarı çıkarmak istedi.</p>

  <p>Colin itiraz etti. “Ziyaretçilere bu kadar karşıysanız, neden Bayan Gaddson’ın başında İncil okumasına engel olmuyorsunuz? O kadın herkesi hasta eder.” Kapıda durup hemşireye kötü kötü baktı. “Yarın gene gelirim. İstediğin bir şey var mı?”</p>

  <p>“Badri nasıl?” Dunworthy kendini duyacağı cevaba hazırladı.</p>

  <p>“Daha iyi,” dedi Colin. “Neredeyse iyileşiyordu, ama hastalık nüksetti. Ama şimdi çok daha iyi. Seni görmek istiyor o da.”</p>

  <p>Dunworthy, “Hayır,” dedi ama hemşire kapıyı çekmişti bile.</p>

  <p>Mary, “Badri’nin suçu değil,” demişti. Elbette değildi. Zihin bulanıklığı ilk belirtilerden biriydi. Andrews’un numarasını bir türlü tuşlayamaması aklına geldi. Bayan Piantini’nin çan çalarken hata üstüne hata yapıp her seferinde “Affedersiniz,” deyişini hatırladı.</p>

  <p>“Affedersiniz,” diye mırıldandı. “Badri’nin suçu değildi. Kendi suçuydu. Stajyerin hesaplamalarına aklını öyle takmıştı ki korkularını Badri’ye de bulaştırmıştı.Öyle endişelenmişti ki Badri koordinatları tekrar girmeye karar vermişti.</p>

  <p>Colin yatağın üstünde bıraktığı kitabını kendine doğru çekti. Kitap ona o kadar ağır geldi ki açık tutmak için çabalarken kolu titredi, ama kitabı yatağın parmaklığına dayadı ve aradığını buluncaya kadar yattığı yerden okuyamadığı sayfaları çevirdi.</p>

  <p>Kara Ölüm Oxford’u Noel’de vurmuştu, üniversiteleri kapattırmış ve bu da civar köylere kaçmayı başarabilenlerin vebayı da beraberlerinde götürmelerine sebep olmuştu.Ölen binlerce insan arasında olmayan şanslıların sayısı o kadar azdı ki “ölüleri gömecek insan kalmamıştı.” Sağ kalan birkaç kişi de üniversitelere kapanıp saklanmış ve suçlayacak birilerini aramışlardı.</p>

  <p>Gözlüğü gözünde uyuyakaldı, ama hemşire gelip gözlüğünü çıkardığında uyandı. “Bu kez gelen William’ın hemşiresiydi, kız gülümseyerek yüzüne baktı.</p>

  <p>Gözlüğü çekmeceye koyarken, “Affedersiniz,” dedi, “sizi uyandırmak istememiştim.”</p>

  <p>Dunworthy gözlerini kısıp kıza baktı. “Colin salgının bittiğini söyledi.”</p>

  <p>Hemşire arkasındaki ekranlara baktı. “Evet. Virüsün kaynağını buldukları sırada analog da geldi, tam zamanında. Antiviral ilaçlara ve t-hücresi takviyelerine rağmen, morbidite oranının yüzde seksen beş, ölüm oranının da yüzde otuz iki olacağı tahmin ediliyordu. Buna bir de malzeme eksikliğini ve personel sayısındaki düşüşü ekleyin. Tahmin edildiği üzere ölüm oranı yüzde on dokuza yaklaştı, çok sayıda hastanın durumu da hâlâ kritik.”</p>

  <p>Kız bileğini tutup arkadaki ekranlara baktı. “Ateşiniz biraz düşmüş,” dedi. “Çok şanslısınız, biliyor musunuz? Analog, mikrobu önceden almış kimseye etki etmedi. Dr. Ahrens…” dedi ve durdu. Acaba Mary ne demişti? Dunworthy’nin yolcu olduğunu mu? Kız tekrar, “Çok şanslısınız,” dedi. “Şimdi uyumaya çalışın.”&nbsp;</p>

  <p>Uyudu. Uyandığında Bayan Gaddson İncil’iyle saldırmaya hazır halde tepesinde dikiliyordu. Gözlerini açar açmaz, “Rab sizi ve soyunuzu korkunç belalarla ve her türden hastalıklarla vuracak,” dedi. “Mısır’ın bütün hastalıklarını başınıza getirecek.”&nbsp;</p>

  <p>Dunworthy de, “Ve düşman eline düşeceksiniz,” diye mırıldandı.</p>

  <p>“Ne?”</p>

  <p>“Hiç.”</p>

  <p>Kadın yerini kaybetmişti. Sayfaları çevirerek, hastalık sözcüğünü aradı ve okumaya koyuldu. “‘… Tanrı edindiği tek oğlunu dünyaya gönderdi.”’</p>

  <p>Dunworthy içinden, başına neler geleceğini bilseydi, asla göndermezdi, diye geçirdi. Hirodes’i, masumların katlini ve Getsemane’yi.</p>

  <p>“Bana Matta’dan okuyun,” dedi. “Bölüm 26, ayet 39.”</p>

  <p>Bayan Gaddson sustu, sinirlenmiş gibiydi. Sonra sayfaları çevirip <i>Matta İncili</i>’ni açtı. ‘“Biraz ilerledi ve yüz üstü yere kapanıp dua etmeye başladı. Baba eğer mümkünse, bu kase benden geçsin.</p>

  <p>Dunworthy, Tanrı oğlunun nerede olduğunu bilmiyordu, diye düşündü. Tek oğlunu bu dünyaya göndermiş ve inişte bir terslik olmuştu; Tanrı’nın ona ulaşamaması için biri ağı kapamıştı. Oğlunu tutuklamışlar ve başına dikenli bir taç oturtmuşlar, sonra da bir çarmıha çivilemişlerdi.</p>

  <p>“27. Bölüm,” dedi Dunworthy. “Ayet 46.”</p>

  <p>Kadın dudaklarını büzüp sayfayı çevirdi. “Bunların hiç de uygun bölümler olduğunu …”</p>

  <p>“Okuyun.”</p>

  <p>“‘Ve dokuzuncu saat dolaylarında İsa, Eli, Eli lema sebaktani? Yani Tanrım, Tanrım beni neden terk ettin, diye bağırdı.”’</p>

  <p>Kivrin’in olan bitenlerden haberi yoktu. Yanlış yerde ve yanlış zamanda olduğunu, veba sırasında günlerini şaşırdığını, inişte bir aksama olduğunu zannetmişti. Onu terk ettiklerini düşünmüştü.</p>

  <p>“Evet?” dedi Bayan Gaddson. “Başka bir isteğiniz?”</p>

  <p>“Yok.”</p>

  <p>Bayan Gaddson sayfaları çevirip tekrar Eski Ahit’i açtı. ‘“Çünkü kılıçla, kıtlıkla, salgın hastalıkla yok olacaklar. Uzaktakiler salgın hastalıktan ölecek.”’</p>

  <p>Dunworthy her şeye rağmen uyudu ve nihayet sonu gelmez bir öğleden sonra haricinde bir zamana uyandı. Yağmur hâlâ yağıyordu, ama odada şimdi gölgeler vardı ve çanlar saat dördü vuruyordu. William’ın hemşiresinin yardımıyla tuvalete gitmeye hazırlanırken, uyuduğu sırada Colin’in gelip gelmediğini merak etti, ama hemşire terliklerini almak için komodinin kapağını açınca kitabın orada durduğunu gördü. Hemşireden yatağını oturur pozisyona getirmesini istedi. Kız gidince gözlüğünü takıp kitabı tekrar eline aldı.</p>

  <p>Veba öyle rastgele, öyle acımasızca yayılmıştı ki, halk bunun doğal bir hastalık olduğuna inanamamıştı. Cüzzamlıları, yaşlı kadınları ve akıl hastalarını kuyuları zehirlemekle suçlamış ve lanetlemişlerdi. Garip görünümlü olan, yabancı olan herkesten şüphe edilmişti. Sussex’te iki yolcu taşlanarak öldürülmüştü. Yorkshire’da genç bir kadını yakmışlardı.</p>

  <p>Colin içeri girdi. “Demek buradaymış,” dedi. “Ben de kaybettim sanmıştım.”</p>

  <p>Üzerinde yeşil ceketi vardı ve gene sırılsıklamdı. “El zili çantalarını Bayan Taylor’a, ta Holy Re-Formed Kilisesi’ne kadar götürmek zorunda kaldım ve şakır şakır yağmur yağıyor.” Bayan Taylor’ın adı geçince Dunworthy’nin içi ferahladı. Kötü haberin bu olmasından korkarak üniversitede konuk olarak kalanların sağlıklarını sormadığını fark etti.</p>

  <p>“Bayan Taylor iyi o halde?</p>

  <p>Colin ceketinin alt kısmına dokununca ön tarafı etrafa su sıçratarak açılıverdi. “Evet. Ayın on beşinde kilisede çan bilmem nesi yapacaklarmış.” Eğilip Dunworthy’nin ne okuduğuna baktı.</p>

  <p>Dunworthy kitabı kapayıp çocuğa verdi. “Ya grubun geri kalanı? Bayan Piantini nasıl?”</p>

  <p>“Hâlâ hastanede yatıyor.Öyle zayıfladı ki, görsen tanıyamazsın.” Kitabı açtı. “Kara Ölüm’ü okuyordun, değil mi?”</p>

  <p>“Evet,” dedi Dunworthy. “Bay Finch hastalanmadı ya?”</p>

  <p>“Hayır. Bayan Piantini’nin yerine çalacak. Canı çok sıkkın.Londra’dan gelen malzemelerin arasından tuvalet kâğıdı çıkmadı. Bayan Gudubet’le tuvalet kağıdı için kavga ettiler.” Colin kitabı tekrar yatağın üstüne koydu. “Sizin kıza ne olacak?”&nbsp;</p>

  <p>“Bilmiyorum.”</p>

  <p>“Onu geri getirmek için yapabileceğin hiçbir şey yok mu?”&nbsp;</p>

  <p>“Yok.”</p>

  <p>“Kara Ölüm feciymiş,” dedi Colin. “O kadar çok insan ölmüş ki, gömmemişler bile.Öylece üst üste yığıp bırakmışlar.”</p>

  <p>“Kivrin’i bulmam imkânsız, Colin. Gilchrist ağı kapayınca, zaman ve konum bilgilerini kaybettik.”</p>

  <p>“Biliyorum, ama elimizden bir şey gelmez mi?”</p>

  <p>“Gelmez.”</p>

  <p>“Ama…”</p>

  <p>Hemşire, “Ziyaretçilerinizin kısıtlanması için doktorunuzla görüşeceğim,” dedi ve Colin’i yakasından tutup odadan çıkardı.</p>

  <p>Dunworthy, “Bayan Gaddson’dan başlayın o zaman,” dedi. “Ve Mary’ye söyleyin beni görmeye gelsin.”</p>

  <p>Mary gelmedi, ama Montoya geldi. Kazı yerinden az önce geldiği hemen anlaşılıyordu. Dizlerine kadar çamurla kaplıydı, siyah kıvırcık saçları da çamurdan grileşmişti. Colin de yanındaydı, yeşil ceketine çamur bulaşmıştı.</p>

  <p>“Hemşireye görünmeden gizlice girmek zorunda kaldık,” dedi.</p>

  <p>Montoya epeyce kilo kaybetmişti. Yatağın parmaklığını tutan elleri incecikti, saati bileğine artık bol geliyordu.</p>

  <p>“Daha iyisiniz ya?” diye sordu.</p>

  <p>Dunworthy kadının ellerine bakarak yalan söyledi. “Daha iyiyim.” Tırnaklarının içi çamur doluydu. “Ya siz nasılsınız?”&nbsp;</p>

  <p>“Daha iyi,” dedi Montoya.</p>

  <p>“Hastaneden taburcu olur olmaz, kazı yerine gidip kaydediciyi aramış olacaktı. Oradan da doğruca buraya gelmişti.&nbsp;</p>

  <p>Dunworthy sordu. “Öldü, değil mi?”</p>

  <p>Montoya’nın elleri yatağın parmaklığını sıktı ve bıraktı. “Öldü.”</p>

  <p>Hiç olmazsa Kivrin doğru yere gitmişti. Konum koordinatları yalnızca birkaç kilometre kaymış ama Oxford-Bath yolunu ve Skendgate’i bulmayı başarmıştı. Ve gitmeden önce yakalandığı bir gribin kurbanı olarak orada ölmüştü. Veya vebadan sonra açlıktan ya da çaresizlikten. Kivrin yedi yüz yıldır ölüydü.</p>

  <p>“Buldunuz demek.” Bu bir soru değildi.</p>

  <p>Colin, “Neyi?” diye sordu.</p>

  <p>“Kivrin’in kayıt cihazını.”</p>

  <p>“Yoo,” dedi Montoya.</p>

  <p>Dunworthy hiç rahatlamamıştı. “Ama bulacaksınız.”</p>

  <p>Kadının parmaklığı tutan elleri biraz titredi. “Bunu Kivrin istedi,” dedi. “İniş günü. Kayıt cihazının kemik çıkıntısına benzemesini öneren de oydu, kendi sağ kalamazsa bile kayıt cihazı sağlam kalsın diye. ‘Bay Dunworthy boşuna endişe ediyor’ dedi, ‘ama bir şeyler ters gidecek olursa, Kilisenin bahçesine gömülmenin bir çaresine bakacağım ki,” Montoya’nın sesi titredi, ‘“bulmak için İngiltere’nin yarısını kazmak zorunda kalmayın.”‘&nbsp;</p>

  <p>Dunworthy gözlerini kapadı.</p>

  <p>Colin patladı. “Ama kayıt cihazını bulmadan, ölmüş olup olmadığını bilemezsiniz. Nerede olduğunu bile bilmiyoruz, dediniz.Öldüğünden nasıl emin olabiliyorsunuz?”</p>

  <p>“Kazı yerinde sıçanlar üstünde deneyler yapıyorduk. Enfeksiyon kapmak için virüse on beş dakika maruz kalmaları yetiyor. Kivrin o mezarda üç saatten fazla çalıştı. On dördüncü yüzyılın kısıtlı tıbbi imkânlarını göz önüne aldığımızda, komplikasyon gelişmesi neredeyse kesin.”</p>

  <p>Kısıtlı tıbbi imkânlar. Tedavi olarak sülük ve kargabüken kullanıldığı; sterilizasyonun, mikrobun ve t-hücrelerinin adlarının bile duyulmadığı bir asırdı. Kivrin’in vücuduna kirli lapalar yapıştırır, dualar okur ve damarlarını açarlardı. Gilchrist’in kitabında, “doktorların hacamat yapmalarına rağmen çok sayıda insan öldü,” yazıyordu.</p>

  <p>Montoya, “Antibiyotikler ve bağışıklık güçlendiriciler olmadan virüsün ölüm oranı yüzde kırk dokuz,” dedi. “Olasılıklar…”</p>

  <p>Dunworthy acı acı, “Bunlar Gilchrist’in rakamları mı?” dedi.</p>

  <p>Montoya yan gözle Colin’e bakıp kaşlarını çattı. “Kivrin’in virüsü alma olasılığı yüzde yetmiş beş. Veba mikrobu kapması ihtimaliyse yüzde altmış sekiz. Hıyarcıklı vebanın morbidite oranı yüzde doksan birdir, ölüm oranıysa…”</p>

  <p>Dunworthy, “Kivrin vebaya yakalanmadı,” dedi. “Veba aşısı olmuştu. Dr. Ahrens ya da Gilchrist size bundan söz etmedi mi?”&nbsp;</p>

  <p>Montoya gene Colin’e baktı.</p>

  <p>Colin kadına meydan okurcasına bakarak, “Ona söylemeyin demişlerdi,” dedi.</p>

  <p>“Neyi söylemeyeceksiniz? Gilchrist hasta mı?” Dunworthy ekranlara baktıktan sonra Gilchrist’in kollarına yığıldığını hatırlıyordu. Yoksa düşerken ona da virüs mü bulaştırmıştı?</p>

  <p>Montoya, “Gilchrist üç gün önce gripten vefat etti,” dedi.</p>

  <p>Dunworthy Colin’e baktı. “Benden başka neyi saklamanı tembih ettiler? Ben hastayken başka kimler öldü?”</p>

  <p>Montoya Colin’i susturmak ister gibi sıska elini kaldırdı, ama iş işten geçmişti.</p>

  <p>“Büyük teyzem Mary,” dedi Colin.</p>
</body>
</html>