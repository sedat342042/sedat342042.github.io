<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>15</h2>

  <p class="girintisiz">Kivrin’in zatürreesinin iyileşmesi öyle hızlı oldu ki, sonunda bağışıklık sistemini bir şeyin harekete geçirdiğini düşündü. Göğsündeki acı birden kesildi ve alnındaki kesik de sihir yapılmış gibi siliniverdi.</p>

  <p>Imeyne kızın yaralanmış numarası yaptığında kuşkulanıyormuş gibi alnını şüpheyle inceledi. Kivrin sahte bir yara yapmadıkları için içinden şükretti. Beğenmez bir tavırla, “Bu Sebt gününde seni iyileştirdiği için Tanrı’ya şükretmelisin,” dedi ve yatağın yanında diz çöktü.</p>

  <p>Ayinden dönmüştü, gümüş zincirini takmıştı. Avuçlarının arasına aldı -Kivrin tıpkı kayıt cihazı gibi, diye düşündü- ve “Göklerdeki Babamız” duasını okudu. Ayağa kalktı.</p>

  <p>“Keşke ben de sizinle ayine gelebilseydim.”</p>

  <p>Imeyne dudak büktü. “Çok hastasın sanıyordum,” dedi. Hastasın kelimesini imalı bir tavırla vurgulamıştı. “Zayıf bir ayin oldu.”</p>

  <p>Peder Roche’un günahlarını sıralamaya başladı: İncil’i “Efendimiz, bize merhamet et,” duasından önce okumuştu, cübbesi mum lekesi içindeydi, Confiteor Deo kısmını unutmuştu. Adamcağızın günahlarını sıralamak ona iyi geliyor gibiydi. Sayıp döktükten sonra Kivrin’in elini okşadı. “Tam olarak iyileşmedin daha. Bir gün daha yatakta kal.”</p>

  <p>Kivrin de öyle yaptı, bu zamanı gözlemlerini kaydederek, malikaneyi, köyü ve karşılaştığı herkesi tarif ederek değerlendirdi. Kahya elinde yine karısının acı çayıyla dolu bir kase getirdi. Yabanlık pazar yeleğinin ve aşırı süslü gümüş kemerinin içinde rahatsız görünen esmer, irikıyım bir adamdı. Sonra Rosemund’un akranı bir oğlan gelip Eliwys’e kısrağın ön ayağında bir “kusur” olduğunu haber verdi. Ama papaz bir daha gelmedi. Agnes, “Hasta köylünün günahını çıkarmaya gitti,” dedi.</p>

  <p>Agnes mükemmel bir bilgi kaynağı olmaya devam ediyordu; bir fikri olsun ya da olmasın, Kivrin’in bütün sorularını seve seve cevaplıyor, köy ve sakinleriyle ilgili her tür bilgiyi veriyordu. Rosemund daha sessizdi ve en büyük endişesi daha büyük görünmekti. “Agnes, böyle konuşmak ne kadar çocukça. Diline dikkat etmeyi öğrenmelisin,” deyip duruyordu. Neyse ki bu yorumun Agnes’in üstünde hiç etkisi olmuyordu. Rosemund ağabeylerinden ve “Noel için mutlaka geleceğine söz verdi,” dediği babasından bahsediyordu. Babasına taptığı ve çok özlediği belliydi. Agnes Kivrin’e Sir Bloet’nin verdiği gümüş parayı gösterirken, “Keşke oğlan olsaydım,” dedi. “O zaman Bath’ta babamın yanında kalırdım.”</p>

  <p>Kızların arasında geçirdiği zaman, Eliwsy ile Imeyne’nin konuşmalarından kaptıkları ve kendi gözlemleri sayesinde köy hakkında epeyce bilgi kırıntısı birleştirmeyi başardı. Olasılık hesaplarının tahminlerinden küçük bir köydü Skendgate, hatta bir Ortaçağ köyü için bile küçük bir yerdi. Kivrin, Lord Guillaume ile kahyanın ailesi de dahil olmak üzere, nüfusunun kırkı aşmadığını tahmin etti.Üstelik kahyanın bebek hariç beş çocuğu daha vardı.</p>

  <p>İki çobanla birkaç çiftçi vardı ama Imeyne, yine Noel’i burada geçirmek zorunda kalmalarından yakınırken, “Guillaume ailesinin en yoksul arazisi,” dedi. Kahyanın köyün sakinlerinden olan karısı yüksek sınıfa dahil olma peşindeydi. Maisry’nin ailesi de köyün işe yaramaz insanlarındandılar. Kivrin fırsat buldukça ellerini birleştirip her şeyi, istatistikleri ve dedikoduları kaydetti.</p>

  <p>Onu malikaneye geri getirdikleri gün başlayan kar o gece ve ertesi gün öğleden sonra saatlerine kadar devam etmişti, kar kalınlığı neredeyse otuz santime ulaştı. Kivrin’in ayağa kalktığı ilk gün yağmur yağdı. Yağmurun karı eritmesini umdu, ama karın üstünde bir buz tabakası oluşturmaktan başka bir işe yaramadı.</p>

  <p>Arabayla sandıklar kaldırıldıktan sonra iniş yerini tanıma ümidinin kalmamasından korkuyordu. Gawyn’in arabanın durduğu yeri göstermesini sağlamak zorundaydı, ama söylemesi kolaydı. Adam salona ya yemek yemek ya da Eliwys’e bir şey sormak için geliyordu ve Imeyne her zaman orada olduğu ve gözlerini ayırmadığı için Gawyn’e yaklaşmaya cesaret edemiyordu.</p>

  <p>Kivrin Gawyn ile karşılaşma umuduyla, kızları avlunun çevresinde ve köye doğru küçük gezintilere çıkarmaya başladı, ama adam ne ahırda, ne de samanlıktaydı. Gringolet de ortada yoktu. Kivrin Eliwys’in emirlerine rağmen, saldıran haydutların peşinden gitmiş olabileceğini düşündüyse de Rosemund onun ava çıktığını söyledi. Agnes da “Noel ziyafeti için geyik avlıyor,” dedi.</p>

  <p>Küçük kızları nereye götürdüğüne ya da ne kadar zaman dışarıda kaldıklarına kimse aldırmıyor gibiydi. Kivrin kızları ahıra götürmek için izin istediği zaman, Lady Eliwys dalgın dalgın başını öne doğru sallıyor, Lady Imeyne Agnes’a pelerinin bağcıklarını bağlamasını ya da eldivenlerini takmasını bile tembihlemiyordu. Sanki çocukları tamamıyla Kivrin’in ellerine teslim etmiş ve artık unutmuş gibiydiler.</p>

  <p>Noel hazırlıklarıyla meşgullerdi. Eliwys köyün bütün kadın ve kızlarını eve toplamış, pişirme kotarma işlerine koşmuştu.İki domuz kesilmiş, en az altı güvercin kesilip yolunmuştu. Avlu tüyle kaplı ve fırında pişen ekmek kokusuyla doluydu.</p>

  <p>1300’lerde Noel ziyafet, oyunlar ve dansla dolu dolu geçen iki haftalık bir kutlamaydı, ama Kivrin Eliwys’in bu şartlar altında bütün bunları yapmasına şaşırıyordu. Lord Guillaume’un söz verdiği gibi Noel’e gerçekten de döneceğine yürekten inanmış olmalıydı.</p>

  <p>Imeyne durmadan şartların yetersizliğinden ve doğru düzgün yardımcı bulamamaktan yakınarak salonun temizlenmesine nezaret etti. Bu sabah ağır masaları duvardan indirtip iki masa ayaklığının üstüne yerleştirtmek için kahya ile bir adam daha çağırttı. Maisry ile boynunda parça parça beyaz sıraca izleri olan bir kadının tepesinde dikilip masayı koca fırçalar ve kumla ovdurttu.</p>

  <p>Eliwys’e, “Hiç lavanta yok,” dedi. “Yer için yeterince yeni hasır da yok.”</p>

  <p>“Öyleyse biz de elimizdekilerle idare ederiz,” dedi Eliwys.</p>

  <p>“Hiç şekerimizle tarçınımız da yok. Courcy’de bol bol veriyorlar. Bizi hoş karşılarlardı.”</p>

  <p>Kivrin Agnes’in çizmelerini giydiriyor, ahıra midillisini görmeye çıkarmak için kızı hazırlıyordu. Telaşla başını kaldırıp baktı.</p>

  <p>“Sadece yarım günlük yol,” dedi Imeyne. “Lady Yvolde’nin papazı ayin de yapar, hem…”</p>

  <p>Agnes o sırada, “Midillimin adını Saracen…” dediği için Kivrin gerisini duyamadı.</p>

  <p>“Hıı,” deyip konuşmayı dinlemeye çalıştı. Noel, asil sınıfın sık sık birbirini ziyarete gittiği bir zamandı. Bunu daha önce akıl etmesi gerekirdi. Bütün ev halkını da yanlarında götürür, haftalarca kalırlardı. Courcy’e gidecek olurlarsa, randevu tarihinin epey sonrasına kadar kalabilirlerdi.</p>

  <p>Agnes, “Peder, kafir bir kalbi olduğu için ona Saracen<a href="../Text/dipnot.xhtml#Footnote03" id="Feedback03"><sup>[3]</sup></a> ismini verdi,” dedi.</p>

  <p>Imeyne, “Sir Bloet Noel zamanı bu kadar yakında olup da onu görmeye gitmediğimizi duyarsa üzüntüsünden hasta olur,” dedi. “Nişanın bozulduğunu zanneder.”</p>

  <p>Rosemund, “Noel için Courcy’e gidemeyiz,” dedi. Kivrin ile Agnes’in karşılarındaki sıraya oturmuş dikiş dikiyordu, ama şimdi ayaktaydı. “Babam Noel’de mutlaka dönmüş olacağına söz verdi. Gelip de bizi bulamazsa hiç memnun olmaz.”</p>

  <p>Imeyne dönüp kıza kötü kötü baktı. “Gelip de kızlarının canları istedikçe lafa karışıp üstlerine vazife olmayan mevzulara burunlarını soktuklarını gördüğü zaman da hiç memnun olmayacak.” Tekrar endişeli görünen Eliwys’e döndü. “Oğlum bizi Courcy’de aramayı akıl eder mutlaka.”</p>

  <p>“Kocam burada kalıp dönünceye kadar beklememizi söyledi,” dedi. “Sözünü dinlediğimize memnun olacaktır.” Ocağın başına gidip Rosemund’un işini eline aldı ve böylelikle konuşmaya bir son vermiş oldu.</p>

  <p>Imeyne’ye bakan Kivrin içinden, ama sadece şimdilik diye geçirdi. Yaşlı kadın dudaklarını öfkeyle büzüp masanın üstündeki bir lekeyi işaret etti. Sıraca izli kadın silmek için hemen oraya seyirtti.</p>

  <p>Imeyne bu işin peşini bırakmazdı. Konuyu tekrar açacak, şekeri, tarçını, hasırı ve de Noel ayini okuyabilecek eğitimli bir papazı olan Sir Bloet’ye neden gitmeleri gerektiği üzerine sebep üstüne sebep ileri sürecekti. Lady Imeyne Peder Roche’tan ayin dinlememeye kararlıydı. Eliwys sürekli endişe içindeydi. Ansızın yardım için Courcy’e gitmeye, hatta Bath’a dönmeye bile karar verebilirdi. Kivrin’in iniş yerini bulması şarttı.</p>

  <p>Agnes’in bonesinin sallanan bağcıklarını bağladı, pelerininin kapüşonunu başına çekti.</p>

  <p>Agnes, “Bath’tayken her gün Saracen’e binerdim,” dedi. “Burada atla gezintiye çıkabiliriz sanmıştım. Köpeğimi de alırdım.”</p>

  <p>“Köpekler ata binmez,” dedi Rosemund. “Yanında koşarlar.”</p>

  <p>Agnes inatçı bir tavırla dudağını büktü. “Blackie koşamaz, daha çok küçük.”</p>

  <p>Kivrin çıkacak kavganın önünü kesmek için, “Buradan neden çıkamıyorsunuz?” diye sordu.</p>

  <p>“Bize eşlik edecek kimse yok,” dedi Rosemund. “Bath’tayken dadımızla babamızın yoldaşlarından biri bizimle gelirdi.”</p>

  <p>Babamızın yoldaşlarından biri. Gawyn onlara eşlik edebilirdi. Kivrin gidip adama doğrudan iniş yerini soramıyordu, ama göstermesini sağlayabilirdi. Gawyn buradaydı. Bu sabah onu avluda görmüştü ve ahıra gitmeyi bu sebeple önermişti, ama at gezintisine yanlarında gelmesi çok daha iyiydi.</p>

  <p>Imeyne Eliwys’in oturduğu yere geldi. “Burada kalacaksak, Noel tartı için geyik eti bulmamız gerek.”</p>

  <p>Lady Eliwys dikişini bir kenara bırakıp ayağa kalktı. Usulca, “Kahya ile büyük oğluna ava çıkmalarını söyleyeyim,” dedi.</p>

  <p>“O zaman sarmaşıkla çobanpüskülünü getirecek kimse olmayacak.”</p>

  <p>“Peder Roche bügün gidip toplar,” dedi Lady Eliwys.</p>

  <p>“Peder kilise için toplar,” dedi Imeyne. “Salona hiç asmayacak mısın peki?”</p>

  <p>Kivrin, “Biz toplarız,” dedi.</p>

  <p>Kadınların ikisi birden dönüp ona baktılar. Kivrin içinden, hata yaptın, dedi. Zihni Gawyn ile konuşmanın bir yolunu bulmakla öyle meşguldü ki, diğer her şey aklından çıkmış ve aklına esince lafa karışıp burnunu üstüne vazife olmayan bir mevzuya sokmuştu. Şimdi Imeyne Courcy’e gidip kızlara doğru düzgün bir dadı getirmelerinin şart olduğuna iyice inanacaktı.</p>

  <p>Başını eğip, “Haddim olmadan konuştuysam özür dilerim,” dedi “Yapılacak çok iş var ve yapacak çok az insan var. Agnes ve Rosemund’la birlikte atla ormana gidip toplayabiliriz.”</p>

  <p>Agnes hevesle. “Evet” dedi. “Ben Saracen’e binerim.”</p>

  <p>Eliwys bir şey söyleyecek oldu, ama Imeyne araya girdi. “Daha yaraların yeni iyileşti, ormana gitmekten hiç korkmuyor musun?”</p>

  <p>Hata üstüne hata. Sözde saldırıya uğramış, ölüme terk edilmişti ve şimdi küçük kızı alıp ormana gitmeye gönüllü oluyordu.</p>

  <p>Durumu daha da beter etmediğini umarak, “Yalnız gidelim demek istememiştim,” dedi. “Agnes bana yanında babasının adamlarıyla birlikte atla gezintiye çıktığını söylemişti de.”</p>

  <p>Agnes lafa karıştı. “Evet. Gawyn bizimle gelebilir. Köpeğim Blackie de.”</p>

  <p>Imeyne, “Gawyn burada değil ki” dedikten sonra hemen dönüp masayı ovan kadınlara baktı.</p>

  <p>Eliwys yeterince sakin bir sesle, “Nereye gitti?” diye sordu, ama yanakları kıpkırmızı olmuştu.</p>

  <p>“Imeyne Maisry’nin elindeki bezi kapıp masadaki bir lekeyi ovalamaya başladı. “Ona bir iş verdim,” dedi.</p>

  <p>“Onu Courcy’e gönderdin.” Bu bir soru değildi.</p>

  <p>Imeyne ona döndü. “Courcy’e bu kadar yakın olup da bir selam göndermemek bize yakışmaz. Sir Bloet ahbaplığımızı kestiğinizi düşünecek, hem bu zamanda, bu kadar kudretli bir adamı kızdırmayı kaldıramayız…”</p>

  <p>Eliwys sözünü kesti. “Kocam burada olduğumuzu kimseye söylememizi tembihledi.”</p>

  <p>“<i>Oğlum</i>, Sir Bloet’yi adam yerine koymayın, adamcağızın iyi niyetini sarsın demedi, hem de böyle fena halde ihtiyaç duyduğumuz bir zamanda.”</p>

  <p>“Sir Bloet’e ne demesini söyledin?”</p>

  <p>Imeyne bezi elinde bükerek, “Selam ve hürmetlerimizi iletmesini söyledim,” dedi. “Noel’de onları ağırlamaktan memnun olacağımızı söylemesini emrettim.” Çenesini meydan okurcasına kaldırdı. “iki aile yakın zamanda evlilik bağıyla bağlanacakken, başka ne yapacaktım? Noel ziyafeti için yiyecek ve hizmetkarlar getirir…”</p>

  <p>Eliwys soğuk bir tavırla, “Lady Yvolde’nin papazı da Noel ayinini okur, değil mi?” dedi.</p>

  <p>Rosemund, “Buraya mı geliyorlar?” diye sordu. Yine ayağa kalkmıştı, dikişi de kucağından yere düşmüştü.</p>

  <p>Eliwys ile Imeyne içeride başka birinin de olduğunu unutmuşlar gibi, ifadesiz yüzlerle ona baktılar. Eliwys Kivrin’e döndü. “Lady Katherine” dedi, “çocukları ormanda süsleme için yeşillik toplamaya götürmeyecek miydiniz?”</p>

  <p>Agnes, “Gawyn olmadan gidemeyiz ki,” dedi.</p>

  <p>“Peder Roche sizinle birlikte gelebilir.”</p>

  <p>Kivrin, “Evet, hanımefendi,” dedi. Salondan çıkarmak için Agnes’in elinden tuttu.</p>

  <p>Rosemund bir daha sordu. “Buraya mı geliyorlar?” Onun da yanakları annesininki kadar kızarmıştı.</p>

  <p>“Bilmiyorum,” dedi Eliwys. “Lady Katherine ve kardeşinle git.”</p>

  <p>Agnes, “Saracen’e bineceğim,” dedikten sonra Kivrin’in elinden kurtulup koşarak dışarı çıktı.</p>

  <p>Rosemund bir şey söyleyecekmiş gibi baktı, sonra paravanın arkasına geçip pelerinini aldı.</p>

  <p>Eliwys, “Maisry,” dedi, “Masa yeterince temizlenmiş. Git tavanarasındaki sandıktan gümüş tabakla tuzluğu getir.”</p>

  <p>Sıracalı kadın telaşla salondan çıktı, Maisry bile merdivenden çıkmakla oyalanmadı. Kivrin pelerinini sırtına alıp, Lady Imeyne’nin saldırıya uğramasıyla ilgili bir şey daha söylemesinden korkarak aceleyle bağladı. Ama iki kadın da bir şey söylemedi.Öylece durdular, Imeyne hâlâ ellerindeki bezi sıkıyor, belli ki Kivrin ile Rosemund’un gitmesini bekliyordu.</p>

  <p>Rosemund, “Acaba …” dedikten sonra, Agnes’in peşinden koşarak gitti.</p>

  <p>Kivrin de hızla arkalarından gitti. Gawyn gitmişti, ama Kivrin ormana gitme izni almıştı.Üstelik papaz da onlarla birlikte gelecekti. Rosemund, Gawyn’in kendisini eve getirirken yolda papazla karşılaştığını söylemişti. Herhalde Gawyn adamı ormandaki açıklığa götürmüştü.</p>

  <p>Son dakikada Eliwys’in seslenip fikrini değiştirdiğini, yeterince iyileşmediğini ve ormanın da tehlikeli olduğunu söylemesinden korkarak, avluyu koşarak geçip ahıra girdi.</p>

  <p>Aynı şeyler kızların da akıllarına gelmiş olacaktı ki, Agnes çoktan midillisine binmişti. Rosemund da eyerin kolanını sıkıyordu. Midilli, midilli falan değildi; Rosemund’un kısrağından küçükçe, sağlam yapılı doru bir attı. Ve Agnes yüksek arkalıklı eyerin üstünde inanılmayacak kadar yüksekteydi. Eliwys’e kısrağın ayağından bahseden oğlan dizginlerini tutuyordu.</p>

  <p>Rosemund oğlanı tersledi. “Aval aval bakmasana, Cob! Lady Katherine’e demir kır atı eyerlesene.”</p>

  <p>Oğlan itaatkarca dizginleri bıraktı. Agnes dizginleri yakalamak için eğildi.</p>

  <p>“Annemin atını değil! Beygiri!”</p>

  <p>Agnes, “Kiliseye gideceğiz, Saracen,” dedi, “Peder Roche’a seninle birlikte geliyoruz diyeceğiz. Sonra da gezmeye gideceğiz.Saracen gezmeyi çok sever.” Hayvanın kırpılmış yelesini okşamak için yine tehlikeli biçimde eğildi, Kivrin kıza doğru atılmamak için kendini güç tuttu.</p>

  <p>Küçük kız herhalde ata çok iyi biniyordu -çünkü Rosemund da, Kivrin’in bineceği atı eyerleyen oğlan da kıza bakmamışlardı bile- ama bindiği eyerde küçücük görünüyor, yukarı çekilmiş üzengilerdeki yumuşak tabanlı çizmeleriyle atını sürmek bir yana, ancak yavaş yavaş yürüyebilirmiş gibi duruyordu.</p>

  <p>Cob beygiri eyerledi, dışarı çıkardı ve durup bekledi.</p>

  <p>Rosemund kaba bir tavırla bağırdı. “Cob!” Çocuk hemen yere eğildi ve birleştirdiği elleriyle bir basamak oluşturdu. Rosemund çocuğun ellerine basıp eyerin üstüne sıçradı. “Orada alık gibi durma. Lady Katherine’e yardım et.”</p>

  <p>Oğlan sarsak adımlarla hızlı hızlı Kivrin’in yanına geldi. Kivrin Rosemund’un neyi var diye düşünerek durakladı. Belli ki Gawyn’in Sir Bloet’in yanına gittiği haberine kızmıştı. Kız babasının davası hakkında bir şey bilmiyor gibi görünmüştü, ama muhtemelen Kivrin’in, annesinin ve büyükannesinin zannettiğinden çok daha fazlasını biliyordu.</p>

  <p>Imeyne, “Sir Bloet kadar kudretli bir adam,” demişti, “iyi niyetine böyle ihtiyaç duyduğumuz bir zamanda.” Belki de Imeyne’nin daveti göründüğü kadar çıkarlarına hizmet etmiyordu. Belki de bu Lord Guillaume’un başının Eliwys’in sandığından daha büyük bir dertte olduğu anlamına geliyordu ve sessizce oturup dikiş diken Rosemund bunu anlamıştı.</p>

  <p>Çocuk eğilmiş Kivrin’in binmesini bekliyordu ama, Rosemund, “Cob! ” diye bağırdı. “Sallanman yüzünden Peder Roche’u kaçıracağız.”</p>

  <p>Kivrin moral vermek için çocuğa gülümseyip ellerini omuzlarına koydu. Bay Dunworthy’nin üstünde ısrarla durduğu ilk şey binicilik dersleri olmuştu. Yan eyerleri 1390’lara kadar kullanılmaması bir lütuftu, Ortaçağ eyerlerinin ön ve arka kaşları yüksekti. Bu eyerin arka kaşıysa at binmeyi öğrendiği eyerden çok daha yüksekti.</p>

  <p>Midillisinin sırtında kendinden emin oturan kıza bakınca, ama muhtemelen attan düşecek kişi Agnes değil ben olacağım, diye düşündü. Kız tutunmuyordu bile, eğilmiş, arka tarafındaki eyer çantasıyla uğraşıyordu.</p>

  <p>Rosemund sabırsızca, “Haydi, gidelim,” dedi.</p>

  <p>Agnes hâlâ eyer çantasını kurcalıyordu. “Sir Bloet Saracen için gümüş dizgin zinciri getirecek,” dedi.</p>

  <p>“Agnes! Oyalanmayı bırak da gidelim.”</p>

  <p>“Sir Bloet diyor ki, Paskalya’da getirecekmiş.”</p>

  <p>“Agnes!” dedi Rosemund. “Haydi! Yağmur yağacak gibi.”’</p>

  <p>Agnes kaygısızca, “Hayır, yağmayacak,” dedi. “Sir Bloet. ..”</p>

  <p>Rosemund hiddetle kız kardeşine döndü. “Ya, artık havayı da mı düzeltebiliyorsun? Senin bebekten bir farkın yok. Mızmız bir bebeksin!”</p>

  <p>Kivrin, “Rosemund!” dedi. “Kız kardeşinle böyle konuşma.” Rosemund’un kısrağına yaklaşıp gevşekçe sarkan dizginlerini tuttu “Neyin var, Rosemund? Canını sıkan bir şey mi var?”</p>

  <p>Rosemund dizginleri sertçe çekip gerginleştirdi. “Şu bebek boş boş konuştuğu için burada oyalanıp duruyoruz.”</p>

  <p>Kivrin kaşlarını çatıp dizginleri bıraktı. Atına binebilmesi için Cob’un ellerini birleştirip önünde eğilmesine sesini çıkarmadı. Rosemund’un böyle davrandığına daha önce hiç şahit olmamıştı.</p>

  <p>Artık boş duran domuz ağılının önünden geçip avludan meydana çıktılar. Kapalı ve kasvetli bir gündü, kalın bulut tabakası yere iyice alçalmıştı ve hiç esinti yoktu. Rosemund, “Yağmur yağacak gibi,” demekte haklıydı. Soğuk hava nemli ve pusluydu. Hızlanması için atını mahmuzladı.</p>

  <p>Köy de Noel’e hazırlanıyordu. Her kulübeden duman tütüyor, meydanın karşı ucunda iki adam odun kesip kocaman yığına atıyorlardı Kahyanın evinin yanında şişe geçirilmiş kocaman kararmış bir et parçası -keçi eti mi?- kızarıyordu. Kahyanın karısı evin önünde Kivrin’in iniş yerini aramaya çıktığı gün yaslandığı ineği sağıyordu. Bay Dunworthy ile süt sağmayı öğrenip öğrenmemesi gerektiği konusunda tartışmışlardı. Kivrin 1300’lerde kış mevsiminde ineklerin sağılmadığını ve peynir için keçi sütü kullandıklarını ileri sürmüştü. Keçilerin etlerinin yenmediğini de söylemişti.</p>

  <p>Rosemund hışımla, “Agnes!” dedi.</p>

  <p>Kivrin başını kaldırıp baktı. Agnes durmuş, yine eyerinde arkasına doğru eğilmişti. Uysalca atını yürüttü, ama Rosemund, “Seni daha fazla beklemeyeceğim, budala,” deyip atını tırısa kaldırdı, ürken tavuklar etrafa dağıldı, kucağında çalı çırpı taşıyan yalınayak bir kızcağıza çarpıp yere devirdi.</p>

  <p>Kivrin, “Rosemund!” diye seslendi, ama kız çoktan sesini duyuramayacağı kadar uzaklaşmıştı bile. Kivrin de Agnes’ı tek başına bırakmak istemediği için peşinden gitti.</p>

  <p>“Ablan çobanpüskülü toplamaya gittiğimiz için mi kızgın?” diye sordu.Öyle olmadığını biliyordu, ama Agnes’in başka bir şeye razı olacağını ümit ediyordu.</p>

  <p>“O hep böyle huysuzdur,” dedi. “Atını böyle çocukça sürmesine büyükannem çok kızacak.” Atını meydandan yordamınca geçirirken, bir yandan da bir olgunluk timsali gibi, başıyla köylülere selam veriyordu.</p>

  <p>Kivrin’in iniş yerini bulmaya çıktığı gün sığındığı kulübenin önünden geçtiler. Gawyn eşyalarını eve getirirken içine girip oturduğu kulübenin.</p>

  <p>“Agnes, Noel kütüğünü kesmeye gittiğiniz zaman, Peder Roche da sizinle geldi mi?”</p>

  <p>“Evet,” dedi kız. “Kütüğü takdis etmesi gerekiyordu.”</p>

  <p>Kivrin hayal kırıklığıyla, “Ya,” dedi. Eşyalarını getirmeye Gawyn’le birlikte gittiğini ve iniş yerini bildiğini ummuştu. “Gawyn’in ormandan eşyalarımı getirmesine kimse yardım etti mi?”</p>

  <p>Agnes, “Hayır,” dedi. Kivrin kızın gerçekten bilip bilmediğini anlayamadı. “Gawyn çok kuvvetlidir. Kılıcıyla tam dört kurt öldürdü.”</p>

  <p>Pek olacak iş değildi, ama ormanda bir kız kurtarması da öyle değil miydi? Üstelik Eliwys’in kalbini kazanacağını bilse, her şeyi yapar, hatta o arabayı eve tek eliyle çekerek bile getirirdi.</p>

  <p>“Peder Roche kuvvetlidir,” dedi Agnes.</p>

  <p>Rosemund, “Peder Roche gitmiş” dedi. Atından inmişti bile. Hayvanı kilisenin bahçe kapısına bağlamış, elleri belinde bahçede duruyordu.</p>

  <p>Kivrin sordu. “Kilisenin içine baktın mı?”</p>

  <p>Rosemund somurtarak, “Hayır,” dedi. “Ama bak hava nasıl soğudu. Peder Roche burada durup kar yağıncaya kadar beklemeyecek kadar akıllıdır herhalde.”</p>

  <p>Kivrin, “Kilisenin içine bakalım,” deyip atından indi ve kollarını Agnes’a uzattı. “Haydi, gel Agnes.”</p>

  <p>“Hayır.” Agnes da en az ablası kadar inatçı bir tavırla söylemişti bunu. “Ben burada Saracen’le birlikte beklerim.” Atının yelesine hafifçe vurdu.</p>

  <p>“Saracen’e bir şey olmaz,” dedi Kivrin. Küçük kıza uzandı, tutup yere indirdi. “Gel, önce kilisenin içine bakalım.” Elini tutup bahçe kapısını açtı.</p>

  <p>Agnes itiraz etmedi, ama endişeyle arkasına dönüp atına bakıp duruyordu. “Saracen yalnız kalmayı hiç sevmez.”</p>

  <p>Rosemund kilise bahçesinin ortasında durdu, ellerini beline koyup arkasına döndü. “Ne saklıyorsun, seni kötü kız. Elma çalıp eyer çantana mı koydun?”</p>

  <p>Agnes telaşlandı, “Hayır,” dediyse de Rosemund çoktan midilliye doğru gitmeye başlamıştı bile. “Uzak dur! O senin midillin değil bir kere,” diye bağırdı. “Benim o!”</p>

  <p>Kivrin, gidip papazı aramamıza hiç gerek yok, diye düşündü. Buradaysa, bu gürültüyü duyup dışarı çıkar zaten.”</p>

  <p>Rosemund çantanın kayışlarını açıyordu. “Bakın!” Agnes’in köpeğini ensesinden tutup kaldırdı.</p>

  <p>Kivrin, “Of, Agnes,” dedi.</p>

  <p>“Ne kötü bir kızsın sen,” dedi Rosemund. “Bunu nehre götürüp boğmalıyım.” O tarafa doğru gitmeye başladı.</p>

  <p>“Olmaz!” Agnes bağırarak bahçe kapısına atıldı. Rosemund hemen yavruyu kızın ulaşamayacağı mesafeye kaldırdı.</p>

  <p>Kivrin, bu iş çok uzadı, diye düşündü. Yürüyüp yavru köpeği Rosemund’un elinden aldı. “Agnes, bağırmayı kes artık. Ablan köpeğine bir şey yapmayacak.”</p>

  <p>Yavru Kivrin’in omzunu tırmalayıp yanağını yalamaya çalıştı “Agnes, köpekler at binemezler. Blackie eyer çantanın içinde nefes alamaz.”</p>

  <p>Agnes, “Onu ben taşıyabilirim” dedi, ama sesi pek ümitli çıkmadı. “Midillime binmek istedi de.”</p>

  <p>Kivrin kararlı bir tavırla, “Kiliseye kadar hoş bir gezinti yaptı,” dedi. “Şimdi de ahıra doğru bir gezinti daha yapacak. Rosemund, Blackie’yi ahıra götür.” Şimdi de kulağını ısırmaya uğraşıyordu. Yavruyu Rosemund’a uzattı, kız ensesinden tuttu. “Bu daha bir bebek, Agnes. Annesinin yanına dönüp uyuması gerekiyor.”</p>

  <p>“Bebek olan sensin, Agnes!” Rosemund bunu öyle hiddetle söyledi ki, Kivrin kıza yavruyu emanet etmekle iyi bir şey yaptığından kuşkuya düştü. “Ata köpek bindirmek! Şimdi bir de bunu geri götürmekle zaman kaybedeceğiz! Bir büyüsem de, bebeklerle uğraşmaktan kurtulsam.”</p>

  <p>Hayvanı ensesinden tutarak atına bindi, ama eyere yerleşince, yavruyu şefkatle pelerinine sarıp göğsüne bastırdı. Boş eliyle dizginleri tutup atını çevirdi.Öfkeyle, “Peder Roche artık çoktan gitmiştir” dedi ve dörtnala eve doğru gitti.</p>

  <p>Kivrin kızın haklı olmasından korkuyordu. Çıkardıkları patırtı, tahta mezartaşları altında yatan ölüleri bile uyandırmaya yeterdi, ama kiliseden kimse çıkmamıştı. Peder onlar gelmeden önce gitmiş ve epeyce uzaklaşmış olmalıydı, ama Kivrin yine de Agnes’in elinden tutup, kızı kiliseye doğru götürdü.</p>

  <p>“Rosemund, çok kötü bir kız,” dedi Agnes.</p>

  <p>Kivrin’in içinden kızı onaylamak geldiyse de, bunu söyleyemezdi, Rosemund’u savunmak da gelmiyordu içinden, o yüzden bir şey söylemedi.</p>

  <p>“Ben de bebek değilim.” Onaylaması için başını kaldırıp Kivrin’e baktı, ama buna da verilecek bir cevap yoktu. Kivrin ağır kapıyı itip açtı ve orada durup içeriye baktı.</p>

  <p>İçeride kimse yoktu. Neredeyse karanlık denecek kadar loştu. Dışarıdaki gri gün dar pencereleri aşıp içeriyi hiç aydınlatamıyordu, ama yarı açık kapıdan kilisenin boş olduğunu görmeye yetecek kadar ışık giriyordu.</p>

  <p>Agnes, “Belki de mihrabın arka tarafındadır,” dedi. Kivrin’i sıkıştırarak geçip karanlık nefe girdi, diz çöküp haç çıkardıktan sonra sabırsızca arkasına dönüp Kivrin’e baktı.</p>

  <p>Orada da kimse yoktu. Durduğu yerden mihrapta hiç mum yanmadığını görüyordu, ama Agnes bütün kiliseyi aramadan tatmin olmayacaktı. Kivrin de kızın yanında diz çöküp istavroz çıkardı. Karanlıkta haç perdesine doğru yürüdüler. Azize Catherine’in heykelinin önündeki mumlar söndürülmüştü. İç yağının ve dumanın keskin kokusunu alabiliyordu. Acaba Peder Roche çıkmadan önce mi söndürmüştü bunları? Taş bir kilisede bile yangın büyük bir sorundu ve mumların güvenli olarak yakılacağı adak yerleri yoktu.</p>

  <p>Agnes doğruca haç perdesine gidip yüzünü delikli tahtaya bastırdı ve “Peder Roche,” diye seslendi. Ve hemen arkasına dönüp haber verdi. “Burada yok, Lady Kivrin. Belki de evindedir,” dedi ve papazın kapısına koştu.</p>

  <p>Kivrin kızın bunu yapmaması gerektiğinden emindi, ama kızın peşinden kilise bahçesinden geçip hemen yandaki eve gitmekten başka çare yoktu.</p>

  <p>Burası papaza ait olacaktı ki Agnes çoktan kapının önünde durmuş, “Peder Roche!” diye bağırıyordu. Elbette papaz evi kilisenin yanında olurdu, ama Kivrin yine de şaşırdı.</p>

  <p>Burası da dinlendiği baraka gibi harap haldeydi ve ondan büyük sayılmazdı. Papazın herkesin ekininin ve canlı hayvanının onda birini alması gerekirdi, ama küçücük bahçesinde birkaç perişan tavuktan, ön tarafında da bir kucak odundan başka bir şey yoktu.</p>

  <p>Agnes kulübe gibi dayanıksız görünen kapıya vurmaya başladı. Kivrin kızın kapıyı devirip içeri dalmasından korktu, ama yetişmeye fırsat bulamadan Agnes dönüp “Belki de çan kulesindedir,” dedi.</p>

  <p>“Hayır, hiç sanmıyorum.” Tekrar kilisenin bahçesine koşmaması için elinden tuttu. Yeniden bahçe kapısına doğru yürümeye başladılar. “Peder Roche akşam duasına kadar çanı çalmaz.”</p>

  <p>“Belki çalar.” Kız, çanlara kulak verir gibi, başını dikleştirdi.</p>

  <p>Kivrin de kulak kabarttı, ama hiç ses gelmiyordu. Ansızın güneydoğudan gelen çan sesinin kesilmiş olduğunu fark etti. Zatürreden yatarken neredeyse hiç durmadan çalmıştı, Gawyn’i aramak için ahıra ikinci gidişinde de çaldığını duymuştu, ama o zamandan beri çalıp çalmadığını hatırlamıyordu.</p>

  <p>“Duydun mu, Lady Kivrin?” Kivrin’in elinden kurtulup, kilisenin kuzey tarafından dolaşarak çan kulesine doğru koştu. Çığlık çığlığa, “Gördün mü?” diye bağırıp bulduğu şeyi gösterdi. “Gitmemiş işte.”</p>

  <p>Uysalca durmuş, karların arasından baş vermiş otları yiyen papazın beyaz eşeğini gösteriyordu.İpten yuları vardı, sırtına da boş olduğu belli olan birkaç çuval atılmıştı. Herhalde sarmaşıkla çobanpüskülü konacaktı bunlara.</p>

  <p>Agnes, “Bence çan kulesinde,” deyip ok gibi geldiği yöne koştu.</p>

  <p>Kivrin de peşinden kilisenin etrafından dolaşıp bahçeye girdi ve çan kulesine giren Agnes’ın arkasından baktı. Başka nereye bakabileceklerini düşünerek bekledi. Belki de papaz kulübelerden birindeki bir hastaya bakmaya gitmişti.</p>

  <p>Gözüne kilisenin penceresinde titreşen bir ışık ilişti. Belki de eşeğe bakmaya gittiklerinde papaz geri dönmüştü. Papaz kapısını açıp içeri baktı. Azize Catherine heykelinin önüne yanan bir mum konmuştu. Zayıf ışığının heykelin ayaklarına vurduğunu görebiliyordu.</p>

  <p>Alçak sesle, “Peder Roche,” diye seslendi. Cevap gelmedi. Adımını içeri attı, kapı arkasından kapandı. Heykele doğru yürüdü.</p>

  <p>Mum heykelin kütüğe benzeyen ayaklarının arasına konmuştu. Azize’nin kaba hatlı yüzü ve saçları gölgede kalıyor, aslında küçük bir kız olması gereken ufak tefek yetişkin figürün üzerinde himaye edercesine yükseliyordu. Diz çöküp mumu aldı. Az önce yakılmıştı. Fitilin etrafındaki iç yağı daha erimemişti bile.</p>

  <p>Kivrin dönüp nefe baktı. Elindeki mumla hiçbir şey göremedi. Mum, yeri ve azizenin taştan örtüsünü aydınlatıyordu, ama kilisenin geri kalanı karanlıktaydı.</p>

  <p>Elinde mumla nefe doğru birkaç adım attı. “Peder Roche?”</p>

  <p>Kilisenin içinde, tıpkı geldiği gün ormanda olduğu gibi çıt çıkmıyordu. Fazla sessizdi, sanki biri lahdin ya da sütunlardan birinin arkasına sinmiş de bekliyormuş gibi.</p>

  <p>Daha duyulur bir sesle, “Peder Roche,” dedi. “Orada mısınız?”</p>

  <p>O kesintisiz, beklenti dolu sessizlikten başka bir şey duyulmadı. Kendi kendine, ormanda kimse yoktu, dedi ve karanlığa doğru birkaç adım daha yürüdü. Lahdin yanında kimse yoktu. Imeyne’nin kocası kollarını göğsünde kavuşturmuş, yanında duran kılıcıyla huzur içinde ve sessizce yatıyordu. Kapının önünde de kimse yoktu. Mumun körleştiren ışığına rağmen artık görebiliyordu. Orada kimse yoktu.</p>

  <p>Kalbinin tıpkı ormandaki gibi güm güm attığını hissetti. Sesi öyle yüksekti ki saklanmış bekleyen birinin ayak seslerini, nefeslerini bastırabilirdi. Hızla arkasına döndü, mumun alevi havada ateşten bir iz bıraktı.</p>

  <p>Adam tam arkasındaydı. Mum sönecek gibi oldu. Alevi titreşerek eğildi, sonra düzeldi ve haydudun yüzünü aşağıdan tıpkı fenerin aydınlattığı gibi meydana çıkardı.</p>

  <p>“Ne istiyorsun?” Nefesi kesilmişti, sesi neredeyse hiç çıkmadı. “Buraya nasıl girdin?”</p>

  <p>Haydut karşılık vermedi. Ormandaki açıklıkta yaptığı gibi gözlerini yüzüne dikip bakmaya devam etti. Korkuya kapılarak içinden, bu adamı hayal etmemişim, diye geçirdi. Oradaydı. Niyeti neydi, onu soymak mı, yoksa tecavüz etmek mi? Her neyse, Gawyn bu adamı korkutup kaçırmıştı.</p>

  <p>Geriye doğru bir adım attı. “Ne istiyorsun benden, dedim. Kimsin sen?”</p>

  <p>Artık modern dilde konuşuyordu. Sesinin soğuk taşlarda kof yankılar çıkardığını duyuyordu. Of olamaz, tercüman şimdi bozulmasın, lütfen.</p>

  <p>Kendini ağır ağır konuşmaya zorlayarak, “Ne yapıyorsun burada?’’ dedi ve “Ne istiyorsun <span class="sgc-13">benden?”</span> diyen kendi sesini duydu.</p>

  <p>Adam kırpılmış saçlarına dokunmak istermiş gibi kocaman elini uzattı, bir haydutun pis, kızarmış eliydi bu.</p>

  <p>“Uzak dur.” Kivrin bir adım daha gerileyip lahde dayandı. Mum sönüverdi. “Kimsin, ne istiyorsun bilmiyorum ama gitsen iyi edersin.” Yine modern dilde konuşmuştu, ama adam onu soymak, tecavüz etmek isterken, ne fark ederdi ki? Hem bu papaz da neredeydi? Çaresizce, “Peder Roche!” diye bağırdı “Peder Roche!”</p>

  <p>Kapıdan bir ses geldi.Önce bir vurma sesi, ardından da taşa sürtünen tahtanın sesi. Ve Agnes kapıyı itip açtı. Neşeyle, “İşte buradasınız,” dedi. “Her yerde sizi aradım.”</p>

  <p>Haydut kapıya baktı.</p>

  <p>Kivrin, “Agnes!” diye haykırdı. “Kaç.”</p>

  <p>Küçük kız eli hâlâ kapıda, donup kaldı.</p>

  <p>“Kaç buradan!” Ve dehşetle hâlâ modern dilde konuştuğunu fark etti. Kaçmak nasıl deniyordu?</p>

  <p>Haydut Kivrin’e doğru bir adım daha yaklaştı. Lahde doğru gerileyip korkuyla büzüldü.</p>

  <p>“Koş! Kaç, Agnes!” diye bağırdı. Kapı çarparak kapandı. Kivrin kapıya doğru atıldı, dışarı çıktı, mumu elinden atıp koşmaya başladı.</p>

  <p>Agnes neredeyse bahçe kapısına varmıştı, ama Kivrin’in kapıdan dışarı çıktığını görünce durdu ve bu sefer ona doğru koşmaya başladı.</p>

  <p>Kivrin ellerini sallayarak bağırdı: “Hayır! Kaç!”</p>

  <p>Agnes fal taşı gibi açılmış gözlerle, “Kurt mu?” diye sordu.</p>

  <p>Açıklama yapacak ya da kızı koşmaya ikna etmeye çalışacak zaman yoktu. Odun kesen adam da ortalarda yoktu. Agnes’i kucaklayıp atlara doğru koştu. Kızı midillisinin üstüne bindirirken, “Kilisede kötü bir adam var,” dedi.</p>

  <p>Agnes Kivrin’in eline tutuşturmaya çalıştığı dizginleri görmezden geldi. “Kötü adam mı? Ormanda sana saldıranlardan mı?”</p>

  <p>Kivrin yularları çözerken, “Evet,” dedi. “Atını son hızla eve sürmelisin. Hiçbir şey için durma sakın.”</p>

  <p>“Ben onu görmedim ki.”</p>

  <p>Herhalde görmemişti. Dışarıdan gelen biri kilisenin karanlığında hiçbir şey göremezdi.</p>

  <p>“Eşyalarını çalıp, kafanı kıran adam mıydı?”</p>

  <p>“Evet.” Uzanıp yuları çözmeye çalıştı.</p>

  <p>“Kötü adam mezarın içinde mi saklanıyormuş?”</p>

  <p>“Ne?” Kivrin sert deriden yuları bir türlü çözemiyordu. Korkuyla arkasına, kilisenin kapısına doğru baktı.</p>

  <p>“Seni mezarın yanında Peder Roche’la gördüm. Kötü adam büyükbabamın mezarının içine mi saklanmış?”</p>
</body>
</html>