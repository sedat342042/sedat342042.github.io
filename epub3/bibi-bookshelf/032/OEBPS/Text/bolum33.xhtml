<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>33</h2>

  <p class="girintisiz">Rosemund’u kahyanın kazdığı mezara gömdüler. “Bu mezarlara ihtiyacınız olacak,” demişti adam ve haklı çıkmıştı. Kendi başlarına asla kazamazlardı. Yapabildikleri tek şey kızı meydana taşımak oldu.</p>

  <p>Rosemund’u mezarın yanına toprağın üstüne yatırdılar. Pelerinin içinde inanılmaz derecede zayıf görünüyordu, erimiş bitmişti. Sağ elinin hâlâ düşürdüğü elmayı tutar gibi kıvrık duran parmakları bir deri bir kemik kalmıştı.</p>

  <p>Roche, “Günahlarını itiraf ettiğini duydun mu?” diye sordu.</p>

  <p>Kivrin, “Evet,” dedi. Ona, kız günah çıkarmış gibi gelmişti. Rosemund karanlıktan, vebadan, yalnız kalmaktan, sevgili babasını bir daha göremeyeceğinden korktuğunu itiraf etmişti. Kendine bile söylemeye dilinin varmadığı her şeyi itiraf etmişti.</p>

  <p>Kivrin Sir Bloet’nin hediye ettiği broşu çıkarıp, pelerini başını da örtecek şekilde sıkıca gövdesine sardı. Roche, kızı uyuyan bir çocuk gibi kucaklayıp mezara indirdi.</p>

  <p>Mezardan çıkmakta zorlanınca Kivrin adamın kocaman ellerinden tutup çekerek mezardan çıkardı. Roche duaya başladı. “<i>Domine, ad adjuvandum mefestina</i>.”</p>

  <p>Kivrin endişeyle ona baktı. O da hastalanıp yatağa düşmeden buradan gitmeliyiz, diye düşündü ve yanlışını düzeltmedi. Kaybedecek bir saniyemiz bile yok.</p>

  <p>“<i>Dormiunt in somno pacis</i>,” dedi ve küreği alıp mezarı doldurmaya başladı.</p>

  <p>Bu iş bitmek bilmedi. Kivrin küreği ondan alıp, donarak katı bir yığına dönüşen toprağı ufalarken, bir yandan da gece bastırmadan ne kadar uzaklaşabileceklerini düşündü. Vakit daha öğlen olmamıştı. Hemen yola koyulurlarsa, Wychwood üzerinden gidip Oxford-Bath yolunu aşarak Midland Ovası’na çıkarlardı. Bir hafta içinde de İskoçya’ya varır, vebanın hiç uğramadığı Invercassley’e ya da Dornoch’a yaklaşmış olurlardı.</p>

  <p>Roche küreğin tersiyle toprağı düzlerken, “Peder Roche,” dedi. “İskoçya’ya gitmeliyiz.”</p>

  <p>Roche adını hiç duymamış gibi, “İskoçya mı?” diye sordu.</p>

  <p>“Evet. Buradan gitmemiz gerek. Eşeği alıp İskoçya’ya gitmeliyiz.”</p>

  <p>Roche evet der gibi başını salladı. “Yanımıza kutsal şarapla ekmek de almamız lazım. Gitmeden önce Rosemund için çan çalayım ki ruhu selametle cennete ulaşsın.”</p>

  <p>Kivrin zamanlarının olmadığını söylemek istedi. Hemen şimdi yola çıkamaları gerekiyordu, ama başını sallayıp, “Ben gidip Balaam’ı getireyim,” dedi.</p>

  <p>Roche çan kulesine gidince Kivrin de koşarak eve doğru gitti. Başka bir şey olmadan hemen yola çıkmak istiyordu, sanki veba kiliseden, samanlıktan ya da evden öcü gibi fırlayıp üzerlerine atılacaktı.</p>

  <p>Avluyu koşarak geçip ahıra girdi ve eşeği çıkardı. Küfeleri hayvanın sırtına bağladı.</p>

  <p>Çan bir kere çaldı ve durdu. Kivrin de elinde kolanla durup bir daha çalmasını bekledi. Kadınlar için üç kere, diye düşündü ve Roche’un neden durduğunu anladı. Çocuklar için çan bir kere çalınırdı. Ah, Rosemund.</p>

  <p>Kolanı bağladıktan sonra küfeleri doldurmaya başladı. Küfeler küçüktü, her şeyi almazdı. Çuvalları hayvanın sırtına bağlamak zorunda kalacaktı. İki eliyle kovadan yulaf avuçlayıp bez bir torbaya eşek için doldurdu, bir avuç da yere serpti. Torbanın ağzını Agnes’ın midillisinin bölmesine asılı duran iple bağlamak istedi ama ipin bağlandığı kalın düğümü açamadı ve bıçak almak için mutfağa koştu, önceden hazırladığı çuvalları da alıp geri geldi.</p>

  <p>İpi kesti, kısa parçalara ayırdı, bıçağı elinden atıp eşeğin yanına gitti. Hayvan yulaf torbasına delik açmaya uğraşıyordu. Torbanın ağzını bağladı.Öbür çuvalları da kestiği ip parçalarıyla hayvanın sırtına bağladı ve çekerek avludan çıkarıp kiliseye götürdü.</p>

  <p>Roche ortada görünmüyordu. Kivrin’in gidip battaniyelerle mumları getirmesi gerekiyordu, ama küfelere önce kutsal şarapla ekmeği yerleştirmek istiyordu. Yiyecek, yulaf, battaniye, mum. Başka ne unutmuştu?</p>

  <p>Roche kapıda belirdi. Elinde hiçbir şey yoktu.</p>

  <p>“Şarapla ekmek nerede?”</p>

  <p>Roche kapıya yaslanıp Kivrin’e baktı. Yüzünde tıpkı değirmencinin haberini vermek zorunda kaldığı zamanki gibi bir ifade vardı. Kivrin, ama hepsi öldüler, diye düşündü, ölecek başka kimse kalmadı ki.</p>

  <p>“Çanı çalmam lazım,” dedi ve çan kulesine doğru yürümeye başladı.</p>

  <p>“Çoktan çaldın ya. Cenaze çanı çalmak için zamanımız yok. İskoçya’ya gitmek için yola çıkmamız gerek.” Eşeği bahçe kapısına bağladı, urgan üşümüş parmaklarını uğraştırdı. Roche’un peşinden koşup adamı kolundan yakaladı. “Ne var?”</p>

  <p>Roche sertçe ona döndü, yüzündeki ifade Kivrin’i korkuttu. Bir hayduta, bir caniye benziyordu. “Akşam duası için çanı çalmalıyım,” dedi ve sertçe silkinip elinden kurtuldu.</p>

  <p>Kivrin içinden, ah olamaz, dedi.</p>

  <p>“Daha öğlen olmadı,” dedi. “Akşam duasına daha çok var.” Yorgunluktandır, diye düşündü. İkimiz de öyle yorgunuz ki doğru düzgün düşünemiyoruz. Tekrar adamın kolunu tuttu. “Gel, Peder. Gece inmeden ormandan çıkmak istiyorsak, hemen yola koyulmalıyız.”</p>

  <p>“Vakit geçti,” dedi Roche. “Daha çanı çalmadım. Lady Imeyne kızacak.”</p>

  <p>Ah hayır, diye düşündü. Ah hayır, hayır, olamaz.</p>

  <p>“Ben çalarım,” deyip durdurmak için Roche’un önüne geçti. “Sen eve gidip dinlen.”</p>

  <p>Roche öfkeyle, “Hava kararıyor,” dedi. Bağıracakmış gibi açtığı ağzından kanlı kusmuk fışkırdı ve Kivrin’in yeleğinin üstüne boşaldı.</p>

  <p>Ah hayır, ah hayır, ah hayır.</p>

  <p>Roche şaşkın halde batmış yeleğe baktı ve yüzündeki saldırgan ifade kayboluverdi.</p>

  <p>Kivrin, malikaneye kadar gitmemiz mümkün değil diye düşünerek, “Gel, uzanmalısın,” dedi.</p>

  <p>“Hasta mıyım ben?” hâlâ Kivrin’in kanlı yeleğine bakıyordu.</p>

  <p>“Hayır, ama yorgunsun ve biraz dinlenmen gerek.”</p>

  <p>Adamı kiliseye götürdü. Roche sendeleyince, eğer düşerse onu bir daha yerden kaldıramam diye düşündü. Roche’u içeri soktu, ağır kapıyı sırtını dayayıp açık tuttu ve onu duvara yaslayıp yere oturttu.</p>

  <p>Roche başını taşa dayayıp, “Galiba çalışmaktan yorgun düştüm,” dedi. “Biraz uyumak istiyorum.”</p>

  <p>“Evet, uyu biraz.” Roche gözlerini kapar kapamaz koşarak eve gitti ve battaniyeyle şilte yapmak için uzun bir minder aldı. Geri geldiğinde Roche yerinde yoktu.</p>

  <p>Karanlık nefin ötesini görmeye çalışarak, “Roche!” diye seslendi. “Neredesin?”</p>

  <p>Cevap gelmedi. Battaniyeyle minderi göğsüne bastırarak dışarı atıldı, ama Roche çan kulesinde de, bahçede de yoktu. Eve kadar gitmiş de olamazdı. Tekrar koşarak kiliseye girdi ve nefi geçti. İşte oradaydı. Azize Katherine heykelinin önünde diz çökmüştü.</p>

  <p>Battaniyeyi yere yayıp, “Uzanman gerek,” dedi.</p>

  <p>Roche uysalca uzandı, Kivrin minderi başının altına yerleştirdi. Roche yüzüne bakarak, “Veba, değil mi?” diye sordu.</p>

  <p>“Hayır.” Üzerini örttü. “Yorgunsun, hepsi o. Uyumaya çalış.”</p>

  <p>Roche Kivrin’e arkasını dönerek yan yattı, ama birkaç dakika sonra tekrar kalkıp oturdu, o saldırgan ifade geri gelmişti.Örtüyü üstünden attı. Kivrin’i suçlar gibi, “Akşam çanını çalmam lazım,” dedi. Kivrin güçbela ayağa kalkmasına engel oldu. Tekrar daldığı zaman yeleğinin yıpranmış etek kısmından şeritler yırtıp Roche’u bileklerinden haç perdesine bağladı.</p>

  <p>Farkında olmadan, “Bunu ona yapma,” diye mırıldanıyordu. “Lütfen! Lütfen! Bunu ona yapma.”</p>

  <p>Roche gözlerini açtı. “Tanrı böyle içten duaları mutlaka duyar,” dedi. Ve derin, sessiz bir uykuya daldı.</p>

  <p>Kivrin koşarak dışarı çıktı, eşeğin yükünü boşalttı, hayvanın bağını çözdü. Yiyecek çuvalıyla bir fener alıp kiliseye götürdü. Roche hâlâ uyuyordu. Sessizce dışarı çıkıp eve koştu, kuyudan bir kova su çekti.</p>

  <p>Roche hâlâ uyuyor gibiydi, ama Kivrin mihrabın örtüsünden bir parça yırtıp alnını onunla ıslatınca gözlerini açmadan, “Gittin sandım, korktum,” dedi.</p>

  <p>Adamın ağzının kenarındaki kurumuş kanı silerken, “Sen olmadan İskoçya’ya gitmem,” dedi.</p>

  <p>“İskoçya’ya değil, cennete.”</p>

  <p>Biraz bayat ekmekle peynir yedikten sonra uyumaya çalıştı, ama çok soğuktu. Roche dönüp uykusunda içini çektiği zaman adamın nefesini görebiliyordu.</p>

  <p>Kulübelerden birinin etrafındaki çiti söküp haç perdesinin önüne yığdı ve ateş yaktı ama kapıları açık bırakmasına rağmen kilisenin içi dumanla doldu. Roche öksürüp tekrar kustu. Bu sefer yalnızca kan kusmuştu. Kivrin ateşi söndürdü, eve iki sefer yaparak bulabildiği bütün kürkleri ve örtüleri getirip Roche’a adeta bir yuva yaptı.</p>

  <p>Gece Roche’un ateşi yükseldi.Örtüleri tekmeleyerek açtı ve anlamadığı sözlerle Kivrin’e öfke kustu. Bir keresinde hiddetle ama anlaşılır biçimde üst üste, “Defol, lanet sana!” dedi. “Hava kararıyor!”</p>

  <p>Kivrin mihraptaki ve haç perdesinin üstündeki mumları topladı ve heykelin önüne dizdi. Roche’un havanın kararmasıyla ilgili sayıklaması kötüleşince, mumların hepsini yaktı ve adamın üstünü tekrar örttü. Bu biraz işe yaramış gibi göründü.</p>

  <p>Ateşi daha da yükseldi ve üzerindeki kürk yığınına rağmen dişleri takırdamaya başladı. Kivrin’e cildi çoktan kararmaya başlamış, derisinin altında damarları kanamaya başlamış gibi geldi. Bunu ona yapma. Lütfen.</p>

  <p>Sabah olduğunda Roche daha iyiydi. Cildi hiç kararmamıştı, yalnızca mumların titrek ışığında alacalı gibi görünmüştü. Ateşi de biraz düşmüştü. Bütün sabahı ve öğleden sonrasının çoğunu uykuda geçirdi ve hiç kusmadı. Hava kararmadan önce Kivrin biraz daha su getirmeye gitti.</p>

  <p>Bazıları kendiliklerinden, bazıları da duayla iyileşiyordu. Mikrop alan herkes ölmemişti. Akciğer vebasında ölüm oranı yalnızca yüzde doksandı. İçeri girdiği zaman Roche uyanıktı, puslu bir ışık huzmesinin içinde yatıyordu. Kivrin diz çöktü, başını destekleyip dudaklarına su dolu bir kupa götürdü.</p>

  <p>Kivrin başını tekrar yastığın üstüne bırakınca, “Bu mavi hastalık,” dedi Roche.</p>

  <p>“Sen ölmeyeceksin.” Yüzde doksan. Yüzde doksan.</p>

  <p>“Günahlarımı dinlemen gerekiyor.”</p>

  <p>Hayır. O ölemezdi. Burada tek başına kalacaktı. Bir şey söyleyemedi, başını iki yana salladı.</p>

  <p>Roche Latince başladı. “Bağışla beni peder, günah işledim.”</p>

  <p>O günah işlememişti. Hastalara bakmış, ölüm döşeğindekileri kutsamış, ölüleri gömmüştü. Bağışlanmayı Tanrı dilemeliydi asıl.</p>

  <p>“Lady Imeyne’ye öfkelendim. Maisry’e bağırdım.” Yutkundu. “Tanrı’nın bir azizine karşı şehevi duygular besledim.”</p>

  <p>Şehevi duygular.</p>

  <p>“Layık olduğumu düşünüyorsan, senden Tanrı’nın affını ve mağfiretini diliyorum, Peder.”</p>

  <p>Bağışlanacak hiçbir şey yok, demek istedi. Senin günahların günah değil. Şehevi duygular. Rosemund’u yatakta tuttuk, köyü zararsız bir oğlan çocuğundan korumak için barikat kurduk ve altı aylık bir bebeği toprağa gömdük. Bu dünyanın sonu. Birkaç şehevi düşüncen mutlaka bağışlanır.</p>

  <p>Kivrin tek kelime edemeden çaresizce elini kaldırdı, ama Roche fark etmemiş gibiydi. “Ah Tanrım,” dedi. “Seni gücendirdiğim için çok pişmanım.”</p>

  <p>Seni gücendirdiğim için. Tanrı’nın azizi sensin, Tanrı nerede demek istedi. Neden seni kurtarmıyor?</p>

  <p>Hiç yağ yoktu. Parmaklarını kovaya daldırıp gözlerinin, kulaklarının, ağzının ve ölüm döşeğinde ellerini tutan ellerinin üstünde haç işareti yaptı.</p>

  <p>Roche, “<i>Quid quid deliquiste</i>,” dedi. Kivrin elini tekrar suya daldırıp tabanlarına haç çizdi.</p>

  <p>“<i>Libera nos, quaesumus, Domine</i>,” dedi Roche.</p>

  <p>Kivrin, “<i>Ab omnibus malis</i>,” dedi, “<i>praeteritis, praesentibus, et futuris</i>.” Bizi gelmiş geçmiş ve gelecek bütün kötülüklerden koru, sana yalvarıyoruz ey Rabbim.</p>

  <p>Roche, “<i>Perducat te ad vitam aetemam</i>,” diye mırıldandı.</p>

  <p>Ve bizi ebedi hayata kavuştur. Kivrin, “Amen,” dedi. Ve Roche’un ağzından boşalan kanı yakalamak için atıldı.</p>

  <p>Roche bütün gece ve ertesi günün büyük bölümünde kusmaya devam etti, öğleden sonra bilinci kapandı. Nefesi yüzeysel ve düzensizdi. Kivrin yanında oturup yanan alnına ıslak bez koydu. Nefesi kesilip güçlükle solumaya başlayınca, “Ölme sakın,” dedi. “Sakın ölme. Sensiz ne yaparım? Yapayalnız kalacağım.”</p>

  <p>Roche gözlerini hafifçe araladı. “Burada kalma,” dedi. Gözleri kıpkırmızı ve şişti.</p>

  <p>Kivrin üzüntüyle, “Uyuduğunu sanmıştım,” dedi. “Seni uyandırmak istemedim.”</p>

  <p>“Cennete dön,” dedi, “ve ıstırap içindeki ruhum için, buradaki zamanımın uzamaması için dua et.”</p>

  <p>Istırap içindeki ruhum. Sanki Tanrı ona buradakinden daha fazla ıstırap çektirecekmiş gibi.</p>

  <p>“Benim duama ihtiyacın yok senin.”</p>

  <p>“Geldiğin yere dön,” dedi Roche. Eli bir darbeyi savuşturmak istermiş gibi havaya kalktı.</p>

  <p>Kivrin elini yakalayıp cildini kanatmamak için nazikçe tuttu ve yanağına yasladı.</p>

  <p>Geldiğin yere dön. Acaba vazgeçmeden önce ağ geçidini ne kadar açık tutmuşlardı? Dört gün mü? Bir hafta mı? Belki hâlâ açıktı. Bay Dunworthy bütün umutlar tükenmeden kapamalarına asla izin vermezdi. Ama hiç ümit yok ki, diye düşündü. 1320’de değilim. Dünyanın sonundayım.</p>

  <p>“Dönemem,” dedi. “Yolu bilmiyorum.”</p>

  <p>Roche elini elinden kurtarıp salladı. “Hatırlamaya çalış,” dedi. “Agnes, çatalı geç.”</p>

  <p>Sayıklıyordu. Kivrin tekrar kalkmaya çalışmasından korkarak usulca dizlerinin üstünde doğruldu.</p>

  <p>“Düştüğün yer,” dedi. Elini desteklemek için salladığı dirseğinin altına koydu ve Kivrin onun işaret etmeye çalıştığını anladı. “Çatalı geç.”</p>

  <p>Çatalı geç.</p>

  <p>“Çatalı geçtikten sonra?” diye sordu.</p>

  <p>“Seni ilk bulduğum yer, cennetten düştüğün yer,” dedi ve kolları düştü.</p>

  <p>“Beni Gawyn buldu sanıyordum.”</p>

  <p>Söylediği şeyle hiç çelişmiyormuş gibi, “Evet,” dedi. “Seni malikaneye getirirken onunla yolda karşılaştım.”</p>

  <p>Gawyn’le yolda karşılaşmıştı.</p>

  <p>Kivrin’e hatırlatmaya çalıştı. “Agnes’ın düştüğü yer,” dedi. “Çobanpüskülü toplamaya gittiğimiz gün.”</p>

  <p>Kivrin içinden, neden oraya gittiğimiz gün söylemedin, dedi. Ama nedenini biliyordu. Tepede inat eden eşeğiyle uğraşıyordu.</p>

  <p>Çünkü inişi gördü ve tepede durup ormandaki açıklıkta kolunu yüzüne atmış halde yatarken ona bakmıştı. Onun çıkardığı sesi duydum, diye düşündü. Ayak izlerini gördüm.</p>

  <p>“Oraya git, oradan da tekrar cennete dön,” dedi ve gözlerini kapadı.</p>

  <p>Kivrin’in bu tarafa geçişini görmüştü. Orada gözleri kapalı yatarken gelip başında durmuş, hastalanınca da onu eşeğine bindirmişti. Roche’u kilisede gördüğü zaman bile, Agnes onu bir azize sandığını söylediğinde bile anlamamıştı.</p>

  <p>Çünkü böbürlenmeye bayılan ve Lady Eliwys’i etkilemeyi her şeyden çok isteyen Gawyn onu kendisinin bulduğunu söylemişti. “Seni buldum ve buraya getirdim,” demişti ve belki de bunu bir yalan bile saymamıştı. Köyün papazı kim oluyordu? Onca zamandır, Rosemund hastayken ve Gawyn Bath’a gitmişken, ağ açılmış ve sonsuza dek kapanmıştı ve Roche başından beri yerini biliyordu.</p>

  <p>“Beni beklemene gerek yok,” dedi. “Dönüşünü dört gözle bekliyorlardır.”</p>

  <p>Kivrin usulca, “Şşş,” dedi. “Uyumaya çalış.”</p>

  <p>Roche huzursuz bir uykuya daldı, elleri kıpırdanıyor, örtüleri çekiştiriyor, bir yerleri işaret ediyordu.Örtüleri üstünden çekip elini gene kasığına götürdü. Kivrin, zavallı adam, diye düşündü, bütün rezillikleri yaşamaktan kurtulamadı.</p>

  <p>Kivrin onun ellerini tekrar göğsüne yerleştirip üstünü örttü, ama Roche örtüleri açıp gömleğinin eteğini yukarı çekti. Kasığını avuçladı, ürperip bıraktı ve bu hareketler aklına Rosemund’u getirdi.</p>

  <p>Kaşları çatıldı. Kan kusması ve salgının ulaştığı safha ona hastalığının akciğer vebası olduğunu düşündürmüştü. Ceketini çıkarırken koltuğunun altında yumru da görmemişti. Gömleğinin eteğini kaldırıp kaba örülmüş tulumunu açığa çıkardı. Adamı kaldırmadan çıkarmasının imkânı yoktu ve kabarık dokusundan bir şey göremiyordu.</p>

  <p>Rosemund’un koltukaltının ne kadar hassas olduğunu hatırlayıp elini nazikçe kasığında gezdirdi. Roche irkildi, ama uyanmadı. Kivrin ellerini tulumun üstünden bacağının içine ve dışına kaydırdı. Çok sıcaktı. “Affet,” dedi ve elini bacaklarının arasına soktu.</p>

  <p>Roche çığlık attı ve kasıldı, dizleri sertçe havalandı, ama Kivrin tam zamanında geri çekildi. Eliyle ağzını kapamıştı. Devasa bir hıyarcık vardı, dokununca alev alev yanıyordu. Saatler önce yarılması gerekirdi.</p>

  <p>Çığlık attığında bile Roche’un bilinci yerine gelmemişti. Yüzü alaca bir renk almıştı, gürültülü nefesi düzgündü. Kasılmaları yüzünden üstü açılmıştı. Kivrin üstünü örttü. Dizlerini gene kaldırdı, ama bu sefer daha yavaşça hareket etmişti. Kivrin örtüleri iyice sıkıştırıp, haç perdesinin üstünden son mumu aldı, Azize Katherine heykelinin önündeki mumlardan yakıp fenerin içine yerleştirdi.</p>

  <p>“Hemen dönerim,” deyip kiliseden dışarı çıktı.</p>

  <p>Neredeyse akşam olmasına karşın, dışarıdaki aydınlık yüzünden gözlerini kırpıştırdı. Hava kapalıydı, hafif bir rüzgar esiyordu ve dışarısı kiliseden daha ılık gibiydi. Fenerin açık tarafını eliyle örtüp meydanı koşarak geçti.</p>

  <p>Samanlıkta keskin bir bıçak vardı. Arabanın önündeki sandıkları çekerken ipleri kesmek için kullanmıştı. Hıyarcığı yarmadan önce sterilize etmesi gerekiyordu. Çatlayıp parçalanmadan önce şişmiş lenf bezini açacaktı. Kasıkta çıkan bubolar femoral artere çok yakın oluyordu. Patladığı zaman Roche kan kaybından hemen ölmezse bile, bütün zehir kana karışacaktı. Saatler önce yarılması gerekiyordu hıyarcığın.</p>

  <p>Boş ağılın önünden koşarak avluya girdi. Ahırın kapısı açıktı, içeriden birinin çıkardığı sesleri duydu. Yüreği ağzına geldi. Feneri havaya kaldırıp, “Kim var orada?” diye sordu.</p>

  <p>Kahyanın ineği bölmelerden birinin önünde durmuş, yere saçılmış yulafları yiyordu. Başını kaldırıp Kivrin’e doğru salladı ve tökezleyerek Kivrin’in üzerine atıldı.</p>

  <p>“Vaktim yok.” Bıçağı dolaşmış iplerin arasından alıp koşarak ahırdan çıktı. İnek aşırı şişmiş memeleri yüzünden sendeleyerek peşinden gelip yürek dağlayıcı bir sesle böğürdü.</p>

  <p>Kivrin ağlamak üzereydi. “Git başımdan,” dedi. “Yardım etmem gerek, yoksa ölecek.” Bıçağa baktı. Kirliydi. Mutfaktan aldığı zaman da kirliydi ve ipi kestikten sonra ahırın gübre kaplı pis zemininde bırakmıştı.</p>

  <p>Kuyuya gidip kovayı aldı. Dipte bir karış su kalmıştı ve üstünde ince bir buz tabakası vardı. Bıçağı örtecek kadar bile su yoktu, ateş yakıp suyu kaynatmak da saatler sürerdi. Buna vakit yoktu. Hıyarcık çoktan patlamış olabilirdi. İhtiyacı olan şey alkoldü, ama ölenleri kutsarken ve hıyarcıkları yararken bütün şarabı kullanmışlardı. Aklına katibin Rosemund’un odasında bıraktığı şişe geldi.</p>

  <p>İnek Kivrin’i dürttü. Sertçe, “Hayır,” dedi ve elinde fenerle kapıyı itip eve girdi.</p>

  <p>Giriş karanlıktı, ama dar pencerelerden salona ışık giriyor, soğuk ocağı, masayı ve Kivrin’in üzerine saçtığı bir çuval elmayı aydınlatan uzun, sisli, altın renkli ışık huzmeleri vuruyordu.</p>

  <p>Sıçanlar kaçışmadılar. Küçük kara kulaklarını eğip bükerek ona baktıktan sonra tekrar elmaları yemeye devam ettiler. Masanın üstünde en az bir düzine sıçan vardı. Biri Agnes’ın üç bacaklı iskemlesine oturmuş, narin pençelerini dua eder gibi yüzüne kaldırmıştı.</p>

  <p>Feneri yere bıraktı. “Defolun,” dedi.</p>

  <p>Masanın üstündeki sıçanlar başlarını bile kaldırmadılar. Ama dua eden birleştirdiği pençelerinin üzerinden Kivrin’e davetsiz bir misafirmiş gibi soğuk ve hoşnutsuz bir ifadeyle baktı.</p>

  <p>“Defolun buradan!” diye bağırıp sıçanların üstüne koştu.</p>

  <p>Gene kaçmadılar. İkisi tuz kabının arkasına geçti, biri pençeleriyle tuttuğu elmayı küt diye masaya düşürdü. Elma masanın kenarından hasır serilmiş zemine düştü.</p>

  <p>Kivrin bıçağını masaya indirdi. Sıçanlar kaçıştılar. “Defolun!” Bıçağı tekrar kaldırdı. Eliyle elmaları yere süpürdü. Elmalar zıplayarak yere saçıldı. Agnes’ın iskemlesinde oturan sıçan çıkan patırtıyla korkuyla kaçarken Kivrin’in üzerine doğru koştu. Kivrin bıçağı sıçana fırlattı, bıçak sıçrayıp taburenin altına girdi ve samanların arasında kayboldu.</p>

  <p>“Defolun buradan!” Yüzünü ellerine gömdü.</p>

  <p>İnek evin girişinden, “Mööö,” dedi.</p>

  <p>Kivrin, “Bu bir hastalık,” diye fısıldadı. Elleri hâlâ ağzındaydı. “Kimsenin suçu değil.”</p>

  <p>Gidip bıçakla feneri aldı. İnek eve girmek isterken kapıya sıkışmıştı. Acıklı bir sesle Kivrin’e mööledi.</p>

  <p>Kivrin hayvanı öylece bırakıp, etrafındaki tıkırtılara aldırmadan Rosemund’un odasına çıktı. Oda buz gibiydi. Eliwys’in pencereye gerdiği bez yırtılıp açılmış, tek köşesinden aşağı sarkıyordu. Yatağın perdeleri katibin asılıp kopardığı yerde duruyordu, şilte de yataktan aşağı sarkmıştı. Yatağın altından alçak sesler geliyordu, ama sesi neyin çıkardığını görmeye kalkışmadı. Sandık hâlâ açıktı, kapağı yatağın ayakucuna dayanmıştı ve katibin kalın mor pelerini içinde katlanmış duruyordu.</p>

  <p>Yatağın altına bir testi şarap yuvarlanmıştı. Yere yatıp kolunu yatağın altına uzattı. Şişe dokunmasıyla yuvarlanıp uzaklaştı. Yatağın altına girip yakaladı.</p>

  <p>Tıpası yoktu, herhalde ayağıyla çarpıp yatağın altına yuvarladığı zaman çıkmış olacaktı. Testinin ağzına yakın yerde yapış yapış olmuş biraz şarap kalmıştı.</p>

  <p>Çaresizce, “Olamaz,” dedi. Elinde testiyle oturdu kaldı.</p>

  <p>Kilisede hiç şarap kalmamıştı. Hastaların son dualarını yaparken Roche hepsini kullanmıştı.</p>

  <p>Birden aklına papazın Agnes’ın dizi için verdiği şarap şişesi geldi. Sürünerek yatağın altına girdi ve devirmekten korkarak kolunu yatağın altında gezdirdi. İçinde ne kadar kaldığını hatırlamıyordu, ama hepsini kullandığını sanmıyordu.</p>

  <p>Bütün dikkatine rağmen şişeyi neredeyse deviriyordu. Tam düşecekken şişeyi boynundan yakaladı. Yatağın altından geri geri çıkıp şişeyi salladı. Yarıya kadar doluydu. Bıçağı yeleğinin kuşağına takıp şişeyi de kolunun altına sıkıştırdı, katibin pelerinini alıp aşağı indi. Sıçanlar geri gelmiş ve elmaları kemirmeye başlamışlardı ama bu defa taş basamaklardan aşağı inmeye başlayınca kaçıştılar. Kivrin de nereye gittiklerini görmeye uğraşmadı.</p>

  <p>İnek gövdesinin yarısına kadar hole girmiş ve kapıda geçecek yer bırakmamıştı. Kivrin elindekileri paravanların iç tarafına bıraktı ve yeri eliyle süpürüp şişeyi dik olarak yere koydu ve ineğin mutsuzca böğürmesine aldırmadan iterek geri geri dışarı çıkardı.</p>

  <p>Hayvan kapıdan çıkar çıkmaz gene hemen Kivrin’in yanına yanaştı. “Hayır. Buna vakit yok.” Ama samanlığa gidip yukarı çıktı ve bir yaba dolusu saman attı. Sonra her şeyi kucaklayıp kiliseye koştu.</p>

  <p>Roche bilincini gene kaybetmişti. Vücudu gevşemişti. Kalın bacaklarını iki yana açıp uzatmıştı, iki yanına bıraktığı ellerinin avuçları yukarı bakıyordu. Bir yumrukta yere serilmiş bir adama benziyordu. Nefes alıp verişleri ürpertiler geçiriyormuş gibi titrek ve ağırdı.</p>

  <p>Kivrin mor pelerini üzerine örttü. “Döndüm, Roche,” deyip uzattığı koluna hafifçe vurdu ama Roche bir tepki vermedi.</p>

  <p>Fenerin siperini kaldırıp içindeki mumla diğer mumları yaktı. Lady Imeyne’nin mumlarından geriye sadece üç tane kalmıştı, kalanlar da yarı yarıya erimişti. Saz mumlarıyla, Azize Katherine heykelinin nişindeki tombul donyağı mumu da yaktı ve iyice görebilmek için Roche’un bacaklarına yaklaştırdı.</p>

  <p>Örtüyü açtı, ‘Tulumunu çıkaracağım,” dedi. “Hıyarcığı yarman lazım.” Tarazlanmış uçkurunu çözerken Roche hiç kımıldamadı, ama hafifçe inledi.</p>

  <p>Kivrin tulumu kalçalarından aşağı indirip bacaklarından aşağı çekmeye çalıştı, ama çok dardı. Keserek çıkarması gerekecekti.</p>

  <p>“Kesip çıkaracağım,” dedi. Emekleyerek bıçakla şarabı bıraktığı yere gitti. “Bir yerini kesmemeye çalışacağım.” Şişeyi koklayıp bir yudum içti ve öksürdü. Güzel. Şarap bayat ve keskindi. Bıçağın üzerine döktü, yaranın üzerine dökecek kadar kalmasına dikkat ederek biraz daha döktü.</p>

  <p>“Roche, “<i>Beata</i>,” diye mırıldandı. Elleri kasıklarına gitti.</p>

  <p>“Bir şey yok,” dedi Kivrin. Tulumun tek bacağını tutup yünü kesti. “Canın yanıyor biliyorum, ama hıyarcığı yaracağım.” Kaba kumaşı iki eliyle tutup ayırdı, neyse ki gürültülü bir sesle kolayca yırtıldı. Roche’un dizleri büküldü. “Hayır, hayır, dizlerini indir,” deyip dizlerine bastırdı. “Hıyarcığı yarman gerek.”</p>

  <p>Ama dizlerini indiremedi. Şimdilik öyle bırakıp tulumu yırtma işini bitirdi. Hıyarcık Rosemund’unkinin neredeyse iki katı büyüklükteydi ve kapkaraydı. Saatler, hatta günler önce yarılması gerekirdi.</p>

  <p>“Roche, lütfen dizlerini aşağı indir,” deyip bütün ağırlığıyla dizlerinin üstüne yüklendi. “Veba çıbanını yarmak zorundayım.”</p>

  <p>Roche karşılık vermedi. Kivrin cevap verebilecek durumda olduğunu, kaslarının katibin durumundaki gibi kendi başına kasıldığını sanmıyordu, ama spazmın, tabii eğer bu bir spazmsa, geçmesini bekleyecek zamanı yoktu. Her an patlayabilirdi.</p>

  <p>Bir dakika kadar geri çekilip bekledikten sonra papazın ayaklarının dibinde çömeldi. Bıçağı eline alıp, kıvrılmış bacaklarının altına uzandı. Roche inledi. Kivrin bıçağı birazcık aşağı çekip yavaşça ve büyük bir dikkatle hıyarcığa değdirinceye kadar ileriye hareket ettirdi.</p>

  <p>Roche’un tekmesi tüm hızıyla tam kaburgalarının üzerine indi. Yere serildi, bıçak elinden kurtuldu, gürültüyle taş zemine çarpıp sekti. Tekme nefesini kesmişti.Öylece yatıp uzun hışırtılı nefesler almaya çalıştı. Doğrulmaya çalıştı. Sağ tarafına bir bıçak gibi bir sancı saplandı. Kaburgalarını tutarak arkaya düştü.</p>

  <p>Roche hâlâ işkence gören bir hayvan gibi uzun korkunç çığlıklar atıyordu. Kivrin onu görebilmek için yavaşça sol tarafına döndü, bir yandan elini kaburgalarına bastırıyordu. Roche dizlerini göğsüne çekmiş, haykırarak bir çocuk gibi sallanıyordu. Kivrin hıyarcığı göremedi.</p>

  <p>Ellerini yere bastırıp doğrulmaya çalıştı ve oturdu. Sonra ellerinden kuvvet alıp dizlerinin üstüne kalkmaya çalıştı. Haykırdı, kısa çığlıkları Roche’unkileri bastırdı. Birkaç kaburgası kırılmış olmalıydı. Kan görmekten korkarak avcuna tükürdü.</p>

  <p>Nihayet dizlerinin üstünde doğrulmayı başarınca ağırlığını ayaklarına verip acıyla iki büklüm oldu. “Özür dilerim,” diye fısıldadı. “Canını yakmak istemedim.” Sağ eliyle yerden destek alıp dizlerinin üstünde sürünerek ona doğru gitti. Harcadığı çaba yüzünden daha derin nefes almak zorunda kaldı. Her nefeste yan tarafına bir bıçak saplanıyordu. “Bir şey yok, Roche,” diye fısıldadı. “Geliyorum. Geliyorum.”</p>

  <p>Roche onun sesini duyunca dizlerini kasılır gibi göğsüne çekti. Kivrin, Roche’un yan tarafına, darbesinin ulaşamayacağı bir yere geçti. Tekmeyle düştüğü zaman heykelin mumlarından biri devrilmiş, Roche’un yanında sarı bir gölcük oluşturmuştu, ama hâlâ yanıyordu. Kivrin mumu kaldırıp elini Roche’un omzuna koydu. “Şşş Roche,” dedi. “Bir şey yok. Buradayım.”</p>

  <p>Roche bağırmayı kesti. “Affedersin,” dedi ve adamın üzerine eğildi. “Canını yakmak istemedim. Sadece hıyarcığı yarmak istiyordum.”</p>

  <p>Dizleri daha da yukarı çekildi. Kivrin kırmızı mumu alıp adamın çıplak kalçasına tuttu. Mum ışığında kapkara kesilmiş sert yumruyu görebiliyordu. Delinmemişti bile. Mumu biraz daha kaldırıp bıçağın nereye düştüğünü bulmaya çalıştı. Takırtıyla mezara doğru gitmişti. Madenin ışıltısını görmek için mumu o tarafa uzattı, ama bir şey göremedi.</p>

  <p>Canını yakmamaya çalışarak dikkatle ayağa kalkmaya davrandı ama kalkamadan can acısıyla bağırıp öne eğildi.</p>

  <p>“Ne var?” dedi Roche. Gözleri açıktı ve ağzının kenarında biraz kan vardı. Kivrin, belki de haykırırken dilini ısırmıştır, diye düşündü. “Sana bir zarar mı verdim?”</p>

  <p>“Hayır.” Kivrin emekleyerek yanına gitti. “Hayır, bir şey yok.” Koluyla kanı sildi.</p>

  <p>“Benim,” dedi ve ağzını açınca biraz daha kan sızdı. “Benim için dua etmelisin.”</p>

  <p>“Hayır,” dedi Kivrin. “Sen ölmeyeceksin.” Tekrar ağzını sildi. “Patlamadan önce hıyarcığı yarman gerek.”</p>

  <p>“Sakın.” Kivrin hıyarcığı yarmamasını mı yoksa onu bırakıp gitmemesini mi söylemeye çalıştığını anlayamadı. Dişlerini sıkıyor, arasından kan sızıyordu. Kivrin çığlık atmamaya çalışarak yere oturdu ve Roche’un başını kucağına yerleştirdi.</p>

  <p>Roche, “<i>Requiem aetemam dona eis</i>,” dedikten sonra hırlamaya benzer bir ses çıkardı. “<i>Et lux perpetua</i>.”</p>

  <p>Kan damağından sızıyordu. Kivrin başını yükseltip altına bir örtü sıkıştırdı. Gömleğinin koluyla ağzını ve çenesini sildi. Kolu kanla ıslandı. Papaz cübbesinin eteğine uzandı. Roche, “Yapma,” dedi.</p>

  <p>“Merak etme, buradayım.”</p>

  <p>“Benim için dua et.” Ellerini göğsünde birleştirmeye çalıştı. “Perişan…” Öksürdü ve söylemeye çalıştığı şey hırlamayı andıran bir sesle kesildi.</p>

  <p>Kivrin, “<i>Requiem aetemam</i>,” dedi. Ellerini birleştirdi.“<i>Requiem aetemam dona eis, Domine</i>.”</p>

  <p>“<i>Et lux</i>…”</p>

  <p>Kivrin’in yanındaki kırmızı mum titreşip söndü ve kilisenin içini keskin bir duman kokusu sardı. Kivrin öbür mumlara baktı. Sadece bir tane kalmıştı, Imeyne’nin mumlarının sonuncusu, o da şamdanın kenarına kadar yanmış ve sönmek üzereydi.</p>

  <p>“<i>Et lux perpetua</i>,” dedi Kivrin.</p>

  <p>Roche, “<i>Luceat eis</i>,” dedi, kanlı dudaklarını yalamaya çalıştı. Dili şişip sertleşmişti. “<i>Dies irae, dies illa</i>.” Tekrar yutkundu ve gözlerini kapamaya çalıştı.</p>

  <p>Kivrin, “Bunu ona daha fazla yaşatma,” diye fısıldadı. “Lütfen. Adil değil bu.”</p>

  <p>Roche’un, “<i>Beata</i>,” dediğini zannetti ve devamını hatırlamaya uğraştı ama öyle devam etmiyordu dua.</p>

  <p>Üzerine eğildi. “Ne dedin?”</p>

  <p>“Son günlerde.” Şiş dili yüzünden söyledikleri zor anlaşılıyordu.</p>

  <p>Kivrin biraz daha eğildi.</p>

  <p>“Tanrı’nın bizi tamamen terk ettiğinden korkuyordum,” dedi.</p>

  <p>Kivrin içinden, etti de, diye geçirdi. Roche’un ağzıyla çenesini sildi.</p>

  <p>“Ama O’nun engin merhameti bizi terk etmedi.” Gene yutkundu. “Azizini bize yolladı.”</p>

  <p>Elini kaldırdı ve öksürdü, ikisinin de üzerlerine kan boşandı, Roche’un dizleriyle göğsünü ıslattı. Kivrin deli gibi kanı silmeye başladı, kanı durdurmaya, başını yukarda tutmaya çabalıyordu. Gözyaşlarından silip silemediğini göremiyordu.</p>

  <p>Gözlerini sildi. “Bir şeye yaramıyorum,” dedi.</p>

  <p>“Neden ağlıyorsun?” dedi Roche.</p>

  <p>“Sen benim hayatımı kurtardın.” Sesi hıçkırıklarla kesildi, “Ben seninkini kurtaramıyorum.”</p>

  <p>“Bütün insanlar ölür,” dedi. “Ve hiç kimse, İsa bile kurtaramaz.”</p>

  <p>“Biliyorum,” dedi Kivrin. Ellerini çenesinin altında birleştirip gözyaşlarını yakalamaya çalıştı. Yaşlar avuçlarında birikip Roche’un boynuna damladı.</p>

  <p>“Yine de beni kurtardın,” dedi Roche. Şimdi sesi daha berrak çıkıyordu. “Korkudan kurtardın.” Hırıltılı bir nefes aldı. “Ve inançsızlıktan.”</p>

  <p>Kivrin gözyaşlarını elinin tersiyle silip adamın elini tuttu. Eli buz gibiydi ve şimdiden katılaşmıştı.</p>

  <p>“Yanımda olduğun için bütün insanların en kutsanmışı benim,” dedi ve gözlerini kapadı.</p>

  <p>Kivrin hafifçe kımıldayıp sırtını duvara yasladı. Hava kararmıştı, dar pencerelerden içeri hiç ışık girmiyordu. Lady Imeyne’nin mumu cızırdayıp tekrar tutuştu. Roche’un başını birazcık itti. Roche inledi, elini elinden kurtarmak ister gibi çekti, ama Kivrin bırakmadı. Mumun alevi titreyip aniden parlaklaştı ve sonra onları karanlıkta bıraktı.</p>
</body>
</html>