<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>12</h2>

  <p class="girintisiz">Lady Imeyne, Kivrin’in hafıza kaybetme hikâyesine inanmadı. Agnes koca patili küçük siyah bir yavru olduğu meydana çıkan köpeğini getirdiği zaman, “İşte köpeğim bu, Lady Kivrin,” dedi. Köpeği gövdesinin ortasından sıkıca tutup uzattı. “Sevebilirsin. Nasıl sevilir hatırlıyor musun?”</p>

  <p>Kivrin, “Evet,” deyip yavruyu Agnes’in sımsıkı tutan ellerinden alıp bebek yumuşaklığındaki tüylerini okşadı. “Senin dikişinin başında olman gerekmiyor mu?”</p>

  <p>Agnes yavruyu elinden aldı. “Büyükannem kahyayı paylamaya gitti. Maisry de ahıra.” Yavruyu çevirip öptü. “Ben de seninle konuşmaya geldim. Büyükannem çok kızgın. Biz buraya geldiğimiz zaman kahyalar maaile salona yerleşmişlerdi.” Yavruyu bir daha öptü. “Büyükannem diyor ki adamı günaha teşvik eden karısıymış.”</p>

  <p>Büyükanne. Agnes büyükanneye benzer bir şey söylememişti. On sekizinci yüzyıla kadar böyle bir kelime yoktu, ama tercüman Agnes’in yanlış telaffuzlarını düzeltmemesine ve anlamın bağlamdan anlaşılması gereken yerlerde boşluklar bırakmasına rağmen, artık dev ve kaygı verici sıçramalar yapıyordu. Kivrin bilinçaltının ne yaptığını bildiğini ümit ediyordu.</p>

  <p>Agnes,“Sen <i>daltriss</i> misin, Lady Kivrin?” dedi.</p>

  <p>Bilinçaltı ne yaptığını bilmiyor olacaktı ki, “Ne?” diye sordu.</p>

  <p>“<span class="sgc-13">Daltriss,”</span> dedi Agnes. Yavru kıvranıp Agnes’in ellerinden kurtulmaya çabalıyordu. “Büyükannem öyle olduğunu söylüyor. Diyor ki aşığına kaçan bir kadın tabii ki bir şey hatırlamaz.”</p>

  <p>Bir zinacı. Eh, en azından Fransız casucu olmaktan iyiydi. Belki de Lady Imeyne hem kocasından kaçtığını hem de casus olduğunu düşünüyordu.</p>

  <p>Agnes yine köpeğini öptü. “Büyükannem, bir hanım kış günü ormanda başka neden yolculuk etsin ki, diyor.”</p>

  <p>Lady Imeyne’nin hakkı vardı. Bay Dunworthy’nin de. Sabah şakağındaki yaraya pansuman yapmaya gelen Lady Eliwys’e Gawyn ile konuşmak istediğini söylediyse de hâlâ iniş yerini öğrenememişti.</p>

  <p>Eliwys şakağına sarmısak gibi kokan ve fena halde yakan bir merhem sürerken, “Seni soyan haydutları aramaya çıktı,” demişti. “Onları hatırlıyor musun?”</p>

  <p>Kivrin hafızasını kaybetme numarasının garip bir köylünün asılmasıyla sonuçlanmamasını ümit ederek başını iki yana sallamıştı.</p>

  <p>Belki de onlara hiçbir şey hatırlamadığını söylememeliydi. De Beauvrier ailesini tanımaları çok düşük bir olasılıktı ve açıklama yapamamasının Lady Imeyne’yi daha da şüphelendirdiği belliydi.</p>

  <p>Agnes bonesini köpeğe takmaya uğraşıyordu. “Ormanda kurtlar var,” dedi. “Gawyn baltasıyla bir tane öldürdü.”</p>

  <p>“Agnes, Gawyn beni nerede bulduğunu söyledi mi?”</p>

  <p>Kız bonenin bağcığını hayvanı boğacak kadar sıkı sıkı bağladı. “Evet. Blackie bonemi takmaya bayılıyor.”</p>

  <p>“Hiç de öyle görünmüyor,” dedi Kivrin. “Gawyn beni nerede bulmuş?”</p>

  <p>“Ormanda.” Yavru kıvranıp boneden kurtulmaya çabalarken neredeyse yataktan aşağı düşüyordu. Kız köpeği yatağın ortasına koyup, ön patilerinden tutup kaldırdı. “Blackie dans edebiliyor.”&nbsp;</p>

  <p>Kivrin zavallı hayvanı kurtarmak için, “Haydi, bırak ben tutayım,” dedi. “Gawyn beni ormanın neresinde bulmuş?”</p>

  <p>Agnes yavruyu görmek için parmak ucunda durdu. “Blackie uyuyor,” diye fısıldadı.</p>

  <p>Köpek yavrusu Agnes’in ilgisinden bitkin düşmüş, uyuyakalmıştı. Kivrin hayvanı kürk yatak örtüsünün üstüne yanına yatırdı. “Beni buldukları yer uzak mıymış?”</p>

  <p>“Evet,” dedi Agnes, ama Kivrin kızın en ufak bir fikrinin bile olmadığını anladı.</p>

  <p>Bunun yararı yoktu. Belli ki Agnes bir şey bilmiyordu. Gawyn ile konuşması gerekecekti. “Gawyn döndü mü?”</p>

  <p>Agnes uyuyan yavruyu okşayarak, “Evet,” dedi. “Onunla konuşmak ister misin?”</p>

  <p>“Evet,” dedi Kivrin.</p>

  <p>“Sen <span class="font sgc-13">daltriss</span> misin?”</p>

  <p>Agnes’in konuşmasındaki atlamaları takip etmek zor işti. “Hayır,” dedikten sonra hiçbir şey hatırlamıyor olması gerektiğini hatırladı. “Kimim, hiç hatırlamıyorum.”</p>

  <p>Agnes yavruyu okşadı. “Büyükannem, ancak bir <span class="font sgc-11">daltriss</span> böyle küstahça Gawyn ile konuşmak istediğini söyler diyor.”</p>

  <p>Kapı açıldı, içeri Rosemund girdi. Ellerini beline koyup, “Her yerde seni arıyorlar, kalın kafalı,” dedi.</p>

  <p>Agnes, Blackie’nin samur kürkün tüyleri arasında neredeyse gözden kaybolmuş halde yattığı yere endişeyle göz atıp, “Lady Kivrin ile konuşuyordum,” dedi. Anlaşılan köpeklerin eve girmesi yasaktı. Kivrin ablası görmesin diye kaba çarşafı yavrunun üzerine çekti.</p>

  <p>“Annem, yaralarının iyileşmesi için hanımın dinlenmesi şart dedi. Gel. Büyükanneme seni bulduğumu haber vermem gerek.”</p>

  <p>Küçük kızı önüne katıp odadan çıkardı.</p>

  <p>Kivrin arkalarından bakarken, Agnes’in Lady Imeyne’ye yine Gawyn ile konuşmak istediğini söylememesi için dua etti. Gawyn ile konuşma isteği için iyi bir sebebi olduğunu, eşyalarına ve kendisine saldıranlara ne olduğunu öğrenmek istemesini anlayışla karşılayacaklarını sanmıştı. Ancak 1300’lerde evlenmemiş soylu kadınların genç erkeklerle “küstahça konuşmak istemeleri” yakışıksız görülüyordu.</p>

  <p>Kocası evde olmadığı için evin reisi ve işvereni sıfatıyla Eliwys ya da efendisinin annesi sıfatıyla Lady Imeyne konuşabilirdi Gawyn ile. Fakat Kivrin Gawyn kendisiyle konuşuncaya dek beklemeli ve bir bakireye yakışan haya ile ona cevap vermeliydi.İçinden, ama onunla konuşmak zorundayım, diye geçirdi.İniş yerini bilen tek kişi o.</p>

  <p>Agnes yıldırım gibi odaya dalıp uyuyan yavruyu kaptı. “Büyükannem çok kızdı. Kuyuya düştüm sanmış,” dedi ve geldiği gibi gitti.</p>

  <p>Hiç kuşkusuz büyükanne bu yüzden Maisry’nin kulaklarına vurmuştur, diye düşündü. Maisry’nin başı bugün Kivrin’e Lady Imeyne’nin gümüş zincirini göstermeye gelen Agnes’i kaybetmekten dolayı bir kez derde girmişti. Kız zincirin ucundaki küçük kutuda Aziz Stephen’in kefeninden bir parça olduğunu söylemişti. Imeyne Agnes’in hasta odasına girmesine izin verdiği için değilse de, kutsal emanet sandığını almasına izin verdiği ve kıza sahip olmadığı için Maisry’nin çopur yanaklarını tokatlamıştı.</p>

  <p>Kimse küçük kızların Kivrin’in yanına yaklaşmasından endişeleniyor gibi görünmüyordu. Onun hastalığına yakalanabileceklerinin de farkında değillerdi. Onlar hastalığın bir günahın akıbeti, salgınların da Tanrı’nın cezalandırması olduğuna inanırlardı, ama bulaşıcılık hakkında bilgileri vardı. Kara Ölüm’ün sloganı “hemen kaç, uzağa git, oyalanma” idi. Ondan önce de karantinalar vardı.</p>

  <p>Kivrin, ama burada yok, diye düşündü. Ya kızlar da, Peder Roche da bu hastalığa yakalanırlarsa?</p>

  <p>Ateşi çıktığında peder hep yanındaydı, ona dokunmuş, adını sormuştu. Kaşlarını çatıp o geceyi hatırlamaya çalıştı. Attan düşmüştü, sonra yangın vardı. Hayır, alevler hayaldi. Bir de kır at. Gawyn’in atı yağızdı.</p>

  <p>Atla bir ormanın içinde ilerlemişler, bir tepeden inmişler, bir kilisenin önünden geçmişlerdi ve haydut da… Faydası yoktu. O gece korkutucu suratlardan, alevlerden ve çanlardan oluşan bulanık bir rüyaydı.İniş yeri bile puslu ve belirsizdi. Bir meşe ağacıyla söğütler vardı, başı döndüğü için oturup arabanın tekerleğine yaslanmıştı ve haydut da… Hayır, haydutu hayal etmişti. Kır atı da. Belki de kilise hayaldi. Gawyn’e iniş yerini sorması gerekecekti, ama zinacı olduğunu düşünen Lady Imeyne’nin önünde olmazdı.İyileşmek, yataktan çıkacak, holü geçecek, ahıra gidip Gawyn’i bulacak ve onunla yalnız konuşacak kadar güçlenmek zorundaydı.İyileşmek zorundaydı.</p>

  <p>Biraz daha güçlüydü şimdi, ama yardımsız oturağa yürüyemeyecek kadar da zayıftı. Baş dönmesi kesilmişti, ateşi de düşmüştü, ama nefes darlığı ısrarla devam ediyordu. Onların da iyiye gittiğini düşündükleri belliydi. Neredeyse bütün sabah onu yalnız bırakmışlardı. Eliwys de ancak o pis kokulu merhemi sürecek kadar kalmıştı yanında.</p>

  <p>Agnes’in söylediklerini ve aşıların neden işe yaramadığını ya da iniş yerinin ne kadar uzakta olduğunu düşünüp endişelenmemeye ve gücünü geri kazanmaya odaklanmaya çalıştı.Öğleden sonra da yanına gelen olmayınca yatakta oturup ayaklarını aşağı sarkıtma alıştırmaları yaptı. Maisry mumla onu oturağa kaldırmaya geldiği zaman, yatağına tek başına yürüyebildi.</p>

  <p>Gece hava soğudu. Sabah Agnes onu görmeye geldiğinde, üstünde kırmızı bir pelerin, çok kalın yünden bir kukuleta vardı. Eline beyaz kürkten eldiven takmıştı. “Gümüş tokamı görmek ister misin? Sir Bloet verdi. Yarın getiririm. Bugün gelemem çünkü Noel kütüğünü kesmeye gidiyoruz.”</p>

  <p>Kivrin telaşlandı. “Noel kütüğü mü?” Tören kütüğü geleneksel olarak ayın yirmi dördünde kesilirdi ve bugün ayın ancak on yedisi olabilirdi. Lady Imeyne’yi yanlış mı anlamıştı?</p>

  <p>“Evet,” dedi Agnes. “Evdeyken Noel gününe kadar gitmezdik, ama fırtına çıkacağa benziyor. Büyükannem de hava iyiyken gidip getirmemizi söyledi.”</p>

  <p>Fırtına çıkacağa benziyor, diye düşündü. Kar yağarsa iniş yerini nasıl tanıyacaktı? Arabayla sandıkları hâlâ oradaydı, ama epeyce kar yağarsa, yolu asla çıkaramazdı.</p>

  <p>“Noel kütüğünü getirmeye herkes gidiyor mu?” diye sordu.&nbsp;</p>

  <p>“Yok. Roche hasta bir köylüye bakması için annemi çağırdı.”&nbsp;</p>

  <p>Bu Imeyne’nin neden zorbalığa soyunduğunu, Maisry ile kahyayı hırpaladığını ve Kivrin’i zinayla suçladığını açıklıyordu. “Büyükannen de geliyor mu sizinle?”</p>

  <p>“Evet,” dedi kız. “Ben midillime bineceğim.”</p>

  <p>“Rosemund da geliyor mu?”</p>

  <p>“Evet.”</p>

  <p>“Ya kahya?”</p>

  <p>“Geliyor,” dedi sabırsızca. “Bütün köy geliyor.”</p>

  <p>“Gawyn?”</p>

  <p>Apaçık ortadaymış gibi, “Yok,” dedi. “Ahıra gidip Blackie’ye veda etmem gerek.” Koşarak gitti.</p>

  <p>Lady Imeyne ile kahya gidiyordu. Lady Eliwys de bir yerlerde hasta bir köylüyle ilgileniyordu. Agnes için gün gibi açık bir nedenden dolayı Gawyn gitmiyordu. Belki de Eliwys’le birlikte gitmişti. Ama gitmediyse, evi korumak için burada kaldıysa, onunla yalnız konuşabilirdi.</p>

  <p>Herhalde Maisry de gidecekti. Kivrin’in kahvaltısını getirdiğinde üstünde kaba kahverengi bir panço vardı. Bacaklarına da eski püskü bezden şeritler sarmıştı. Kivrin’in oturağa kadar gitmesine yardım ettikten sonra oturağı dışarı çıkardı, kor kömür dolu bir mangal getirdi. Kivrin’in daha önce görmediği kadar hızlı ve kendinden emin hareket ediyordu.</p>

  <p>Kivrin, Maisry gittikten sonra, herkesin gittiğinden emin oluncaya kadar bir saat bekledi. Yataktan kalkıp pencereye gitti ve gerili bezi çekti. Ağaç dallarından ve koyu gri gökyüzünden başka bir şey göremiyordu, ama hava odanın içinden daha soğuktu. Pencerenin önündeki sıranın üstüne çıktı.</p>

  <p>Pencere avluya bakıyordu. Avlu boştu, büyük ahşap kapısı da açıktı. Avlunun taşlarıyla, etrafını çevreleyen saman çatılar ıslak görünüyordu. Karın başlamış olmasından korkarak elini dışarı uzattı, ama bir ıslaklık hissedemedi. Buz gibi taşlara tutunarak ve mangala değmemeye çalışarak sıradan aşağı indi.</p>

  <p>Mangal neredeyse hiç ısı vermiyordu. Kollarıyla göğsünü sarıp incecik iç gömleğinin içinde ürperdi. Acaba giysilerini ne yapmışlardı? Ortaçağ’da giysiler yatağın yanındaki direklere asılırdı ama bu odada direk de yoktu, kanca da.</p>

  <p>Giysileri düzgünce katlanmış, yatağın ayakucundaki sandığa yerleştirilmişti. Sandıktan çıkardı, çizmelerinin de orada olduğuna sevindi. Nefesinin düzelmesi için uzunca bir süre sandığın üstünde oturdu.</p>

  <p>Gawyn ile bu sabah konuşmak zorundayım diye düşünüp, yeterince güç bulmak için dua etti. Evden herkesin gittiği tek zamandı bu. Ve kar yağacaktı.</p>

  <p>Mümkün olduğunca oturarak giyindi, çorabını ve çizmelerini giyebilmek için yatağın direklerine yaslandı, sonra tekrar yatağa gitti. Biraz dinleneyim, diye düşündü, sadece biraz ısınıncaya kadar. Ve anında daldı.</p>

  <p>Çan sesiyle uyandı. Bu zamana geçtiğinde duyduğu güneybatıdan gelen çandı bu. Dün bütün gün çalmış, sonra da durmuştu. Eliwys pencerenin önüne gidip neler olduğunu görmeye çalışır gibi bir süre durmuştu. Pencereden gelen ışık biraz daha sönüktü, ama bulutlar daha yoğunlaşıp alçaldığı için öyle görünüyordu sadece. Pelerinini sırtına geçirip kapıyı açtı. Salonun taş duvarına bitişik merdivenler dikti, trabzan da yoktu. Agnes yalnızca dizini sıyırdığı için şanslıydı. Alttaki zemine baş aşağı düşebilirdi. Elini duvardan ayırmadan inmeye başladı, yarısında durup dinlendi.</p>

  <p>Sahiden buradayım, diye düşündü. Gerçekten 1320 yılındayım. Odanın ortasındaki ocağın içine yığılı kömürlerden donuk kızıl bir aydınlık yayılıyordu, yukarısındaki bacayla yüksek dar pencerelerden az bir ışık geliyordu, ama salonun büyük bölümü loştu.</p>

  <p>Olduğu yerde durup dumanlı loşlukta birinin olup olmadığını görmeye çalıştı. Sırtı ve kolları oymalı yüksek koltuk duvara dayanmıştı, hemen yanında da Lady Eliwys’in biraz daha alçak ve biraz daha mütevazı görünümlü koltuğu duruyordu. Arkalarındaki duvarda halılar asılıydı. Duvarın ucunda da muhtemelen tavanarasına çıkılan bir merdiven yaslanmıştı. Diğer duvarlarda geniş peykelerin yukarısına ağır tahta masalar asılıydı. Basamakların hemen altındaki duvarın önüne daha dar bir bank yerleştirilmişti. Dilenci bankı. Yaslandığı duvarda paravanlar vardı.</p>

  <p>Kivrin kalan basamakları indi ve parmaklarının ucuna basarak paravanları geçti. Ayakları, yere saçılmış kuru samanların üstünde yüksek çıtırtılar çıkardı. Paravanlar aslında bir bölme, kapıdan gelen cereyanı kesen bir iç duvardı.</p>

  <p>Kimi zaman paravanlar iki tarafına birer yataklı kabin konularak ayrı bir oda oluştururdu, ama bu paravanların arkasında yalnızca pelerin asmak için eksik kancalar bulunan dar bir geçit vardı. Şimdi asılı hiç pelerin yoktu. Kivrin içinden güzel, dedi, hepsi gitmiş.</p>

  <p>Kapı açıktı. Kapının yanında yerde bir çift kaba çizme, tahta bir kova ile Agnes’in oyuncak arabası duruyordu. Kivrin kesilen nefesinin düzelmesi için küçük antrede durdu, içinden keşke bir dakika oturabilsem diye geçirdikten sonra dikkatle kapıdan dışarı baktı ve çıktı.</p>

  <p>Kimselerin olmadığı avlu yassıca sarı taş döşeliydi, ama ortasında oyulmuş bir tomruktan yapılmış su yalağının olduğu yerde derin bir çamur tabakası vardı. Yalağın dört bir yanı ayak ve toynak izleriyle kaplıydı, kahverengi suyla dolu birkaç tane de gölcük oluşmuştu. Zayıf, uyuz görünümlü bir tavuk korkusuzca gölcüklerin birinden su içiyordu. Tavuk yalnızca yumurtası için yetiştirilirdi. 1300’lerde eti yenen başlıca kümes hayvanları güvercinle kumruydu.</p>

  <p>Avlu kapısının yanında bir güvercinlik vardı, bitişiğindeki saman çatılı bina da mutfak olmalıydı, daha küçükçe olan diğer binalar da ambar. Geniş kapılı ahır karşı taraftaydı, yanında dar bir geçit, sonra büyük taş bir samanlık.</p>

  <p>Önce şansını ahırda denedi. Agnes’in köpeği, neşeyle viyaklayarak sarsak patileriyle hoplaya zıplaya onu karşılamaya çıktı. Kivrin yavruyu aceleyle içeri itip ağır tahta kapıyı üzerine kapamak zorunda kaldı. Belli ki Gawyn burada değildi. Samanlıkta da yoktu, mutfakta da, en büyüğünün bira imalathanesi olduğunu gördüğü diğer binalarda da. Agnes bariz bir gerçekmiş gibi, Gawyn’in kütük kesmeye gelmeyeceğini söylemişti. Kivrin de adamın evi korumak için burada kalmak zorunda olduğunu düşünmüştü, ama şimdi Eliwys’le birlikte hasta köylüyü ziyarete gidip gitmediğini merak ediyordu.</p>

  <p>Eğer gittiyse, diye düşündü, iniş yerini gidip kendi başıma bulmam gerekecek. Yeniden ahıra yöneldi, ama yarı yolda durdu. Bu güçsüzlükle, ata tek başına binemezdi. Bir şekilde binmeyi becerse bile, başı üstünde duramayacak kadar dönüyordu. At sırtında iniş yerini arayamayacak kadar dengesizdi. Ama mecburum, diye düşündü. Hepsi gittiler, üstelik de kar yağacak.</p>

  <p>Ne tarafa gideceğini bilemeden, avlu kapısına, sonra da ahırla samanlığın arasındaki geçide baktı. Bir tepeden aşağı inmişler, bir kilisenin önünden geçmişlerdi. Çan sesi duyduğunu hatırlıyordu. Ne kapı, ne de avlu hatırlamıyordu, ama büyük ihtimalle oradan gelmişlerdi.</p>

  <p>Tavukları çılgınca gıdaklatıp kuyunun siperliğinin üstüne kaçırarak döşeme taşlarının üzerinden yürüdü, kapıdan dışarı, yola baktı. Yol kütük bir köprüyle küçük bir derenin üstünden geçiyor, güneye kıvrılarak ağaçların arasına giriyordu. Ama görünürde ne tepe, ne kilise, ne köy, ne de inişe giden yönü tanımasını sağlayacak bir iz vardı.</p>

  <p>Bir kilise olmalıydı. Yatakta yatarken çanını duymuştu. Tekrar avluya dönüp çamurlu yolu geçti. Yol içinde iki pis domuz olan çitle çevrili bir ağılın ve kokusundan hemen tanınan ayakyolunun etrafından dolanıyordu. Kivrin yolun yalnızca müştemilata çıkmasından korktuysa da, yol ayakyolunun etrafından dolaşıp çimenlik bir meydana açıldı.</p>

  <p>İşte köy buradaydı. Kilise, tıpkı hatırladığı gibi meydanın karşı tarafında duruyordu ve ötesinde de geldikleri tepe görünüyordu.</p>

  <p>Çimenlik, çimenliğe benzemiyordu. Burası bir tarafında kulübeler, diğer tarafında da kenarına söğütler sıralanmış bir derenin aktığı biçimsiz bir meydandı, ama çimenlerden geriye kalanların üstünde bir inek otluyordu, yapraklarını dökmüş büyük bir meşe ağacına da bir keçi bağlanmıştı. Saman ve gübre yığınları arasına sıralanmış kulübeler vardı ve malikaneden uzaklaştıkça daha da şekilsizleşiyordu. Fakat malikanenin en yanındaki muhtemelen kahyanın oturduğu kulübe bile bir kümesten farksızdı. Tarihi belgesellerdeki resimlerden çok daha küçük, pis ve virandı. Yalnızca kilise olması gerektiği gibi görünüyordu.</p>

  <p>Çan kulesi kiliseden ayrıydı, kiliseyle çimenlik arasında duruyordu. Kilisenin yuvarlak Norman kemerli pencerelerinden ve grileşmiş taşlarından, kulenin sonradan yapıldığı belliydi. Kule yüksek ve yuvarlak hatlıydı, taşları da sarımsı, adeta altın rengindeydi.</p>

  <p>İniş yerinin yakınındaki yoldan daha geniş olmayan bir patika, kilisenin ve çan kulesinin önünden geçip tepeye, ormana doğru çıkıyordu.</p>

  <p>Kivrin içinden, işte geldiğimiz yol bu, deyip adımını çimenliğe attı ama samanlığın sundurmasının altından çıkar çıkmaz rüzgar bedenine çarptı. Sanki üstünde bir şey yokmuş gibi pelerinin içine işledi ve göğsünü süngülemeye başladı. Pelerini sıkıca boynuna sardı, eliyle göğsüne bastırdı ve yürümeye devam etti.</p>

  <p>Güneydoğudaki çan yine çalmaya başladı. Acaba ne anlama geliyordu? Eliwys ile Imeyne çandan bahsetmişlerdi, ama bu konuşma, dediklerini anlamaya başlamasından önceydi. Çan dün tekrar çalmaya başladığı zaman, Eliwys hiç oralı olmamıştı. Belki de Noel öncesi Advent ile ilgili bir şeydi. Noel gecesi alacakaranlığa kadar, sonra da geceyarısından önce bir saat boyunca çanların çalındığını biliyordu. Herhalde Noel’e kadarki dört hafta boyunca başka zamanlarda da çalınıyordu.</p>

  <p>Patika çamurluydu ve tekerlek izleri vardı. Göğsü ağrımaya başladı. Elini göğsüne daha da bastırıp acele etmeye çalışarak yürümeye devam etti. Tarlaların ilerisinde bir hareket görüyordu. Noel kütüğüyle köye dönen ya da hayvanları toplayan köylüler olacaktı. Kivrin kim olduklarını seçemiyordu. Orada kar başlamış gibi görünüyordu. Acele etmeliydi.</p>

  <p>Rüzgar pelerinini havalandırdı, kuru yaprakları etrafında döndürdü.İnek başını öne eğerek meydandan çıkıp rüzgardan korunmak için kulübelere doğru gitti. Ama kulübelerde sığınacak yer yoktu. Neredeyse Kivrin ile aynı boyda görünüyorlardı, birbirine bağlanmış dallardan yapılmış ve yere oturtulmuş gibiydiler. Rüzgarı kesmiyorlardı, hem de hiç.</p>

  <p>Çan, ağır düzgün vuruşlarla çalmaya devam etti ve Kivrin adımlarını çana uydurarak yavaşlamış olduğunu fark etti. Çabuk olmalıydı. Kar her an başlayabilirdi. Ama hızlanınca göğsüne öyle bir sancı saplandı ki öksürmeye başladı. Durdu, iki büklüm eğilip öksürdü.</p>

  <p>Gidemeyecekti. Kendi kendine, aptallık etme, dedi, iniş yerini bulmak zorundasın. Hastasın. Eve dönmelisin. Kiliseye kadar gidip, içeride biraz dinlenebilirsin.</p>

  <p>Öksürmemek için dua ederek yeniden yürümeye başladı, ama faydasızdı. Nefes alamıyordu. Kiliseye kadar bile gidemeyecekti. Sancıyı bastırıp kendi kendine, gitmek zorundasın, diye bağırdı. Kendini zorlayıp gitmek zorundasın.</p>

  <p>Acıdan iki büklüm olup tekrar durdu. Kulübelerin birinden bir köylünün çıkmasından endişelenmişti, ama şimdi içinden keşke biri çıksa da beni eve geri götürse diye geçiriyordu. Ama kimse çıkmazdı. Bu dondurucu rüzgarda hepsi de Noel kütüğü getirmeye ve hayvanlarını toplamaya çıkmışlardı. Tarlalara doğru baktı. Uzakta gördüğü köylüler de gitmişlerdi.</p>

  <p>Son kulübenin karşısında duruyordu. Kulübenin ötesinde kimsenin yaşamadığını umduğu ve muhtemelen de kimsenin oturmadığı dağınık nizamda köhne barakalar vardı. Bunlar herhalde ahır ve ambarlardı. Bunların da ilerisinde kilise vardı. Belki yavaş yürürsem, diye düşünüp yeniden kiliseye doğru gitmeye başladı. Her adımda göğsü sarsılıyordu. Durdu, hafifçe sallanarak düşündü. Bayılmamalıyım. Nerede olduğumu kimse bilmiyor.</p>

  <p>Arkasına dönüp malikaneye baktı. Salona kadar bile gidecek durumda değildi. Oturmam gerek diye düşündü, fakat çamurlu yolda oturacak yer yoktu. Lady Eliwsy hasta köylüyle ilgileniyordu. Lady Imeyne ile kızlar bütün köy halkıyla birlikte, Noel kütüğü kesiyorlardı. Nerede olduğumu kimse bilmiyor.</p>

  <p>Rüzgar hızlanmıştı, şimdi sert darbeler halinde esiyordu, ama tarlalarda düz, kararlı çizgiler çiziyordu. Eve dönmeliyim, diye düşündü. Ama dönemiyordu. Burada durmak bile büyük çaba harcamayı gerektiriyordu. Oturacak bir yer bulsa oturacaktı, ama kulübelerin arasındaki boşluklar ta çitlerine kadar çamurla kaplıydı. Şu kulübeye gitmek zorundaydı.</p>

  <p>Kulübenin etrafı yıkıldı yıkılacak halde, direklerin arasından yeşil dallar geçirilerek örülmüş bir çitle çevriliydi. Ancak diz hizasına kadar çıkıyordu. Bırakın bir ineği ya da koyunu, bir kediyi bile engelleyemez gibi görünüyordu. Yalnızca bel hizasındaki kapısının destekleri vardı. Kivrin minnetle desteklerden birine yaslandı. Rüzgarın içine doğru, “Hey,” diye bağırdı. “Kimse yok mu?”</p>

  <p>Kulübenin kapısıyla çit arasında birkaç adım mesafe vardı, üstelik de ev ses geçirmez sayılmazdı. Rüzgara bile dayanamıyordu. Duvarda samanla karışık sıvanmış kilin çatlayıp döküldüğü ve altından birbirine dolanmış dalların göründüğü bir delik gördü. Sesini pekala duyabilirlerdi. Çit kapısını kapalı tutan kayış ilmiği kaldırıp içeri girdi. Alçak, tahta kapıya vurdu.</p>

  <p>Açan olmadı. Zaten Kivrin de açılmasını beklemiyordu. Bir daha bağırdı. “Evde biri var mı?” Tercümanın nasıl çevirdiğini dinleme zahmetine bile girmedi ve kapının üstündeki tahta kolu kaldırmaya çalıştı. Çok ağırdı. Çıkıntılı pervazın çentiklerinin dışına kaydırmaya çalıştı, ama kaydıramadı. Kulübe rüzgarda her an uçacakmış gibi görünüyordu, ama kapısını açamıyordu. Bay Dunworthy’ye Ortaçağ kulübelerinin göründüğü kadar dayanıksız olmadığını söylemeliydi. Göğsünü tutarak kapıya yaslandı.</p>

  <p>Arkasında bir şey bir ses çıkardı. “Kusura bakmayın, bahçenize girdim,” diyerek döndü. Sesi çıkaran inekti, çite dayanmış, kahverengi yaprakları burunluyor, ama hiçbirine uzanamıyordu.</p>

  <p>Malikaneye geri dönmeliydi. Çitin kapısından destek alarak arkasından kapadı, deri ilmiği yerine taktı. Arkasından çitin çubuğuna, sonra da ineğin kemikli sırtına tutundu. İnek, Kivrin sanki sütünü sağmaya götürüyormuş gibi birkaç adım peşinden geldikten sonra yeniden bahçeye döndü.</p>

  <p>Kimsenin oturmadığını düşündüğü o barakalardan birinin kapısı açıldı, yalınayak bir oğlan çocuğu dışarı çıktı ve durdu. Korkmuş gibi bir hali vardı.</p>

  <p>Kivrin doğrulmaya çalıştı. Kelimelerin arasında güçlükle nefes alarak, “Lütfen, evinizde biraz dinlenebilir miyim?” dedi.</p>

  <p>Oğlan bel bel yüzüne baktı, ağzı bir karış açıldı. Kuru denecek kadar zayıftı, kollarıyla bacakları çitteki çubuklardan daha kalın değildi.</p>

  <p>“Lütfen, koş birine haber ver. Hasta olduğumu söyle.”</p>

  <p>Bunu der demez içinden, bunun da benim gibi koşacak hali yok, diye geçirdi. Oğlanın ayakları soğuktan morarmıştı. Ağzında yara vardı, yanaklarıyla üst dudağına burnundan akan kurumuş kan bulaşmıştı. Kivrin, çocukta iskorbüt var, diye düşündü, benden daha beter durumda. “Malikaneye koş, gelmelerini söyle.”</p>

  <p>Oğlan çatlamış, kuru eliyle istavroz çıkardı. Geri geri kulübeye girerken, <span class="font sgc-13">“Bighaull emeurdroud ooghattund enblastbardey,”</span> dedi.</p>

  <p>Kivrin ümitsizlik içinde, of hayır, dedi içinden. Çocuk ne dediğimi anlamıyor, benim de anlatacak gücüm yok. “Lütfen yardım et,” dedi. Bu kez oğlan anlamış gibi baktı. Kivrin’e doğru bir adım attı ve ok gibi kiliseye doğru koştu.</p>

  <p>Kivrin arkasından, “Dur,” diye seslendi.</p>

  <p>Oğlan hızla ineğin yanından geçti, çitin etrafından dolaştı ve kulübenin arkasında gözden kayboldu. Kivrin barakaya baktı. Buna baraka bile denmezdi. Daha çok bir ot yığınına benziyordu. Direkler arasındaki boşluklara ot ve saz tıkıştırılmıştı, ama kapısı kara bir iple birbirine bağlanmış değneklerden yapılmıştı. Üfleseniz uçacak türden bir şeydi ve çocuk kapıyı açık bırakmıştı. Kivrin yüksek eşiğin üstünden geçip içeri girdi.</p>

  <p>İçerisi karanlık ve öyle dumanlıydı ki hiçbir şey göremedi. Berbat kokuyordu. Ahır gibi. Ahırdan da beterdi. Gübre kokusuna, duman, küf ve sıçanların iğrenç kokusu karışmıştı. Kapıdan geçmek için iki büklüm eğilmek zorunda kalmıştı. Doğrulunca başını kiriş görevi gören çubuklara çarptı.</p>

  <p>Kulübenin içinde, eğer buna kulübe denirse, oturacak yer yoktu. Zemin gerçekten ahırmış gibi çuvallar ve aletlerle kaplıydı. Ayakları düzensiz açılarla yanlara doğru genişleyen dengesiz bir masanın haricinde eşya yoktu. Üstünde tahta bir çanak, içinde de bir ekmek somununun ucu duruyordu. Kulübenin orta yerinde, tek boş yerde toprağa kazılmış sığ bir çukurun içinde ateş yanıyordu.</p>

  <p>Tavanda ateşin üzerine denk gelen yerdeki deliğe rağmen içerideki dumanın kaynağı bu ateşti. Birkaç dalın yandığı küçük bir ateşti bu, ama duvarda düzensizce tıkanmış deliklerle çatı da dumanı çekiyordu ve her yerden içeri dolan rüzgar kulübeyi dövüyordu. Kivrin öksürmeye başladı, ama bu korkunç bir hataydı. Her kasılmada göğsü yırtılıp açılacak gibi acıyordu.</p>

  <p>Öksürmemek için dişlerini sıkarak kendini bir soğan çuvalının üstüne bıraktı, çuvala dayanmış bir bele sonra da kırılacak gibi duran duvara tutundu. Oturur oturmaz kendini daha iyi hissetti. Soğuktan nefesi görünüyordu. Acaba yazın burası nasıl kokuyordur, diye düşündü. Pelerinine sarınıp, eteğini battaniye gibi dizlerine örttü.</p>

  <p>Yerde soğuk bir hava akımı vardı. Pelerini ayaklarının üstüne indirip sıkıştırdı, çuvalın yanında duran budama bıçağını alıp cılız ateşi karıştırdı. Ateş gönülsüzce parladı, kulübenin içini aydınlatıp iyice ahıra benzetti. Kulübenin bir kenarına alçak bir ardiye yapılmıştı muhtemelen ahır olarak kullanılıyordu, çünkü diğer kulübeninkinden bile alçak bir çitle ayrılmıştı. Ateş Kivrin’in ardiyenin köşesini göremeyeceği kadar sönüktü, ama o taraftan sürtünme sesleri geliyordu.</p>

  <p>Köylülerin domuzlarının şimdiye dek kesilmesi gerekirdi, ama belki de bir domuzdu bu, ya da bir keçi. Köşeye aydınlık vurması için ateşi tekrar karıştırdı.</p>

  <p>Ses o acınası çitin önünden, büyük, kubbe biçimli bir kafesten geliyordu. Düzgün eğimli madeni şeritleriyle, karmaşık kapısıyla, şık koluyla bu pis köşeye aykırı düşüyordu. Kafesin içinde gözleri Kivrin’in karıştırdığı ateşle parıldayan bir sıçan vardı.</p>

  <p>Poposunun üstüne oturmuştu, insan eline benzeyen pençeleriyle hapsolmasına sebep olan peynir parçasını tutmuş Kivrin’e bakıyordu. Kivrin içinden, kulübede bile bu kadar yiyecek olmadığını geçirerek soğan çuvalının üstünde kımıldamadan oturdu.İnsan ev sahiplerinin fareden korumaya değer bir şeyleri olduğunu sanmazdı.</p>

  <p>Elbette daha önce birinci sınıfta fobilerini test ettikleri zaman sıçan görmüştü, ama bu cinsi değil. Bu cinsi en azından İngiltere’de elli yıldır gören olmamıştı. Aslında ipeksi siyah kürküyle çok sevimli bir şeydi. Okuldaki beyaz laboratuvar farelerinden daha iri değildi. Korkusunu denedikleri kahverengi sıçan kadar bir şeydi.</p>

  <p>Hem o kahverengi sıçandan çok daha temiz görünüyordu. O sıçan lağımlardan, kanalizasyon borularından gelmiş gibiydi. Hiç kuşkusuz keçeleşmiş kahverengi tüyleriyle, uzun, tiksindirici çıplak kuyruğuyla bir lağım faresiydi. Ortaçağ’ı ilk araştırmaya başladığında, o zamanın insanlarının bu iğrenç mahluğun bırakın evlerinin içinde, ahırlarında bile barınmasına nasıl katlandıklarını anlayamamıştı. Yatağının yanındaki duvarın içinde bir tanesinin gezinmesi düşüncesi içini tiksintiyle doldurmuştu. Ama bu sıçan, kara gözleri ve parlak kürküyle sahiden de temiz görünüyordu. Maisry’den kesinlikle daha temizdi. Ve de daha zeki. Zararsız bir hali vardı.</p>

  <p>Hayvan bu düşüncesini doğrular gibi, peynirden lezzetli bir ısırık daha aldı.</p>

  <p>Kivrin, “Ama zararsız değilsin,” dedi. “Sen Ortaçağ’ın başına bela olan musibetsin.”</p>

  <p>Sıçan pençesindeki peynir parçasını bırakıp, bıyıklarını titreterek öne doğru bir adım attı. Pembe pençeleriyle parmaklıkları kavrayıp arasından sevimli sevimli Kivrin’e baktı.</p>

  <p>“Seni dışarı çıkaramam, biliyorsun,” dedi Kivrin. Farenin kulakları dediğini anlamış gibi dikildi. “Değerli tahılları yersin, gıda maddelerine mikrop bulaştırırsın ve pire taşırsın. Sen ve ahbapların bir yirmi sekiz yıl daha Avrupa’nın yarısını silip süpüreceksiniz. Lady Imeyne Fransız casuslarıyla cahil papazlar için değil, senin için endişe etmeli.” Sıçan yüzüne baktı. “Seni oradan çıkarmak isterdim, ama yapamam. Kara Ölüm yeterince kötüydü. Avrupa halkının yarısını öldürdü. Seni dışarı çıkarırsam, senin neslinden gelecekler durumu daha kötüleştirebilir.”</p>

  <p>Hayvan parmaklıkları bıraktı ve kafesin içinde koşmaya başladı. Çılgınca daireler çiziyor, kendini parmaklıklara çarpıyordu.</p>

  <p>Kivrin, “Elimden gelse, seni çıkarırdım,” dedi. Ateş neredeyse sönmüştü. Kivrin bir daha karıştırdı, ama geride sadece kül kalmıştı. Oğlan birini getirir diye ümit ederek aralık bıraktığı kapı çarpıp kapandı ve kulübe karanlığa gömüldü.</p>

  <p>Kivrin, beni nerede arayacaklarına dair hiçbir fikirleri yok, diye düşündü. Daha aramaya bile başlamadıklarını biliyordu. Hepsi üst katta uyuduğunu zannediyorlardı. Lady Imeyne akşam yemeğini götürünceye kadar odasını kontrol bile etmezdi. Akşam dualarına kadar onu aramaya başlamazlardı, o zaman da hava kararmış olurdu.</p>

  <p>Kulübenin içi çok sessizdi. Rüzgar dinmiş olmalıydı. Sıçanın sesi de çıkmıyordu. Ateşte bir dal çıtırdadı ve kirli zemine kıvılcımlar saçıldı.</p>

  <p>Kendi kendine, kimse nerede olduğumu bilmiyor, dedi. Bıçaklanmış gibi elini göğsüne götürdü. Kimse nerede olduğumu bilmiyor. Bay Dunworthy bile.</p>

  <p>Ama doğru değildi bu tabii. Lady Eliwys eve gelmiş ve merhem sürmek için yukarı çıkmış olabilirdi ya da Imeyne Maisry’i eve göndermiş olabilirdi. Belki de oğlan birilerini çağırmak için tarlalara koşmuştu. Kapı kapalı olsa da her an birileri gelebilirdi. Akşam duasının bitimine kadar yokluğunu fark etmeseler bile, meşaleleri, fenerleri vardı. İskorbütlü çocuğun annesi babası akşam yemeğini pişirmek için eve dönüp onu gördükleri zaman, gidip malikaneden birini getirirlerdi. Ne olursa olsun, dedi içinden, yapayalnız değilsin. Bu düşünceyle biraz avundu.</p>

  <p>Çünkü yapayalnızdı. Olmadığına, ağın ekranlarındaki verilerin Gilchrist ile Montoya’ya bir şeylerin ters gittiğini haber verdiğine kendini inandırmaya çabalamıştı. Bay Dunworthy Badri’ye her şeyi yeni baştan kontrol ettirirdi. Bir şekilde olanları anlarlar ve inişi açık tutarlardı. Fakat Agnes ile Eliwys gibi onlar da yerini bilmiyorlardı. Sağ salim Skendgate’e vardığını, Ortaçağ’ı incelediğini, iniş yerini çok iyi bildiğini ve kayıt cihazının garip adetlere dair gözlemleriyle şimdiden yarı yarıya dolduğunu zannediyorlardı. İki hafta sonra iniş yerini açtıkları zaman gittiğini bile fark etmemiş olacaklardı.</p>

  <p>“Ve o zamana kadar hava kararmış olacak,” dedi.</p>

  <p>Kımıldamadan oturup gözlerini ateşe dikti. Neredeyse sönmüştü ve etrafta görebildiği kadarıyla hiç dal parçası yoktu. Acaba çocuk çalı çırpı toplamak için mi gitmişti evden.</p>

  <p>Yalnızdı, ateş sönüyordu ve Avrupa’nın yarısını öldürecek sıçandan başka burada olduğunu bilen kimse yoktu. Ayağa kalktı, yine başını vurdu, kapıyı itip açtı ve dışarı çıktı.</p>

  <p>Tarlalarda yine görünürde kimseler yoktu. Rüzgar dinmişti ve güneybatıdan gelen çan seslerini gayet berrak duyabiliyordu. Gri gökyüzünden kar taneleri süzülüyordu. Kilisenin bulunduğu küçük tepe kardan görünmüyordu. Kivrin kiliseye doğru yürümeye başladı.</p>

  <p>Bir çan daha çalmaya başladı. Bu daha güneyden ve daha yakından geliyordu, ama tiz madeni sesinden küçük bir çan olduğu belliydi. Düzenli olarak çalıyordu, ilk çandan biraz sonra vurduğundan ilkinin yankısı gibi geliyordu kulağa.</p>

  <p>“Kivrin! Lady Kivrin!” Agnes sesleniyordu. “Neredeydin?” Koşup yanına geldi. Küçük yuvarlak yüzü soğuktan ya da koşmaktan kıpkırmızı kesilmişti. Belki de heyecandan. “Her yerde sizi aradık.” Ok gibi geldiği yöne atılıp, “Buldum onu! Buldum onu!” diye bağırarak koşmaya başladı.</p>

  <p>Rosemund, “Hayır, sen bulmadın,” dedi. “Hepimiz gördük onu.” Lady Imeyne ile omuzlarına eski püskü pançosunu sarmış olan Maisry’nin önüne geçti. Kulakları kızarmıştı. Yüzü asıktı, herhalde Kivrin’in ortadan kaybolmasından onu sorumlu tutmuşlardı. Belki de sadece üşümüştü ya da sorumlu tutacaklarından korktuğu için asılmıştı suratı. Lady Imeyne öfkeden köpürüyor gibiydi.</p>

  <p>Agnes, “Kivrin olduğunu bilmiyordun ki,” diye bağırıp koşarak Kivrin’in yanına geldi. “Kivrin olduğundan emin değilim dedin. Onu ben buldum.”</p>

  <p>Rosemund kardeşine aldırmadı. Kivrin’i kolundan tuttu. Endişeyle, “Ne oldu? Neden yatağından çıktın?” diye sordu. “Gawyn seninle konuşmaya gelmiş, ama seni yatağında bulamamış.”</p>

  <p>Kivrin bitkince, Gawyn gelmiş, diye düşündü. Bana iniş yerini tam olarak söyleyecek adam gelmiş ve ben yoktum.</p>

  <p>“Evet, saldıranlardan bir iz bulamadığını söylemeye gelmiş…”</p>

  <p>Lady Imeyne yanlarına vardı. “Nerelere gittin?” Sorudan çok bir suçlamaya benziyordu.</p>

  <p>Kivrin köyde gezinmesine bir açıklama bulmaya çalışırken, “Dönüş yolunu bulamadım,” dedi.</p>

  <p>Lady Imeyne, “Biriyle buluşmaya mı gittin?” diye sordu ve bu kesinlikle bir suçlamaydı.</p>

  <p>Rosemund, “Biriyle buluşmaya nasıl gitsin?” dedi. “Burada kimseyi tanımıyor, zaten bir şey de hatırlamıyor.”</p>

  <p>Kivrin Rosemund’a yaslanmamaya çabalayarak, “Beni buldukları yeri aramaya çıktım,” dedi. “Düşündüm ki belki eşyalarımı görürsem bir…”</p>

  <p>“…şeyler hatırlarsın,” dedi Rosemund. “Ama…”</p>

  <p>“Bunun için sağlığını tehlikeye atmana lüzum yoktu,” dedi Lady Imeyne. “Gawyn bugün getirdi eşyalarını.”</p>

  <p>“Her şeyi mi?”</p>

  <p>“Evet,” dedi Rosemund. “Arabayı da, bütün sandıklarını da.”</p>

  <p>İkinci çan sustu, birincisi ağır ağır çalmaya devam etti, anlaşılan bir cenaze vardı. Tıpkı umudun ölmesi gibi geliyordu kulağa. Gawyn her şeyi malikaneye getirmişti.</p>

  <p>Rosemund tıpkı annesi gibi, “Lady Katherine’i bu soğukta konuşturmayalım,” dedi. “Zaten hasta. Bir an önce eve sokalım, yoksa üşütecek.”</p>

  <p>Kivrin içinden, ben çoktan üşüttüm, diye geçirdi. Gawyn her şeyi eve getirmiş, iniş yerinin bütün izleri silinmişti. Araba bile.</p>

  <p>Lady Imeyne Kivrin’in kolundan tutması için kızı iterek, “Bütün kabahat sende, Maisry,” dedi. “Onu yalnız bırakmamalıydın.”</p>

  <p>Kivrin irkilip pis kokan Maisry’den uzaklaşmaya çalıştı.</p>

  <p>Şimdiden Kivrin’in ağırlığı altında ezilen Rosemund, “Yürüyebilecek misin?” dedi. “Kısrağı getirelim mi?”</p>

  <p>“Yok,” dedi Kivrin. Nedense rahatsız bir atın sırtında ele geçirilmiş bir mahkum gibi geri götürülmek fikrine tahammül edememişti. “Yok, yürürüm ben.”</p>

  <p>Bütün ağırlığıyla Rosemund’un ve Maisry’nin kirli koluna yaslanmak zorunda kaldı. Ağır ağır yürüyorlardı, ama Kivrin ayakta durabildi. Kulübelerin, kahyanın evinin ve meraklı domuzların önünden geçip avluya girdiler. Samanlığın önünde avlunun taşlarının üstünde büyük bir dişbudak gövdesi duruyordu, kıvrımlı kökleri kar tanelerini tutuyordu.</p>

  <p>Lady Imeyne Maisry’e ağır kapıyı işaret edip, “Yaptıkları yüzünden ölecek,” dedi. “Hastalığı nüksederse şaşmam.”</p>

  <p>Lapa lapa kar yağmaya başladı. Maisry kapıyı açtı. Sıçanın kafesindeki gibi mandalı vardı. Musibet ya da değil, hayvanı serbest bırakmalıydım, diye düşündü.</p>

  <p>Lady Imeyne eliyle Maisry’e işaret etti, kız gelip Kivrin’in koluna girdi. Kivrin, “Hayır,” deyip Maisry ile Rosemund’un ellerinden kurtuldu ve tek başına kapıdan geçip içerideki karanlığa girdi.</p>
</body>
</html>