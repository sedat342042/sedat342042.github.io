<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>25</h2>

  <p class="girintisiz">“Bu imkânsız,” dedi Dunworthy.</p>

  <p>“1348 mi?” Mary şaşkına dönmüştü. “Ama olamaz. O yıl Kara Ölüm yılıdır.”</p>

  <p>Dunworthy, 1348’e gitmiş olamaz, diye düşündü. Andrews azami kaymanın ancak beş yıl olabileceğini söylemedi mi? Badri de Puhalski’nin koordinatlarının doğru olduğunu söylemişti.</p>

  <p>Mary bir daha, “1348 mi?” dedi. Dunworthy onun hâlâ ateşten sayıkladığını umar gibi ekranlara göz attığını gördü. “Emin misin?”</p>

  <p>Badri evet der gibi başını salladı “Kaymayı görür görmez bir yanlışlık olduğunu anladım…” Sesi en az Mary’ninki kadar şaşkındı.</p>

  <p>Dunworthy sözünü kesti. “Kivrin’i 1348’e gönderecek kadar büyük bir kayma olamaz. Andrews’a parametre kontrolleri yaptırdım. Kaymanın en fazla beş yıl olduğunu söyledi.”</p>

  <p>Badri başını iki yana salladı. “Mesele kayma değildi ki. Sadece dört saatlik bir kayma vardı. Çok küçük bir kaymaydı. Geçmişte bu kadar geriye gidilen bir inişte asgari kayma en az kırk sekiz saat olmalıydı.</p>

  <p>“Kayma fazla büyük değildi. Hatta fazla küçüktü. Andrews’a asgari kaymayı sormadım, yalnızca azamisini sordum.</p>

  <p>“Ne oldu bilmiyorum. Müthiş bir baş ağrısı çekiyordum. Ağı kurduğum süre boyunca hep başım ağrıdı.”</p>

  <p>“Virüs yüzünden,” dedi Mary. Afallamıştı. “Baş ağrısı ve zihin bulanıklığı ilk belirtilerdir.” Yatağın yanındaki sandalyeye çöktü. “1348.”</p>

  <p>1348. Aklı almıyordu bir türlü. Kivrin’in virüse yakalandığından, kaymanın çok fazla olmasından endişe edip durmuştu ve bunca zamandır Kivrin 1348’deydi. Veba Oxford’u 1348’de vurmuştu. Noel zamanı.</p>

  <p>“Kaymanın ne kadar küçük olduğunu görür görmez bir terslik olduğunu anladım,” dedi Badri. “Koordinatları gözümün önüne getirdim…”</p>

  <p>Dunworthy suçlar gibi, “Puhalski’nin koordinatlarını kontrol ettiğini söylemiştin,” dedi.</p>

  <p>“Puhalski daha birinci sınıf öğrencisiydi. Hiç böyle uzak bir iniş gerçekleştirmemişti. Gilchrist’in ne yaptığından haberi bile yoktu. Size söylemeye çalıştım. Kivrin randevu yerine gelmedi mi?” Dunworthy’nin yüzüne baktı. “Onu neden geri almadınız?”</p>

  <p>Mary, “Bilmiyorduk,” dedi, hâlâ donakalmış halde oturuyordu. “Sen bize bir şey söyleyemedin ki. Sayıkladın durdun.”</p>

  <p>“Veba elli milyon insanı öldürdü,” dedi Dunworthy. “Avrupa’nın yarısını öldürdü.”</p>

  <p>“James.”</p>

  <p>Badri, “Size söylemeye çalıştım,” dedi. “O yüzden sizi aramaya çıktım. Randevu yerinden ayrılmadan onu geri alalım diye.”</p>

  <p>Onlara anlatmaya çalışmıştı. Puba kadar koşarak gelmişti. Sırtına paltosunu bile giymeden şakır şakır yağan yağmurda, alışveriş kalabalığının, poşetlerin, şemsiyelerin arasından itiş kakış koşmak zorunda kalmıştı. Sırılsıklam ıslanmış, donmuş halde puba gelmişti, ateşten çenesi titriyordu. Bir terslik var.</p>

  <p><i>Size söylemeye çalıştım</i>. Çalışmıştı da. “Avrupa’nın yarısını öldürdü,” demişti. “Sıçanlardı,” demişti. “Hangi yıl?” Ona anlatmaya çabalamıştı.</p>

  <p>Dunworthy yatağın ayakucunu tutup sıkarak, “Kayma değilse, koordinatlarda bir yanlışlık olmalı,” dedi.</p>

  <p>Badri köşeye kıstırılmış bir hayvan gibi yatağında büzüldü.</p>

  <p>“Puhalski’nin koordinatlarının doğru olduğunu söyledin.”</p>

  <p>Mary uyarır gibi, “James,” dedi.</p>

  <p>“Koordinatlar terslik yaratabilecek tek şeydi,” diye bağırdı. “Onun haricinde her şey inişi durdururdu. İki kere kontrol ettim dedin. Hata bulamadığını söyledin.”</p>

  <p>“Bulamadım,” dedi Badri. “Ama koordinatlara güvenmedim. Yıldız hesaplamalarında göze çarpmayacak bir hata yapmış olmasından korktum.” Benzi attı. “Kendim karşılaştırdım. İnişin yapılacağı günün sabahı.”</p>

  <p>İnişin yapılacağı günün sabahı. Müthiş bir başağrısı çektiği zaman. Ateşinin çoktan yükseldiği, zihin karışıklığı yaşamaya başladığı zaman. Dunworthy onun konsolun tuşlarına basmasını, kaşlarını çatarak ekranlara bakmasını hatırladı. Onu izledim, diye düşündü. Orada durup Kivrin’i vebanın içine göndermesini seyrettim.</p>

  <p>“Ne oldu bilmiyorum,” dedi Badri. “Şey yapmış olmalıyım…”&nbsp;</p>

  <p>Dunworthy, “Veba bütün köyleri kırıp geçirdi,” dedi. “O kadar çok insan öldü ki ölüleri gömecek kimse kalmadı.”</p>

  <p>“Çocuğu rahat bırak, James,” dedi Mary. “Onun suçu değil. Hastaydı.”</p>

  <p>“Hasta!” dedi Dunworthy. “Kivrin senin virüsüne maruz kaldı. 1348 senesinde şimdi.”</p>

  <p>“James.”</p>

  <p>Ne diyeceğini duymak için beklemedi. Kapıyı duvara çarparak açtı ve dışarı fırladı.</p>

  <p>Colin sandalyesinin ön ayaklarını kaldırmış, arkaya doğru yaslanmıştı. “Hah buradasın,” dedi.</p>

  <p>Dunworthy hızlı adımlarla önünden yürüyüp gitti.</p>

  <p>“Nereye gidiyorsun?” Sandalyenin ayakları gürültüyle yere indi. “Teyzem aşısını yaptırmadan gitmesine izin verme dedi.” Arkasından koşup elini tuttu. “Neden maskeni takmıyorsun?”&nbsp;</p>

  <p>Dunworthy kanatlı koğuş kapısını itip geçti.</p>

  <p>Colin de kayarak kapıların arasından geçti. “Teyzem sakın bırakma dedi.”</p>

  <p>Dunworthy, “Aşı için vaktim yok,” dedi. “1348’de şu anda.”&nbsp;</p>

  <p>“Teyzem mi?”</p>

  <p>Dunworthy koridorda yürümeye devam etti.</p>

  <p>Colin yetişmek için koşarak, “Kivrin mi?” dedi. “Ama olamaz. O yıl Kara Ölüm yılı, değil mi?”</p>

  <p>Dunworthy merdivenlere açılan kapıyı itti ve basamakları ikişer ikişer atlayarak inmeye başladı.</p>

  <p>“Anlamıyorum,” dedi Colin. “Nasıl oldu da 1348’e gitti?”&nbsp;</p>

  <p>Dunworthy alt katın kapısını itip açtı ve koridordan telefon kulübesine doğru gitti. Bir yandan da cebinden Colin’in verdiği cep ajandasını çıkarmaya çalışıyordu.</p>

  <p>Colin, “Onu nasıl geri getireceksin?” dedi. “Laboratuvar kilitli.”</p>

  <p>Dunworthy ajandasını çıkarıp sayfalarını çevirdi. Andrews’un numarasını en arkaya yazmıştı.</p>

  <p>“Bay Gilchrist seni içeri sokmaz. Laboratuvara nasıl gireceksin? Seni içeri almayacağını söyledi.”</p>

  <p>Andrews’un numarası en son sayfadaydı. Ahizeyi eline aldı.</p>

  <p>“Seni içeri alırsa, ağı kim çalıştıracak? Bay Çadhuri mi?”</p>

  <p>Dunworthy, “Andrews,” dedi ve numarayı tuşladı.</p>

  <p>“Gelmeyecek sanıyordum. Hastalık yüzünden.”</p>

  <p>Dunworthy ahizeyi kulağına dayadı. “Onu orada bırakmayacağım.”</p>

  <p>Telefona bir kadın cevap verdi. “Burası 24837,” dedi. “H. F Shepherds firması.”</p>

  <p>Dunworthy elindeki numaraya baktı. “Ronald Andrews’u arıyordum,” dedi. “Kaç numara dediniz?”</p>

  <p>Kadın sabırsızca, “24837,” dedi. “Burada öyle biri yok.”</p>

  <p>Telefonu çarparak kapadı. “Geri zekâlı telefon servisi” dedi. Numarayı bir daha tuşladı.</p>

  <p>“Gelmeye razı olsa bile, Kivrin’i nasıl bulacaksınız?” Colin Dunworthy’nin omzunun üzerinden telefona baktı. “Orada olmayacak ki. Randevuya daha üç gün var.”</p>

  <p>Dunworthy çalma sinyalini dinlerken, Kivrin’in nerede olduğunu anlayınca ne yaptığını düşündü. Hiç kuşkusuz randevu yerine dönüp, orada beklemişti. Tabii dönebildiyse. Hastalanmadıysa. Skendgate’e hastalık getirdiği için onu suçlamadılarsa.</p>

  <p>Aynı kadın sesi, “Burası 24837,” dedi. “H. F. Shepherds firması.”</p>

  <p>Dunworthy, “Kaç dediniz?” diye bağırdı.</p>

  <p>Kadın bıkkınlıkla, “24837,” dedi.</p>

  <p>“24837, öyle mi? Ben de bu numarayı arıyorum zaten.”</p>

  <p>Colin Andrews’un numarasını sayfada göstermek için uzandı. “Hayır, o değil. Numaraları karıştırdın.” Ahizeyi elinden aldı. “Dur, ben çevireyim.” Numarayı tuşlayıp ahizeyi geri verdi.</p>

  <p>Çalma sesi farklıydı şimdi, daha uzaktan geliyordu. Dunworthy Kivrin’i düşündü. Veba her yere bir anda ulaşmamıştı. Noel zamanı Oxford’a gelmişti ama Skendgate’e ne zaman ulaştığını bilmenin bir yolu yoktu.</p>

  <p>Telefon açılmıyordu. On, on bir kere çaldırdı. Vebanın ne taraftan geldiğini hatırlayamıyordu. Fransa’dan gelmişti. Demek doğudan, Manş denizinin ötesinden gelmişti. Skendgate Oxford’un batısındaydı. Noel ertesine kadar köye ulaşmamış olabilirdi.</p>

  <p>Colin’e, “Kitap nerede?” diye sordu.</p>

  <p>“Hangi kitap? Randevu defterin mi? İşte burada.”</p>

  <p>“Sana Noel’de hediye ettiğim kitap. Neden yanına almadın?”&nbsp;</p>

  <p>“Yanıma mı?” Colin şaşırmıştı. “En az on kilo gelir o kitap.”&nbsp;</p>

  <p>Hâlâ telefon açılmıyordu. Dunworthy telefonu kapadı, ajandasını alıp kapıya doğru yürüdü. “Daima yanında olmasını beklerdim. Bir salgının ortasındayız, bilmiyor musun?”</p>

  <p>“İyi misin, Bay Dunworthy?”</p>

  <p>“Git de al,” dedi.</p>

  <p>“Ne? Hemen şimdi mi?”</p>

  <p>“Balliol’e git ve getir. Veba Oxfordshire’a ne zaman ulaşmış öğrenmem gerek. Şehre değil, köylerine. Bir de hangi yönden gelmiş?”</p>

  <p>Colin yanında koştururken, “Peki sen nereye gidiyorsun?” diye sordu.</p>

  <p>“Gilchrist’e laboratuvarı açtırmaya.”</p>

  <p>“Grip yüzünden açmadıysa, veba yüzünden hiç açmaz,” dedi Colin.</p>

  <p>Dunworthy kapıyı açıp dışarı çıktı. Şiddetli bir yağmur yağıyordu. AB protestocuları hastanenin saçağının altına toplanmışlardı. İçlerinden biri ona doğru gelip bir el ilanı uzattı. Colin haklıydı. Gilchrist’e virüsün kaynağını söylemenin bir faydası olmayacaktı. Virüsün ağdan geçtiğine inanmaya devam edecekti. Vebanın geçeceği korkusuyla ağı açmaya korkacaktı.</p>

  <p>Cebinde kalem ararken, “Bana bir kâğıt ver,” dedi.</p>

  <p>Colin sordu. “Kâğıt mı? Ne için?”</p>

  <p>Dunworthy protestocunun elinden ilanı kaptı ve arkasına yazmaya başladı. “Bay Basingame ağı açma yetkisi veriyor,” dedi.</p>

  <p>Colin ne yazdığına baktı. “Buna asla inanmaz. Hem de bir el ilanının arkasında.”</p>

  <p>“Öyleyse bana bir kâğıt getir,” diye bağırdı.</p>

  <p>Colin’in gözleri irileşti. Yatıştıran bir sesle, “Getireyim. Sen burada bekle, tamam mı?” dedi. “Sakın bir yere gitme.”</p>

  <p>Koşarak içeri girdi ve elinde birkaç yaprak fotokopi kâğıdıyla hemen geri geldi. Dunworthy kâğıtları çocuğun elinden kapıp izin emriyle Basingame’in adını yazdı. “Git kitabını getir. Brasenose’da buluşalım.”</p>

  <p>“Ya palton ne olacak?”</p>

  <p>“Zamanımız yok,” dedi. Kâğıdı dörde katlayıp cebine koydu.&nbsp;</p>

  <p>“Yağmur yağıyor. Taksiye binsen?”</p>

  <p>“Taksi yok ki.” Dunworthy yürümeye başladı.</p>

  <p>Colin arkasından seslendi. “Teyzem beni öldürecek. Aşını yaptırmak benim sorumluluğumdaydı.”</p>

  <p>Taksiye binmeliydi. Brasenose’a vardığında yağmur iyice şiddetlenmişti, bir saat içinde kara çevirecek gibiydi. Dunworthy soğuğun iliklerine işlediğini hissetti.</p>

  <p>Yağmur hiç olmazsa protestocuları dağıtmıştı. Brasenose’un önünde düşürdükleri birkaç ıslak el ilanından başka bir şey kalmamıştı. Brasenose’un girişine metal bir kapı çekilmişti. Görevli kulübesine sığınmıştı, panjuru da kapalıydı.</p>

  <p>“Aç!” diye bağırdı. Kapıyı gürültüyle sarstı. “Hemen aç!”&nbsp;</p>

  <p>Görevli panjuru açıp dışarı baktı. Gelenin Dunworthy olduğunu görünce telaşlandı, sonra da saldırgan bir tavır takındı. “Brasenose karantinada,” dedi. “Giriş yasak.”</p>

  <p>“Hemen aç şu kapıyı.”</p>

  <p>“Maalesef, açamam efendim. Bay Gilchrist virüsün kaynağı bulunana kadar içeri kimsenin alınmamasını emretti.”</p>

  <p>“Kaynağı öğrendim,” dedi Dunworthy. “Aç kapıyı.”</p>

  <p>Görevli panjuru indirdi, bir dakika sonra da kapının önüne geldi. “Noel süsleri miymiş?” diye sordu. “Süslerin mikroplu olduğunu söylüyorlardı.”</p>

  <p>“Hayır. Aç şu kapıyı. Beni içeri al.”</p>

  <p>“Bilmem ki, belki de açmamalıyım efendim.” Adam huzursuzdu. “Bay Gilchrist. ..”</p>

  <p>“Artık Bay Gilchrist yetkili değil,” dedi. Cebinden katlanmış kâğıdı çıkarıp kapının demirinin arasından adama uzattı.</p>

  <p>Görevli yağmur altında kâğıdı açıp okudu.</p>

  <p>Dunworthy, “Gilchrist artık dekan vekili değil,” dedi. “Bay Basingame inişin yetkisini bana verdi. Aç şu kapıyı.”</p>

  <p>“Bay Basingame.” Adam yağmurda şimdiden dağılmaya başlamış imzaya baktı. “Gidip anahtarları getireyim.”</p>

  <p>Elinde kâğıtla kulübeye girdi. Dunworthy kapıya yaslandı, titreyerek dondurucu yağmurdan korunmaya çalıştı.</p>

  <p>Kivrin’in soğuk toprakta yatmasından endişe edip durmuştu, oysa kızcağız şimdi odun kesecek kimse kalmadığı için insanların soğuktan öldüğü, içeri alacak kimse kalmadığı için hayvanların tarlalarda kırıldığı bir yerde bir facianın ortasındaydı. Siena’da seksen bin, Roma’da üç yüz bin, Floransa’da yüz binin üzerinde. Avrupa’nın yarısı.</p>

  <p>Görevli sonunda elinde büyük bir anahtar halkasıyla kulübeden çıkıp kapıya geldi. Anahtarı ararken, “Hemen açıyorum efendim,” dedi.</p>

  <p>Kivrin 1348 yılında olduğunu anlar anlamaz, iniş yerine geri dönmüştü mutlaka. Onca zamandır orada, ağın açılmasını bekliyordu, onu almayacaklarını düşünüp çılgına dönmüş olmalıydı.</p>

  <p>Tabii farkına vardıysa. 1348’de olduğunu anlamasının bir yolu yoktu. Badri Kivrin’e kaymanın birkaç gün olacağını söylemişti. Kutsal günlerin tarihini kontrol edecek ve tam olması gereken zamanda olduğunu zannedecekti. Hangi yılda olduğunu sormak aklına bile gelmeyecekti. 1320’de olduğunu sanacak ve bu arada veba ona doğru ilerliyor olacaktı.</p>

  <p>Kapının kilidi tıkırdayarak açıldı, Dunworthy içeri giremeyecek kadar itti. “Laboratuvarı açman gerekiyor,” dedi.</p>

  <p>“Anahtarı bunların arasında değil.” Görevli tekrar kulübeye girdi.</p>

  <p>Geçit buz gibiydi, eğik yağan yağmur içeri giriyor, hâlâ üşütüyordu. Dunworthy kulübenin kapısına yanaşıp içeriden gelen sıcaktan faydalanmaya çalıştı. Titrememek için ellerini ceplerine soktu.</p>

  <p>Haydutlardan ve hırsızlardan korkup durmuştu ve bu arada Kivrin cesetlerin sokaklara yığıldığı, salgının paniğiyle Yahudilerle yabancıları kazıklara bağlayıp yaktıkları 1348 yılındaydı.</p>

  <p>Gilchrist’in parametre kontrollerini yapmamasından endişelenip durmuş, korkularını Badri’ye de bulaştırmış ve zaten telaşa kapılmış olan teknisyen, koordinatlardan söz etmişti. Çok endişeliydi.</p>

  <p>Birden görevlinin içeride fazla uzun kaldığını, Gilchrist’i uyarabileceğini fark etti.</p>

  <p>Kulübenin kapısına yanaştığı sırada görevli elinde bir şemsiye ile dışarı çıktı ve soğuktan yakındı. Şemsiyeyi paylaşmayı önerdi.</p>

  <p>Dunworthy, “Zaten sırılsıklamım,” dedi ve adamın önünden geniş adımlarla yürümeye başladı.</p>

  <p>Laboratuvarın kapısına sarı plastik bir şerit gerilmişti. Görevli şemsiyeyi bir elinden diğerine geçirerek, cebinde alarmın anahtarını ararken Dunworthy şeridi kopardı.</p>

  <p>Dunworthy arkaya dönüp Gilchrist’in dairesine göz attı. Gilchrist’in dairesi laboratuvara bakıyordu ve oturma odasında ışık yanıyordu, ama Dunworthy içeride bir hareket göremedi.</p>

  <p>Görevli, anahtar kartı buldu. Alarmı kapattı ve bu sefer de kapının anahtarını aramaya başladı. “Ben yine de Bay Gilchrist’in izni olmadan laboratuvarı açabileceğimden emin değilim,” dedi.</p>

  <p>“Bay Dunworthy!” Colin avlunun ortasından sesleniyordu. İkisi birden başlarını kaldırıp baktılar. Colin koşarak yanlarına geldi, iliklerine kadar ıslanmıştı, atkısına sardığı kitap da kolunun altındaydı. Nefes nefese, “Oxford… civarına… mart ayına… kadar ulaşmamış,” dedi. “Kusura bakmayın… koşarak… geldim.”</p>

  <p>“Hangi kesimlerine ulaşmamış?”</p>

  <p>Colin kitabı ona verip ellerini dizlerine koydu ve eğilip derin derin nefes almaya başladı. “Yaz… mıyor.”</p>

  <p>Dunworthy atkıyı çözdü ve Colin’in kenarını kıvırdığı sayfayı açtı, ama gözlüğündeki su damlaları yüzünden okuyamadı, açtığı sayfalar da hemen ıslandı.</p>

  <p>“Melcombe’ta başladığını ve kuzeyde Bath’a ve doğuya doğru ilerlediğini yazıyor,” dedi Colin. “Diyor ki Noel’de Oxford’da, ertesi ekim ayında da Londra’daymış, ama Oxfordshire civarına ilkbaharın sonlarına kadar ulaşmamış. Birkaç köy temmuza kadar salgından uzak kalmış.”</p>

  <p>Dunworthy boş gözlerle okunamayan sayfalara baktı. “Bu bize hiçbir şey ifade etmiyor,” dedi.</p>

  <p>“Biliyorum.” Colin doğruldu, hâlâ derin derin nefes alıyordu. “Ama en azından vebanın Noel’de bütün Oxfordshire’ı etkilediğini yazmıyor. Belki Kivrin temmuza kadar etkilenmeyen o köylerden birindedir.”</p>

  <p>Dunworthy ıslak sayfaları atkının sallanan ucuyla silip kitabı kapadı. Alçak sesle, “Bath’tan doğuya ilerlemiş,” dedi. “Skendgate. Oxford-Bath yolunun hemen güneyinde kalıyor.”</p>

  <p>Görevli nihayet bir anahtarda karar kılmıştı. Anahtarı kilide soktu.</p>

  <p>“Andrews’u bir daha aradım, ama hâlâ cevap veren yok.”</p>

  <p>Görevli kapıyı açtı.</p>

  <p>“Teknisyen olmadan ağı nasıl çalıştıracaksın?” dedi Colin.</p>

  <p>Görevli, “Ağı mı çalıştıracaksınız?” dedi, anahtar hâlâ elindeydi. “Ben sizin bilgisayardan veri almak istediğinizi sanmıştım. Bay Gilchrist izniniz olmadan ağı çalıştırmanıza izin vermez.” Basingame’in izin belgesini çıkarıp baktı.</p>

  <p>Dunworthy, “İzni ben veriyorum,” dedi ve adamı hafifçe iterek içeri girdi.</p>

  <p>Görevli içeri atıldıysa da açık şemsiyesi kapıya takıldı, sapını yakalamaya çalıştı.</p>

  <p>Colin şemsiyenin altına atılıp Dunworthy’nin peşinden içeri girdi.</p>

  <p>Gilchrist ısıtmayı kapattırmış olacaktı. Laboratuvar dışarısı kadar soğuktu, ama yine de Dunworthy’nin her zamanki gibi ıslak olan gözlüğü hemen buğulanıverdi. Çıkarıp ıslak ceketiyle silmeye çalıştı.</p>

  <p>Colin eline tomar haline getirilmiş uzun bir kâğıt mendil tutuşturdu. “Tuvalet kâğıdı,” dedi. “Bay Finch için topluyordum. Asıl mesele, doğru yere inersek bile onu bulmak yeterince zor olacak. Bire bir aynı yer ve zamana gitmek çok karmaşık bir iş demiştin.”</p>

  <p>“Zaman ve yeri tam olarak biliyoruz,” dedi Dunworthy. Gözlüğünü tuvalet kâğıdıyla sildikten sonra tekrar taktı. Camlar hâlâ bulanıktı.</p>

  <p>Görevli, “Maalesef gitmenizi istemek zorundayım,” dedi. “Bay Gilchrist olmadan buraya girmenize izin veremem…” Sustu.</p>

  <p>“Hay lanet,” dedi Colin. “Bu Gilchrist mi?”</p>

  <p>“Bu ne demek oluyor?” dedi Gilchrist. “Ne işiniz var burada?”</p>

  <p>“Kivrin’i geri getireceğim.”</p>

  <p>Gilchrist, “Kimden izin aldınız?” diye sordu. “Burası Brasenose’un ağı, siz de izinsiz girerek suç işliyorsunuz.” Görevliye döndü. “Ben, Bay Dunworthy bu binaya girmeyecek diye talimat vermedim mi?”</p>

  <p>“Bay Basingame izin vermiş,” dedi görevli. Islak kâğıdı uzattı.</p>

  <p>Gilchrist kâğıdı adamın elinden kaptı. “Basingame!” Kâğıda baktı. “Bu Basingame’in imzası değil,” dedi hiddetle. “İzinsiz girmek ve şimdi de evrakta sahtecilik. Bay Dunworthy, sizi şikayet edeceğim. Bay Basingame döndüğünde, ona bütün yap…”</p>

  <p>Dunworthy Gilchrist’in üzerine yürüdü. “Ben de Bay Basingame’e dekan vekilinin bir inişi sonlandırmayı reddettiğini, bilerek bir tarihçinin hayatını tehlikeye attığını, laboratuvara girişi yasakladığını ve bunun sonucunda tarihçinin zamandaki konumunun tespit edilemediğini anlatacağım.” Kolunu konsola doğru salladı. “Bu sonuç ne söylüyor, haberin var mı? Zaman yolculuğunu kavrayamayan bir alay embesil yüzünden ki bunlara sen de dahilsin, on gündür teknisyenimin okumasına izin vermediğin bu sonuç ne anlama geliyor? Ne demek biliyor musun? Kivrin 1320’de değil. Şu anda 1348’de, vebanın tam ortasında.” Dönüp ekranları işaret etti. “Ve iki, haftadır orada. Senin aptallığın yüzünden. Senin…” Sustu.</p>

  <p>“Benimle böyle konuşmaya hakkınız yok,” dedi Gilchrist. “Bu laboratuvarda bulunmaya da hakkınız yok. Derhal çıkmanızı istiyorum.”</p>

  <p>Dunworthy karşılık vermedi. Konsola doğru bir adım attı.</p>

  <p>Gilchrist görevliye, “Disiplin kurulu başkanını çağır,” dedi. “Bunların dışarı atılmasını istiyorum.”</p>

  <p>Ekran sadece boş değil, aynı zamanda karanlıktı. Konsolun üstündeki düğmeler de öyleydi. Şalteri indirilmişti. “Şalteri indirmişsiniz,” dedi. Sesi Badri’ninki kadar cansız çıktı. “Ağı kapamışsınız.”</p>

  <p>“Evet,” dedi Gilchrist. “İyi ki de öyle yapmışım. Bakın böyle izinsiz içeri dalıvermeye hakkınız olduğunu düşündünüz.”</p>

  <p>Elini boş ekrana koydu, kekeleyerek, “Ağı kapamışsınız,” dedi.</p>

  <p>Colin ona doğru bir adım attı. “İyi misin, Bay Dunworthy?”</p>

  <p>Gilchrist, “Ortaçağ Bölümü’nün yetkilerine hiç saygınız olmadığından,” dedi, “içeri girmenin bir yolunu bulup ağı açmaya kalkışacağınızı düşünmüştüm. Bunu engellemek için gücü kestim, anlaşılan en doğrusunu yapmışım.”</p>

  <p>Dunworthy kötü haber alan insanların yıkıldıklarını duymuştu. Badri, Kivrin’in 1348’de olduğunu söylediği zaman, bunun ne anlama geldiğini kavrayamamıştı, ama bu haber onu fiziksel bir güçle yıkmıştı sanki. Nefes alamıyordu. “Ağı kapamışsınız,” dedi. “Yer ve zaman tespiti artık kayboldu.”</p>

  <p>“Kayıp mı oldu? Saçmalık. Mutlaka bir yedeği falan vardır. Şalteri tekrar açarsak. .. ”</p>

  <p>Colin, “Bu artık Kivrin’in nerede olduğunu bilmediğimiz anlamına mı geliyor?” diye sordu.</p>

  <p>“Evet,” dedi Dunworthy ve yere düşerken, tıpkı Badri gibi konsola çarpacağım diye düşündü. Ama çarpmadı. Rüzgarın yere devirdiği bir adam gibi, yumuşak bir iniş yaptı ve bir âşık gibi Gilchrist’in kollarına yığıldı.</p>

  <p>Colin’in, “Biliyordum,” dediğini duydu. “Aşını yaptırmadığın için böyle oldu. Teyzem beni öldürecek.”</p>
</body>
</html>