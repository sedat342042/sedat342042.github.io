<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>21</h2>

  <p class="girintisiz">Ayın yirmi sekizinde iki kişi daha öldü, ikisi de Headington’daki dansa gidenlerdendi. Latimer de felç geçirdi.</p>

  <p>Mary telefonda, “Tromboemboliye neden olan bir miyokardit gelişti,” demişti. “Şu anda tamamen tepkisiz durumda.”</p>

  <p>Dunworthy’nin sorumluluğundaki konukların yarıdan fazlası gripten yatıyordu ve hastanede en şiddetli vakalar için yalnızca bir oda vardı. Dunworthy, Finch ve karantina konuklarından bir yıl hemşirelik eğitimi almış William, saat başı ateş ölçüp, portakal suyu dağıtıyorlardı. Dunworthy yatacak yer buluyor, ilaç veriyordu.</p>

  <p>Ve çok korkuyordu. Mary’ye Badri’nin “Bu doğru olamaz,” ve “Sıçanlardı,” dediğinden bahsettiğinde Mary, “Ateş yüzünden, James,” demişti. “Gerçeklerle bir ilgisi yok. Benim de durmadan kraliçenin fillerinden söz eden bir hastam var.” Ama Dunworthy Kivrin’in 1348’de olduğu fikrini bir türlü kafasından atamıyordu.</p>

  <p>İlk gece Badri, “Hangi yıldayız?” diye sormuştu. “Bu doğru olamaz.”</p>

  <p>Gilchrist ile tartıştıktan sonra Andrews’u arayıp Brasenose’un ağına giriş izni alamadığını haber vermişti. Andrews, “Fark etmez,” demişti. “Konum koordinatları zaman koordinatları kadar önemli değil. Jesus’tan kazının L&amp;L.sini alırım. Parametre kontrollerinin yapılması için onlarla konuştum, sorun olmayacağını söylediler.”</p>

  <p>Telefonların görüntüsü yine kesilmişti, ama Andrews’un sesi Dunworthy’nin yeniden Oxford’a gelmesi konusunu açmasından korkarmış gibi gergindi. “Kayma üzerinde biraz araştırma yaptım,” dedi. “Kuramsal bir sınır yok, ama uygulamada asgari kayma, ıssız bölgelerde bile her zaman sıfırdan büyük olur. Azami kayma şimdiye dek beş yılı hiç geçmedi ve bunlar insansız inişlerdi.İnsanlı inişte gerçekleşen en büyük kayma bir on yedinci yüzyıl inişinde oldu, iki yüz yirmi altı gün.”</p>

  <p>“Başka bir şey olabilir mi?” diye sordu Dunworthy. “Kayma haricinde ters gidebilecek başka herhangi bir şey?”</p>

  <p>Andrews, “Koordinatlar doğruysa, olamaz,” demiş ve parametre kontrollerini bitirir bitirmez haber vereceğine söz vermişti.</p>

  <p>Beş yıl sonrası 1325’ti. O zaman salgın daha Çin’de bile başlamamıştı. Ve Badri Gilchrist’e kaymanın asgari seviyede olduğunu söylemişti. Koordinatlarda da bir terslik olamazdı. Hastalanmadan önce Badri koordinatları kontrol etmişti. Ama korku içini kemirmeye devam ediyordu. Boş birkaç dakikasını, teknisyenlere telefon edip sekanslama ulaştıktan ve Gilchrist laboratuvarı açtıktan sonra gelmeye ve sonucu okumaya razı olacak birini bulmaya çalışarak geçirdi. Sekanslamanın dün gelmiş olması gerekiyordu, ama Mary telefon ettiğinde hâlâ beklediklerini söyledi.</p>

  <p>Akşamüstü tekrar aradı. “Bir koğuş hazırlayabilir misin?” diye sordu. Telefonun görüntüsü düzelmişti.Üstündeki steril giysilerle uyumuş gibi görünüyordu. Maskesi boynundan tek bağcığının ucunda sarkıyordu.</p>

  <p>Dunworthy, “Bir koğuş açtım ya zaten,” dedi. “Dolu. Bugün öğlenden sonra itibariyle otuz bir vakamız var.”</p>

  <p>“Bir tane daha açacak yerin var mı? Henüz ihtiyaç yok ama…” dedi bitkince. “Bu gidişle olacak. Tam kapasite çalışıyoruz. Personelden birkaç kişi de ya gribe yakalandı, ya da işe gelmek istemiyor.”</p>

  <p>“Sekanslama daha gelmedi mi?”</p>

  <p>“Hayır. WIC’den az önce aradılar. İlk seferde yanlış sonuç almışlar, yeni baştan yapmak zorunda kalmışlar. Yarın burada olması gerekiyor. Şimdi de Uruguay virüsü olduğunu düşünüyorlar.” Gülümsedi. “Badri Uruguaylı biriyle temas etmedi, değil mi? Yatakları en erken ne zaman hazırlarsın?”</p>

  <p>“Bu akşam,” dedi Dunworthy. Fakat Finch portatif yataklarının neredeyse hiç kalmadığını haber verdi. Sağlık kuruluna gidip bir düzine yatak almak için münakaşa etmesi gerekiyordu. Koğuşu iki sınıfta ancak ertesi sabah kurabildiler.</p>

  <p>Karyolaların toplanması ve yatakların yapılmasına yardım eden Finch temiz çarşaflarının, maskelerinin ve tuvalet kâğıtlarının kalmadığını bildirdi. Bir çarşafı yatağın altına sıkıştırırken, “Bırakın hastaları konuklara bile yetmez,” dedi. “Sargı bezimiz de bitti.”</p>

  <p>Dunworthy, “Savaşta değiliz,” dedi. “Yaralı falan gelmeyecek. Diğer kolejlerin teknisyenlerinden Oxford’da olan var mı, öğrenebildin mi?”</p>

  <p>“Evet efendim. Hepsini aradım, ama hiçbiri Oxford’da değilmiş.” Çenesinin altına bir yastık sıkıştırdı. “Herkesin tuvalet kâğıdını tasarruflu kullanması için duyurular astım, ama hiçbir işe yaramadı.Özellikle Amerikalılar çok müsrifler.” Kılıfı yastığa geçirdi. “Ama hallerine çok üzülüyorum. Duymuşsunuzdur, dün gece Helen hastalandı ve yerine geçecek kimse yok.”</p>

  <p>“Helen kim?”</p>

  <p>“Bayan Piantini. 39.7 derece ateşi var. Amerikalılar Chicago Surprise’larını yapamayacaklar.”</p>

  <p>Dunworthy içinden herhalde bu Tanrı’nın bir lütfu, dedi. “Sor bakalım, artık çalışma yapmayacaklarsa bile, telefonlarıma bakmaya devam edebilecekler mi? Birkaç önemli telefon bekliyorum. Andrews aradı mı?”</p>

  <p>“Hayır efendim, daha aramadı. Görüntü de yine kesildi.” Yastığı kabarttı. “Çan işi çok kötü oldu, Stedmans çalabilirlerdi tabii, ama onun modası geçti. Başka bir seçenek olmaması çok yazık.”</p>

  <p>‘Teknisyenlerin listesini aldın mı?”</p>

  <p>“Evet efendim.” Açılmamakta direnen bir portatif yatakla boğuşuyordu. Başıyla işaret etti. “Yazı tahtasının yanında.”</p>

  <p>Dunworthy kâğıtları alıp en üsttekine baktı. Kâğıt değişen düzenlerde sıralanmış birden altıya kadar sayı sütunlarıyla doluydu.</p>

  <p>Finch kâğıtları elinden alıp, “Bunlar değil,” dedi. “Bunlar Chicago Surprise’ın vuruşları.” Dunworthy tek bir yaprak verdi. “işte bu. Teknisyenleri kolejlere göre sıralayıp telefon numaralarını da yazdım.”</p>

  <p>Colin sırtında ıslak ceketi, elinde yapışkan bant rulosu ve muşambaya sarılı bir çıkınla içeri girdi. “Papaz bunları koğuşlara asmamı söyledi,” dedi ve bir afiş çıkardı.Üstünde, “Zihniniz mi bulanık? Sersemlemiş gibi mi hissediyorsunuz? Zihin bulanıklığı grip belirtisi olabilir” yazıyordu.</p>

  <p>Banttan parçalar koparıp afişi tahtaya yapıştırdı. “Bunları hastaneye asarken, Bayan Gudubet ne yaptı dersiniz?” dedi. Yığından bir afiş daha aldı. Bunda da, “Yüz Maskenizi Takın” yazılıydı. Finch’in önünde portatif karyolayı açtığı duvara yapıştırdı. “Hastalara İncil Okuyun.” Bandı cebine soktu. “Ben de yakalanmam, umarım,” dedi. Afişleri kolunun altına sıkıştırıp kapıya doğru yürüdü.</p>

  <p>“Maskeni tak,” dedi Dunworthy.</p>

  <p>Colin sırıttı. “Gudubet de öyle dedi. Tanrı dürüst olanların sözlerini dinlemeyenleri cezalandırır.” Gri ekose atkısını cebinden çıkardı. “Maske yerine bunu takarım” dedi ve soyguncu gibi ağzıyla burnunu kapayıp arkadan bağladı.</p>

  <p>Dunworthy, “Kumaş virüslerden korumaz,” dedi.</p>

  <p>“Biliyorum. Ama rengi korkutup kaçırır.” Ok gibi dışarı koştu.</p>

  <p>Dunworthy koğuşun hazır olduğunu haber vermek için Mary’yi aradı ama ulaşamayınca hastaneye gitti. Yağmur biraz hafiflemiş, çoğu maskeli insanlar yeniden dışarı çıkmışlardı. Alışverişten dönüyor, eczanenin önünde sıra oluyorlardı. Ama sokaklar alışılmadık derecede sessizdi.</p>

  <p>Biri çanları susturmuş, diye düşündü. Buna adeta üzüldü.</p>

  <p>Mary ofisinde bir ekrana bakıyordu. Dunworthy koğuşlardan söz etmeye fırsat bulamadan “Sekanslama geldi,” dedi.</p>

  <p>“Gilchrist’e haber verdin mi?”</p>

  <p>“Hayır,” dedi Mary. “Bu Uruguay virüsü değil. Güney Carolina virüsü de değil.”</p>

  <p>“Nedir ya?</p>

  <p>“Bu bir H9N2. Carolina da Uruguay da H3’tür.”</p>

  <p>“Peki, nereden gelmiş?”</p>

  <p>“WIC bilmiyor. Bilinen bir virüs değil.” Dunworthy’ye bir bilgisayar çıktısı verdi. “Yedi kez mutasyona uğramış, bu da neden öldürdüğünü açıklıyor.”</p>

  <p>Dunworthy çıktıya baktı. Rakam sütunlarıyla dolu kağıt çan grubunun vuruşlarına benziyordu ve onun kadar anlaşılmazdı. “Bir yerden gelmiş olmalı.”</p>

  <p>“Şart değil. Yaklaşık on yılda bir salgın potansiyeli olan büyük bir antijen kayması olur. Yani Badri’den çıkmış olabilir.” Kağıdı geri aldı. “Çiftlik hayvanlarına yakın bir yerde mi yaşıyor?”</p>

  <p>“Çiftlik hayvanı mı? Headington’da bir apartman dairesinde oturuyor.”</p>

  <p>“Mutasyona uğramış suşlar bazen insan suşlu bir kuş virüsünün kesişmesiyle meydana çıkar. WIC olası kanatlı temaslarını ve radyasyona maruziyet olup olmadığını kontrol etmemizi istedi. Bazen röntgen ışınları viral mutasyonlara yol açabiliyor.”</p>

  <p>Bir anlam çıkaracakmış gibi bilgisayar çıktısını inceledi. “Bu alışılmadık bir mutasyon. Hiç hemaglutinin geni rekombinasyonu yok, sadece son derece büyük bir nokta mutasyonu var.”</p>

  <p>Gilchrist’e söylememesine şaşmamalıydı. Adam sekanslama geldiği zaman laboratuvarı açacağını söylemişti, ama bu haberi duyarsa kapalı tutması gerektiğine iyice inanacaktı.</p>

  <p>“Tedavisi var mı?”</p>

  <p>“Bir analog üretilir üretilmez olacak.Ve de aşı. Prototip üstünde çalışmaya başladılar bile.”</p>

  <p>“Ne kadar sürer?”</p>

  <p>Prototipi üretmek üç ila beş gün sürer, imalata geçmek için de en az bir beş gün daha gerekir. Tabii proteinleri kopyalamakta bir güçlükle karşılaşmazlarsa. Herhalde onuncu gün aşı yapmaya başlarız.”</p>

  <p>Onuncu gün. Aşı yapmaya ancak on gün sonra başlayabileceklerdi. Karantina alanını aşılamak ne kadar sürecekti? Bir hafta mı? İki mi? Gilchrist ile o geri zekâlı protestocular laboratuvarın açılmasının güvenli olduğuna kanaat getirinceye kadar ne kadar zaman geçecekti?</p>

  <p>“Çok uzun bir süre,” dedi.</p>

  <p>“Biliyorum,” dedi Mary. İçini çekti. O zamana kadar kim bilir kaç vaka daha olacak? Bu sabah yirmi vaka daha geldi.”</p>

  <p>“Sence bu mutasyona uğramış bir suş mu?”</p>

  <p>Mary durup düşündü. “Hayır. Bence Badri’nin Headington’daki dansta birinden kapmış olması daha yüksek bir olasılık. Oraya Yeni Hindu dininden olanlar, aşılara ya da modern tıbba inanmayan birileri gelmiş olabilir. Hatırlarsan, 2010’daki Kanada kaz gribinin kaynağı bir Hıristiyan bilim komünü çıkmıştı. Mutlaka bir kaynağı var. Ve bulacağız.”</p>

  <p>“Ya bu arada Kivrin ne olacak? Ya randevu zamanına kadar kaynak bulunamazsa? Kivrin’in ayın altısında gelmesi gerekiyor. O zamana kadar kaynağı bulunur mu?”</p>

  <p>Mary bitkince, “Bilmiyorum,” dedi. “Hızla onluk haline gelen bir yüzyıla dönmek istemeyebilir. Belki de 1320’de kalmak ister.”</p>

  <p>Dunworthy içinden, tabii 1320’deyse, dedi ve Badri’yi görmeye gitti. Noel gecesinden beri sıçanlardan hiç söz etmemişti. Balliol’e Dunworthy’yi görmeye geldiği gündeydi. Dunworthy’yi görünce, “Laboratuvar mı?” diye mırıldandı. Ona hayali bir not vermeye çalıştıktan sonra bitkin düşüp uykuya daldı.</p>

  <p>Dunworthy içeride sadece birkaç dakika kalıp, Gilchrist’i görmeye gitti.</p>

  <p>Brasenose’a vardığında yağmur yine şiddetlenmişti. Gürültücü protestocular afişlerinin altına sığınmış titreşiyorlardı.</p>

  <p>Kapı görevlisi masasının yanında duran küçük Noel ağacının süslerini söküyordu. Başını kaldırıp Dunworthy’yi görünce telaşlandı. Dunworthy adamın yanından geçip kapıdan içeri girdi.</p>

  <p>Adam arkasından seslendi. “İçeri giremezsiniz, Bay Dunworthy. Okula girişler yasaklandı.”</p>

  <p>Dunworthy avluya girdi. Gilchrist’in dairesi laboratuvarın arkasındaki binadaydı. Kapı görevlisinin her an ona yetişip durdurmasından korkarak, hızlı hızlı yürüdü.</p>

  <p>Laboratuvarın kapısında, “YETKİSİ OLMAYAN GİREMEZ” yazılı sarı büyük bir tabela vardı. Pervazına da elektronik bir alarm takılmıştı.</p>

  <p>“Bay Dunworthy.” Gilchrist yağmur altında hızlı adımlarla ona doğru geldi. Kapıdaki görevli telefonla haber vermiş olmalıydı. “Laboratuvar yasak bölge.”</p>

  <p>“Ben sizi görmeye geldim.”</p>

  <p>Kapı görevlisi simli bir çelengi sürükleyerek yanlarına geldi. “Üniversite polisini çağırayım mı?”</p>

  <p>Gilchrist, “Gerek yok,” dedi. “Odama çıkalım. Size göstermek istediğim bir şey var.”</p>

  <p>Dunworthy’yi ofisine çıkardı, dağınık masasına geçip oturdu ve bir tür filtresi olan maskesini taktı.</p>

  <p>“Az önce WIC ile görüştüm,” dedi. Sesi uzaktan geliyor gibi boğuk çıkıyordu. “Bu kaynağı bilinmeyen sekanslanmamış bir virüs.”</p>

  <p>“Artık sekanslandı,” dedi Dunworthy“Analogla aşısı da birkaç gün içinde gelecek. Dr.Ahrens Brasenose’na aşı için öncelik tanınmasını sağlayacak. Ben de aşılama tamamlanır tamamlanmaz sonucu okuyacak bir teknisyen bulacağım.”</p>

  <p>“Maalesef bu imkansız,” dedi Gilchrist. “1300’lerdeki grip salgını vakası üzerine bir araştırma yürütüyorum. On dördüncü yüzyılın ilk yarısında halkı güçsüz düşüren ve dolayısıyla Kara Ölüm karşısında dirençlerini kıran bir dizi salgın olduğunu gösteren bulgular mevcut.”</p>

  <p>Eline eski görünümlü bir kitap aldı. “Ekim 1318 ile Şubat 1321 arasındaki salgınlara dair altı ayrı bahis buldum.” Kitabı açıp okumaya başladı. “Hasattan sonra Dorset’in tamamı çok sayıda insanın ölümüne sebep olan şiddetli bir hummayla karşılaştı. Bu humma başta ağrı ve vücudun her yerinde kırıklıkla başlıyordu. Doktorlar hacamat yapıyorlardı, ama yine de çok fazla kayıp yaşandı.”</p>

  <p>Humma. Humma çağında -tifo, kolera ve kızamık, üstelik hepsi de baş ağrısı ve kırıklıkla başlardı.</p>

  <p>“1319. Bath mahkemelerinin duruşmaları ertelendi.” Gilchrist eline başka bir kitap aldı. ‘“Mahkemeye öyle bir göğüs hastalığı musallat oldu ki, davaya bakacak ne hakim ne de jüri kaldı.”’ Gilchrist maskesinin üzerinden Dunworthy’ye baktı. “Halkın ağ hakkındaki korkularının mesnetsiz ve çılgınca olduğunu söylediniz. Ne var ki bu korku sağlam tarihi gerçeklere dayanıyor gibi görünüyor.”</p>

  <p>Sağlam tarihi gerçekler. Kitaplarda geçen hummalar ve göğüs hastalıkları her şey olabilirdi. Kan zehirlenmesi, tifüs veya isimsiz yüzlerce enfeksiyondan biri. Ve bunların hepsi konuyla alakasızdı.</p>

  <p>“Virüs ağdan geçmiş olamaz,” dedi. “Büyük salgına, 1. Dünya Savaşı’nın hardal gazı kullanılan çarpışmalarına, Tel Aviv’e inişler yapıldı. Yirminci Yüzyıl Bölümü nokta atışından iki gün sonra St. Paul’e keşif ekipmanı gönderdi. Bu tarafa hiçbir şey geçmedi.”</p>

  <p>“Öyle diyorsunuz.” Gilchrist bir bilgisayar çıktısını havaya kaldırdı. “Olasılık hesapları bir mikroorganizmanın ağdan geçmesi ihtimalinin yüzde 0,003 olduğunu gösteriyor. Ağ açıldığında yaşayabilen bir miksovirüsün kritik alan dahilinde bulunma olasılığı ise yüzde 22.1.”</p>

  <p>“Bu rakamları nereden buldunuz Tanrı aşkına?” dedi Dunworthy. “Şapkadan mı çıkardınız? Olasılık hesaplarına göreymiş! Kivrin geçtiği sırada orada birinin bulunma ihtimali de sadece yüzde 0.04’tü, istatistiksel olarak önemsiz gördüğünüz bir olasılık.”</p>

  <p>“Virüsler son derece dayanıklı organizmalardır. Aşırı düşük veya yüksek ısılara ve neme maruz kaldıklarında hareketsizleşseler bile çok uzun süre canlı kaldıkları biliniyor. Belirli koşullar altında yapılarını süresiz olarak sürdürebilecek şekilde kristalleşirler. Solüsyona konduklarında tekrar bulaşıcı hale gelirler. On altıncı yüzyıldan kalma canlı tütün kristalleri bulundu. Eğer açılırsa, virüsün ağdan geçme riski oldukça büyük ve bu şartlar altında ağın açılmasına izin vermem imkânsız.”</p>

  <p>“Virüs ağdan geçmiş olamaz,” dedi Dunworthy.</p>

  <p>“Öyleyse neden sonucu okutmakta bu kadar ısrarcısınız?”</p>

  <p>“Çünkü …” Dunworthy kendine hakim olmak için sustu. “Çünkü sonucun okunması bize inişin planlandığı gibi gidip gitmediğini ya da bir terslik olup olmadığını söyleyecek.”</p>

  <p>“Ah, demek bir hata olduğunu kabul ediyorsunuz,” dedi Gilchrist. “Öyleyse neden bir hata ağdan bir virüs geçmesine yol açmış olmasın ki? Bu olasılık mevcut olduğu sürece, laboratuvar kilitli kalacak. Bay Basingame’in eylem planımı onaylayacağından şüphem yok.”</p>

  <p>Dunworthy içinden, bütün meselemiz Basingame zaten, diye geçirdi. Bunun ne virüsle, ne protestocularla, ne de 1318’deki göğüs hastalığıyla bir ilgisi vardı. Bütün mesele Basingame karşısında haklı çıkmaktı.</p>

  <p>Gilchrist, Basingame’in yokluğunda dekanlığa vekalet ediyordu ve Basingame’in karşısına parlak bir emrivakiyle çıkmak niyetiyle tasniflemeyi, inişi hep aceleye getirmişti. Ama başaramamıştı. Başarı yerine elinde bir salgın, kayıp bir tarihçi ve okulu protesto eden insanlar vardı. Şimdi tek düşündüğü yaptıklarını haklı çıkarmak, kendini kurtarmaktı, bu Kivrin’i feda etmek anlamına gelse bile.</p>

  <p>“Ya Kivrin ne olacak? Kivrin de eylem planınızı onaylıyor mu?”</p>

  <p>“Bayan Engle 1320 yılına gitmeye gönüllü olduğunda bütün risklerden haberdardı.”</p>

  <p>“Onu orada bırakmak niyetinde olduğunuzdan da haberdar mıydı?”</p>

  <p>“Bu konuşma bitmiştir, Bay Dunworthy.” Gilchrist ayağa kalktı. Laboratuvarı virüsün kaynağı belirlenince ve ağdan geçmediği ispatlanınca açacağım.</p>

  <p>Dunworthy’ye kapıyı gösterdi. Kapı görevlisi dışarıda bekliyordu.</p>

  <p>Dunworthy, “Kivrin’i bırakmanıza izin vermeye hiç niyetim yok,” dedi.</p>

  <p>Gilchrist maskenin altında dudaklarını büktü. “Benim de bu halkın sağlığını tehlikeye atmanıza izin vermeye hiç niyetim yok.” Görevliye döndü. “Bay Dunworthy’yi kapıya kadar geçir. Brasenose’a bir daha girmeye kalkışırsa, polisi ara.” Kapıyı çarparak kapadı.</p>

  <p>Görevli, Dunworthy’yi sanki saldırganlaşacakmış gibi, gözlerini üzerinden ayırmadan kapıya kadar götürdü.</p>

  <p>Dunworthy, saldırganlaşabilirim, diye düşündü. Kapıya vardıklarında, “Telefonunuzu kullanmak istiyorum,” dedi. “Üniversite işleri.”</p>

  <p>Adam tedirgin görünüyordu, ama telefonu masanın üstüne koyup Balliol’ün numarasını tuşlamasını izledi. Finch telefonu açınca, “Basingame’in yerini bulmak zorundayız. Acil durum. İskoç Balıkçılar Lisans Bürosu’nu ara, otel ve pansiyonların da listesini çıkar. Bir de Polly Wilson’ın numarasını ver bana.”</p>

  <p>Numarayı not etti, konuşmayı bitirdikten sonra Wilson’ın numarasını tuşladı. Sonra vazgeçip Mary’yi aradı.</p>

  <p>“Virüsün kaynağını bulmana yardım etmek istiyorum,” dedi.</p>

  <p>“Gilchrist ağı açmaz ki.”</p>

  <p>“Hayır,” dedi Dunworthy “Kaynağı bulman için ne yapabilirim?”</p>

  <p>“Daha önce ne yaptıysan. Temas edilenleri bul, sana bahsettiğim şeyleri araştır. Radyasyona maruz kalma, kanatlı hayvanlara ya da çiftlik hayvanlarına yakın yerde bulunma, aşıya karşı olan dinler. Temas listesine ihtiyacın olacak.”</p>

  <p>“Colin’i gönderir, aldırırım.”</p>

  <p>“Birine hazırlatırım. Eğer virüs Badri’den bulaşmaya başlamışsa, dört ila sekiz gün geriye giderek temas ettiği kişileri kontrol etsen iyi olur. Bir rezervuardan alınan virüsün kuluçka süresi daha uzun olabilir.”</p>

  <p>“Bu işi William’a vereceğim,” dedi. Telefonu görevliye doğru itti. Adam hemen masanın arkasından çıkıp onunla kaldırıma kadar geldi. Dunworthy adamın Balliol’e kadar yanında gelmemesine şaşırdı.</p>

  <p>Balliol’e varır varmaz Polly Wilson’ı aradı. “Laboratuvara girmeden ağın konsoluna ulaşmanın bir yolu var mı?” diye sordu. “Doğrudan üniversitenin bilgisayarına girebilir misin?”</p>

  <p>“Bilmiyorum,” dedi kız. “Üniversitenin bilgisayarı kale gibi korunur. Ne tür güvenlik tedbirleri var bakmam lazım. Eğer başarabilirsem, sonucu okuyacak bir teknisyeniniz var mı?” “Bakıyorum,” dedi. Telefonu kapadı.</p>

  <p>Colin sırılsıklam ıslanmış halde yeni bir bant almaya geldi. “Duydun mu, sekanslama gelmiş. Virüs bir mutantmış.”</p>

  <p>Dunworthy, “Evet,” dedi. “Hastaneye gidip teyzenden temas edilenlerin listesini almanı istiyorum.”</p>

  <p>Colin kucağındaki afişleri bıraktı.</p>

  <p>“Bir tür biyolojik silahmış. Bir laboratuvardan kaçmış.”</p>

  <p>Dunworthy acı acı, ama Gilchrist’inkinden değil, diye düşündü. “William Gaddson nerede, biliyor musun?”</p>

  <p>“Hayır.” Colin yüzünü buruşturdu. “Herhalde merdivenlerde birilerini öpüyordur.”</p>

  <p>William kantinde, karantina konuklarından birine sarılmıştı. Dunworthy perşembeden pazar gününe kadar Badri’nin nerelere gittiğini öğrenmesini, Basingame’in aralık ayı kredi kayıtlarının bir kopyasını almasını söyledi. Sonra da teknisyenleri aramak için dairesine gitti.</p>

  <p>Teknisyenlerden biri Moskova’da On Dokuzuncu Yüzyıl için ağ çalıştırıyordu, ikisi kayak yapmaya gitmişti. Diğerleri ya evde yoklardı, ya da Andrews tarafından uyarıldıkları için telefona cevap vermiyorlardı.</p>

  <p>Colin temas edilenlerin listesini getirdi. Liste bir felaketti. Olası Amerika bağlantıları haricinde bilgiler arasında hiçbir bağlantı kurmaya çalışılmamıştı. Ve listede çok fazla isim vardı. Birinci derecedekilerin yarısı Headington’daki dansa katılmıştı, üçte ikisi Noel alışverişine çıkmıştı, içlerinden yalnızca ikisi metroya binmişti. Samanlıkta iğne aramaktan farksızdı.</p>

  <p>Gecenin neredeyse yarısını dini bağlantıları kontrol ederek ve eşleştirmeler yaparak geçirdi. Kırk ikisi İngiltere Kilisesi’ne, dokuzu Holy Re-Formed Kilisesi’ne bağlıydı. On yedisi bir yere bağlı değildi. Sekizi Shrewbury College öğrencisiydi, on yedisi Noel Baba’yı görmek için Debenham’s mağazasında kuyrukta beklemişti, dokuzu Montoya’nın kazısında çalışmıştı, otuzu da Blackwells’ten alışveriş yapmıştı.</p>

  <p>Yirmi bir kişinin ikinci derecede temas edilenlerden en az ikisiyle çapraz teması olmuştu. Debenham’s mağazasındaki Noel Baba listedeki otuz iki kişiyle temas etmişti (ama on biriyle teması vardiyasından sonra pub’da olmuştu). Ancak hiçbirinin izini Badri hariç birinci dereceden olanlara kadar süremedi.</p>

  <p>Mary sabah hastaneye alınamayan vakaları getirdi. Üzerinde steril giysiler vardı, ama maske takmamıştı. “Yataklar hazır mı?” diye sordu.</p>

  <p>“Evet. On yataklı iki koğuşumuz var.”</p>

  <p>“İyi. Hepsine ihtiyacım olacak.”</p>

  <p>Hastaların eğreti koğuşlara yerleşmelerine yardım edip William’ın stajyer hemşiresine emanet ettiler. Dunworthy’yle avluyu geçerken, “Boş bir ambulans bulur bulmaz sedyedeki hastaları da getiririz,” dedi Mary.</p>

  <p>Yağmur tamamen durmuştu, gökyüzü açılacakmış gibi aydınlanmıştı.</p>

  <p>Dunworthy sordu. “Analog ne zaman gelir?”</p>

  <p>“Enaz iki gün sonra.”</p>

  <p>Kapıya vardılar. Mary taş geçide yaslandı. “Bu iş bittiği zaman ağdan geçeceğim,” dedi. “Hiçbir salgının, endişenin ve çaresizce beklemenin olmadığı bir yüzyıla gideceğim.”</p>

  <p>Elini kır saçlarının arasından geçirdi. “Onluk olmayan bir yüzyıla.” Gülümsedi. “Yalnızca bir tane var, değil mi?”</p>

  <p>Dunworthy başını iki yana salladı.</p>

  <p>“Sana hiç Krallar Vadisi’nden bahsetmiş miydim?”</p>

  <p>“Büyük salgın sırasında gördüğünü söylemiştin.”</p>

  <p>Mary başını öne doğru salladı. “Kahire’de karantina olduğu için uçağa Addis Ababa’dan binmek zorunda kaldık. Oraya giderken taksi şoförüne bizi Krallar Vadisi’ne götürmesi için rüşvet verdim, böylece Tutankhamon’un mezarını görecektik. Çılgınlıktı. Salgın Luksor’a varmıştı bile, karantinaya yakalanmaktan kıl payı kurtulduk. Üzerimize iki kere ateş açıldı.” Başını iki yana salladı. “Ölebilirdik. Kız kardeşim arabadan inmek istemedi, ama ben basamaklardan inip mezarın kapısına çıktım. Carter bulduğunda işte böyleydi diye düşündüm.”</p>

  <p>Görmeyen gözlerle Dunworthy’ye baktı, anılarına dalmıştı. “Mezarın girişini buldukları zaman kilitliydi, yetkililerin gelip açmalarını beklemeleri gerekiyordu. Carter kapıya bir delik açtı, bir mum yakıp delikten içeri baktı.” Sesi dingindi. “Carnarvon, bir şey görebiliyor musun, diye sordu. Carter da evet, dedi, harika şeyler.”</p>

  <p>Gözlerini kapadı. “O kapalı kapının önünde durduğum ânı hiç unutmadım. Şimdi bile gözümde gayet net canlanıyor.” Gözlerini açtı. “Belki bu iş bitince yine giderim oraya. Tutankhamon’un mezarının açılışına.”</p>

  <p>Eğilip kapıdan dışarı baktı. “Ah, yağmur başlamış yine. Geri dönmek zorundayım. Ambulans döner dönmez diğer hastaları gönderirim.” Sertçe yüzüne baktı. “Sen neden maskeni takmıyorsun?”</p>

  <p>“Gözlüğüm buğulanıyor takınca. Sen neden takmıyorsun?”</p>

  <p>“Maskemiz tükenmek üzere. T-hücrelerini takviye ettirdin, değil mi?”</p>

  <p>Dunworthy başını iki yana salladı. “Zamanım olmadı.”</p>

  <p>“Zaman yarat,” dedi Mary. “Maskeni de tak. Hastalanırsan, Kivrin’e bir faydan dokunmaz.”</p>

  <p>Dairesine dönerken, Kivrin’e şimdi de bir faydam dokunmuyor, diye düşündü. Laboratuvara giremiyorum, Oxford’a teknisyen getirtemiyorum, Basingame’i bulamıyorum. Başka kiminle irtibat kurması gerektiğini düşündü. İskoçya’daki bütün seyahat acentalarını, balıkçı rehberlerini, tekne kiralama firmalarını aramıştı. Adamdan hiçbir iz yoktu. Belki de Montoya haklıydı, Basingame İskoçya’da değildi, bir kadınla tropik bir yerlere gitmişti.</p>

  <p>Montoya. Kadını tamamen unutmuştu. Noel ayininden beri onu görmemişti. Montoya da kazısına giriş iznini imzalatabilmek için Basingame’i arıyordu, Noel günü Basingame’in somon mu yoksa alabalık mı avladığını sormak için telefon etmişti. Sonra telefon edip, aldırmasın diye mesaj bırakmıştı. Belki alabalık mı yoksa somon mu avladığını öğrenmişti, belki de Basingame’e ulaşmıştı.</p>

  <p>Merdivenlerden odasına çıktı. Montoya Basingame’in yerini bulmuş ve ondan izin almışsa doğruca kazısına giderdi. Kimseye haber vermek için beklemezdi. Montoya’nın Basingame’i aradığını bildiğinden bile emin değildi.</p>

  <p>Kötü hava şartları ya da geçit vermez yollar engel olmazsa, Basingame Montoya’dan karantinayı öğrenir öğrenmez geri dönerdi. Montoya ona karantinadan bahsetmemiş de olabilirdi. Aklını kazısına taktığı için, adama yalnızca imzasına ihtiyacı olduğunu söylemiş olabilirdi.</p>

  <p>Bayan Taylor, dört sağlıklı grup üyesi ve Finch, Dunworthy’nin oturma odasında halka şeklinde dizilmiş, dizlerinin üstünde duruyorlardı. Finch elinde bir kâğıt tutuyor ve dudaklarını oynatarak sayıyordu. Utangaç bir tavırla, “Ben de hemşirelerin görevlerini belirlemek için koğuşlara gidecektim,” dedi. “İşte William’ın raporu.” Kâğıdı Dunworthy’ye verip çabucak dışarı kaçtı.</p>

  <p>Bayan Taylor ile dört arkadaşı eşyalarını topladılar. Bayan Taylor, “Willson diye biri aradı,” dedi. “Koçbaşının işe yaramadığını, Brasenose’un konsoluna girmeniz gerektiğini söyledi.”</p>

  <p>“Teşekkürler.”</p>

  <p>Bayan Taylor arkasında sıra olmuş grup üyeleriyle birlikte dışarı çıktı.</p>

  <p>Dunworthy kazıya telefon etti. Cevap yoktu. Montoya’nın dairesini, Brasenose’daki ofisini ve tekrar kazıyı aradı. Hiçbiri cevap vermedi. Dairesinin numarasını tuşladı ve William’ın raporuna göz gezdirirken, çaldırmaya devam etti. Badri cumartesi bütün gün ve pazar sabah saatlerinde kazıda çalışmıştı. Bunu öğrendiğine göre William Montoya’ya ulaşmış olmalıydı.</p>

  <p>Birden kazıyı merak etti. Witney’in dışarısında, kırsal alanda National Trust’a ait bir çiftlikteydi. Herhalde orada ördekler, tavuklar, domuzlar vardı. Ve Badri bütün bir günü orada çamur kazarak geçirmişti, bir rezervuarla temas etmek için bulunmaz bir şanstı.</p>

  <p>Colin iliklerine kadar ıslanmış halde içeri girdi. Spor çantasını karıştırmaya başladı. “Afişler bitti,” dedi. “Yarın Londra’dan biraz daha gönderecekler.” Top şekerini bulup çıkardı ve üstüne yapışmış havlara aldırmadan olduğu gibi ağzına attı. “Merdivenlerde kim duruyordu, biliyor musun?” Kendini pencerenin önündeki sedire atıp Ortaçağ kitabını açtı. “William ile bir kız. Çifte kumrular gibi konuşup öpüşüyorlar. Yanlarından zor geçtim.”</p>

  <p>Dunworthy kapıyı açtı. William gönülsüzce pardesülü esmeri bırakıp yanına geldi.</p>

  <p>“Bayan Montoya’nın nerede olduğunu biliyor musun?”</p>

  <p>“Hayır,” dedi William.“Sağlık kurulundakiler kazıda olduğunu söylediler, ama telefonu açmıyor. Herhalde kilise bahçesinde ya da çiftlikte telefonu duymadığı bir yerde. Çığlıkçı kullanmayı düşündüm, ama sonra arkeoloji okuyan şu kızı hatırladım…” Başını küçük esmere doğru salladı. “Kazıdaki görev dağılımı listesini gördüğünü söylemişti. Badri’nin adı cumartesi ve pazar gününde yazılıymış.”</p>

  <p>“Çığlıkçı da nedir?”</p>

  <p>“Hatta bağlıyorsun, karşı tarafta telefonun sesini yükseltiyor. Aradığın kişi bahçede veya duştaysa, duysun diye.”</p>

  <p>“Bu telefona da takar mısın?”</p>

  <p>“Bana göre biraz karmaşık. Ama takabilecek bir öğrenci tanıyorum. Telefon numarası odamda.” Esmerle el ele tutuşup odadan çıktı.</p>

  <p>Colin,“Bayan Montoya kazıdaysa, seni karantina sınırından geçirebilirim,” dedi. Şekerini ağzından çıkarıp inceledi. “Kolay olur. İzlenmeyen bir sürü yer var. Nöbetçiler yağmur altında durmaktan hoşlanmıyorlar.”</p>

  <p>“Karantinayı kırmaya hiç niyetim yok,” dedi Dunworthy. “Biz bu salgını durdurmaya çalışıyoruz, yaymaya değil.”</p>

  <p>“Kara Ölüm sırasında veba da böyle yayılmış.” Yine şekerini ağzından çıkarıp baktı, artık iğrenç sarı bir renk almıştı. “Hastalıktan kaçmaya çalışırken, yanlarında götürmüşler.”</p>

  <p>William başını kapıdan içeri uzattı. “Arkadaşım cihazı takmasının iki gün alacağını söylüyor, ama kullanmak isterseniz kendi telefonunda var.”</p>

  <p>Colin ceketini kaptı. “Gidebilir miyim?”</p>

  <p>“Hayır,” dedi Dunworthy. “Şu ıslak giysilerini de çıkar. Grip olmanı istemiyorum.” William’la birlikte merdivenlerden indi.</p>

  <p>“Arkadaşım Shrewsbury’de lisans öğrencisi,” dedi.</p>

  <p>Bahçenin ortasına ulaşmışlardı ki Colin onlara yetişti. “Grip olmam imkânsız. Aşı oldum ya” dedi. “Kara Ölüm zamanında karantina olmadığı için her tarafa yayılmış.” Ceketinin cebinden atkısını çıkardı. “Botley Roads sınırdan dışarı sızmak için güzel bir yer. Barikatın kenarında bir pub var. Nöbetçiler ısınmak için arada bir oraya giriyorlar.”</p>

  <p>Dunworthy, “Ceketinin önünü ilikle,” dedi.</p>

  <p>Kızın Polly Wilson olduğu anlaşıldı. Polly Dunworthy’ye konsola giriş yapabileceği optik bir casus üstünde çalıştığını söyledi,ama henüz bir başarı elde edememişti. Dunworthy kazı yerine bir daha telefon etti ve yine cevap alamadı.</p>

  <p>Polly, “Bırakın çalsın,” dedi. Belki telefona yetişmek için uzun bir yol aşması gerekiyordur. Çığlıkçının menzili beş yüz metre.”</p>

  <p>Dunworthy telefonu on dakika çaldırdıktan sonra kapadı. Beş dakika bekleyip tekrar denedi, bu sefer yenilgiyi kabul etmeden önce tam on beş dakika çaldırdı. Polly özlemle William’a bakıyor, Colin ıslak ceketinin içinde titriyordu. Dunworthy çocuğu götürüp yatırdı.</p>

  <p>Çocuk şekerini çantasına koyarken, “Ya da ben gizlice karantina sınırını aşıp sizi aramasını söyleyebilirim,” dedi. “Gitmek için çok yaşlıyım diye düşünüyorsan, ben sınırları aşmakta çok iyiyimdir.”</p>

  <p>Dunworthy, William ertesi sabah dönünceye kadar bekledikten sonra Shrewsbury’e gitti ve kazıyı bir daha aradı ama bir sonuç elde edemedi. Polly onu kapıya kadar geçirirken, “Yarım saatte bir aramaya ayarlarım,” dedi. “William’ın başka kız arkadaşı var mı, bilmiyorsunuz değil mi?”</p>

  <p>“Bilmiyorum.”</p>

  <p>Ansızın Christ Kilisesi yönünden çan sesleri geldi, yağmurda kuvvetli vuruşlarla çaldı. Polly başını o tarafa eğip, “Biri o berbat çan setini tekrar mı açtı ne?” dedi.</p>

  <p>Dunworthy, “Yok,” dedi, “Amerikalılar çalıyor.” Başını sesin geldiği yöne eğip Bayan Taylor’ın Stedmans’a razı olup olmadığını anlamaya çalıştı, ama altı çan sesi duyuyordu, Osney’in altı eski çanının seslerini: Birbiri ardınca Douce, Gabriel ve Marie. Clement, Hautclerc ve Taylor. “Ve de Finch.”</p>

  <p>Çok iyi çalıyorlardı, hiç de o dijital çan setine benzemiyordu. Gayet berrak ve anlaşılır çalıyorlardı. Dunworthy çan kulesinde daire biçiminde dizilip dizlerini büktüklerini ve kollarını kaldırdıklarını, Finch’in kâğıttan sayılara baktığını gözünde canlandırabiliyordu.</p>

  <p>Bayan Taylor, “Her icracı kesintisiz olarak çanının başında kalmalıdır,” demişti. Dunworthy’nin işleri sürekli yarıda kesilmişti, ama yine de garip bir neşe hissetti. Bayan Taylor grubunu Noel gecesi Norwich’e götürememişti, ama çanlarının başından da ayrılmamıştı. Bir kutlama, bir zafer gibi kulakları sağır edercesine, coşkuyla çalıyorlardı. Sanki Noel sabahıymış gibi.Montoya’yı bulacaktı. Basingame’i de. Ya da karantinadan çekinmeyen bir teknisyen. Kivrin’i bulacaktı.</p>

  <p>Balliol’e döndüğünde telefon çalıyordu. Polly’nin aradığını umarak, merdivenleri koşarak çıktı. Arayan Montoya’ydı.</p>

  <p>“Dunworthy,” dedi. “Selam. Ben Lupe Montoya. Ne var ne yok?”</p>

  <p>“Neredesiniz?”</p>

  <p>“Kazıdayım.” Söylemesine gerek yoktu. Yarı yarıya kazılmış Ortaçağ kilisesinin harap nefinin önünde duruyordu. Kadının kazıya dönmek için neden yanıp tutuştuğunu şimdi anlıyordu. Yer neredeyse otuz santim su kaplıydı, kazının üstüne çeşit çeşit brandalar ve muşambalar örtmüştü ama en az on yerden sular damlıyor, sarkan örtülerin birleştiği yerlerden şelale gibi su akıyordu. Mezartaşları, brandalara tutturduğu akülü lambalar, duvarlara dayalı duran kürekler, her şey çamurla kaplanmıştı.</p>

  <p>Montoya da çamurla kaplanmıştı. Terörist ceketiyle, ne cehennemdeyse Basingame’in giyeceği türden dizüstü balıkçı çizmeleri giymişti. Bunlar da ıslak ve çamurluydu. Telefonu tutan eli kurumuş çamur kaplıydı.</p>

  <p>Dunworthy, “İki gündür sizi arıyorum,” dedi.</p>

  <p>“Pompanın sesinden telefonu duyamıyorum.” Görüntünün dışında kalan bir şeyi, muhtemelen pompayı işaret etti, ama Dunworthy brandaya düşen yağmur damlalarının sesinden başka bir gürültü duyamıyordu. “Kayışı koptu, bende de başka kayış yok. Çan sesleri duyuyorum. Karantinanın bittiğini mi duyuruyorlar?”</p>

  <p>“Yok. Tam bir salgının ortasındayız. Yedi yüz seksen vaka var. On altı da ölü. Gazeteleri görmediniz mi?”</p>

  <p>“Buraya geldiğimden beri hiçbir şey görmedim, kimseyle de karşılaşmadım. Son altı gündür bu lanet olasıca kazı alanını su üstünde tutmaya çalışıyorum, ama bu işi tek başıma yapamıyorum. Pompasız hiç yapamam.” Kirli eliyle siyah saçlarını arkaya attı. “Karantina bitmediyse, çanları neden çalıyorlar?”</p>

  <p>“Chicago Surprise Minor.”</p>

  <p>Montoya sinirlendi. “Durum o kadar kötüyse, neden daha faydalı bir iş yapmıyorlar?”</p>

  <p>Dunworthy içinden, yapıyorlar ya dedi, senin aramanı sağladılar.</p>

  <p>“Onlara burada yapacak bir iş bulabilirdim.” Montoya tekrar saçlarını arkaya attı. O da Mary kadar yorgun görünüyordu. “Gerçekten karantinanın kaldırıldığını, buraya yardım edecek birilerinin gelebileceğini ummuştum. Daha ne kadar sürer dersiniz?”</p>

  <p>Dunworthy brandaların arasından çağlayan gibi akan yağmur sularına bakarak, çok uzun diye düşündü. İhtiyacın olan yardım zamanında gelmeyecek.</p>

  <p>“Basingame ile Badri Çadhuri hakkında bilgiye ihtiyacım var,” dedi. “Virüsün kaynağını bulmaya çalışıyoruz. Badri’nin kimlerle temas ettiğini öğrenmemiz gerekiyor. Ayın on sekizinde ve on dokuzu sabahı Badri kazıda çalışmış. O sırada başka kimler vardı?”</p>

  <p>“Ben vardım.”</p>

  <p>“Başka?”</p>

  <p>“Başka kimse yoktu. Aralık ayında yardım edecek insan bulmakta çok zorlandım.Öğrencilerimin hepsi tatil başlar başlamaz gittiler. Bulduğum bütün gönüllüleri kazıya getirdim.”</p>

  <p>“Yalnızca ikiniz mi vardınız? Emin misiniz?”</p>

  <p>“Evet. Çok iyi hatırlıyorum, çünkü cumartesi günü kral lahdini açtık ve kapağı açmakta çok zorlandık. Gillian Ledbetter cumartesi günü çalışma listesindeydi, ama son dakikada arayıp bir randevusu olduğunu söyledi.”</p>

  <p>Dunworthy, William’la tabii, diye düşündü. “Pazar günü Badri’den başka biri var mıydı?”</p>

  <p>“Badri sadece sabah çalıştı, başka kimse yoktu. Londra’ya gitmesi gerektiği için ayrıldı. Bakın, kapamak zorundayım. Kısa zamanda yardım edecek birilerini bulamayacaksam, işimin başına dönmem gerek.”</p>

  <p>Ahizeyi kulağından çekerken, Dunworthy, “Durun!” diye bağırdı. “Kapamayın.”</p>

  <p>Kadın sabırsızlıkla ahizeyi yeniden kulağına götürdü.</p>

  <p>“Birkaç soru daha sormam gerekiyor. Çok önemli. Virüsün kaynağı ne kadar çabuk bulunursa, karantina da o kadar çabuk kalkar. Siz de kazınızda çalışacak yardımcılara kavuşursunuz.”</p>

  <p>Montoya ikna olmuş gibi görünmüyordu ama bir tuşa basıp ahizeyi elinden bıraktı. “Konuşurken çalışmamın bir sakıncası yoktur umarım.”</p>

  <p>Dunworthy rahatladı. “Yok. Lütfen buyrun.”</p>

  <p>Kadın hızla görüntüden çıktı, geri döndü ve başka bir tuşa bastı. “Kusura bakmayın, ses az geliyor,” dedi. Montoya telefonu muhtemelen çalıştığı yere taşırken görüntü kumlandı. Ekranda tekrar belirdiğinde Montoya bir mezartaşının yanındaki çamurlu bir çukurun içinde çömelmişti. Dunworthy bunun Badri ile kapağını neredeyse düşürecekleri lahit olduğunu düşündü.</p>

  <p>Üstünde baştan başa zırhlı, kollarını göğsünde kavuşturmuş, demir eldivenli ellerini omuzlarına koymuş, kılıcı ayaklarının dibine yerleştirilmiş bir şövalye kabartması bulunan kapak dengesiz biçimde lahtin yanına dayandığından, süslü oyma yazıları okunmuyordu. Dunworthy’nin görebildiği yalnızca, “<i>Requiesc</i>…” yazısıydı. <i>Requiescat in pace</i>. “Huzur içinde yatsın.” Tanrı belli ki şövalyeye bunu lütfetmemişti. Taşa oyulmuş miğferinin altındaki uyuyan yüzde hoşnutsuzluk vardı.</p>

  <p>Montoya açık mezarın üstüne ince bir plastik örtü örtmüştü. Yağmur damlaları plastiğin üstünde boncuk boncuk duruyordu. Dunworthy lahtin diğer tarafında, Colin’in kitapta gördüğü gibi, içinde yatan ölünün korkunç bir tasvirinin olup olmadığını merak etti. Lahtin başına sürekli su sıçrıyor, plastik örtüyü aşağı çekiyordu.</p>

  <p>Montoya doğruldu, çamurla dolu yassı bir kutu çıkardı. Lahtin köşesine koyarken, “Evet,” dedi, “bana soracaklarınız vardı hani?”</p>

  <p>“Evet. Badri oradayken kazıda başka kimsenin olmadığını söylediniz.”</p>

  <p>Montoya alnındaki teri sildi. “Yoktu. Off, burası çok sıkıntılı.” Ceketini çıkarıp lahit kapağına astı.</p>

  <p>“Ya yerel halk? Kazıyla bağlantısı olmayan insanlar?”</p>

  <p>“Burada birileri olsaydı, mutlaka iş verirdim.” Kutunun içindeki çamuru karıştırıp, birkaç kahverengi taşı meydana çıkardı. “Kapak bir ton çekiyordu ve kaldırır kaldırmaz yağmur yağmaya başladı. Buraya kimin yolu düşse hemen işe koşardım, ama burası o kadar uzak bir yerde ki kimse gelip geçmiyor.”</p>

  <p>“Ya National Trust çalışanları?”</p>

  <p>Taşları suyun altına tutup temizledi. “Onlar sadece yazları burada oluyorlar.”</p>

  <p>Dunworthy kazı alanında virüsün kaynağı olduğu ortaya çıkacak birinin olmasını ummuştu. Badri’nin bölge halkından, National Trust personelinden biriyle ya da gezinen bir ördek avcısıyla temas ettiğini düşünmüştü. Ama miksovirüslerin taşıyıcısı olmazdı. O esrarengiz taşralının taşıyıcı değil hasta olması gerekirdi. Ve Mary İngiltere’deki bütün hastanelerle ve kliniklerle irtibat kurmuştu. Karantina alanı dışında tek bir vaka bile yoktu.</p>

  <p>Montoya taşları teker teker destek direklerinden birine asılmış lambaya tuttu, ışıkta evirip çevirdi, hâlâ çamurlu kenarlarına baktı.</p>

  <p>“Ya kuşlar?”</p>

  <p>“Ne kuşu?” Dunworthy lahtin kapağını kaldırmak için geçen serçelerden birini çağırıp çağırmadığını soruyormuş gibi anlaşıldığını fark etti.</p>

  <p>“Virüs kuşlardan yayılıyor olabilir.Ördek,kaz, tavuk.” Ama tavukların rezervuar olabileceğinden emin değildi. “Kazıda hiç kanatlı var mı?”</p>

  <p>“Tavuk mu?” Taşı ışığa tutan eli havada kaldı.</p>

  <p>Dunworthy açıkladı. “Virüslere bazen hayvan ve insan virüslerinin kesişmesi yol açıyor. En yaygın rezervuarlar kümes hayvanları, ama kimi zaman balıklar da sorumlu olabiliyor. Ya da domuzlar. Kazıda hiç domuz var mı?”</p>

  <p>Hâlâ Dunworthy’ye aklını kaçırmış gibi bakıyordu.</p>

  <p>“Kazı National Trust’ın bir çiftliğinin içinde, değil mi?”</p>

  <p>“Evet, ama asıl çiftlik üç kilometre mesafede. Burası bir arpa tarlasının ortasında. Civarda ne domuz var, ne kuş, ne de balık.” Taşlarını incelemeye devam etti.</p>

  <p>Ne kuş, ne domuz, ne de yerel halk. Virüsün kaynağı kazı yeri de değildi. Muhtemelen hiçbir yer değildi. Badri’nin gribi, Mary’nin dediği gibi ara sıra olduğu üzere kendiliğinden mutasyona uğramış, yoktan var olmuş ve tıpkı vebanın bu kilise mezarlığının her şeyden habersiz sakinlerinin üzerine indiği gibi, Oxford’un üstüne inmişti.</p>

  <p>Montoya yine taşları ışığa tutup çamur birikintilerini tırnağıyla kazıdıktan sonra üzerlerini ovuşturuyordu. Dunworthy birden kadının inceledikleri şeylerin kemik olduğunu fark etti. Belki de omurgaydı ya da şövalyenin parmak kemikleriydi. <i>Requiescat in pace</i>.</p>

  <p>Montoya anlaşılan aradığını bulmuştu. Ceviz büyüklüğünde ‘kenarları kavisli’ düzgün olmayan bir kemikti. Geri kalanları kutuya atıp, gömlek cebinden kısa saplı bir diş fırçası çıkardı ve kaşlarını çatıp çukur kenarlarını ovmaya başladı.</p>

  <p>Gilchrist kaynak olarak kendiliğinden gelişen bir mutasyonu asla kabul etmezdi. On dördüncü yüzyıla ait bir virüsün ağdan geçtiği fikrine sağlanıp kalmıştı. Dunworthy kilise bahçesindeki çamurlu su birikintilerinde yüzen ördekler bulsa bile, Gilchrist pes etmezdi, çünkü dekanlığa vekalet etmeye bayılıyordu.</p>

  <p>“Bay Basingame’e ulaşmam gerekiyor,” dedi. “Nerede?”</p>

  <p>“Basingame mi?” Montoya hâlâ çatık kaşlarla kemiğe bakıyordu. “Hiçbir fikrim yok.”</p>

  <p>“Ama ben onu bulduğunuzu sanıyordum. Noel günü telefon ettiğiniz zaman sağlık kurulundan izin almak için onu bulmanız gerektiğini söylemiştiniz.”</p>

  <p>“Biliyorum. Tam iki gün İskoçya’daki bütün somon ve alabalık rehberlerini aradıktan sonra daha fazla bekleyemeyeceğim dedim. Bana sorarsan, İskoçya’da bile değil.” Kot pantolonunun cebinden bir çakı çıkarıp kemiğin kenarlarını kazımaya başladı. “Sağlık kurulundan söz etmişken, gidip onlara biraz daha yardıma ihtiyacım olduğunu söyler misiniz? Onlara kazının yeri doldurulmaz bir tarihi değer taşıdığını ve en az beş kişi göndermezlerse telafi edilmez biçimde zarar göreceğini söyleyin.” Çakı bir şeye takıldı. Montoya kaşlarını çatıp biraz daha kazıdı.</p>

  <p>“Yerini bilmiyorsanız, Basingame’den izni nasıl aldınız? Onun imzalayacağı bir form gerektiğini söylemiştiniz.”</p>

  <p>“Öyleydi.” Kemiğin ucu kopup plastik örtünün üstüne düştü. Montoya kemiği inceleyip tekrar kutunun içine attı. Artık kaşları çatık değildi. “Unuttum.”</p>

  <p>Tekrar mezarın başında diz çöktü, toprağı kazıp kemik aramaya koyuldu. Colin’in şekerini incelediği zamanki kadar dalmış görünüyordu. Acaba Kivrin’in hâlâ geçmişte olduğunu hatırlıyor muydu, yoksa salgını unuttuğu gibi onu da mı unutmuştu?</p>

  <p>Dunworthy kadının telefonu kapadığının farkına bile varmayacağını düşündü.Öğrendiklerini Mary’ye söylemek ve ikinci derecedekiler listesindekileri sorguya çekmek için hastaneye döndü. Bardaktan boşanırcasına yağmur yağıyor, oluklardan etrafa saçılıyor, yeri doldurulmaz tarihi değer taşıyan şeyleri alıp götürüyordu.</p>

  <p>Finch ile çan grubu hâlâ iş başındaydılar, belirlenmiş düzende vuruşlarını yapıyor, tıpkı Montoya gibi kendilerini kaptırmış görünüyorlardı. Çan sesi yağmurda yüksek ve kasvetli çıkıyordu, tıpkı bir alarm sesi, bir yardım çığlığı gibi.</p>
</body>
</html>