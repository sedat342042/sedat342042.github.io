<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>9</h2>

  <p class="girintisiz">“Nedir Badri? Sorun ne?” diye sordu Dunworthy.</p>

  <p>Badri, “Soğuk,” dedi. Dunworthy eğilip çarşafla battaniyeyi omuzlarına örttü. Üstündeki battaniye insanın içini acıtacak kadar inceydi, kağıt gibiydi. Üşümesine şaşmamalıydı.</p>

  <p>“Teşekkür ederim,” diye mırıldandı. Elini örtünün altından çıkarıp Dunworthy’nin elini tuttu. Gözlerini kapadı.</p>

  <p>Dunworthy endişeyle ekranlara göz attı ama eskisi gibi anlaşılmazdı gösterdikleri. Ateşi hâlâ 39,9’du. Badri’nin eli eldivenin üstünden bile çok sıcak geldi, tırnakları da bir tuhaftı, neredeyse koyu mavi bir renk almıştı. Cildi de daha koyulaşmış gibiydi. Yüzü hastaneye geldiğinden daha incelmiş görünüyordu.</p>

  <p>Kâğıt önlüğün içinde vücudu Bayan Gaddson gibi rahatsız görünen koğuş hemşiresi içeri girdi, aksi bir tavırla, “Birinci Derecede Temas Edilenler listesi tabloda,” dedi. Badri’nin kadından korkmakta hakkı vardı. Soldan ilk ekranın altındaki klavyeyi işaret edip, “Tl” dedi.</p>

  <p>Tablo ekranda yirmi dört saati kapsayan sütunlara bölünmüştü. Mary’nin, hemşirenin isimleriyle kendi adı tablonun üst sırasındaydı, yanlarında parantez içindeki SPG harfleri herhalde yanına girerken giydikleri koruyucu giysileri gösteriyordu.</p>

  <p>Dunworthy, “Kaydır,” deyince tablo ekranda kaydı, hastaneye girişleri, sağlık teknisyenleri, ağ, son iki günün kayıtları göründü. Badri Jesus College için düzenlediği incelemeden yani pazartesi sabahından beri Londra’daydı. Oxford’a öğleyin metroyla gelmişti.</p>

  <p>Saat iki buçukta Dunworthy’yi görmeye gelmiş, saat dörde kadar da yanında kalmıştı. Dunworthy tabloya saatleri girdi. Badri pazar günü Londra’ya gittiğini söylemişti, ama hangi saatte hatırlayamadı. “Londra, geliş saati için Jesus aransın,” dedi.</p>

  <p>Hemşire, “Bilinci sık sık kapanıp açılıyor,” dedi. “Ateş yüzünden.” Serumları kontrol etti, çarşafları düzeltti ve dışarı çıktı.</p>

  <p>Kapının kapanması Badri’yi uyandırdı. Gözlerini kırpıştırıp açtı.</p>

  <p>“Sana bazı şeyler sormam gerek, Badri. Gördüğün ve konuştuğun kişileri öğrenmeliyiz. Onların da hastalanmasını istemiyoruz, bize kimlerle görüştüğünü söyle.”</p>

  <p>“Kivrin,” dedi. Sesi alçak, adeta fısıldar gibi çıktı, ama sıkı sıkı tutuyordu Dunworthy’nin elini. “Laboratuvarda.”</p>

  <p>“Bu sabah mı? Kivrin’i bu sabahtan önce de gördün mü? Dün gördün mü onu?”</p>

  <p>“Hayır.”</p>

  <p>“Dün ne yaptın?”</p>

  <p>“Ağı kontrol ettim,” dedi bitkince, Dunworthy’nin elini bırakmadı.</p>

  <p>“Bütün gün orada mıydın?”</p>

  <p>Başını iki yana salladı, harcadığı çaba ekranlarda biplemelere ve çıkışlara neden oldu. “Sizi görmeye geldim.”</p>

  <p>Dunworthy evet der gibi başını salladı. “Bana not bıraktın. Ondan sonra? Kivrin’i gördün mü?”</p>

  <p>“Kivrin,” dedi. “Puhalski’nin koordinatlarını kontrol ettim.”&nbsp;</p>

  <p>“Doğru muydu koordinatlar?”</p>

  <p>Kaşlarını çattı. “Evet.”</p>

  <p>“Emin misin?”</p>

  <p>“Evet. İki kere sağlamasını yaptım.” Nefes almak için sustu. “Dahili kontrol ve karşılaştırma denetimi yaptım.</p>

  <p>Dunworthy büyük bir rahatlama hissetti. Koordinatlarda hata yoktu. “Ya kayma? Ne kadar kayma vardı?”</p>

  <p>“Başım ağrıyor,” diye mırıldandı. “Bu sabah. Dansta içkiyi fazla kaçırmışım.”</p>

  <p>“Ne dansı?”</p>

  <p>“Çok yorgunum.”</p>

  <p>“Ne dansına gittin?” Dunworthy kendini engizisyon sorgucusu gibi hissetti. “Ne zamandı? Pazartesi mi?”</p>

  <p>“Salı,” dedi Badri. “Çok içtim.” Başını yastıkta çevirdi. “Dinlen şimdi,” dedi Dunworthy. Elini nazikçe elinden çekti. “Biraz uyumaya çalış.”</p>

  <p>“Gelmenize sevindim.” Elini bir daha uzattı.</p>

  <p>Dunworthy elini tuttu, o uyurken, bir Badri’ye bir ekranlara bakıyordu. Yağmur yağıyordu. Kapalı perdelerin arkasından camdaki pıtırtıları duyabiliyordu.</p>

  <p>Badri’nin ne kadar hasta olduğunu fark etmemişti. Kivrin için öyle endişeleniyordu ki, Badri’yi düşünmemişti bile. Belki de Montoya ile diğerlerine bu kadar kızmamalıydı. Onların da kendi meşgaleleri vardı, hiçbiri sebep olduğu güçlükler ve sıkıntılar haricinde durup Badri’nin hastalığının ne anlama geldiğini düşünmemişlerdi. Bulkeley-Johnson’da bir revire ihtiyaç olduğundan ve salgın olasılığından söz eden Mary bile Badri’nin hastalığının ne demek olduğunu anlamamıştı. Badri aşılarını yaptırmıştı ama yine de 39,9 derece ateşle yatıyordu karşısında.</p>

  <p>Akşam gelip geçti. Dunworthy yağmuru, St. Hilda’nın çeyrek saatte bir çalan çanını ve daha uzaktan gelen Christ Kilisesi’nin çan sesini dinledi. Koğuş hemşiresi asık suratla nöbetinin bittiğini haber verdi, daha ufak tefek, daha neşeli, öğrenci rozetli sarışın bir hemşire gelip serumları kontrol edip ekranlara baktı.</p>

  <p>Badri gayretle gözlerini açıp, tekrar kendinden geçiyordu. Kendini zorlayıp her kendine geldiğinde daha bitkin görünüyor ve Dunworthy’nin sorularına giderek daha az karşılık verebiliyordu.</p>

  <p>Dunworthy sorular sormaya acımasızca devam etti. Noel dansı Headington’da yapılmıştı. Badri danstan sonra bir pub’a gitmişti, ama adını hatırlayamıyordu. Pazartesi gecesi laboratuvarda tek başına çalışmış, Puhalski’nin koordinatlarını kontrol etmişti. Londra’dan öğle vaktinde dönmüştü. Metroyla. Olacak iş değildi. Metrodaki yolcular, partidekiler, Londra’da karşılaştığı bütün o insanlar. Badri kim olduklarını söyleyebilse bile, hepsinin izini sürüp kan tahlili yapmak mümkün değildi.</p>

  <p>Badri gözünü yeniden açınca, “Bu sabah Brasenose’a nasıl geldin?” diye sordu.</p>

  <p>“Sabah mı?” Badri zaten sabah olduğunu zannediyormuş gibi perdesi çekili pencereye baktı. “Ne kadardır uyuyorum?”</p>

  <p>Dunworthy ne diyeceğini bilemedi. Saatine bakıp, “Saat on,” dedi. “Seni hastaneye bir buçukta getirdik. Bu sabah ağı çalıştırdın. Kivrin’i gönderdin. Kendini ne zaman kötü hissetmeye başladığını hatırlıyor musun?”</p>

  <p>Badri ansızın, “Hangi gündeyiz?” diye sordu.</p>

  <p>“Yirmi iki Aralık. Buraya geleli daha bir gün bile olmadı.”</p>

  <p>Badri doğrulup oturmaya çabaladı. “Yıl,” dedi. “Hangi yıldayız?”</p>

  <p>Dunworthy endişeyle ekranlara baktı. Ateşi neredeyse 40 dereceydi. Yatıştırmak için Badri’ye doğru eğilip, “2054 yılındayız,” dedi. “Yirmi iki Aralık.”</p>

  <p>“Yedek” dedi.</p>

  <p>Dunworthy doğrulup yataktan bir adım uzaklaştı.</p>

  <p>“Yedek,” dedi tekrar. Yatakta biraz daha doğrulup etrafına bakındı. “Bay Dunworthy nerede? Onunla konuşmam gerek.”</p>

  <p>“Buradayım, Badri.” Yatağa doğru bir adım attıktan sonra onu kızdırmaktan korkarak durdu. “Bana ne söylemek istiyordun?”</p>

  <p>“Nerede olabilir, biliyor musunuz? Bu notu ona verir misiniz?”</p>

  <p>Hayali bir kağıt uzatınca, Dunworthy salı günü öğleden sonra Balliol’e geldiği anı yeniden yaşadığını anladı.</p>

  <p>“Ağa dönmeliyim.” Kolunda olmayan saate baktı. “Laboratuvar açık mı?”</p>

  <p>“Bay Dunworthy ile ne konuşacaktın?” diye sordu Dunworthy. “Kaymayı mı söyleyecektin?”</p>

  <p>“Hayır. Geri çekil! “Düşüreceksin. Kapak!” Ateşten yanan gözleriyle Dunworthy’nin gözlerinin içine baktı. “Ne bekliyorsunuz? Gidip getirin onu.”</p>

  <p>Hemşire içeri girdi.</p>

  <p>Dunworthy, “Sayıklıyor,” dedi.</p>

  <p>Kız Badri’ye şöyle bir baktıktan sonra gözlerini ekranlara çevirdi. Çılgınca akan rakamlar, üç boyutlu zikzaklı çizgileri Dunworthy hiç hayra yormuyordu, ama hemşire telaşlanmış görünmüyordu. Sırayla bütün ekranlara baktıktan sonra, sakin bir tavırla serumların akışını ayarladı.</p>

  <p>Badri’nin yüzüne bakmadan,“Şimdi uzanalım, olmaz mı?” dedi ve Badri Dunworthy’yi şaşırtarak kızın sözünü dinledi.</p>

  <p>Başını yastığa koyarken hemşireye, “Gittin sandım,” dedi. “Tanrı’ya şükür buradasın.” Ve yeniden kendinden geçti.</p>

  <p>Stajyer hemşire fark etmemişti. Hâlâ serumları ayarlıyordu.</p>

  <p>Dunworthy, “Bayıldı,” dedi.</p>

  <p>Kız başını öne doğru sallayıp ekranlardaki sonuçlara baktı. Esmer derisi ceset gibi solgun olan Badri’ye bakmadı bile.</p>

  <p>Dunworthy, “Acaba bir doktor mu çağırsak?” diye sorduğu sırada kapı açıldı ve steril giysili uzun boylu bir kadın içeri girdi.</p>

  <p>O da Badri’ye bakmadı. Teker teker ekranlara baktıktan sonra hemşireye döndü. “Plevra tutulumu belirtisi var mı?”</p>

  <p>“Siyanoz ve üşüme,” dedi hemşire.</p>

  <p>“Ne veriyorsunuz?”</p>

  <p>“Myxabravine.”</p>

  <p>Doktor duvardaki stetoskobu aldı. “Hemoptizi var mı?”</p>

  <p>Hemşire başını iki yana salladı.</p>

  <p>“Üşüyorum,” dedi Badri. İki kadın hiç aldırmadılar. Badri titremeye başladı. “Sakın düşürmeyin. Porselendi, değil mi?”</p>

  <p>“50 cc penisilin ile bir aspirin istiyorum,” dedi doktor.</p>

  <p>Eskisinden daha şiddetli titreyen Badri’yi yatakta doğrultup kağıt önlüğünün cırt cırtlı bantlarını açtı. Stetoskobun diyaframını Badri’ni sırtına bastırdı. Bu Dunworthy’ye zalim ve alışılmadık bir ceza yöntemi gibi geldi.</p>

  <p>Esrarlı bir tavırla, “Derin nefes al,” dedi. Badri dişleri takırdayarak nefes alırken kadın gözlerini ekrandan ayırmadı.</p>

  <p>“Sol altta minör plevral kalınlaşma,” dedikten sonra stetoskobun diyaframını bir santim kaydırdı. “Bir daha al.” Doktor birkaç yeri daha dinledikten sonra sordu. “Virüs tanımlaması yapılmadı mı daha?”</p>

  <p>Hemşire bir şırıngayı doldururken, “Miksovirüs,” dedi. “Tip A.”</p>

  <p>“Sekanslama?”</p>

  <p>“Henüz gelmedi.” Kız şırıngayı kanüle takıp sıvıyı boşalttı. Dışarıda bir yerde telefon çaldı.</p>

  <p>Doktor Badri’nin önlüğünün bantlarını birleştirdi, yatağa yatırdı ve çarşafı dikkatsizce bacaklarına örtüverdi.</p>

  <p>“Bir gram boyama ver,” dedi ve odadan çıktı. Telefon hâlâ çalıyordu.</p>

  <p>Dunworthy battaniyeyi Badri’nin üstüne örtmek istedi, ama stajyer hemşire askıya yeni bir serum takıyordu. Kızın işini bitirip odadan çıkmasını bekledikten sonra çarşafı düzeltti ve battaniyeyi omuzlarına kadar çekip yatağın kenarlarına sıkıştırdı.</p>

  <p>“Böyle daha iyi, değil mi?” Ama Badri’nin titremesi kesilmiş, çoktan dalmıştı. Dunworthy ekranlara baktı. Ateşi 39,2’ye düşmüştü ve çılgınca inip çıkan çizgiler şimdi düzenli ve istikrarlıydı.</p>

  <p>Duvarın arkasından hemşirenin sesi geldi, “Bay Dunworthy, size telefon var. Bay Finch arıyor.”</p>

  <p>Dunworthy kapıyı açtı. Hemşire steril giysilerini çıkarmıştı, ona da önlüğünü çıkarmasını işaret etti. Dunworthy üstündekini çıkarıp kızın gösterdiği büyük kapaklı sepete attı. “Gözlüğünüz, lütfen.” Gözlüğünü çıkarıp kıza verdi. Hemşire üstüne dezenfektan sıkmaya başladı. Telefonu alıp gözlerini kısarak ekranına baktı.</p>

  <p>“Bay Dunworthy, her yerde sizi arıyordum,” dedi Finch. “Korkunç bir şey oldu.”</p>

  <p>“Ne oldu?” Saatine baktı. On olmuştu. Kuluçka süresi on iki saatse eğer, birinin hastalanması için daha çok erkendi. “Biri mi hastalandı?”</p>

  <p>“Hayır, efendim. Daha kötü. Bayan Gaddson. Oxford’da. Her nasılsa karantinayı aşıp girmiş.”</p>

  <p>“Biliyorum. Son trenle gelmiş. Kapıları tutturmuş.”</p>

  <p>“Evet, hastaneden telefon etti. Balliol’de kalmakta ısrar ediyor ve beni William’la ilgilenmemekle suçluyor. Hocaların görev dağılımlarını ben yazmıştım da, anlaşılan hocası tatil boyunca gece geç saatlere kadar ona Petrarch okutmuş.”</p>

  <p>“Kadına boş odamız olmadığını söyle. Yatakhaneler ilaçlanmadı de.”</p>

  <p>“Söyledim efendim, ama öyleyse Willim’la beraber kalırım dedi. Çocuğa bunu yapmak istemiyorum, efendim.”</p>

  <p>“Olmaz,” dedi Dunworthy. “Salgın olsa bile, insanın katlanması gereken bazı şeyler vardır. William’a annesinin geldiğini haber verdin mi?”</p>

  <p>“Hayır, efendim. Denedim, ama okulda değildi. Tom Gailey bana William Gaddson’ın Shrewsbury’de genç bir hanımı ziyarete gittiğini söyledi, ben de orayı aradım ama telefona cevap veren olmadı.”</p>

  <p>“Herhalde dışarıda bir yerlerde Petrarch okuyorlardır.” Dunworthy, Bayan Gaddson yolda her şeyden habersiz çifte rastlarsa neler olacağını düşündü.</p>

  <p>“Neden Petrarch okuyor anlayamadım, efendim.” Finch’in sesi sıkıntılıydı. “Hocası çocuğa neden Petrarch okutturuyor ki?”</p>

  <p>“Neyse, Bayan Gaddson gelince onu Warren’a yerleştir.” Hemşire sert bir hareketle başını sildiği gözlükten kaldırdı. “Nasılsa orası bahçenin karşı tarafında. Kadına dışarıya bakan, en iyisi hiçbir yere bakmayan bir oda ver. Bir de kaşıntı merhemi stoklarını kontrol et.”</p>

  <p>“Peki efendim. New College’ın saymanıyla görüştüm. Basingame okuldan ayrılmadan önce dikkatini bir şeyin dağıtmasını istemediğini söylemiş.Ama kadın gittiği yeri birisine söylediğini sanıyormuş. Hatlar açılır açılmaz Basingame’in karısını arayacakmış.”</p>

  <p>“Teknisyenlerini sordun mu?”</p>

  <p>“Evet efendim. Hepsi tatil için evlerine gitmişler.”</p>

  <p>“Oxford’a en yakın oturanlar kimler?”</p>

  <p>Finch biraz düşündü. “Andrews. Reading’te oturuyor. Numarasını vereyim mi?”</p>

  <p>“Evet. Bir de diğerlerinin numaralarıyla adreslerini de liste yap.”</p>

  <p>Finch ezberden Andrews’un numarasını söyledi. “Tuvalet kağıdı meselesinin çaresine bakmak için bir şeyler yaptım. “israf ihtiyaca Yol Açar” yazılı uyarılar astım.”</p>

  <p>“Harikulade,”dedi Dunworthy. Telefonu kapayıp Andrews’un numarasını çevirdi. Hat meşguldü.</p>

  <p>Stajyer hemşire gözlüğünü ve yeni bir steril giysi poşetini uzattı. Dunworthy önlüğü giydi, bu sefer maskesini boneden önce taktı ve eldivenleri en sona bıraktı. Yine de giyinip kuşanmak epeyce zamanını aldı.İçinden, Badri yardım zilini çalarsa umarım hemşire benden daha hızlı hareket eder, diye geçirdi.</p>

  <p>İçeri girdi. Badri huzursuz bir uyku uyuyordu. Ekrana göz attı. Ateşi 39,4’tü.</p>

  <p>Başı ağrıdı. Gözlüğünü çıkarıp gözlerinin arasını ovuşturdu. Sonra iskemleye oturup şimdiye kadar birleştirebildiği kişi listesine baktı. Buna tablo denemezdi, çünkü aralarda çok boşluk vardı. Badri’nin danstan sonra gittiği pub’ın adı. Badri’nin pazartesi akşamı bulunduğu yer. Pazartesi öğleden sonra gittiği yer.Öğleyin metroyla gelmişti. Saat iki buçukta ağı çalıştırması için Badri’ye telefon etmişti. O iki buçuk saat boyunca neredeydi?</p>

  <p>Salı öğleden sonra, Balliol’e gelip sistem kontrolü yapacağını bildiren notu bırakmasının ardından nereye gitmişti. Laboratuvara mı dönmüştü? Başka bir pub’a mı gitmişti? Acaba Balliol’de biri onunla konuşmuş muydu? Finch Amerikalılar ile tuvalet kağıdı sorunuyla ilgili son gelişmeleri bildirmek için telefon ettiği zaman, okuldaki herkese Badri’yi görüp görmediklerini sormasını isteyecekti.</p>

  <p>Kapı açıldı ve içeri steril giysilerle stajyer hemşire girdi. Dunworthy alışkanlıkla ekranlara baktı, ama belirgin bir değişiklik göremedi. Badri hâlâ uyuyordu. Hemşire ekrana bazı rakamlar girdi, serumları kontrol etti ve battaniyenin ucunu sıkıştırdı. Perdeyi açtıktan sonra kordonunu elinde eğip bükerek durdu.</p>

  <p>“Telefon konuşmanıza kulak misafiri oldum,” dedi. “Bayan Gaddson diye birinden söz ettiniz. Sormak büyük kabalık, biliyorum ama bahsettiğiniz kişi William Gaddson’ın annesi olabilir mi acaba?”</p>

  <p>Şaşkınlıkla, “Evet,” dedi. “William Balliol’de lisans öğrencisidir. Tanıyor musunuz?”</p>

  <p>“Arkadaşımdır,” dedi ve maskenin arkasından fark edilecek kadar kızardı.</p>

  <p>Dunworthy William’ın Petrarch okumaya ne zaman vakit bulduğunu merak ederek, “Ah,” dedi. Kızı uyarmak ihtiyacını hissetti. “Annesi burada, hastanede. Noel için oğlunu görmeye gelmiş olacak.”</p>

  <p>“Burada mı?” Hemşire’nin yüzü biraz daha pembeleşti. “Karantina altındayız sanıyordum.”</p>

  <p>Dunworthy efkarlı bir sesle, “Londra’dan gelen son trendeymiş,” dedi.</p>

  <p>“William’ın haberi var mı?”</p>

  <p>Shrewsbury’deki hanım kızdan hiç bahsetmedi. “Sekreterin ona haber vermeye çalışacak.”</p>

  <p>“William Bodleian’da,” dedi, “Petrarch okuyor. Perdenin kordonunu parmaklarından çözdü ve dışarı çıktı. Hiç şüphesiz Bodleian’a telefon edecekti.</p>

  <p>Badri yatakta dönüp Dunworthy’nin anlayamadığı bir şeyler mırıldandı. Yüzü kızarmıştı, daha zor nefes alıyor gibiydi.</p>

  <p>“Badri?”</p>

  <p>Gözlerini açtı. “Neredeyim?”</p>

  <p>Dunworthy ekranlara göz attı. Ateşi yarım derece düşmüştü ve öncekinden daha uyanık görünüyordu.</p>

  <p>“Revirdesin,” dedi.“Brasenose’daki laboratuvarda, ağı çalıştırırken bayıldın. Hatırlıyor musun?”</p>

  <p>“Bir garip hissettiğimi hatırlıyorum,” dedi. “Üşüyordum. Size sonucu aldığımı haber vermek için pub’a geldim…” Yüzünde tuhaf, korkulu bir ifade belirdi.</p>

  <p>“Bir terslik var dedin bana. Neydi o? Kayma mıydı?”</p>

  <p>“Bir terslik var,” dedi. Dirseklerinden güç alıp doğrulmaya çabaladı. “Neyim var benim?”</p>

  <p>“Hastasın. Grip oldun.”</p>

  <p>“Hasta mıyım? Hiç hastalanmam ki ben.” Oturmaya çalıştı. “Öldüler, değil mi?”</p>

  <p>“Kim öldü?”</p>

  <p>“Hepsini öldürdü.”</p>

  <p>“Birini mi gördün, Badri? Çok önemli. Başkasında da virüs var mıydı?”</p>

  <p>“Virüs mü?” Badri’nin sesinden rahatladığı belliydi. “Bende virüs mü var?”</p>

  <p>“Evet. A tipi grip virüsü.Ölümcül değil. Sana antimikrobiyal ilaçlar veriyorlar. Bir analog da yolda. Hemen iyileşeceksin. Kimden kaptın, biliyor musun? Başkasında da virüs var mıydı?” “Hayır.” Kendini yastığa bıraktı. “Sandım ki… Ah!” Telaşla Dunworthy’nin yüzüne baktı. Çaresiz bir sesle. “Bir terslik var,” dedi.</p>

  <p>“Ne var?” Yardım ziline uzandı. “Ne oldu?”</p>

  <p>Badri’nin gözleri can acısıyla irileşti. “Acıyor!”</p>

  <p>Dunworthy zile bastı. Hemşireyle bir de asistan doktor hemen geldiler. Olağan işlerini tekrarladılar, buz gibi steteskopla dinlediler.</p>

  <p>Dunworthy, “Üşüdüğünü söylüyor,” dedi. “Bir yeri de acıyormuş.”</p>

  <p>Asistan ekranlara bakarak, “Neresi acıyor?” diye sordu.&nbsp;</p>

  <p>“Burası,” dedi Badri. Elini göğsünün sağ tarafına bastırdı. Yine titremeye başladı.</p>

  <p>Asistan, “Sağ alt kısımda plörezi,” dedi.</p>

  <p>Badri takırdayan dişlerinin arasından, “Nefes alırken acıyor,” dedi. “Bir terslik var.”</p>

  <p>Bir terslik. Yer ve zaman tespitinden bahsetmiyordu. Kendisinde bir sorun olduğunu söylemeye çalışmıştı. Kaç yaşındaydı? Kivrin’le mi yaşıttı? Rinovirüs aşılarını rutin olarak yirmi yıl önce yapmaya başlamışlardı. Hiç hastalanmaması mümkün değildi. Hiç bu kadar üşümediğini söylemek istemişti herhalde.</p>

  <p>Hemşire sordu. “Oksijen?”</p>

  <p>“Daha değil.” Asistan kapıdan çıkarken, “İki yüz ünite kloramfenikol başla.”</p>

  <p>Hemşire Badri’yi yatırdı, damarındaki tüpe bir ilaç daha ekledikten sonra bir dakika boyunca ateşinin düşmesini gözledi ve odadan çıktı.</p>

  <p>Dunworthy pencereden yağmurlu geceye baktı. “Bir garip hissettiğimi hatırlıyorum,” demişti. Hasta değil, bir garip. Hiç soğuk almamış biri ateşin ve titremenin nasıl bir şey olduğunu bilemezdi. Ancak bir terslik olduğunu düşünüp ağın başından ayrılır ve birine haber vermek için telaşla pub’a giderdi. Dunworthy’ye bir terslik olduğunu söylemek için.</p>

  <p>Gözlüğünü çıkarıp gözlerini ovuşturdu. Dezenfektan gözlerini yakmıştı. Kendini çok bitkin hissetti. Kivrin’in iyi olduğunu öğreninceye kadar dinlenemem demişti. Badri uykuya dalmıştı. Nefes alıp verişindeki zorlanma doktorların sihriyle düzelmişti. Kivrin de uyuyordu, yedi asır uzakta pireli bir yatakta. Belki de uyanıktı, sofra adabıyla ve kirli tırnaklarıyla insanları etkiliyordu. Belki de pis taş bir zeminde diz çökmüş, avuçlarının içine maceralarını anlatıyordu.</p>

  <p>Dalmış olacaktı. Rüyasında bir telefonun çaldığını duydu. Arayan Finch’ti. Amerikalıların tuvalet kâğıdı olmadığı için dava açmakla tehdit ettiklerini ve papazın İncil’le seslendiğini söylüyordu. “Matta 2:11,” diyordu. “İsraf isteğe götürür.” Ve o anda hemşire kapıyı açıp Mary’nin acil servise gelmesini istediğini haber verdi.</p>

  <p>Dunworthy saatine baktı. Dördü yirmi geçiyordu. Badri hâlâ uyuyordu, huzurlu gibi görünüyordu. Hemşire onu kapının dışında dezenfektan şişesiyle karşıladı ve asansöre binmesini söyledi.</p>

  <p>Gözlüğünden gelen dezenfektan kokusu uykusunu açtı. Zemin kata indiğinde iyice kendine gelmişti. Mary yüzünde maske ve üzerinde kâğıt önlükle onu bekliyordu. “Bir vakamız daha var,” deyip eline steril giysi poşeti tutuşturdu. Karantinada alıkonanlardan. Sokaktaki alışveriş kalabalığından biri olabilir. Bakalım tanıyabilecek misin?”</p>

  <p>Steril giysileri ilk seferki kadar beceriksizce giydi, cırt cırtlı bantları açmaya çalışırken neredeyse kağıt önlüğü yırtıyordu. Eldivenleri eline geçirirken, “Ana caddede onlarca insan vardı,” dedi. “Benim gözüm de Badri’deydi. O sokaktaki birini tanıyacağımdan şüpheliyim.”</p>

  <p>“Biliyorum.” Mary önüne düşüp onu koridordan geçirdi ve acil servise soktu. Buraya geleli sanki yıllar olmuştu.</p>

  <p>Bir araya toplanmış steril giysili insan kalabalığının önünde tekerlekli bir sedye içeri giriyordu. Steril giysili ve maskeli asistan doktor ıslak yağmurluklu ve ıslak şapkalı zayıf, korku içinde bir kadından bilgi alıyordu.</p>

  <p>Kadın zayıf bir sesle, “Adı Beverly Breen,” dedi. “Adresi 226 Plover Way, Surbiton. Bir sorun olduğunu anlamıştım. Metroyla Northampton’a gitmemiz gerek deyip duruyordu.”</p>

  <p>Kadının elinde bir şemsiyeyle büyük bir çanta vardı ve asistan hastanın USS numarasını sorunca şemsiyesini hasta kabul masasına yasladı, çantayı açıp karıştırmaya başladı.</p>

  <p>Mary: “Az önce baş ağrısı ve üşüme şikayetiyle metro istasyonundan getirdiler. Konaklama sırasında bekliyormuş.”</p>

  <p>Sağlık teknisyenlerine sedyeyi durdurmalarını işaret etti. Dunworthy’nin daha iyi görebilmesi için battaniyeyi kadının boynundan çekti, ama buna gerek yoktu.</p>

  <p>Islak yağmurluklu kadın kartı bulmuştu. Asistana verdi, şemsiyesini, çantayı ve renkli form kâğıtlarını alıp sedyenin yanına geldi. Büyük bir şemsiyeydi elindeki. Üstü eflatun çiçeklerle kaplıydı.</p>

  <p>Dunworthy, “Badri laboratuvara dönerken bu kadına çarpmıştı,” dedi.</p>

  <p>“Emin misin?”</p>

  <p>Dunworthy oturmuş formları dolduran kadını işaret etti. “Şemsiyeyi tanıdım.”</p>

  <p>“Saat kaçtı?”</p>

  <p>“Bilemiyorum. Bir buçuk olabilir.”</p>

  <p>“Ne tür bir temas oldu? Kadına dokundu mu?”</p>

  <p>Dunworthy sahneyi hatırlamaya çalıştı. “Doğruca çarptı kadına,” dedi. “Şemsiyeyi de yere düşürdü. Kadından özür diledi, kadın da biraz bağırıp çağırdı. Badri şemsiyeyi yerden alıp kadına verdi.”</p>

  <p>“Öksürdü mü ya da aksırdı mı?”</p>

  <p>“Hatırlamıyorum.”</p>

  <p>Sedyeyi acil servise soktular. Mary, “Kadını karantina odasına alacağım,” deyip arkasından yürüdü.</p>

  <p>Kadının arkadaşı formlardan birini yere düşürüp diğerlerini göğsüne bastırarak ayağa kalktı. Korkuyla sordu. “Karantina mı? Nesi var?”</p>

  <p>Mary kadına, “Benimle gelin, lütfen,” deyip kanının alınması için alıp götürdü. Dunworthy arkadaşının beklemesini isteyip istemediğini sorma fırsatı bulamadan şemsiyeye dezenfektan sıkmışlardı bile. Kayıt görevlisine sorduktan sonra bitkinlikle duvarın önündeki koltuklardan birine oturdu. Yanındaki yerin üstünde o broşürlerden biri duruyordu. “İyi Bir Gece Uykusunun Önemi.”</p>

  <p>İskemlenin üstünde uyumaktan boynu tutulmuştu ve gözleri yeniden batmaya başlamıştı. Badri’nin odasına dönmesi gerektiğini düşündüyse de yeni bir steril takım giyecek gücü olduğundan emin değildi. Badri’yi uyandırıp başka kimin 39,5 derece ateşle acil servise gireceğini sormaya katlanabileceğini de sanmıyordu.</p>

  <p>Her halükarda Kivrin olamazdı. Saat dört buçuk olmuştu. Badri eflatun çiçekli şemsiyeli kadına saat bir buçukta çarpmıştı. Demek ki kuluçka süresi on beş saatti ve on beş saat önce Kivrin’in tam bağışıklığı vardı.</p>

  <p>Mary geri döndü, bonesini çıkarmıştı, maskesi de boynundan aşağı sarkmıştı. Saçları darmadağınıktı ve Dunworthy’nin hissettiği kadar bitkin görünüyordu.</p>

  <p>Kayıt görevlisine, “Bayan Gaddson’ı taburcu ediyorum,” dedi. “Saat yedide kan tahlili için gelmesi gerekiyor.” Dunworthy’nin yanına geldi. Gülümseyerek, “O kadını tamamen unutmuşum,” dedi. “Çok kızgın. Beni haksız yere alıkoymaktan dava etmekle tehdit etti.”</p>

  <p>“Benim çancılarla çok iyi anlaşır. Onlar da gayrı iradi sözleşme ihlali için dava açma tehditleri savuruyorlar.”</p>

  <p>Mary parmaklarını dağınık saçlarının arasından geçirdi. “Dünya Grip Merkezi’nden sonucu aldık,” dedi. Birden enerjisi yenilenmiş gibi ayağa kalktı. “Bir fincan çay iyi gelecek. Haydi gel.”</p>

  <p>Dunworthy dikkatle onlara bakan kayıt görevlisine göz attı ve zahmetle ayağa kalktı.</p>

  <p>Mary görevliye “Ben cerrahi bekleme odasındayım,” dedi.&nbsp;</p>

  <p>“Peki doktor hanım,” dedi. Tereddütle ekledi. “istemeden konuşmanıza kulak misafiri oldum…”</p>

  <p>Mary’nin vücudu gerildi.</p>

  <p>“Bayan Gaddson’ı taburcu ettiğinizi söylediniz, sonra William diye birinden bahsettiğinizi işittim. Acaba bu Bayan Gaddson William Gaddson’ın annesi olabilir mi?”</p>

  <p>Mary şaşkınlıkla, “Evet,” dedi.</p>

  <p>Dunworthy kızın sarışın hemşire gibi kızarmasına hayret etti. “Arkadaşı mısınız?”</p>

  <p>Kız William’ın arkadaşıydı. “Bu tatilde samimi olduk. Sabahlara kadar Petrarch okuyor.”</p>

  <p>Dunworthy, “Başka şeylerden vakit buldukça,” dedi ve Mary ile birlikte kıpkırmızı kesilen kızın yanından geçip GİRİLMEZ, KARANTİNA ALANI yazılı kapıdan içeri girdi.</p>

  <p>Mary, “Neydi bu yahu?” dedi.</p>

  <p>“Bizim marazlı William kendini sandığımızdan çok daha iyi idare ediyor.” Bekleme odasının kapısını açtı.</p>

  <p>Mary elektrik düğmesine basıp servis arabasının başına gitti. Isıtıcıyı kaldırıp salladıktan sonra doldurmak için tuvalete girdi. Dunworthy oturdu. Biri kan tahlili malzemelerinin durduğu tepsiyi almış, sehpayı yerine çekmişti, ama Mary’nin alışveriş torbası hâlâ odanın ortasında duruyordu. Eğilip torbayı sandalyenin kenarına çekti.</p>

  <p>Mary elinde su ısıtıcısıyla içeri girdi. Çalıştırdı. “Badri’nin temas ettiği kişileri öğrenebildin mi?”</p>

  <p>“Öğrendim denemez. Dün gece Headington’da bir dansa gitmiş. Metroyla gidip dönmüş. Ne kadar kötü dersin?”</p>

  <p>Mary iki çay paketini açıp poşetleri fincanların içine koydu. “Maalesef sadece süttozu var. Son zamanlarda Amerikalı biriyle teması olmuş mu?”</p>

  <p>“Hayır. Neden?”</p>

  <p>“Şeker ister misin?”</p>

  <p>“Durum ne kadar kötü?”</p>

  <p>Mary fincanlara süttozu koydu. “Kötü haber, Badri çok hasta.” Fincana şeker koydu. “Mevsimsel aşılarını üniversitede yaptırmış, bu da sağlık bakanlığınınkinden daha geniş kapsamlı bir aşılama demektir. Beş puanlık kaymalı bir virüse karşı tam bağışıklığı olmalı. On puanlığa ise kısmen bağışıktır. Ama şimdi gribin bütün belirtilerini gösteriyor, bu da büyük bir mutasyon anlamına gelir.”</p>

  <p>Su ısıtıcısı ötmeye başladı. “Yani bu da salgın demektir.”&nbsp;</p>

  <p>“Evet.”</p>

  <p>“Pandemi mi?”</p>

  <p>“Muhtemelen. Dünya Grip Merkezi virüsü hızlı sekanslama yapamazsa ya da personel kaçarsa. Veya karantina delinirse.” Fincanlara sıcak su doldurdu. “İyi habere gelince, DGM bunun Güney Carolina’dan çıkan bir grip olduğu kanaatinde.” Fincanı Dunworthy’ye verdi. “Yani çoktan sekanslama yapılmış ve aşısı üretilmiştir. Antiviral ilaçlara ve semptomatik tedaviye güzel yanıt verir.Ölümcül de değildir.”</p>

  <p>“Kuluçka devresi ne kadar?”</p>

  <p>“On iki ila kırk sekiz saat.” Servis arabasına yaslanıp çayından bir yudum aldı. “DGM kan örneklerini eşleştirme için Atlanta’daki Hastalık Önleme Merkezi’ne gönderiyor. Onlar da bir tedavi önerecekler.”</p>

  <p>“Kivrin aşılarını yaptırmak için revire saat kaçta geldi?”&nbsp;</p>

  <p>“Üçte. Ertesi sabah dokuza kadar buradaydı. İyi bir uyku çekmesi için gece onu burada tuttum.”</p>

  <p>“Badri dün onu görmediğini söyledi,” dedi Dunworthy. “Ama pazartesi revire gelmesinden önce Kivrin’le görüşmüş olabilir.”&nbsp;</p>

  <p>“Kivrin’in tehlikede olması için aşıları yapılmadan önce virüse maruz kalması gerekirdi. Virüsün de kontrolsüz olarak kendini kopyalama şansı bulması gerekirdi, James. Badri’yi pazartesi veya salı günü gördüyse bile, senden daha az tehlike altında.” Fincanının üzerinden ciddi bir ifadeyle Dunworthy’ye baktı. “Sonuç için hâlâ endişe ediyorsun, değil mi?”</p>

  <p>Dunworthy hafifçe başını iki yana salladı. “Badri stajyerin koordinatlarını kontrol ettiğini, hepsinin doğru olduğunu söyledi. Gilchrist’e da kaymanın asgari düzeyde olduğunu bildirmiş zaten.” İçinden keşke kaymayı sorduğum zaman Badri bana cevap verseydi, diye geçirdi.</p>

  <p>Mary sordu. “Başka ne terslik olabilir?”</p>

  <p>“Bilmem. Hiç. Ortaçağ’da bir başına olmasından başka hiç.”</p>

  <p>Mary fincanını servis arabasına bıraktı. “Orada daha güvende olabilir. Epeyce hastamız olacak. Grip kontrol altına alınmamış yangın gibi yayılır. Karantina ancak durumu daha kökleştirecektir. İlk maruz kalan da her zaman tıbbi personel olur. Hastalanırlarsa ya da ilaç stoku tükenirse, bu yüzyıl onluk asırlardan biri olabilir.”</p>

  <p>Elini bitkince dağınık saçlarının üstünden geçirdi. “Kusura bakma, yorgunluktan böyle konuşuyorum. Neticede Ortaçağ’da değiliz. Metabolizörlerimiz, destek tedavilerimiz var, hem bu Güney Carolina virüsüyse, aşısı var demektir. Ama Colin ile Kivrin’in burada olmadıklarına seviniyorum.”</p>

  <p>“Burada değil, ama Ortaçağ’da,” dedi Dunworthy.</p>

  <p>Mary gülümsedi. “Haydutlar arasında.”</p>

  <p>Kapı aniden ardına kadar açıldı. Koca ayaklı, uzunca boylu, ragbi giysili sarışın bir oğlan içeri girdi. Üstünden sular damlıyordu.</p>

  <p>“Colin!”</p>

  <p>“Demek buradasın,” dedi Colin. “Her yerde seni aradım.”</p>
</body>
</html>