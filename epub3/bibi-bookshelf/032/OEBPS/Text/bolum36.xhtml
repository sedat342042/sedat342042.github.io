<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>36</h2>

  <p class="girintisiz">Sessiz sakin kar taneleri kilisenin bahçe kapısında bekleyen aygırla eşeğin üstüne düşüyordu. Dunworthy Kivrin’in ata binmesine yardım etti. Kivrin dokunuşundan kaçmaya kalkışmadı, ama atın sırtına oturur oturmaz eğilip elinden kurtuldu ve dizginleri eline aldı. Dunworthy ellerini çeker çekmez eyerin yüksek arkalığına yaslanıp kaldı, başı da yana düştü.</p>

  <p>Dunworthy artık ürpertiler geçiriyordu, Colin takırdadığını görmesin diye dişlerini sıktı. Eşeğe üçüncü denemede binebildi ve her an kayıp düşebilirim, diye düşündü.</p>

  <p>Colin hoşnutsuzca ona baktı. “Katırı ben çeksem daha iyi olacak bence,” dedi.</p>

  <p>“Zaman yok,” dedi Dunworthy. “Hava kararıyor. Sen Kivrin’in terkisine bin.”</p>

  <p>Colin atı bahçe kapısına götürdü, duvarın üstüne tırmanıp Kivrin’in arkasına geçti.</p>

  <p>Dunworthy düşmeden eşeği mahmuzlamaya çalışırken, “Konum belirleyici yanında mı?” diye sordu.</p>

  <p>“Yolu biliyorum,” dedi Kivrin.</p>

  <p>Colin, “Evet yanımda,” dedi. Kaldırıp gösterdi. “Cep feneri de.” Feneri açıp, geride bıraktıkları bir şeyi arıyormuş gibi kilise bahçesinde dolaştırdı. Sanki mezarları ilk defa fark ediyordu.</p>

  <p>Feneri düzgün beyaz yığınların üstüne tuttu. “Herkesi buraya mı gömdünüz?”</p>

  <p>“Evet,” dedi Kivrin.</p>

  <p>“Uzun zaman önce mi öldüler?”</p>

  <p>Atı çevirip yokuş yukarı çıkmaya başladı. “Hayır,” dedi.</p>

  <p>İnek şişmiş memelerini sallayarak tepenin yarısına kadar peşlerinden geldi, sonra durup arkalarından acıklı acıklı böğürdü. Dunworthy dönüp ineğe baktı. Hayvan kararsızca Dunworthy’ye mööledikten sonra sallanarak yoldan aşağı inip köye dönmeye başladı. Neredeyse yokuşun başına varmışlardı, kar da hafiflemeye başlamıştı ama köye hâlâ şiddetle yağmaya devam ediyordu. Mezarların üstü artık tamamen kapanmış, kilise gözden kaybolmuştu. Çan kulesi ise zar zor seçiliyordu.</p>

  <p>Kivrin arkaya pek fazla bakmadı. Dimdik oturmuş atı düzgünce sürüyordu. Arkasında oturan Colin, Kivrin’e değil eyerin arkalığına tutunuyordu. Kar düzensizleşti, sonra da tek tük taneler düşmeye başladı. Ormana girdiklerinde tamamen durmuştu.</p>

  <p>Dunworthy atı takip ediyor, düzgün adımlarına yetişmeye çalışırken bir yandan da ateşe yenik düşmemeye çabalıyordu. Aspirin işe yaramıyordu, çok az suyla almıştı. Ateşin onu ele geçirdiğini, ormanı, eşeğin kemikli sırtını ve Colin’in sesini sildiğini hissediyordu.</p>

  <p>Colin neşeyle Kivrin’le konuşuyor, ona salgını sanki bir maceraymış gibi anlatıyordu. “Karantina olduğunu, Londra’ya geri dönmemiz gerektiğini söylediler, ama ben dönmek istemedim. Bariyerleri gizlice aşarken nöbetçi beni gördü. ‘Hey sen, dur orada!’ dedi ve beni kovalamaya başladı. Ben de koşup bir yan sokağa daldım.”</p>

  <p>Durdular, Colin ile Kivrin attan indiler. Colin atkısını çıkardı, Kivrin de kanlı gömleğini kaldırıp atkıyı kaburgalarının etrafına sardı. Dunworthy ağrısının sandığından daha kötü olduğunu, hiç olmazsa ona yardım etmeyi denemesi gerektiğini düşündü, ama eşekten bir defa inerse bir daha binememekten korkuyordu.</p>

  <p>Kivrin Colin’in binmesine yardım ettikten sonra kendisi de ata bindi. Tekrar yola koyuldular, her dönemeçte yavaşlıyor, doğru yönde olup olmadıklarını kontrol ediyorlardı. Colin konum belirleyicinin üstüne eğilip bir şey gösteriyor, Kivrin de onaylar gibi başını sallıyordu.</p>

  <p>Bir yol ayrımına geldikleri zaman Kivrin, “Burası eşekten düştüğüm yer,” dedi. “İlk geldiğim gece. Çok hastaydım. Onu haydut sanmıştım.”</p>

  <p>Bir yol ayrımına daha geldiler. Kar durmuştu, ama ağaçların üzerindeki bulutlar karanlık ve yüklüydü. Colin fenerini konum belirleyicinin ekranına tutmak zorunda kaldı. Sağ taraftaki yolu işaret etti. Tekrar Kivrin’in arkasına geçti ve macerasını anlatmaya koyuldu.</p>

  <p>“Bay Dunworthy dedi ki, ‘Yer ve zaman tespitini kaybettin’, sonra doğruca Bay Gilchrist’in yanına gitti ve ikisi de yere düştüler. Bay Gilchrist bilerek yapmış gibi görünüyordu, üstünü örtmeme bile yardım etmedi. Feci titriyordu, ben de durmadan bağırıyordum, ‘Bay Dunworthy! Bay Dunworthy!’ diye ama beni duymuyordu. Bay Gilchrist da durmadan, ‘Seni bundan bizzat sorumlu tutacağım’ diyordu.”</p>

  <p>Gene kar atıştırmaya başladı, rüzgar da hızlandı. Dunworthy titreyerek eşeğin sert yelesine tutundu.</p>

  <p>Colin, “Bana hiçbir şey anlatmıyorlardı,” diyordu. “Büyük teyzemin yanına girmek istediğim zaman da, ‘Çocuklar giremez’ diyorlardı.”</p>

  <p>Rüzgara karşı gidiyorlardı, kar dondurucu esintilerle Dunworthy’nin pelerinine çarpıyordu. Eşeğin boynuna uzanacak kadar öne eğildi.</p>

  <p>Colin, “Doktor dışarı çıktı,” dedi, “hemşireye bir şeyler fısıldamaya başladı ve teyzemin öldüğünü anladım.” Dunworthy’nin yüreği sanki haberi ilk kez duyuyormuş gibi burkuldu. İçinden, ah Mary, diye geçirdi.</p>

  <p>Colin, “Ne yapacağımı bilemedim,” dedi, “orada oturup kaldım. Bayan Gaddson, kendisi feci bir kişiliktir, yanıma gelip bana İncil okumaya başladı. Bayan Gaddson’dan nefret ediyorum! Asıl grip olmayı hak eden oydu.”</p>

  <p>Sesleri çınlamaya, ormanda yankılanmaya, ağaçlara çarpıp geri dönmeye başladı, aslında dediklerini anlayamaması gerekirdi, ama ne gariptir, sesler soğuk havada giderek berraklaşıyordu. Dunworthy seslerinin ta Oxford’dan, yedi yüzyıl öteden bile duyulduğunu düşündü.</p>

  <p>Birden aklına bu korkunç yılda, bu berbat asırda Mary’nin henüz ölmemiş olduğu geldi. Bu fikir ona bir lütufmuş gibi göründü.</p>

  <p>Colin, “İşte o zaman çan sesini duyduk,” dedi. “Bay Dunworthy senin yardım istemek için çaldığını söyledi.”</p>

  <p>Kivrin, “Öyleydi,” dedi. “Böyle olmayacak. Düşecek.”</p>

  <p>Colin, “Haklısın,” dedi ve Dunworthy tekrar attan indiklerini fark etti. Şimdi eşeğin yanında duruyorlardı. Kivrin ipten yuları tutuyordu.</p>

  <p>“Sizi ata bindirmeliyiz,” deyip Dunworthy’yi belinden tuttu. “Eşekten düşeceksiniz. Gelin. İnin. Yardım edeyim.”</p>

  <p>Colin’le birlikte onu eşekten indirdiler. Kivrin’in beline sarılmakla canını çok yaktığını tahmin etti.</p>

  <p>Birbirine çarpan dişlerinin arasından, “Bir dakika oturup dinlensem,” dedi.</p>

  <p>Colin, “Zaman yok,” dediyse de onu yolun kenarına oturtup bir kayaya yasladılar.</p>

  <p>Kivrin elini gömleğinden içeri sokup üç tablet aspirin çıkardı. Açık avcunu uzatıp, “Alın bunları,” dedi.</p>

  <p>“Onlar senin. Kaburgan için…”</p>

  <p>Kivrin gülümsemeden sabit gözlerle yüzüne baktı. “İyileşir,” dedi. Ve gidip atı bir çalıya bağladı.</p>

  <p>“Biraz su ister misin?” dedi Colin. “Ateş yakıp biraz kar eritebilirim.”</p>

  <p>“Düzelirim,” dedi Dunworthy. Aspirinleri ağzına atıp yuttu.</p>

  <p>Kivrin üzengileri ayarlıyor, alışkın ellerle kayışları çözüyordu. Tekrar bağlayıp Dunworthy’nin yanına geldi ve ayağa kalkmasına yardım etti. Ellerini onun koltukaltlarına koyup, “Hazır mısınız?” dedi.</p>

  <p>“Evet.” Dunworthy kalkmaya davrandı.</p>

  <p>“Bu bir hataydı,” dedi Colin. “Onu bir daha bindiremeyeceğiz.” Ama bindirdiler. Ayağını üzengiye koydular, ellerini eyerin topuzuna sardılar ve yukarı kaldırdılar. Sonunda atın sırtına oturdu, hatta Colin’in önüne çıkıp oturması için elini bile uzattı.</p>

  <p>Titremesi durmuştu ama bu iyiye mi kötüye mi işaretti, bilmiyordu. Tekrar yola koyuldular. Bu kez Kivrin sarsak eşeğin sırtında önden gidiyordu. Çoktan konuşmaya başlayan Colin’in sırtına yaslanıp gözlerini kapadı.</p>

  <p>“Ben de kararımı verdim, okul bitince Oxford’a gelip sizin gibi tarihçi olacağım,” diyordu. “Ama Kara Ölüm’e gelmek istemem. Ben Haçlı Seferleri’ne gitmek istiyorum.”</p>

  <p>Colin’in sırtına yaslanıp konuşmalarını dinledi. Hava kararmıştı, Ortaçağ’da, iki sakat ve bir çocuk ormanın içindeydiler. Bir başka sakat olan Badri ağı açık tutmaya çalışıyordu ve her an tekrar hastalanabilirdi. Ama paniğe kapılmıyor, hatta endişe bile duymuyordu. Colin’in elinde konum belirleyici vardı. Kivrin de iniş yerini biliyordu. Başlarına bir şey gelmezdi.</p>

  <p>İniş yerini bulamasalar ve burada kısılıp kalsalar bile, onu affetmese bile, Kivrin gene de iyi olacaktı. Onları alıp vebanın asla ulaşamadığı İskoçya’ya götürürdü. Colin de sihirbaz çantasından oltayla tava çıkarırdı. Somonla alabalık tutar, karınlarını doyururlardı. Hatta Basingame’i bile bulurlardı.</p>

  <p>Colin, “Belgesellerde kılıçla nasıl savaştıklarını seyrettim, ata binmeyi de biliyorum,” dedi. Sonra, “Dur!” diye bağırdı.</p>

  <p>Dizginleri sertçe çekti, at durdu. Burnu eşeğin kuyruğuna değdi. Eşek de durmuştu.</p>

  <p>Küçük bir tepenin başındaydılar. Tepenin dibinde donmuş bir su birikintisiyle bir sıra söğüt vardı.</p>

  <p>Colin, “Tekmele,” dedi. Ama Kivrin eşekten inmişti bile.</p>

  <p>“Daha ileri gitmez,” dedi. “Daha önce de yaptı bunu. Benim gelişimi gördü. Ben onun Gawyn olduğunu sanmıştım, ama Roche’muş.” Hayvanın gemini çıkardı, eşek hemen dar patikadan geri gitmeye başladı.</p>

  <p>Colin attan indi. “Binmek ister misin?”</p>

  <p>Kivrin başını iki yana salladı. “İnip binmek, yürümekten daha fazla canımı yakıyor.” Uzaktaki tepeye bakıyordu. Ağaçlar o tepenin yarısına kadar çıkıyordu. Tepenin başı karla kaplıydı. Kar durmuş olacaktı, ama Dunworthy farkına varmamıştı. Bulutlar dağılıyor, aralarından solgun lavanta renkli gökyüzü görünüyordu.</p>

  <p>“Benim Azize Katherine olduğumu sandı,” dedi. “Bu zamana geçişimi gördü. İhtiyaç anında yardımlarına koşmam için beni onlara Tanrı’nın gönderdiğini zannediyordu.”</p>

  <p>Colin, “Yardım da ettin ama, değil mi?” dedi. Dizginleri beceriksizce çekti ve at yürümeye başladı. Kivrin de yanlarında yürüyordu. “Öbür köydeki durumu görmeliydin. Her yerde cesetler vardı. Onlara kimsenin yardım ettiğini sanmıyorum.”</p>

  <p>Dizginleri Kivrin’e verdi. “Ben gidip ağ açık mı bakayım,” dedi ve koşmaya başladı. “Badri iki saatte bir açacaktı.” Ağaçların arasına girip gözden kayboldu.</p>

  <p>Kivrin atı tepenin eteğinde durdurup Dunworthy’nin inmesine yardım etti.</p>

  <p>Dunworthy, “Eyeriyle gemini çıkaralım,” dedi. “Bulduğumuzda bir çalıya takılmıştı.”</p>

  <p>Birlikte hayvanın gemini çıkardılar, eyerini çözdüler. Kivrin uzanıp hayvanın başını okşadı.</p>

  <p>Dunworthy, “Ona bir şey olmaz,” dedi.</p>

  <p>“Belki de.”</p>

  <p>Colin her tarafa kar sıçratarak söğütlerin arasından çıkıverdi. “Açık değil.”</p>

  <p>“Yakında açılır,” dedi Dunworthy.</p>

  <p>Colin, “Atı da yanımızda mı götüreceğiz?” diye sordu. “Ben tarihçilerin geleceğe bir şey götürmelerine izin verilmiyor sanıyordum. Ama atı götürsek harika olurdu. Haçlı Seferleri’ne gittiğim zaman ona binerdim.”</p>

  <p>Kar saçarak tekrar ağaçların arasına daldı. “Haydi millet, her an açılabilir.”</p>

  <p>Kivrin başını öne doğru salladı. Atın böğrüne bir şaplak indirdi. Hayvan birkaç adım gittikten sonra durdu, başını çevirip soran gözlerle onlara baktı.</p>

  <p>Colin ağaçların arasından seslendi. “Haydi gelin.” Ama Kivrin kımıldamadı.</p>

  <p>Elini kaburgalarının üstüne koydu.</p>

  <p>Dunworthy, “Kivrin,” dedi, yardım etmek için ona doğru yürüdü.</p>

  <p>“Bir şeyim yok,” deyip Dunworthy’ye arkasını döndü ve dalları ayırıp ağaçların arasına girdi.</p>

  <p>Ağaçların altı alacakaranlıktı. Siyah meşe dallarının arasından görünen gökyüzü eflatun rengindeydi. Colin devrilmiş bir kütüğü açıklığın ortasına sürüklüyordu. “Kıl payı kaçırıp, iki saat daha beklemek zorunda kalırsak diye,” dedi. Dunworthy minnetle kütüğe oturdu.</p>

  <p>Colin, Kivrin’e sordu: “Ağ açılınca nerede durmamız gerektiğini nasıl bileceğiz?”</p>

  <p>“Yoğunlaşmayı göreceğiz,” dedi Kivrin. Meşe ağacının yanına gitti, eğilip ağacın dibindeki karı süpürdü.</p>

  <p>“Ya hava iyice karanlık olursa?”</p>

  <p>Kivrin ağaca yaslanıp oturdu, kendini köklerin üzerine bırakırken dudaklarını ısırdı.</p>

  <p>Colin de aralarında bağdaş kurdu. “Yanıma hiç kibrit almamışım, yoksa ateş yakardım,” dedi.</p>

  <p>“Önemli değil,” dedi Dunworthy.</p>

  <p>Colin cep fenerini yaktı, sonra da söndürdü. “Pili harcamasam iyi olacak, belki bir terslik olur,” dedi.</p>

  <p>Söğütlerin arasında bir hareket oldu. Colin sıçradı. “Galiba başlıyor,” dedi.</p>

  <p>Dunworthy, “At,” dedi, “bir şeyler yiyor.”</p>

  <p>“Ha.” Colin tekrar oturdu. “Belki ağ açılmıştır da karanlık olduğu için görememişizdir?”</p>

  <p>“Hayır,” dedi Dunworthy.</p>

  <p>“Belki Badri’nin hastalığı nüksetmiştir, ağı açık tutamamıştır.” Sesinde korkudan çok heyecan vardı.</p>

  <p>Beklediler. Meşe dallarının arasından yıldızlar görünmeye başladı. Colin Dunworthy’nin yanına oturup Haçlı Seferleri’nden söz etmeye başladı.</p>

  <p>Kivrin’e, “Sen Ortaçağ hakkında her şeyi biliyorsun,” dedi, “düşündüm de benim hazırlanmama yardım edebilirsin. Bana öğretirsin işte.”</p>

  <p>“Sen daha küçüksün,” dedi Kivrin. “Çok tehlikeli.”&nbsp;</p>

  <p>“Biliyorum,” dedi Colin de. “Ama gerçekten gitmek istiyorum. Bana yardım et. Lütfen.”</p>

  <p>“Umduğun gibi çıkmaz.”</p>

  <p>“Yemekler çok mu kötü? Bay Dunworthy’nin verdiği kitapta bozuk et ve kuğu falan yediklerini okudum.”</p>

  <p>Kivrin uzun uzun ellerine baktı. “Çoğu berbattı,” dedi alçak sesle, “ama harika şeyler de vardı.”</p>

  <p>Harika şeyler. Dunworthy, Balliol’ün kapısına yaslanmış Krallar Vadisi’nden bahseden Mary’yi düşündü. “Asla unutmayacağım,” demişti. Harika şeyler.</p>

  <p>Colin, “Ya Brüksel lahanası?” dedi. “Ortaçağ’da da Brüksel lahanası yeniyor mu?”</p>

  <p>Kivrin adeta gülümsedi. “Onun daha icat edildiğini sanmam.”&nbsp;</p>

  <p>“Güzel!” Colin yerinden fırladı. “Duydunuz mu? Bence başlıyor. Çan sesine benziyor.</p>

  <p>Kivrin başını kaldırıp kulak kabarttı. “Ben geldiğimde bir çan çalıyordu,” dedi.</p>

  <p>Colin, “Haydi,” deyip Dunworthy’yi çekerek ayağa kaldırdı. “Duymuyor musun?”</p>

  <p>Zayıf ve uzaktan gelen bir çan sesiydi.</p>

  <p>“Şuradan geliyor.” Colin açıklığın kenarına atıldı. “Gelin!”&nbsp;</p>

  <p>Kivrin kuvvet almak için elini yere dayadı ve dizlerinin üstünde doğruldu. Boşta kalan eli kendiliğinden kaburgalarına gitti.</p>

  <p>Dunworthy ona elini uzattıysa da Kivrin tutunmadı. Usulca, “Bir şeyim yok,” dedi.</p>

  <p>Meşe ağacının gövdesine tutunarak dikkatle ayağa kalktı, doğruldu ve ağacı bıraktı.</p>

  <p>“Her şey kayıt cihazında,” dedi. Her şey.”</p>

  <p>Dunworthy onun perişan saçlarına, kirli yüzüne bakarak, tıpkı John Clyn gibi, diye düşündü. Etrafı mezarlarla çevrili boş bir kilisede yazan gerçek bir tarihçiydi. Şeytan’ın pençesine düştüğüm için ölülerin arasında ölümü beklediğim için şahit olduğum her şeyi yazıya dökmek mecburiyetindeyim. <i>Hatırlanması gerekenler zamanla yok olmasın ve bizden sonra geleceklerin hafızalarından silinmesin diye</i>.</p>

  <p>Kivrin avuçlarını açıp alacakaranlıkta bileklerine baktı. “Peder Roche, Agnes, Rosemund ve hepsini,” dedi. “Hepsini kaydettim.”</p>

  <p>Parmağını bileğindeki izin üzerinde gezdirdi. Alçak sesle, “<i>Io suiicien lui dami amo</i>” dedi. “Sevdiğim bir dostumun yerindesin.”</p>

  <p>“Kivrin.”</p>

  <p>Colin, “Haydi gelin,” diye seslendi. “Başlıyor. Çan sesini duymuyor musunuz?”</p>

  <p>Dunworthy, “Evet,” dedi. <i>Sonunda Kurtancım Geldiğinde</i> ilahisinin giriş kısmını tenor,Bayan Piantini çalıyordu.</p>

  <p>Kivrin gelip Dunworthy’nin yanında durdu. Dua eder gibi ellerini birleştirdi.</p>

  <p>Colin, “Badri’yi görebiliyorum!” dedi. Ellerini boru gibi ağzının kenarlarına götürdü. “Kivrin iyi!” diye seslendi. “Onu kurtardık!”</p>

  <p>Bayan Piantini’nin tenor çanı çaldı, diğer çanlar neşeyle çınladı. Hava kar taneleri gibi ışıldamaya başladı.</p>

  <p>Colin, “Süpermiş!” dedi. Yüzü ışıl ışıldı.</p>

  <p>Kivrin uzanıp Dunworthy’nin elini sıkı sıkı tuttu.</p>

  <p>“Geleceğinizi biliyordum,” dedi ve ağ açıldı.</p>
</body>
</html>