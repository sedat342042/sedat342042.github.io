<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>7</h2>

  <p class="girintisiz">“Bayan Gaddson hışımla koridorda onlara doğru yürürken, “Biliyordum,” dedi. “Korkunç bir hastalığa yakalandı, değil mi? Hep o kürek çekme yüzünden.”</p>

  <p>Mary öne çıktı. “Buraya giremezsiniz. Burası karantina altında.”</p>

  <p>Bayan Gaddson gelmeye devam etti. Valizini bir silah gibi savurarak yürürken mantosunun üstüne attığı şeffaf pançodan etrafına iri damlalar saçılıyordu. “Beni böyle atlatamazsınız. Ben onun annesiyim. Onu görmek istiyorum.”</p>

  <p>Mary elini polis gibi havaya kaldırdı ve bir başhemşire edasıyla, “Durun,” dedi.</p>

  <p>Ne gariptir ki Bayan Gaddson durdu. “Bir annenin oğlunu görmeye hakkı vardır,” dedi. Yüzündeki ifade yumuşadı. “Çok mu hasta?”</p>

  <p>“Oğlunuz William’ı kastediyorsanız, sapasağlam,” dedi Mary, “en azından bildiğim kadarıyla.” Tekrar elini kaldırdı. “Lütfen daha fazla yaklaşmayın. William’ın hastalandığını da nereden çıkardınız?”</p>

  <p>“Karantinayı duyduğum anda anladım.İstasyon şefi, ‘geçici karantina’ der demez, içime bir sancı girdi.” Sancının girdiği yeri göstermek için valizini yere bıraktı. “Vitaminlerini almadığı için başına geldi bu.” Gilchrist’in rakiplerinden olan Dunworthy’ye bir bakış atarak, “Kolejden vitaminlerini aldığını kontrol etmelerini istemiştim,” dedi, “ama başının çaresine bakar dediler. Eh, anlaşılan yanılmışlar.”</p>

  <p>“Geçici karantinanın sebebi William değil. Üniversite teknisyenlerinden biri bir virüs enfeksiyonu geçiriyor.”</p>

  <p>Dunworthy Mary’nin Balliol teknisyeni demediğini minnetle fark etti.</p>

  <p>“Teknisyen şu ana dek görülen tek vaka ve başka hastalar olacağını gösteren de bir bulgu yok,” dedi Mary. “Sizi temin ederim, karantina yalnızca bir önlem.”</p>

  <p>Bayan Gaddson ikna olmuşa benzemiyordu. “Willy’ciğim öteden beri hastalıklı bir çocuktur. Kendine hiç bakamaz.” Dunworthy’ye yine kötü bir bakış fırlatarak, “Cereyanlı odasında canı çıkana kadar ders çalışıyor. Daha önce enfeksiyona yakalanmadığına şaşıyorum.”</p>

  <p>Mary elini indirip çağrı cihazının durduğu cebine soktu. Dunworthy içinden, Tanrım umarım yardım çağırıyordur, diye geçirdi.</p>

  <p>Bayan Gaddson, “Balliol’de geçirdiği birinci dönemin sonunda Willy’nin sağlığı tamamıyla bozuldu. Sonra da hocası Noel’de geceleri uyutmayıp ona Petrarch okutturdu,” dedi. “İşte bu yüzden çıkıp geldim. Onun Noel’i bu korkunç yerde bir başına geçirdiğini düşünmeyi anne yüreği kaldırmıyor. Kim bilir neler yiyor, sağlığını bozacak her türlü şeyi yapıyor.”</p>

  <p>“Geçici karantina,” deyince sancıyan yerini gösterdi. “Anlaşılan tam vaktinde yetişmişim. Neredeyse treni kaçırıyordum, valizim de çok ağırdı. Kendi kendime bir tren daha vardır dedim ama Willy’ciğime bir an önce kavuşmayı istediğimden, kapıları tutun diye bağırdım. Cornmarket’e tam inmiştim ki, istasyon şefi ‘geçici karantina, tren seferleri bir süreliğine ertelendi’ dedi. Bir düşünün, o treni kaçırıp bir sonrakine binmiş olsaydım, karantinaya takılıp kalacaktım.”</p>

  <p>Bir düşünün. Dunworthy gidip oğlunu bulacağı ümidiyle, “Eminim William sizi görünce çok şaşıracak,” dedi.</p>

  <p>Kadın bütün nemrutluğuyla, “Evet,” dedi. “Herhalde atkısını bile takmamış öyle oturuyordur. Şu virüse yakalanacak, adım gibi biliyorum. Her şeye yakalanır zaten. Küçükken hep kurdeşen olurdu. Yatağa düşmek onun kaderinde var. Neyse ki anneciği ona bakmaya geldi.”</p>

  <p>Kapı ardına kadar açıldı ve yüzleri maskeli, elleri eldivenli, ayakları kağıt galoşlu iki kişi hızla içeri daldı. Yerde yatan kimseyi göremeyince yavaşlayıp yürümeye başladılar.</p>

  <p>Mary, “Bu alanın kordon altına alınmasını ve karantina alanı uyarısı asılmasını istiyorum,” dedi. Bayan Gaddson’a döndü. “Maalesef siz de virüse maruz kalmış olabilirsiniz.Henüz ne şekilde bulaştığını kesin olarak bilmiyoruz ve hava yoluyla bulaşma olasılığını göz ardı edemeyiz.” Dunworthy bir an için korkuyla Mary’nin Bayan Gaddson’u onlarla birlikte bekleme odasında tutacağını zannetti.</p>

  <p>Maskeli eldivenli adamlardan birine, “Bayan Gaddson’a tecrit kabinine kadar eşlik eder misiniz?” dedi. “Kan tahlilleri yapmamız ve temas ettiğiniz kişilerin listesini almamız gerekiyor. Bay Dunworthy, siz benimle gelin,” diyerek onu bekleme odasına soktu ve Bayan Gaddson itiraz etme fırsatı bulamadan kapıyı kapayıverdi. “Kadını birkaç saat tutsunlar da, zavallı Willy birkaç saat daha özgürlüğün tadını çıkarsın.”</p>

  <p>“O kadın herkese kurdeşen döktürür.”</p>

  <p>İçeri girdikleri zaman, teknisyen hariç herkes başını kaldırıp baktı. Latimer kollarını sıvamış, sabırla servis masasının başında oturuyordu. Montoya hâlâ telefonun başındaydı.</p>

  <p>Mary, “Colin’in treni geri dönmüş,” dedi. “Herhalde sağ salim evine varmıştır.”</p>

  <p>“Oh, çok iyi.” Montoya telefonu kapayınca Gilchrist hemen eline aldı.</p>

  <p>“Bay Latimer, beklettiğim için kusura bakmayın,” dedi Mary. Yeni bir eldiven pakedi açıp ellerine geçirdi ve kan almaya koyuldu.</p>

  <p>“Ben Gilchrist. Müdür vekiliyle görüşmek istiyorum. Evet. Bay Basingame’e ulaşmaya çalışıyorum. Peki, bekliyorum.”</p>

  <p>Dunworthy, müdür vekili de, sekreteri de Basingame’in nerede olduğunu bilmiyor diye düşündü. Onlarla inişi durdurmaya çalıştığı sırada konuşmuştu. Sekreteri adamın İskoçya’da olup olmadığını bile bilmiyordu.</p>

  <p>Montoya saatine bakıp, “Çocuğu bulduklarına sevindim,” dedi. “Sizce bizi burada daha ne kadar tutacaklar? Bataklığa dönmeden önce kazımın başına dönmek istiyorum. Şu anda Skendgate’in kilise mezarlığını kazıyoruz. Çoğu mezarın üzerindeki tarihler 1400’lerden başlıyor, ama birkaçı Kara Ölüm zamanından kalma, bir ikisi de Fatih William’dan önceki dönemden. Geçen hafta bir kral lahdi bulduk. Mükemmel durumda. Acaba Kivrin oraya ulaşmış mıdır?”</p>

  <p>Dunworthy kadının mezarlığı değil, köyü kastettiğini umdu. “Umarım ulaşmıştır,” dedi.</p>

  <p>“Skendgate gözlemlerini hemen kaydetmeye başlamasını söyledim. Köyü ve kiliseyi, özellikle de kral lahdini. Kitabenin ve oymaların bir kısmı aşınmış. Ama tarih okunuyor: 1318.”</p>

  <p>Gilchrist, “Bu acil bir durum,” dedi. Burnundan soluyarak uzunca bir süre sustu. “İskoçya’da balık tutmaya gittiğini biliyorum. Ben nerede olduğunu öğrenmek istiyorum.”</p>

  <p>Mary Latimer’in koluna bir yara bandı yapıştırıp, Gilchrist’i çağırdı. Adam Mary’ye bakıp başını iki yana salladı. Bu kez teknisyenin yanına gitti, sarsıp uyandırdı. Kız uyku mahmurluğuyla gözlerini kırpıştırarak peşinden gitti.</p>

  <p>Montoya, “Doğrudan gözlemin bize anlatacağı çok şey var,” dedi. “Kivrin’e her ayrıntıyı kaydetmesini söyledim. Umarım kayıt cihazında yeterince yer vardır. O kadar küçük ki.” Yine saatine baktı. “Tabii ki olmalı. Derisinin altına yerleştirilmeden önce cihazı gördünüz mü? Tıpkı bir kemik çıkıntısına benziyor.”</p>

  <p>Dunworthy teknisyenin tüpe kanını doldurmasına bakarak, “Kemik çıkıntısına mı?” dedi.</p>

  <p>“Fark edilirse anakronizme sebep olmasın diye. Skafoid kemiğin avuç içi tarafına tam uyuyor.” Başparmağının yukarısındaki bilek kemiğini ovaladı.</p>

  <p>Mary Dunworthy’yi çağırdı, teknisyen de ayağa kalkıp gömleğinin kolunu aşağı indirdi. Dunworthy sandalyeye oturdu. Mary bir monitörün ambalajını sıyırıp, Dunworthy’nin bileğinin iç tarafına yapıştırdı ve yutması için ağzına bir termometre verdi.</p>

  <p>Gilchrist, “Döner dönmez bu numaradan arasın beni sayman,” deyip telefonu kapadı.</p>

  <p>Montoya hemen telefonu kapıp bir numara tuşladı. “Selam. Bana karantina sınırlarını söyleyebilir misin? Witney de karantina dahilinde mi merak ediyorum. Kazım orada.” Karşısındaki kişi her kimse hayır demiş olacaktı. “Peki, sınırlarını değişmesi için kiminle konuşabilirim? Acil bir durum.”</p>

  <p>Dunworthy, herkes kendi acil durumu için endişe ediyor, diye düşündü, Kivrin kimsenin aklına bile gelmiyordu. Endişe edecek daha önemli başka ne vardı ki? Dönem halkı kazığa bağlayıp yakmadan önce ellerini kesmeye karar verirlerse, tarihte bir hataya yol açmaması için kızın kayıt cihazını kemik çıkıntısına benzetmişlerdi.</p>

  <p>Mary tansiyonunu ölçtükten sonra kanını aldı. Yara bandı yapıştırıp Montoya’nın yanında duran ve sabırsız görünen Gilchrist’i el edip çağırırken, “Telefonu eline geçirebilirsen,” dedi, “William Gaddson’ı arayıp annesinin geldiğini haber ver bari.”</p>

  <p>Montoya telefona, “Evet,” dedi. “National Trust’ın numarası.” Telefonu kapayıp broşürlerden birinin üstüne numarayı not etti.</p>

  <p>Telefon titreşti. Mary’nin yanına gelmekte olan Gilchrist üstüne atılıp Montoya yetişemeden açıverdi. “Hayır,” dedikten sonra isteksizce Dunworthy’ye uzattı.</p>

  <p>Arayan Finch’ti. Saymanın bürosundaydı. “Badri’nin sağlık kayıtlarına ulaşabildin mi?”</p>

  <p>“Evet efendim. Polis burada, efendim. Oxford’da oturmayan alıkonmuş insanları yerleştirecek yer arıyorlar.”</p>

  <p>“Ve onları Balliol’e yerleştirmemizi istiyorlar,” dedi. Dunworthy.</p>

  <p>“Evet efendim. Kaç kişi alabiliriz diyeyim?”</p>

  <p>Mary elinde Gilchrist’in kan tüpüyle ayağa kalkmış, Dunworthy’ye işaret ediyordu.</p>

  <p>“Bir dakika bekle lütfen.” Eliyle ahizeyi kapadı.</p>

  <p>Mary sordu: “Alıkonanlara yer vermenizi mi istiyorlar?”</p>

  <p>“Evet.”</p>

  <p>“Sakın bütün odalarınızı vermeyin. Hasta koyacak yere ihtiyacımız olabilir.”</p>

  <p>Dunworthy ahizeden elini çekti. “Onları Fisher ile Savin’de boş kalan yerlere yerleştirebileceğimizi söyle. Çancıları henüz odalara yerleştirmediysen, ikişer ikişer kalsınlar. Polise okul revirinin Bulkeley-Johnson’ı acil servis olarak kullanmak istediğini söyle. Badri’nin kayıtlarını buldum mu demiştin?”</p>

  <p>“Evet efendim. Çok zor buldum. Adını Badri virgül Çadhuri diye kaydetmişler, Amerikalılar da…”</p>

  <p>“USS numarasını buldun mu?”</p>

  <p>“Evet efendim.”</p>

  <p>Finch Amerikalıların maceralarına başlayamadan, “Dr. Ahrens’e veriyorum,” dedi. Mary’yi çağırdı. “Bilgileri ona ver.”</p>

  <p>Mary Gilchrist’in koluna bant yapıştırdı.</p>

  <p>Finch, “Ely’i aradım efendim,” dedi. “Çan konserinin iptal olduğunu haber verdim, çok memnun oldular ama Amerikalılar hâlâ çok mutsuz.”</p>

  <p>Mary Latimer’in işini bitirip eldivenlerini çıkardı, yanına gelip telefonu elinden aldı.</p>

  <p>“Finch, ben Dr. Ahrens. Badri’nin USS numarasını okur musun bana?”</p>

  <p>Dunworthy kendi “İkinci Derecede Temas Edilenler” formuyla bir de kurşunkalem verdi. Mary numarayı yazdıktan sonra Badri’nin aşı kaydını sordu ve Dunworthy’nin anlayamadığı birkaç işaret karaladı.</p>

  <p>“Alerjisi var mı?” Biraz durakladıktan sonra, “Pekala, hayır. Gerisini bilgisayardan bakarım. Başka bilgiye ihtiyacım olursa seni ararım,” dedi. Telefonu Dunworthy’ye verdi. “Seninle konuşmak istiyor.” Kağıdı alıp odadan çıktı.</p>

  <p>Finch, “Burada tutulmaktan son derece rahatsızlar,” diyordu. “Bayan Taylor sözleşmeye uyulmadığı için dava açmakla tehdit ediyor.”</p>

  <p>“Badri en son ne zaman aşı yaptırmış?”</p>

  <p>Finch epeyce bir süre kağıtları karıştırdı. “İşte burada. 14 Eylül, efendim.”</p>

  <p>“Bütün aşılarını tamamlamış mı?”</p>

  <p>“Evet efendim. Reseptör analogları, MPA ve mevsimsel grip aşıları.”</p>

  <p>“Hiçbir antivirüs aşısına reaksiyon göstermiş mi?”</p>

  <p>“Hayır efendim. Geçmişinde alerji başlığı altında hiçbir şey yok. Dr. Ahrens’e de söyledim zaten.”</p>

  <p>Badri bütün aşılarını yaptırmıştı. Alerji öyküsü de yoktu.</p>

  <p>“Daha New College’a gitmedin mi?” diye sordu Dunworthy.</p>

  <p>“Hayır efendim, yoldayım. Malzeme konusunda ne yapayım efendim? Yeteri kadar sabunumuz var ama tuvalet kağıdımız çok azaldı.”</p>

  <p>Kapı açıldı ama gelen Mary değildi. Montoya’yı almaya gönderilen sağlık teknisyeniydi. Hemen servis arabasının başına gidip su ısıtıcısını çalıştırdı.</p>

  <p>Finch, “Acaba tuvalet kâğıtlarını pay mı edeyim yoksa her yere uyarılar asıp idareli kullanmalarını mı isteyeyim?”</p>

  <p>Dunworthy, “Bildiğin gibi yap,” deyip telefonu kapadı.</p>

  <p>Yağmur hâlâ yağıyor olmalıydı. Sağlık teknisyeninin üniforması ıslanmıştı. Isıtıcıdaki su kaynayınca neredeyse donmuş ellerini üstüne uzatıp ısıtmaya çalıştı.</p>

  <p>Gilehrist, “Telefonla işiniz bitti mi?” diye sordu.</p>

  <p>Dunworthy telefonu adama uzattı. Acaba Kivrin’in olduğu yerde hava nasıldı ve Gilchrist kızın yağmurda iniş yapması olasılığını bilgisayara hesaplatmış mıydı? Pelerini su geçirmez gibi görünmüyordu ve her 1,6 saatte bir yoldan geçeceğini düşündükleri iyiliksever yolcu, yollar geçilecek kadar kuruyana dek bir hana ya da samanlığa sığınmış olabilirdi.</p>

  <p>Dunworthy Kivrin’e ateş yakmayı öğretmişti, ama soğuktan uyuşmuş ellerle ve ıslak çırayla bunu zor başarırdı. 1300’lerde kış mevsimleri soğuk geçmişti. Hatta kar bile yağıyor olabilirdi. Küçük Buz Çağı 1320’de yeni başlamıştı, hava sonunda öyle soğumuştu ki Thames nehrinin üstü buz tutmuştu. Düşük ısı ve değişken hava şartları ekinlere öyle büyük zarar vermişti ki, bazı tarihçiler Kara Ölüm’ün dehşeti için köylülerin gıdasız kalmasını sebep gösteriyorlardı. Hava gerçekten de çok kötü gitmişti. 1348 sonbaharında Michealmas yortusu ile Noel arasında Oxfordshire’ın bir kesimine her gün yağmur yağmıştı. Kivrin herhalde vücut ısısı düştüğü için ıslak yolda yarı ölü halde yatıyordu.</p>

  <p>Ve üstüne fazla titreyen, aşırı endişelenen hocası yüzünden kurdeşen de döküyor olmalıydı. Mary haklıydı. Bayan Gaddson’a benzemeye başlıyordu. Bundan başka bir ağın kapılarını Bayan Gaddson gibi açıp 1320 yılına dalmadığı kalmıştı. Kivrin de onu gördüğüne William’ın annesini gördüğü kadar sevinirdi. Ve onun da William kadar yardıma ihtiyacı vardı.</p>

  <p>Kivrin gelmiş geçmiş en zeki ve en becerikli öğrencisiydi. Yağmurdan nasıl korunacağını biliyordu elbette. Bildiği kadarıyla kız son tatilini Eskimolarla birlikte iglo yapmayı öğrenerek geçirmişti. Kivrin tırnaklarına kadar her ayrıntıyı düşünmüştü. Kostümünü göstermeye geldiğinde, uzatıp ellerini de göstermişti. Tırnakları kırıktı, tırnak etleri de kirliydi. “Soylu sınıftan geliyorum ama taşra soylularındanım. Gergef işlerken, birçok çiftlik işi de yapıyorum, East Riding’li hanımların 1600’lü yıllara kadar makasları olmadığından, ellerimin bu hale gelmesi için pazar günleri öğleden sonra saatlerini Montoya’nın kazı alanında çalışarak geçirdim.” Tırnakları berbat görünüyordu ve son derece gerçekçiydi. Kar gibi küçük bir ayrıntı için meraklanmaya hiç sebep yoktu.</p>

  <p>Ama elinde değildi. Badri ile konuşabilse, ona “bir terslik var” demekle ne kastettiğini sorabilse, inişin sorunsuz tamamlandığından, fazla kayma olmadığından emin olabilse, endişelenmekten vazgeçebilirdi. Fakat Finch telefon edene kadar Mary, Badri’nin USS numarasını bile bulamamıştı. Acaba Badri hâlâ baygın mıydı? Yoksa daha mı kötüydü durumu?</p>

  <p>Kalkıp servis arabasının yanına gitti, kendine bir fincan çay yaptı. Gilchrist yine telefondaydı, anlaşıldığı kadarıyla kapıcıyla konuşuyordu. O da Basingame’in nerede olduğunu bilmiyordu. Dunworthy kapıcıyla konuştuğu zaman adam, Basingame’in Balkillan diye bir gölden bahsettiğini söylemişti, ama böyle bir yerin olmadığı anlaşılmıştı.</p>

  <p>Dunworthy çayını içti. Daha önce kapıda bekleyen hemşire gelip kan tahlillerini tamamladı. Erkek sağlık teknisyeni broşürlerden birini alıp okumaya başladı.</p>

  <p>Montoya kabul formlarıyla temas ettiklerinin listesini doldurdu. Dunworthy’ye “Ne yapmam gerekiyor?” diye sordu. “Bugün görüştüğüm kişileri mi yazacağım?”</p>

  <p>“Son üç gün içinde görüştüklerin.”</p>

  <p>Beklemeye devam ettiler. Dunworthy bir fincan çay daha içti, Montoya sağlık müdürlüğüne telefon edip, kazısının başına dönebilmesi için kendisine bir muafiyet tanımalarını istedi. Kadın teknisyen tekrar uykuya daldı.</p>

  <p>Hemşire servis arabasıyla akşam yemeği getirdi. Latimer ilk defa ağzını açtı: “Ev sahabımız büyük igram yapmış, yemeğe goyulalım heman.”</p>

  <p>Yemeklerini yerken Gilchrist Latimer’e, Kivrin’i veba sonrası döneme gönderme planından bahsetti. Bifteğini keserken, “Kabul gören tarihsel görüş Ortaçağ toplumunu tamamen yok ettiği yönünde,” dedi, “ama benim araştırmalarım yıkıcıdan çok temizleyici bir etkisi olduğunu gösteriyor.”</p>

  <p>Dunworthy içinden kimin bakış açısına göre, diye geçirdi. Acaba bu daha ne kadar sürecekti? Gerçekten kanlarını tahlil ediyorlar mıydı, yoksa kuluçka süresini görmek için servis arabasının üstüne düşmelerini mi bekliyorlardı?</p>

  <p>Gilchrist yine New College’a telefon edip Basingame’in sekreterini istedi.</p>

  <p>Dunworthy, “Burada değil,” dedi. “Noel için kızıyla birlikte Devonshire’a gitti.”</p>

  <p>Gilchrist aldırmadı. “Evet. Bir mesaj iletmem gerekiyor. Bay Basingame’e ulaşmaya çalışıyorum. Acil bir durum. 1300’lere bir tarihçi gönderdik de. Balliol ağı idare eden teknisyenini tam taramadan geçirmemiş. Sonuç olarak, bulaşıcı bir virüse yakalandı.” Telefonu elinden bıraktı. Bay Çadhuri gerekli aşılarından birini bile yaptırmadıysa, sizi şahsen sorumlu tutacağım bilmiş olun, Bay Dunworthy.”</p>

  <p>“Eylülde tamamını yaptırmış,” dedi Dunworthy.</p>

  <p>“Elinizde kanıt var mı?”</p>

  <p>Sağlık teknisyeni, “Öbür taraftan mı geçti?” diye sordu.</p>

  <p>Hepsi, Latimer bile şaşkınlıkla dönüp kadına baktılar. Konuşana dek derin uykuda gibi görünüyordu, hatta başı göğsüne düşmüştü, formları kıvırdığı kollarının arasında duruyordu.</p>

  <p>Saldırganca bir tavırla, “Birini Ortaçağ’a gönderdiğinizi söylemediniz mi?” dedi. “Oradan mı geçti?”</p>

  <p>Gilchrist, “Affedersiniz ne kastet. …” diyecek oldu.</p>

  <p>“Virüs,” dedi kadın. “Zaman makinesinden geçmiş olabilir mi?”</p>

  <p>Gilchrist sinirle Dunworthy’ye baktı. “Bu imkansız, öyle değil mi?”</p>

  <p>“Hayır,” dedi Dunworthy. Belli ki Gilchrist süreklilik paradoksları ya da sicim teorisi hakkında hiçbir şey bilmiyordu. Bu adamın bölüm başkan vekilliğiyle işi yoktu. Kivrin’i kaygısızca gönderdiği ağın nasıl çalıştığından bile habersizdi. “Virüs ağdan geçmiş olamaz.”</p>

  <p>Kadın, “Dr. Ahrens Hintlinin tek vaka olduğunu söyledi,” dedi. “Ve siz de,” Dunworthy’yi işaret etti, “bütün aşılarını yaptırdığını söylediniz. Eğer antivirüs aşılarını tamamladıysa, başka bir yerden gelen bir virüs olmadıkça, hastalanamazdı. Ortaçağ da hastalıklarla doluydu, değil mi? Çiçek ve veba.”</p>

  <p>Gilchrist, “Ortaçağ bölümünün bu olasılığa karşı önlemler aldığından eminim ben…”</p>

  <p>Dunworthy öfkeyle, “Virüsün ağdan geçme olasılığı yok,” dedi. “Zaman-mekan sürekliliği buna izin vermez.”</p>

  <p>Kadın ısrarlı bir tavırla, “Ama siz insanları geçirdiniz,” dedi, “ve virüs insandan çok daha küçüktür.”</p>

  <p>Dunworthy bu tezi, ağların teorinin ancak kısmen kavranabildiği erken dönemlerinden beri duymamıştı.</p>

  <p>“Her türlü tedbiri aldık biz kesinlikle,” dedi Gilchrist.</p>

  <p>Gilchrist’e ters ters bakarak açıkladı. “Tarihin akışını etkileyecek hiçbir şey ağdan geçemez.” Bu adam önlemler ve olasılıklardan söz ederek kızı açıkça teşvik ediyordu. “Radyasyon, toksinler, mikroplar bugüne değin ağdan asla geçmedi. Eğer bunlar mevcutsa, ağ açılmaz.”</p>

  <p>Teknisyen kadın ikna olmuş gibi görünmüyordu.</p>

  <p>Gilchrist, “Sizi temin ederim…” diye başladı ve Mary içeri girdi.</p>

  <p>Elinde değişik renklerde kağıtlar vardı. Gilchrist ayağa fırladı. “Dr. Ahrens, Bay Çadhuri’nin yakalandığı viral enfeksiyon ağdan geçmiş olabilir mi?”</p>

  <p>Mary, fikir bütünüyle saçmaymış gibi kaşlarını çatarak, “Elbette olamaz,” dedi. “Öncelikle, hastalıklar ağdan geçemezler. Bu paradokslara uymaz. İkinci olarak, geçseydi, ki geçemez, Badri geçtikten sonra bir saatten az bir sürede virüse yakalanırdı, yani bu virüsün kuluçka süresi bir saat demek olurdu. Kesinlikle imkansız. Ama geçseydi, ki geçemez, hepiniz çoktan hastalanırdınız.” Kol saatine baktı. “Virüse üç saatten uzun bir süre önce maruz kaldınız.” Temas edilenler listelerini toplamaya başladı.</p>

  <p>Gilchrist sinirlenmiş görünüyordu. “Tarih fakültesinin dekan vekili olarak ilgilenmem gereken sorumluluklarım var,” dedi. “Bizi burada daha ne kadar tutmak niyetindesiniz?”</p>

  <p>Mary, “Temas ettiğiniz kişilerin listesini alıncaya dek,” dedi. “Ve size açıklamalar yapıncaya dek. Herhalde beş dakika sürer.”</p>

  <p>Latimer’in listesini elinden aldı. Montoya sehpanın üstünden kendi formlarını kapıp telaşla yazmaya koyuldu.</p>

  <p>Netten geçen virüs hakkında sorular soran sağlık teknisyeni, “Beş dakika mı?” diye sordu. “Gitmekte özgür müyüz yani?”</p>

  <p>“Tıbbi takipte olacaksınız,” dedi Mary. Listeleri elindeki kağıtların altına koyup, üstteki cart pembe renkli olanları dağıtmaya başladı. Reviri her türlü sorumluluktan kurtaran bir tür tahliye belgesine benziyordu.</p>

  <p>“Kan tahlillerinizi tamamladık,” diye devam etti, “ve hiçbirinde artan düzeyde antikora rastlamadık.”</p>

  <p>Dunworthy’ye sağlık bakanlığını her türlü sorumluluktan muaf tutan ve otuz gün dahilinde sağlık hizmetleri kapsamına girmeyen tüm masrafların karşılanacağını teyit eden mavi bir kağıt uzattı.</p>

  <p>“Halk sağlığı kurumuyla irtibattayım, onlar da kontrollü gözlem ve on iki saat aralıklarla ateş ölçümü ve kan tahlillerinin takibini öneriyorlar.”</p>

  <p>Şimdi dağıttığı kağıtlar yeşildi ve başında “Birinci Derecede Temas Edenler İçin Talimatlar” yazıyordu. Birinci madde: “Başkalarıyla temastan kaçının.”</p>

  <p>Dunworthy’nin aklına Finch ve Balliol’ün kapısında bekleyen çancılarla burası ve orası arasındaki Noel alışverişine çıkmış ve karantinaya alınmış onca insan geldi.</p>

  <p>Sarı kağıtları dağıtırken, “Yarım saatte bir ateşinizi ölçüp buraya yazın,” dedi. “Eğer monitörünüzde …” kendi bileğindeki monitöre vurdu, “önemli bir yükselme görürseniz, derhal buraya gelin. Bazı dalgalanmalar normaldir. 36-37,4 arası vücut ısısı normaldir. Ateşiniz 37,4’ü aşarsa ya da aniden yükselirse ya da baş ağrısı, boyun sertliği, baş dönmesi ya da zihin bulanıklığı gibi bir belirti hissetmeye başlarsanız hemen gelin.”</p>

  <p>Herkes bileğindeki monitöre baktı ve hiç kuşkusuz baş ağrısının kendini belli etmeye başladığını hissetti. Dunworthy’nin bütün bir öğleden sonra başı ağrımıştı.</p>

  <p>“Başkalarıyla temastan mümkün mertebe kaçının. Karşılaştığınız kişileri dikkatle kaydedin. Bulaşma yolundan hâlâ emin değiliz, ama çoğu miksovirüs öksürük ve aksırıkla, doğrudan temasla bulaşır. Ellerinizi sık sık sabunla yıkayın.”</p>

  <p>Dunworthy’ye pembe bir kâğıt daha verdi. Artık renkler tükeniyordu. Bu seferki bir tabloydu. Başlığı “Temas Edilenler”di, altında da “İsim, Adres, Temas Türü, Zaman” yazıyordu.</p>

  <p>Badri’nin virüsünün sağlık bakanlığıyla, halk sağlığı kurumuyla, hastalık kontrol ve önleme merkeziyle uğraşmak zorunda olmaması büyük talihsizlikti. Kapıdan asla dışarı çıkamazdı.</p>

  <p>“Yarın sabah yedide buraya rapor vermek zorundasınız. Bu arada iyi bir akşam yemeğinden sonra yatmanızı öneririm. İstirahat her türlü virüse karşı en iyi savunmadır.” Sağlık teknisyenlerine baktı. “Geçici karantina süresince izinlisiniz.” Gökkuşağı renklerinde birkaç kâğıt daha dağıttıktan sonra neşeli bir tavırla, “Sorusu olan?” dedi.</p>

  <p>Dunworthy kadın teknisyene bakıp çiçek hastalığının da ağdan geçip geçmediğini sormasını bekledi, ama kadın kayıtsızca elindeki formlara bakıyordu.</p>

  <p>Montoya sordu. “Kazıma dönebilir miyim?”</p>

  <p>“Karantina sınırları dahilinde değilse, hayır.”</p>

  <p>Montoya kağıtları öfkeyle montunun cebine soktu. “Harika. Ben burada kapanıp kalırken, bütün köyü seller götürecek.” Sert adımlarla çıkıp gitti.</p>

  <p>Mary soğukkanlı bir tavırla, “Başka sorusu olan?” dedi. “Pekala öyleyse, sabah yedide görüşürüz.”</p>

  <p>Sağlık teknisyenleri ağır adımlarla çıktılar. Virüs hakkında sorular soran, yeni bir şekerlemeye hazırlanır gibi esneyip gerindi. Latimer hâlâ oturmuş kolundaki monitöre bakıyordu. Gilchrist aksi bir tavırla ona bir şey söyleyince ayağa kalkıp paltosunu giydi, şemsiyesiyle formlarını aldı.</p>

  <p>Gilchrist, “Her türlü gelişmeden haberdar etmenizi bekliyorum,” dedi. Basingame’le görüşüp derhal dönmesini ve bu olayın sorumluluğunu üstlenmesini söyleyeceğim.” Hışımla kapıdan çıkarken, Latimer’in yere düşürdüğü kâğıtlarını toplamasını beklemek zorunda kaldı.</p>

  <p>Mary listelere bakarak, “Latimer’i sabah gelip alın, olmaz mı?” dedi. Saat yedide gelmeyi mutlaka unutur.”</p>

  <p>“Ben Badri’yi görmeye gidiyorum,” dedi Dunworthy.</p>

  <p>Mary elindeki kâğıdı okudu. “Laboratuvar, Barsenose. Dekanlık, Brasenose. Laboratuvar, Barsenose. Badri’yi ağın dışında gören olmadı mı?”</p>

  <p>“Buraya gelirken ambulansta bir terslik olduğunu söyledi,” dedi Dunworthy. “Kayma olabilir. Bir haftadan fazlaysa, Kivrin buluşma yerini asla bilemez.”</p>

  <p>Mary cevap vermedi. Kaşlarını çatarak kâğıtları karıştırmaya devam etti.</p>

  <p>Dunworthy ısrarcı bir sesle, “Yer ve zaman tespitinde sorun olmadığından emin olmalıyım,” dedi.</p>

  <p>Mary başını kaldırdı. “Pekala” dedi. “Bu listeler işe yaramaz. Son üç günde Badri’nin bulunduğu yerler arasında boşluklar var. Nerelere gittiğini ve kimlerle görüştüğünü bize ancak kendisi söyleyebilir.” Koridorda beraber yürüdüler. “Yanında bir hemşire ona sorular soruyor, ama zihni çok bulanık, kadından da korktu. Ama senden korkmaz.”</p>

  <p>Asansöre gelince Mary mikrofona, “Zemin kat, lütfen,” dedi. “Badri aralıklarla birkaç dakika kendine geliyor. Gece boyunca böyle sürebilir.”</p>

  <p>“Önemli değil,” dedi Dunworthy. “Kivrin sağ salim dönene dek yatıp dinlenemeyeceğim zaten.”</p>

  <p>Asansörle iki kat yukarı çıkıp bir koridoru geçtikten sonra kapısında “GİRİLMEZ, KARANTİNA KOĞUŞU” yazan bir kapıdan içeri girdiler. Suratsız koğuş hemşiresi masanın başında oturmuş monitörü gözlüyordu.</p>

  <p>Mary, “Bay Dunworthy’yi Bay Çadhuri’nin yanına götürüyorum,” dedi. “Hasta nasıl?”</p>

  <p>“Ateşi yine yükseldi, 39,8.” Hemşire ellerine selofan poşet içinde arkadan bağlanan kağıt önlükler, boneler, bonelerin üzerinden takması imkansız maskeler, galoşa benzeyen kılıflar ve eldivenler verdi. Dunworthy önce eldivenleri giyme hatasına düşüp uzunca bir süre önlüğü açmak ve maskesini takmakla uğraştı.</p>

  <p>“Ona çok belirli sorular sorman gerekiyor,” dedi Mary. “Bu sabah kaçta kalkmış, geceyi biriyle geçirmiş mi, kahvaltısını nerede yapmış, orada kimler varmış, bu tür şeyler sor. Yüksek ateş, zihninin bulanık olacağı anlamına gelir. Soruları birkaç defa tekrarlamak zorunda kalabilirsin.” Odanın kapısını açtı.</p>

  <p>Aslında burası bir oda sayılmazdı. Yalnızca yatak ile dar bir katlanır iskemle alacak büyüklükteydi, sandalye bile yoktu. Yatağın arkasındaki duvar göstergeler ve cihazlarla kaplıydı. Karşıdaki duvarda perdeli bir pencereyle başka malzemeler vardı. Mary Badri’ye şöyle bir baktıktan sonra, ekranları incelemeye başladı.</p>

  <p>Dunworthy de ekranlara baktı. En yakınındaki rakamlar ve harflerle doluydu. Alt satırda “ICU 1432069122-12-54 1803 200/RPT 1800CRS IMJPCLN 200MG/q6h USS40-211-7 MAHRENS” yazıyordu. Herhalde bunlar doktorun talimatlarıydı.</p>

  <p>Diğer ekranlarda inişli çıkışlı çizgilerle sayı sütunları vardı. Sağdan ikinci sırada küçük ekranın ortasındaki rakamın haricinde hiçbiri bir anlam ifade etmiyordu. Ekranda “Ateş 39,9” yazıyordu. Aman Tanrım.</p>

  <p>Badri’ye baktı, kolları örtünün dışında yatıyordu. İki koluna da askıya takılı tüpler bağlıydı. Kollarından birindeki tüpü en az beş poşet besliyordu. Gözleri kapalıydı, yüzü sabahtan beri kilo kaybetmiş gibi, zayıf ve bitkindi. Esmer derisi garip morumsu bir renk almıştı.</p>

  <p>Mary üzerine eğildi. “Badri, bizi duyabiliyor musun?”</p>

  <p>Gözleri açıp tanımayan gözlerle yüzlerine baktı, sebebi muhtemelen virüs değil, tepeden tırnağa kağıtla kaplı olmalarıydı.</p>

  <p>Mary yardımcı olmak için, “Bu Bay Dunworthy,” dedi. “Seni görmeye geldi.” Çağrı cihazı çaldı.</p>

  <p>Badri boğuk bir sesle, “Bay Dunworthy,” dedi ve doğrulmaya çalıştı.</p>

  <p>Mary onu nazikçe yastığına doğru itti. “Bay Dunworthy’nin sana soracakları var.” Tıpkı Brasenose’da laboratuvarda yaptığı gibi, hafifçe göğsüne vurduktan sonra, doğrulup duvardaki ekranlara bakmaya başladı. “Kımıldamadan yat. Benim gitmem gerek, ama Bay Dunworthy yanında kalacak. Dinlen ve cevap vermeye çalış.” Çıkıp gitti.</p>

  <p>Badri kelimelere anlam vermeye çalışır gibi bir daha, “Bay Dunworthy,” dedi.</p>

  <p>“Evet.” Katlanır iskemleye oturdu. “Nasıl hissediyorsun kendini?”</p>

  <p>“Ne zaman dönmesini bekliyorsunuz?” Badri’nin sesi zayıf ve güçlükle çıkıyordu ağzından. Tekrar doğrulmaya çabaladı. Dunworthy elini uzatıp engel oldu.</p>

  <p>“Onu bulmak zorundasınız,” dedi. “Bir terslik var.”</p>
</body>
</html>