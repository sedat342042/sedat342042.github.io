<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>35</h2>

  <p class="girintisiz">Daha atı eyerleyemeden çan sesi kesildi. Dunworthy yulara yapışıp, “Çabuk!” dedi.</p>

  <p>Colin haritaya bakarken, “Tamam,” dedi, “Üç kere çaldı. Yerini tespit ettim. Güneydoğu tarafından geldi, değil mi? Burası Henefelde, tamam mı?” Haritayı Dunworthy’nin önüne uzatıp parmağıyla gösterdi. “Öyleyse, şuradaki köy olması gerek.”</p>

  <p>Dunworthy haritada gösterdiği yere, sonra tekrar güneydoğuya doğru bakıp zihninde çan sesinin geldiği yönü belirlemeye çalıştı. Havadaki çınlamasını hâlâ hissetmesine rağmen, artık o kadar emin değildi. İçinden, aspirin etkisini umarım çabuk gösterir, diye geçirdi.</p>

  <p>Colin, “Haydi öyleyse,” deyip atı ahırın kapısına doğru götürdü. “Bin de gidelim.”</p>

  <p>Dunworthy ayağını üzengiye koyup, öbür bacağını hayvanın üzerinden aşırdı. Ve anında başı dönmeye başladı. Colin kuşkuyla yüzüne baktıktan sonra, “Ben sürsem daha iyi olacak galiba,” dedi ve sıçrayıp Dunworthy’nin önüne oturdu.</p>

  <p>Colin atın böğrünü fazla yumuşak mahmuzladı, dizginlerini de fazla sert çekti, ama at şaşılacak kadar uysalca meydanı geçip yola çıktı.</p>

  <p>Colin kendinden emin bir tavırla, “Köyün yerini biliyoruz,” dedi. “Tek yapmamız gereken o yöne giden bir yol bulmak.” Ve bunu der demez de yolu bulduğunu ilan etti. Epeyce geniş bir patikaydı ve yokuş aşağı indikten sonra çam ağaçlarının arasına giriyor, ama ağaçların arasında birkaç metre devam ettikten sonra ikiye ayrılıyordu. Colin arkasına dönüp soran gözlerle Dunworthy’ye baktı.</p>

  <p>At tereddüt etmedi. Sağ taraftaki yolda ilerlemeye başladı. Colin sevinçle, “Bak, nereye gittiğini biliyor,” dedi.</p>

  <p>Dunworthy içinden, hiç olmazsa aramızdan birinin bildiğine sevindim diye geçirirken, manzarayı görmemek ve zonklayan baş ağrısına dayanmak için gözlerini sıkıca yumdu. Başıboş kalan at belli ki evine gidiyordu. Ve Colin’e yeniden hastalanmaya başladığını söylemesi gerektiğini biliyordu. Sıcaklığından uzaklaşmamak için, çocuğun belini bir saniye bile bırakmak istemiyordu. Çok üşüyordu. Ateşi çıkıyordu tabii, bu zonklama, bu baş dönmesi, hepsi ateştendi ve ateş iyiye işaretti. Vücut askerlerini toplayıp bütün kuvvetiyle virüsle savaşa başlıyordu. Üşüme yüksek ateşin yalnızca yan etkisiydi.</p>

  <p>Colin, “Of, hava soğuyor,” deyip tek eliyle ceketine sarındı. “Kar yağmaz umarım.” Dizginleri bıraktı, iki eliyle atkısını çekip ağzıyla burnunu örttü. At dizginlerin bırakıldığını fark etmedi bile. Ağır ve düzgün adımlarla ormanın derinliklerine doğru ilerlemeye devam etti. Bir yol ayrımına, sonra bir başkasına geldiler ve her seferinde Colin haritayla konum belirleyiciye başvurduysa da Dunworthy hangi yolu seçeceklerine Colin’in mi karar verdiğini, yoksa atın bildiği yolda mı ilerlediğini anlayamadı.</p>

  <p>Kar yağmaya başladı. Bir anda küçük kar taneleri yüzünden yol gözden kayboldu. Kar Dunworthy’nin gözlüğünün camlarına düşüp erimeye başladı.</p>

  <p>Aspirin etkisini göstermeye başladı. Dunworthy oturduğu yerde dikleşip pelerinine sarındı. Eteğinin ucuyla gözlüğünü sildi. Parmakları soğuktan uyuşmuş, kıpkırmızı kesilmişti. Ellerini birbirine sürtüp üfledi. Hâlâ ormanın içindeydiler ve patika başlangıcından daha dardı şimdi.</p>

  <p>Colin konum belirleyicinin üstüne düşen karları sildi. “Harita Skendgate’in Henefelde’den beş kilometre uzakta olduğunu söylüyor,” dedi. “Dört kilometre yol geldik. Demek ki varmak üzereyiz.”</p>

  <p>Hiçbir yere varmak üzere değillerdi. Wychwood ormanının ortasında, bir keçiyolunda ya da geyiklerin geçtiği bir patikadaydılar. Bu yol, bir köylü kulübesine, bir kaya tuzu kütlesine ya da atın hafızasında kalmış bir böğürtlen çalısına çıkıyor olabilirdi.</p>

  <p>“Bak, demiştim ben,” dedi Colin. Ağaçların ilerisinden bir çan kulesinin tepesi göründü. Aygır eşkin gitmeye başladı. Colin, “Dur,” deyip dizginlere asıldı. “Dur bir dakika.”</p>

  <p>Dunworthy dizginleri alınca at isteksizce yavaşladı, ormandan çıktılar, karla kaplı bir çayırdan geçip bir yokuş çıktılar.</p>

  <p>Köy aşağıda bir dizi dişbudak ağacının ilerisinde önlerine seriliverdi. Kar görüşlerini silikleştirdiği için, malikanenin, kulübelerin, kilisenin ve çan kulesinin yalnızca gri dış hatlarını seçebiliyorlardı. Burası doğru köy değildi, Skendgate’in çan kulesi yoktu, ama Colin fark ettiyse de bir şey söylemedi. Atı beceriksizce birkaç kere mahmuzladı ve dizginler hâlâ Dunworthy’nin elinde olduğu halde yavaş yavaş yokuştan aşağı inmeye başladılar.</p>

  <p>Açıkta Dunworthy’nin görebildiği hiç ceset yoktu, ama sağ insan da yoktu. Kulübelerden duman da tütmüyordu. Çan kulesi sessiz ve terk edilmiş gibiydi, etrafında ayak izi de görünmüyordu.</p>

  <p>Yokuşun yarısına geldiklerinde Colin, “Bir şey gördüm,” dedi. Dunworthy de görmüştü. Oynaşan bir şeydi, kuş ya da bir dal olabilirdi. Colin ikinci kulübeyi işaret etti. “Şurada.” Kulübelerin arasından bağlanmamış, memeleri şişmiş bir inek çıktı ve Dunworthy korktuğundan emin oldu. Veba buraya da gelmişti.</p>

  <p>Colin tiksintiyle, “Bir inek,” dedi. İnek başını kaldırıp Colin’in sesinin geldiği yöne baktı ve böğürerek onlara doğru gelmeye başladı.</p>

  <p>“Millet nerede?” dedi Colin. “Çanı çalan biri olması gerek.”</p>

  <p>Dunworthy kilisenin bahçesine bakarak, hepsi ölmüş, diye düşündü. Bahçede toprak yığılmış ve üstleri henüz karla tamamen kaplanmamış taze mezarlar vardı. Neyse ki hepsi kilise mezarlığına gömülmüş, diye düşündüğü sırada ilk cesedi gördü. Bir oğlan çocuğuydu, dinlenir gibi sırtını bir mezartaşına dayamış oturuyordu.</p>

  <p>Colin cesedi işaret etti. “Bak, şurada biri var,” deyip atın dizginlerini çekti. “Hey, merhaba!”</p>

  <p>Arkasına dönüp Dunworthy’ye baktı. “Acaba söylediklerimizi anlarlar mı?”</p>

  <p>“O…”</p>

  <p>Oğlan bir eliyle mezar taşına tutunarak acı içinde güçlükle ayağa kalktı ve silah aranır gibi etrafına bakındı.</p>

  <p>Dunworthy, “Sana zarar vermeyeceğiz,” diye seslenirken bir yandan da bunun eski dilde nasıl söylendiğini düşünüyordu. Kayarak attan indi ve ani baş dönmesinin geçmesi için eyere tutundu. Doğruldu ve avcunu açarak elini oğlana doğru uzattı.</p>

  <p>Oğlanın yüzü kir içindeydi. Suratı da gömleği de kir ve kandan yol yol lekelenmişti. Yukarı sıvanmış pantolonu da kandan sırılsıklam ıslanmış ve kaskatı kesilmişti. Hareket etmek canını yakıyormuş gibi iki büklüm oldu ve yerde duran karla kaplanmış sopayı aldı ve onlara doğru savurdu. “<i>Ussak durasın. Bura hastahg var</i>.”</p>

  <p>Dunworthy, “Kivrin!” diye bağırdı ve ona doğru koşmaya başladı.</p>

  <p>Sopayı önünde silah gibi tutarak anlayabilecekleri şekilde, “Yaklaşmayın,” dedi. Sopanın ucu kırılıp sivriltilmişti.</p>

  <p>Dunworthy ona doğru gitmeye devam etti. “Benim, Kivrin, Dunworthy.”</p>

  <p>“Hayır!” Kivrin kırık küreğin sapını ona doğru sallayarak geriledi. “Anlamıyorsun. Veba bu.”</p>

  <p>“Sorun yok, Kivrin. Aşı, olduk.”</p>

  <p>Ne anlama geldiğini bilmiyormuş gibi, “Aşı” dedi. “Piskoposun elçisi yüzünden oldu. Geldiğinde hastaydı.” Colin koşarak gelince Kivrin sopayı yeniden kaldırdı.</p>

  <p>Dunworthy, “Bir şey yok, Kivrin,” dedi. “Bu Colin. O da aşı oldu. Seni eve götürmeye geldik.”</p>

  <p>Kivrin bir dakika boyunca uzun uzun yüzüne baktı, aralarına kar taneleri düşüyordu. “Beni eve götürmeye.” Sesinde hiçbir ifade yoktu. Ayaklarının dibindeki mezara baktı. Diğerlerinden daha kısa ve daha dardı. Çocuk mezarı gibi.</p>

  <p>Bir dakika sonra başını kaldırıp Dunworthy’ye baktı, yüzü de ifadesizdi. Dunworthy ümitsizce, çok geç kaldım, diye düşündü. Üzerinde kanlı gömlekle, etrafı mezarlarla çevrili halde duran kıza baktı. Onu çoktan çarmıha germişlerdi. “Kivrin,” dedi.</p>

  <p>Küreğin sapı elinden düştü. “Bana yardım etmelisiniz,” dedi ve dönüp kiliseye doğru yürümeye başladı.</p>

  <p>Colin fısıltıyla sordu. “Onun Kivrin olduğundan emin misin?”</p>

  <p>“Evet.”</p>

  <p>“Nesi var?”</p>

  <p>Dunworthy içinden çok geç diye geçirip destek almak için kolunu çocuğun omzuna attı. Beni asla affetmeyecek.</p>

  <p>“Ne oldu? Kendini yine kötü mü hissediyorsun?”</p>

  <p>“Hayır,” dedi, ama elini çekmeden önce bir dakika bekledi.</p>

  <p>Kivrin kilisenin kapısında durmuş yine yan tarafını tutuyordu. Dunworthy, yakalanmış, diye düşündü. Kivrin vebaya yakalanmış. “Hasta mısın?” diye sordu.</p>

  <p>“Hayır.” Elini çekip kan görmeyi beklermiş gibi baktı. “Beni tekmeledi de.” Kilisenin kapısını itip açmaya çalışırken yüzünü buruşturdu ve Colin’in açmasına izin verdi. “Sanırım birkaç kaburgamı kırdı.”</p>

  <p>Colin ağır kapıyı açtı ve içeri girdiler. Dunworthy gözlerini kırpıştırıp karanlığa alışmasını bekledi. Dar pencerelerden içeri hiç aydınlık girmemesine rağmen nerede olduğunu anladı. İleride sol tarafta alçak iri bir şekil -yoksa bir ceset mi?- ve ilk sütünların yakınında karanlık yığınlar gördü, ama ötesi zifiri karanlıktı. Colin yanında durmuş sarkık ceplerini karıştırıyordu.</p>

  <p>Uzakta kendinden başka bir şeyi aydınlatamayan bir alev titreşti. Söndü. Dunworthy oraya doğru yürüdü.</p>

  <p>Colin, “Dur bir dakika,” deyip bir cep feneri yaktı. Fenerin parlak ışığı içeri ilk girdiği andaki gibi gözlerini körleştirdi. Colin feneri kilisenin içinde, resimli duvarlarında gezdirdi. Işık Dunworthy’nin ceset sandığı şeye vurdu. Bu bir lahitti.</p>

  <p>“Kivrin şu tarafta.” Dunworthy mihrabı işaret edince Colin feneri o tarafa çevirdi.</p>

  <p>Kivrin haç perdesinin önünde yerde yatan birinin yanında diz çökmüştü. Yaklaşınca Dunworthy yerdekinin bir erkek olduğunu gördü. Vücudunun alt kısmıyla bacaklarına mor bir battaniye örtülmüş, iri elleri de göğsünde çaprazlanmıştı. Kivrin kömürle bir mumu yakmaya uğraşıyordu, ama mum eriyip şekilsiz bir balmumu topağına dönüştüğü için bir türlü yanmıyordu. Colin fenerle gelince minnetle ona baktı.</p>

  <p>Gözlerini kısarak, “Roche’a yardım edin,” dedi. Adamın üzerine eğilip ellerine uzandı.</p>

  <p>Dunworthy, adamın hâlâ sağ olduğunu sanıyor, diye düşündü. Ama Kivrin duygusuz, soğukkanlı bir sesle, “Bu sabah öldü,” dedi.</p>

  <p>Colin feneri cesedin üzerine tuttu. Çaprazlanmış elleri fenerin çıplak ışığında battaniye kadar mor görünüyordu, ama adamın solgun yüzünde tam bir huzur ifadesi vardı.</p>

  <p>Colin merakla sordu. “Neydi bu adam, şövalye falan mı?”</p>

  <p>“Hayır,” dedi Kivrin. “Bir azizdi.”</p>

  <p>Elini cesedin katılaşmış ellerinin üstüne koydu. Eli nasır tutmuştu, kanlıydı, tırnaklarının içi de kirle dolmuştu. “Bana yardım etmelisiniz.”</p>

  <p>“Neye yardım edelim?” diye sordu Colin.</p>

  <p>Dunworthy içinden, gömmesine yardım etmemizi istiyor, dedi, ama edemeyiz. Roche dediği adam çok iriydi. Herhalde sağlığında Kivrin’in tepesinden bakıyordu. Bir mezar kazmayı başarsalar bile, üçü birlikte adamı taşıyamazlardı. Kivrin de boynuna bir ip bağlayıp kilise bahçesine sürükleyerek çıkarmalarına asla izin vermezdi.</p>

  <p>“Neye yardım edelim? Fazla vaktimiz yok.”</p>

  <p>Hiç vakitleri yoktu. Akşamüstü olmuştu bile ve karanlık bastırdıktan sonra ormanda asla yollarını bulamazlardı. Hem Badri’nin aralıklı geçidi ne kadar açık tutabileceğini tahmin etmek de mümkün değildi. Badri yirmi dört saat, demişti, ama iki saat bile dayanacak hali yokmuş gibi görünüyordu ve geleli neredeyse sekiz saat olmuştu. Toprak donmuştu, Kivrin’in kaburgaları kırıktı ve aspirinlerin etkisi de geçiyordu. Soğuk kilisede tekrar titremeye başladı.</p>

  <p>Onu gömemeyiz diye düşünürken, başucunda diz çökmüş Kivrin’e baktı. Her şey için çok geç kalmışken, ona bunu nasıl söylerim?</p>

  <p>“Kivrin?” dedi.</p>

  <p>Kivrin katılaşmış ele nazikçe vurdu. O sakin ve duygusuz sesle, “Onu gömemeyeceğiz,” dedi. “Rosemund’u onun mezarına gömmek zorunda kaldık, kahya şey olduktan…” Başını kaldırıp Dunworthy’ye baktı. “Bu sabah bir mezar daha kazmaya çalıştım ama toprak çok sertti, kürek kırıldı.” Tekrar yüzüne baktı. “Duasını ettim. Çanı da çalmaya çalıştım.”</p>

  <p>Colin, “Seni duyduk,” dedi. “Seni o sayede bulduk zaten.”</p>

  <p>“Dokuz kere çalmam gerekirdi,” dedi, “ama durmak zorunda kaldım.” Acıyı hatırlamış gibi elini yan tarafına götürdü. “Gerisini çalmama yardım etmelisiniz.”</p>

  <p>“Neden?” diye sordu Colin. “Duyacak kimse kaldığını sanmam.”</p>

  <p>Kivrin Dunworthy’ye bakarak, “Fark etmez,” dedi.</p>

  <p>“Zamanımız yok,” dedi Colin. “Biraz sonra hava kararacak, iniş yeri de…”</p>

  <p>“Ben çalarım,” dedi Dunworthy. Ayağa kalktı. “Siz burada kalın.” Kivrin zaten yerinden kımıldamamıştı. “Ben çanı çalarım.” Kapıya doğru yürüdü.</p>

  <p>Colin koşar adım yanına geldi. Fenerin ışığı yerde ve sütunlarda çılgınca gezindi. “Hava kararıyor,” dedi. “Hem sen ağı ne kadar açık tutabileceklerini bilmiyorum, dememiş miydin? Dur bir dakika.”</p>

  <p>Dunworthy kapıyı itip açtı, kardan yansıyan aydınlıkta gözlerini kıstı, ama onlar kilisenin içindeyken, hava biraz kararmıştı. Gökyüzü iyice kapanmıştı, havada kar kokusu vardı. Kilise bahçesini hızla geçip çan kulesine yürüdü. Köye girerken gördükleri inek bahçe kapısından içeri dalıp mezarların üzerinden kara bata çıka hızla onlara doğru geldi.</p>

  <p>Colin “Duyacak kimse yoksa, çanı çalmanın anlamı ne?” diye sordu. Feneri kapamak için durakladıktan sonra koşarak Dunworthy’ye yetişti.</p>

  <p>Dunworthy kuleye girdi. İçerisi kilise gibi karanlık ve soğuktu, üstelik sıçan kokuyordu. İnek başını içeri uzattı. Colin hayvanı iterek yanından geçti, eğimli duvara dayanıp durdu.</p>

  <p>“İniş yerine dönmemiz gerektiğini, geçidin kapanacağını, burada kalacağımızı söyleyip duran sensin,” dedi Colin. “Kivrin’i bile aramaya zamanımız yok, dememiş miydin?”</p>

  <p>Dunworthy bir an durup gözlerinin karanlığa uyum sağlamasını ve nefesinin düzelmesini bekledi. Çok hızlı yürümüş, göğsündeki sıkışma da gene başlamıştı. Başını kaldırıp çan ipine baktı. Karanlıkta başlarının üstünde sallanıyordu, yıpranmış ucundan otuz kırk santim yukarıda yağlı görünümlü bir düğüm vardı.</p>

  <p>Colin ipe baktı. “Ben çalabilir miyim?”</p>

  <p>“Sen çok küçüksün.”</p>

  <p>“Değilim!” dedi ve ipe doğru sıçradı. Düğümün altından ucunu yakaladı, birkaç saniye asılı kaldıktan sonra bıraktı ama ip yerinden bile oynamadı. Çan bir yanına bir taşla vurulmuş gibi ahenksiz ve çok zayıf bir sesle çınladı, o kadar. “Ağırmış,” dedi Colin.</p>

  <p>Dunworthy kollarını kaldırıp kalın ipi tuttu. Soğuktu, tarazlanmış lifleri de sertti. Colin’den daha iyi bir iş çıkaramayacağını düşünerek sertçe asıldı ve ip avuçlarını kesti. <i>Dong</i>.</p>

  <p>“Uf, çok yüksek!” Colin elleriyle kulaklarını kapadı ve neşeyle yukarı baktı.</p>

  <p>“Bir,” dedi Dunworthy. Amerikalıları hatırladı, dizlerini büktü ve ipe asıldı. İki. Ve üç.</p>

  <p>Kivrin’in, kırık kaburgalarıyla çanı çalmayı nasıl başardığını merak etti. Çan sandığından çok daha ağır, sesi de çok daha kuvvetliydi. Kafasının, göğsünün içinde çınlıyordu sanki. Dong.</p>

  <p>Bodur dizlerini büküp içinden sayan Bayan Piantini geldi aklına. Beş. Ne kadar zor bir şey yaptıklarını anlayamamıştı. Her vuruş ciğerlerindeki havayı boşaltıyordu sanki. Altı.</p>

  <p>Durup dinlenmek istedi, ama kilisenin içinde dinleyen Kivrin’in çalmayı bıraktığını düşünmesini istemiyordu. Düğümü sıkıca tutup bir saniye taş duvara yaslandı ve göğsündeki sıkışmayı rahatlatmaya çalıştı.</p>

  <p>“İyi misin?”</p>

  <p>“Evet,” dedi ve ipe öyle sert asıldı ki ciğerlerinin yırtıldığını sandı. Yedi.</p>

  <p>Duvara yaslanmamalıydı. Taşlar buz gibiydi. Titremesinin yeniden başlamasına neden oldu. Chicago Surprise Minor’u çalarken kaç vuruşun kaldığını sayıp kafasının içindeki zonklamaya yenilmemeye çalışan Bayan Taylor’ı düşündü.</p>

  <p>Colin’in “Ben tamamlayabilirim,” dediğini zor duyabildi. “Gidip Kivrin’i getireyim, son iki vuruşu beraber yaparız. İkimiz birlikte asılırız.”</p>

  <p>Dunworthy olmaz der gibi başını salladı. Nefes nefese, “Her icracı kesintisiz olarak çanının başında kalmalıdır,” dedi ve ipe asıldı. Sekiz. İpi bırakmamalıydı. Bayan Taylor bayılmış ve bırakmıştı, çan takla atmış, ip canlıymış gibi silkinmişti. Finch’in boynuna dolanmıştı, neredeyse boğuyordu. Ne olursa olsun sıkıca tutmalıydı.</p>

  <p>İpi aşağı çekip ayakta duracağından emin oluncaya kadar asıldıktan sonra yükselmesine izin verdi. “Dokuz,” dedi.</p>

  <p>Colin kaşlarını çatmış ona bakıyordu. Şüpheyle, “Yeniden hastalandın, değil mi?” dedi.</p>

  <p>Dunworthy, “Hayır,” dedi ve ipi bıraktı.</p>

  <p>İnek kapıdaydı. Hayvanı sertçe kenara itip kiliseye gitti ve içeri girdi.</p>

  <p>Kivrin hâlâ Roche’un başında diz çökmüş duruyordu. Eli hâlâ cesedin sertleşmiş elini tutuyordu.</p>

  <p>Karşısına geçip durdu. “Çanı çaldım.”</p>

  <p>Kivrin başını kaldırıp baktı.</p>

  <p>Colin, “Artık gitsek mi, ne dersiniz?” dedi. “Hava kararıyor.”</p>

  <p>“Evet,” dedi Dunworthy. “Bence en iyisi. .. ” Baş dönmesi onu gafil avladı, sendeledi, neredeyse Roche’un üstüne düşüyordu.</p>

  <p>Kivrin elini uzattı, Colin ona doğru atıldı. Dunworthy’yi kolundan yakalarken fenerin ışığı tavanda dolaştı. Yere düştü ve diğer elini Kivrin’e uzattı ama Kivrin ayağa kalkıp geri geri gitti.</p>

  <p>“Hastasın sen!” Bu bir suçlamaydı, bir ithamdı. “Vebaya yakalandın, değil mi?” Sesinde ilk kez bir duygu seziliyordu. “Değil mi?”</p>

  <p>“Hayır,” dedi Dunworthy, “bu…”</p>

  <p>Colin fenerini heykelin kıvrılmış koluna koyup Dunworthy’nin oturmasına yardım etti. “Hastalığı nüksetti. Benim afişlere hiç aldırış etmedi.”</p>

  <p>Dunworthy sırtını heykele yaslayıp oturdu. “Bu bir virüs,” dedi. “Veba değil. İkimiz de streptomisin ve gamına globulin aldık. Vebaya yakalanmayız.”</p>

  <p>Başını heykele dayadı. “Virüs bu. İyileşeceğim. Sadece bir dakika dinlenmem lazım.”</p>

  <p>Colin, “Ona çanı çalmamasını söylemiştim,” dedi ve çuvalın içindekileri yere boşalttı. Boş çuvalı Dunworthy’nin omuzlarına sardı.</p>

  <p>Dunworthy, “Hiç aspirin kaldı mı?” diye sordu.</p>

  <p>“Üç saatte bir alman gerekiyor,” dedi Colin. “Hem susuz da içmemen gerekiyor.”</p>

  <p>“Öyleyse biraz su getir.”</p>

  <p>Colin destek beklermiş gibi Kivrin’e baktı, ama o hâlâ Roche’un cesedinin diğer tarafında durmuş temkinli bir ifadeyle Dunworthy’ye bakıyordu.</p>

  <p>Dunworthy, “Hemen,” deyince Colin koşarak dışarı çıktı, botlarının sesleri duvarlarda yankılandı. Dunworthy gözlerini Kivrin’e çevirince kız bir adım geri gitti.</p>

  <p>“Bu veba değil,” dedi. “Grip virüsü. Buraya gelmeden önce virüse maruz kaldığından ve burada hastalandığından korktuk. Hastalandın mı?”</p>

  <p>Kivrin, “Evet,” deyip Roche’un yanına diz çöktü. “Bu adam hayatımı kurtardı.”</p>

  <p>Mor battaniyeyi düzeltti ve Dunworthy onun aslında mor kadifeden bir pelerin olduğunu fark etti. Ortasına ipekten büyük bir haç işlenmişti.</p>

  <p>“Bana korkmamamı söyledi.” Pelerini Roche’un göğsüne çekip ellerinin altına yerleştirdi ama sandaletli ayakları açıkta kaldı. Dunworthy omzundan çuvalı çekip nazikçe ölünün ayaklarına örttü. Sonra dikkatle ayağa kalkıp düşmemek için heykele tutundu.</p>

  <p>Kivrin Roche’un ellerini okşadı. “Bana zarar vermek istemedi,” dedi.</p>

  <p>Colin muhtemelen bir su birikintisinden yarı yarıya doldurduğu kovayla geri geldi. Nefes nefese kalmıştı. “İnek bana saldırdı!” dedi. Kovadan pis bir tas çıkardı. Aspirini Dunworthy’nin avcuna boşalttı. Beş tablet kalmıştı.</p>

  <p>Dunworthy ikisini alıp yutmasına yetecek kadar az suyla içtikten sonra geri kalanını Kivrin’e uzattı. Kivrin diz çöktüğü yerden uzanıp ciddi bir tavırla tabletleri aldı.</p>

  <p>Colin tası Kivrin’e verirken, “Hiç at bulamadım,” dedi. “Sadece bir katır var.”</p>

  <p>“Eşek,” dedi Kivrin. “Maisry, Agnes’ın midillisini çaldı.” Tası Colin’e verip gene Roche’un elini tuttu. “Ruhları cennete gidebilsin diye herkesin çanını çaldı.”</p>

  <p>Colin fısıltıyla, “Artık yola çıksan iyi olacak,” dedi. “Dışarısı neredeyse tamamen karanlık.”</p>

  <p>Kivrin duymamış gibi, “Rosemund için bile,” dedi. “Hem çok hastaydı. Ona zaman yok, İskoçya’ya gitmemiz gerek dedim.”</p>

  <p>Dunworthy, “Karanlık basmadan gitmek zorundayız,” dedi.</p>

  <p>Ne yerinden kımıldadı, ne de Roche’un elini bıraktı. “Ben ölüm döşeğindeyken, elimi tuttu.”</p>

  <p>“Kivrin,” dedi nazikçe.</p>

  <p>Elini Roche’un yanağına koyup uzun uzun yüzüne baktıktan sonra dizlerinin üstünde doğruldu. Dunworthy ona elini uzattı, ama Kivrin eliyle yan tarafını tutarak kendi başına kalktı ve nefe doğru yürüdü.</p>

  <p>Kapıda durup tekrar karanlığa baktı. “Ölmek üzereyken, cennete dönebilmem için bana iniş yerini söyledi. ‘Beni burada bırakıp git ki, cennete geldiğimde seni orada bulayım’ dedi.” Karlı bahçeye çıktı.</p>
</body>
</html>