<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>26</h2>

  <p class="girintisiz">“İmkânsız,” dedi Kivrin.“1348 olamaz.” Ama Imeyne’nin papazının ölmesi, halihazırda hiç hizmetkarlarının olmaması, Eliwys’in Gawyn’in Oxford’a gönderilmesini istememesinin nedeni şimdi anlaşılmıştı. Lady Yvolde, “Orada çok hastalık var,” demişti. Kara Ölüm Oxford’u 1348 Noeli’nde vurmuştu. “Ne oldu?” Kivrin’in sesi iradesinin dışında yükseldi. “<i>Ne oldu</i>? Benim 1320’ye gitmem gerekiyordu. 1320’ye! Bay Dunworthy gitme demişti zaten. Ortaçağ’dakiler ne yaptıklarını bilmiyorlar, demişti, ama beni yanlış <i>seneye</i> göndermiş olamazlar!” Sustu. “Buradan çıkmalısınız! Bu Kara Ölüm!”</p>

  <p>Herkes yüzüne öyle anlamaz gözlerle baktı ki Kivrin tercümanın gene bozulduğunu zannetti. Bir daha söyledi. “Bu Kara Ölüm! Mavi hastalık!”</p>

  <p>Eliwys usulca, “Yok,” deyince, Kivrin, “Lady Eliwys, Lady Imeyne ile Peder Roche’u salona indirin,” dedi.</p>

  <p>Eliwys, “imkânsız,” dediyse de elindeki lapa kasesini kutsal bir emanetmiş gibi sıkı sıkı tutan Lady Imeyne’yi kolundan tutup dışarı çıkardı. Peşlerinden Maisry de kulaklarını elleriyle örtüp dışarı fırladı.</p>

  <p>Kivrin Roche’a, “Siz de gitmelisiniz,” dedi. “Ben katibin yanında kalırım.”</p>

  <p>Katip yataktan, “Yüzündeeeeen…” diye mırıldanınca Roche dönüp ona baktı. Katip doğrulmaya çabalayınca Roche adama yaklaşacak oldu.</p>

  <p>“Yapmayın!” Kivrin Roche’u kolundan tuttu. “Yanına yaklaşmayın.” Roche ile yatağın arasına girdi. Tercümanın çevirmesini umarak, “Hastalığı bulaşıcı,” dedi. “Yani sâri. Pirelerle yayılıyor bir de…” Damlacık yoluyla bulaşmayı nasıl izah edebileceğini düşünmeye çalıştı. “Hastanın ağzından çıkan salgılarla bulaşıyor.Ölümcül bir hastalık, yaklaşan hemen herkesi öldürür.”</p>

  <p>Endişeyle papazın yüzüne bakıp, söylediklerimi anladı mı acaba, diye düşündü. Tabii anlayabilirse. 1300’lü yıllarda ne mikrop diye bir şey biliniyordu, ne de hastalıkların bulaşma yolları. Bu çağda yaşayanlar Kara Ölüm’ün Tanrı’nın bir cezası olduğuna inanıyorlardı. Hastalığın kırsal alanların üstünde dolaşan zehirli sislerle, bir ölünün bakışıyla ve sihirle yayıldığını zannediyorlardı.</p>

  <p>Katip, “Peder,” dedi. Roche Kivrin’i aşıp geçmeye çalıştı ama Kivrin önünü kesti.</p>

  <p>“Onu ölüme terk edemeyiz,” dedi Roche.</p>

  <p>Kivrin, ama ettiler, diye düşündü. Kaçıp geride bıraktılar. İnsanlar öz çocuklarından vazgeçtiler, doktorlar gelmeyi reddettiler, bütün din adamları kaçtı.</p>

  <p>Kivrin eğilip Lady Imeyne’nin lapa için yırttığı bez şeritleri aldı. “Ağzınızı burnunuzu bunlarla örtün.”</p>

  <p>Bezlerden birini Roche’a verdi. Roche beze bakıp kaşlarını çattı, sonra katlayıp yüzüne bastırdı.</p>

  <p>Kivrin, “Bağlayın,” deyip bir şerit daha aldı. Üçgen biçiminde katlayıp haydut maskesi gibi ağzıyla burnunu kapadı ve arkadan bağladı. “İşte böyle.”</p>

  <p>Roche dediğini yaptı, bağladı ve Kivrin’e baktı. Kivrin kenara çekildi. Peder katibin üstüne eğilip elini adamın göğsüne koydu.</p>

  <p>Kivrin, “Yapmayın,” deyince başını kaldırıp baktı. “Mecbur kalmadıkça ona dokunmayın.”</p>

  <p>Roche muayene ederken Kivrin adamın tekrar yataktan fırlayıp üstüne atılmasından korkarak nefesini tuttu, ama katip hiç kımıldamadı. Kolunun altındaki hıyarcıktan kan ve yeşilimsi bir iltihap sızmaya başladı.</p>

  <p>Kivrin Roche’un kolunu tuttu. “Sakın dokunmayın,” dedi. “Boğuşurken patlamış olmalı.” Kanla iltihabı Imeyne’nin bezleriyle silip sardı ve omzundan sıkıca bağladı. Katip ne yüzünü buruşturdu, ne inledi. Kivrin yüzüne bakınca adamın kıpırdamadan ileriye baktığını gördü.</p>

  <p>“Öldü mü?”</p>

  <p>Roche, “Hayır,” deyip elini yine adamın göğsüne koydu. Kivrin göğsünün hafifçe inip kalktığını gördü. Roche maskesinin altından, “Gidip dua kitabımı almam lazım,” dedi. Onun da konuşması en az katibinki kadar zor anlaşılıyordu.</p>

  <p>Kivrin içinden hayır, dedi. Paniğe kapıldı. Sakın gitme. Ya ölürse? Ya yine kalkarsa yerinden?</p>

  <p>Roche doğruldu. “Korkma,” dedi. “Geri geleceğim.”</p>

  <p>Hızla dışarı çıktı, kapıyı açık bırakınca Kivrin kapamak istedi. Aşağıdan gelen sesleri, Eliwys ile Roche’un seslerini duydu. Ona kimseye bir şey söylememesini tembihlemeliydi. Agnes, “Kivrin’in yanında kalmak istiyorum,” deyip uluyarak ağlamaya başladı. Rosemund kızarak kardeşine karşılık verdi, bağırması kardeşinin ağlamasını bastırdı.</p>

  <p>Agnes çileden çıkmış bir sesle, “Kivrin’e söyleyeceğim,” diye bağırınca Kivrin kapıyı itip mandalını taktı.</p>

  <p>Agnes buraya girmemeliydi, Rosemund da. Kimse girmemeliydi. Mikrop kapmamalıydılar. Kara Ölüm’ün çaresi yoktu. Korunmanın tek yolu yakalanmamaya çalışmaktı. Çılgın gibi düşünüp veba hakkında bildiklerini hatırlamaya çalıştı. Bu hastalığı on dördüncü yüzyılı incelerken öğrenmişti, Dr. Ahrens de aşılarını yaparken biraz bahsetmişti.</p>

  <p>İki farklı türü vardı -hayır üç. Biri doğrudan kana karışıyor ve kurbanı birkaç saatte öldürüyordu. Hıyarcıklı veba sıçan pirelerinden geçiyordu ve lenf bezinde şişliklere sebep olan türdü. Diğeri ise pnömonik vebaydı, hıyarcık çıkmıyordu. Hasta öksürüp kan kusuyor ve mikrop damlacıklarla yayılıyordu, müthiş bulaşıcıydı. Ama katipte hıyarcıklar vardı, o kadar bulaşıcı değildi. Hastanın yanında durmakla bulaşmazdı, pirenin bir insandan başkasına atlaması gerekirdi.</p>

  <p>Birden gözünde katibin Rosemund’un üstüne düşüp kızı yere devirmesi canlandı. Ya kıza da geçtiyse? Olamaz, geçmemiştir. Bunun tedavisi yok.</p>

  <p>Katip yatakta dönünce Kivrin adamın başına gitti.</p>

  <p>“Susadım.” Şişmiş diliyle dudaklarını yaladı. Adama bir kupayla su getirdi. Katip hırsla birkaç yudum içti, su boğazına kaçtı ve suyu Kivrin’in üstüne püskürttü.</p>

  <p>Kivrin ıslanan maskeyi koparırcasına çekerken geriledi. Deli gibi üstünü başını silerken bir yandan da kendi kendine, bu hıyarcıklı veba, diyordu. Bu türü damlacıkla bulaşmaz. Sen veba olamazsın, aşısını oldun. Ama başka virüslere karşı da aşılanmış, bağışıklık sistemi güçlendirilmişti. Hiç hastalanmaması gerekmez miydi? 1348’e de gelmemesi gerekirdi.</p>

  <p>“Ne <i>oldu?</i>” diye fısıldadı.</p>

  <p>Bu bir kayma olamazdı. Bay Dunworthy kayma kontrolleri yapmadıklarına çok kızmıştı, ama kayma bile olsa inişte birkaç hafta kayma olurdu, böyle yıllar değil. Ağda bir aksama meydana gelmiş olmalıydı.</p>

  <p>Bay Dunworthy, Bay Gilchrist’in ne yaptığını bilmediğini söylemişti. lşte bir şey ters gitmiş ve ta 1348’e gelmişti, ama tarihin yanlış olduğunu anlar anlamaz inişi neden sonlandırmamışlardı? Bay Gilchrist’te onu geri getirecek dirayet olmasa bile, Bay Dunworthy’de vardı. Neden ağı tekrar açtırmamıştı?</p>

  <p>Çünkü orada değildim, diye düşündü. Yer ve zaman tespitinin alınması en az iki saat alırdı. O sırada ormanda geziniyordu. Ama ağı açık tutarlardı. Bay Dunworthy ağı tekrar kapattırmaz ve randevu zamanını beklerdi. Kivrin için açık tutardı ağı.</p>

  <p>Kapıya koşup sürgüyü kaldırdı. Gawyn’i bulmalıydı. İniş yerini öğrenmek zorundaydı.</p>

  <p>Katip onunla gelecekmiş gibi doğrulup çıplak bacağını yataktan aşağı attı. “Yardım et bana,” dedi ve diğer bacağını da oynatmaya çalıştı.</p>

  <p>Kivrin öfkeyle, “Sana yardım edemem,” dedi. “Ben buraya ait değilim.” Mandalı yerinden kaldırdı. “Gawyn’i bulmam gerek.” Ama bunu der demez, Gawyn’in elçi ve Sir Bloet’le birlikte Courcy’e gittiğini hatırladı. Kaçmak için telaş ederken neredeyse Agnes’ı ezecek olan elçiyle birlikte.</p>

  <p>Mandalı bırakıp adama döndü. “Diğerlerinde de veba var mıydı?” diye sordu. “Piskoposun elçisinde de hastalık var mı?” Adamın benzinin kül rengi olduğunu, titreyip pelerinine sarındığını hatırladı. Hepsine, Bloet’ye, kibirli ablasına ve geveze kızlara bulaştıracaktı. Ve Gawyn’e. “Buraya geldiğinizde hastalık kaptığınızı biliyordunuz, değil mi? Değil mi?”</p>

  <p>Katip, bir çocuk gibi, kollarını bükmeden ona doğru kaldırdı. “Yardım et,” dedi ve arkaya düştü, başıyla omzu yatağın kenarından aşağı sarktı.</p>

  <p>“Siz yardımı hak etmiyorsunuz. Buraya veba getirdiniz.”</p>

  <p>Biri kapıyı çaldı.</p>

  <p>Kızgınlıkla, “Kim o?” diye bağırdı.</p>

  <p>“Roche.” Peder geldiği için içinde bir rahatlama ve sevinç hissettiyse de kımıldamadı. Hâlâ vücudunun yarısı yatağın dışında duran katibe baktı. Ağzı açıktı, şişmiş dili ağzını doldurmuştu.</p>

  <p>“Beni içeri al,” dedi Roche. “Günah çıkarttırmam gerek.”</p>

  <p>Günah mı çıkaracaktı bu adam? “Hayır” dedi.</p>

  <p>Roche kapıya daha sertçe vurdu.</p>

  <p>“Sizi içeri alamam,” dedi Kivrin. “Bu hastalık bulaşıcı. Yakalanabilirsiniz.”</p>

  <p>“Adamın ölme ihtimali var. Cennete girebilmesi için itirafını dinlemem gerek.”</p>

  <p>Kivrin, bu adam cennete falan gitmeyecek, diye düşündü. Buraya vebayı o getirdi.</p>

  <p>Katip gözlerini açtı. Gözleri kan çanağına dönmüş ve şişmişti. Nefes alıp verirken hafif hışırtılar çıkarıyordu.Ölüyor, diye düşündü.</p>

  <p>Roche seslendi. “Katherine.”</p>

  <p>Evinden uzakta ve ölüyor. Tıpkı benim gibi. O da buraya bir hastalık getirmişti, kimse yakalanmadıysa, bunun sebebi kendisinin yaptığı bir şey değildi. Eliwys, Imeyne ve Roche onunla ilgilenmişlerdi. Kivrin hepsine mikrop bulaştırmış olabilirdi. Roche başında dua etmiş, ellerini tutmuştu.</p>

  <p>Kivrin katibin başını nazikçe kaldırıp adamı düzgünce yatırdıktan sonra kapıya gitti.</p>

  <p>Hafifçe araladı. “Ona son duasını ettirmenize izin vereceğim,” dedi, “ama önce sizinle konuşmam gerek.”</p>

  <p>Roche cübbesini giymiş ve maskesini de çıkarmıştı. Elindeki sepette kutsal yağ ile aşai rabbani ekmeği vardı. Artık daha büyük bir güçlükle nefes alan katibe bakarak elindekileri yatağın ayak ucundaki sandığın üstüne koydu. “İtirafını dinlemek zorundayım,” dedi.</p>

  <p>Kivrin, “Size anlatmam gerekenleri dinleyene kadar olmaz,” dedi. Derin bir nefes aldı. Tercümeye dikkatle kulak vererek, “Katipte hıyarcıklı veba var,” dedi. “Korkunç bir hastalıktır. Yakalanan hemen herkes ölür. Sıçanların üstündeki pirelerle, hastalananların nefesleri, giysileri ve eşyalarıyla bulaşır.” Anlaması için içinden dua ederek endişeyle Roche’un yüzüne baktı. O da endişeli görünüyordu ve şaşkın.</p>

  <p>“Korkunç bir hastalık. Tifoya veya koleraya benzemez. İtalya’da ve Fransa’da yüzbinlerce kişiyi öldürdü bile. Bazı yerlerde o kadar çok insan öldü ki, ölüleri gömecek kimse kalmadı.”</p>

  <p>Roche’un yüzünden ne düşündüğü anlaşılmıyordu. “Kim olduğunu ve nereden geldiğini hatırlamışsın,” dedi. Bu bir soru değildi.</p>

  <p>Kivrin içinden, Gawyn beni ormanda bulduğunda vebadan kaçtığımı düşünüyor, diye geçirdi. Evet, dersem, hastalığı buraya benim getirdiğimi düşünecek. Ama bakışında suçlayan bir ifade yoktu ve bu adamın anlamasını sağlamak zorundaydı.</p>

  <p>“Evet,” dedi ve bekledi.</p>

  <p>Roche sordu: “Ne yapmamız gerekiyor?”</p>

  <p>“Diğerlerini bu odadan uzak tutmalıyız. Onlara evde kalmalarını ve içeri kimseyi almamalarını söyleyin. Köylülere de evlerinden çıkmamalarını tembihlemelisiniz.Ölü bir sıçan görürlerse yanına yaklaşmasınlar. Bundan sonra köy meydanında eğlence ve dans da olmamalı. Köylüler malikaneye, avluya ve kiliseye girmesinler. Hiçbir yerde toplanmamaları gerek.”</p>

  <p>Roche, “Ben Lady Eliwys’e Agnes ile Rosemund’u içeride tutmasını söylerim,” dedi. “Köylülere de evden çıkmamalarını tembihlerim.”</p>

  <p>Katip garip bir ses çıkarınca ikisi birden dönüp yatağa baktılar.</p>

  <p>“Bu vebaya yakalananlara yardım için yapabileceğimiz hiçbir şey yok mu?” Veba sözcüğünü beceriksizce söyledi.</p>

  <p>Kivrin dönem halkının ne gibi çareler denediklerini hatırlamaya çalıştı. Küçük çiçek demetleri taşımış, toz haline getirilmiş elmas içmiş, hıyarcıkların üstüne sülük yapıştırmışlardı ama hiçbiri işe yaramamıştı. Dr. Ahrens ne denerlerse denesinler, tetra-siklin ve streptomisin gibi antibiyotiklerden başka hiçbir şeyin işe yaramayacağını söylemişti. Bu ilaçlar da yirminci yüzyılda keşfedilmişti.</p>

  <p>“Ona sıvı şeyler verip sıcak tutmalıyız,” dedi.</p>

  <p>Roche katibe baktı. “Tanrı mutlaka ona yardım eder,” dedi.</p>

  <p>Kivrin, etmeyecek diye geçirdi içinden. Etmemişti de. Avrupa’nın yarısı. “Tanrı, Kara Ölüm’e karşı bize yardım edemez,” dedi.</p>

  <p>Roche başını öne doğru sallayıp kutsal yağı aldı.</p>

  <p>Kivrin kalan son bez parçasını yerden alırken, “Maskenizi takmalısınız,” dedi. Adamın ağzıyla burnunu kapayacak şekilde bağladı. “Onunla ilgilenirken bunu hep takmaksınız.” Kendisinin takmadığını fark etmemesini umdu.</p>

  <p>Roche, “Bu hastalığı bize Tanrı mı gönderdi?” diye sordu.</p>

  <p>“Hayır,” dedi Kivrin. “Hayır.”</p>

  <p>“O halde şeytan mı gönderdi?”</p>

  <p>İçinden evet demek geldi. Avrupa’nın yarısı Kara Ölüm’den şeytanın sorumlu olduğuna inanmıştı. Şeytanın uşaklarının peşine düşmüş, cüzzamlılarla Yahudilere işkence yapmış, yaşlı kadınları taşlamış, genç kızları yakmışlardı.</p>

  <p>“Kimse göndermedi. Bu bir hastalık. Kimsenin suçu değil. Tanrı elinden gelse bize yardım ederdi, ama …” Ama ne? Bizi duymuyor mu? Çekip gitti mi? Yok mu?</p>

  <p>İkna etmeyen bir sesle, “O gelemez,” dedi.</p>

  <p>“Biz onun yerine mi hareket etmeliyiz?” dedi Roche.</p>

  <p>“Evet.”</p>

  <p>Roche yatağın yanında diz çöktü. Başını ellerine doğru eğdi, sonra tekrar kaldırdı. “Tanrı’nın seni bir sebeple aramıza gönderdiğini biliyordum.”</p>

  <p>Kivrin de diz çöküp ellerini birleştirdi.</p>

  <p>Roche duaya başladı. “<i>Mittere digneris sanctum Angelum</i>. Bu evde toplananları korumak ve gözetmek için bize cennetten meleğini gönder.”</p>

  <p>Kivrin kayıt cihazına, “Roche’un hastalanmasına izin verme,” dedi. “Rosemund’un hastalanmasına izin verme. Katip, hastalık ciğerlerine ulaşmadan ölsün.”</p>

  <p>Roche tıpkı hasta olduğu zamanki gibi okuyordu. Kivrin katibin de kendisi gibi huzura kavuşması için dua etti. Ama adamın huzurlu olup olmadığını anlayamadı. Adam günahlarını itiraf edecek durumda değildi, sürülen yağ da canını yakıyor gibiydi. Peder yağı avuçlarına değdirince yüzünü buruşturdu. Roche dua ederken solukları da sanki daha gürültülü çıkmaya başladı. Roche başını kaldırıp adama baktı. Kollarında küçük morumsu çürükler beliriyordu. Yani cilt altındaki damarlar birer birer çatlıyordu.</p>

  <p>Roche dönüp Kivrin’e baktı. “Bunlar son günler mi?” diye sordu. “Tanrı’nın havarilerinin haber verdikleri kıyamet mi geliyor?”</p>

  <p>Kivrin içinden evet, diye geçirirken, “Hayır,” dedi. “Hayır, yalnızca kötü bir zamandayız. Korkunç bir zaman bu, ama herkes ölmeyecek. Bundan sonra çok güzel günler gelecek. Rönesans, sınıf reformları ve müzik. Harikulade dönemler. Yeni ilaçlar çıkacak, insanlar vebadan, suçiçeğinden ya da zatürreden ölmeyecek. Herkesin yeterince yiyeceği olacak, kışın bile evleri sıcacık ısınacak.” Noel için süslenmiş sokakları, vitrinlerle ışıklarla bezenmiş Oxford’u düşündü. “Her yerde ışık olacak, bir de kendi kendine çalan çanlar.”</p>

  <p>Anlattıkları katibi yatıştırmış gibiydi. Nefesleri hafiflemiş, uykuya dalmıştı.</p>

  <p>Kivrin, “Artık ondan uzaklaşın,” dedi ve Roche’u pencereye götürdü.Önüne tası getirdi. “Ona dokunduktan sonra ellerinizi yıkamalısınız.”</p>

  <p>Tasta çok az su vardı. Roche’un kocaman ellerini yıkamasını seyrederken, “Hasta için kullandığımız kaselerle kaşıkları da yıkamalıyız,” dedi. “Giysileriyle bezleri de yakmalıyız. Veba onlarda.”</p>

  <p>Roche ellerini cübbesinin eteğine sildi ve Eliwys’e yapılması gerekenleri anlatmaya gitti. Uzun bir bez ve bir tas dolusu suyla geri döndü. Kivrin bezi geniş şeritler halinde yırtıp bir tanesini yüzüne bağladı.</p>

  <p>Tastaki su kısa zamanda bitti. Katip uyanmış, durmadan su istiyordu. Kivrin Roche’u mümkün olduğunca hastadan uzak tutmaya çalışarak kupayı adamın dudaklarına götürdü.</p>

  <p>Roche akşam ibadetini yapmak ve çanı çalmak için kiliseye gitti. Kivrin arkasından kapıyı kaparken aşağıdan gelen seslere kulak kabarttıysa da bir şey duyamadı. Belki de uyudular diye düşündü, ya da hastalandılar. Imeyne’nin elinde lapayla hastanın üzerine eğilmesi, Agnes’ın yatağın ayakucunda durması geldi aklına. Rosemund adamın altında kalmıştı.</p>

  <p>Yatağın yanında bir aşağı bir yukarı yürürken, artık çok geç, diye düşündü. Kuluçka süresi ne kadardı? İki hafta mı? Hayır, aşının etkili olması o kadar sürüyordu. Üç gün mü? İki mi? Hatırlayamıyordu. Katip ne zamandır mikrop saçıyordu? Noel yemeğinde kimin yanına oturduğunu hatırlamaya çalıştı, ama adama hiç bakmamıştı. O esnada Gawyn’i gözlüyordu. Katiple ilgili hatırlayabildiği en belirgin sahne, Maisr’nin eteğini tutmasıydı.</p>

  <p>Gidip kapıyı açtı ve seslendi. “Maisry!”</p>

  <p>Cevap veren olmadı, ama bu bir şey ifade etmezdi. Maisry muhtemelen ya uyuyor ya saklanıyordu ve katipte zatürre değil hıyarcıklı veba vardı, hem hastalık pirelerle yayılıyordu. Katip hastalığını kimseye bulaştırmamış da olabilirdi, fakat döner dönmez Roche’u katibin yanında bırakıp sıcak kömür getirmek için ve elbette herkesin iyi olduğundan emin olmak için mangalı alıp aşağı indi.</p>

  <p>Rosemund ile Eliwys kucaklarında dikişleriyle ateşin başında oturuyorlardı, Lady Imeyne de yanlarında dua kitabını okuyordu. Agnes üstünde ittiği oyuncak arabasıyla konuşuyordu. Maisry yüksek masanın yanında duran peykelerin birine uzanmış uyuyordu, yüzü uykuda bile asıktı.</p>

  <p>Agnes arabasını Imeyne’nin ayağına çarpınca yaşlı kadın başını eğip, “Uslu uslu oynamazsan oyuncağını alırım, Agnes,” dedi. Sesindeki aksilik, Rosemund’un aceleyle bastırmaya çalıştığı gülüşü, yüzlerindeki ateşin aydınlığında görünen sağlıklı pembelik Kivrin’in içini çok rahatlattı. Evdeki herhangi bir akşamdan farksızdı.</p>

  <p>Eliwys dikiş dikmiyordu. Makasıyla uzun bez şeritler kesiyor ve ikide bir başını kaldırıp kapıya bakıyordu. Imeyne’nin kitabından dua okuyan sesinde endişe vardı. Rosemund bez yırtarken başını kaldırıp kaygıyla annesine baktı. Eliwys ayağa kalktı, paravanların arkasına geçip dışarı çıktı. Kivrin kadının birinin geldiğini duyduğunu sandı, ama bir dakika geçmeden geri gelip yerine oturdu ve bezi eline aldı.</p>

  <p>Kivrin ses çıkarmadan merdivenleri indi, ama yeterince sessiz değildi. Agnes arabasını bırakıp “Kivrin!” diye bağırdı ve kendini kucağına attı.</p>

  <p>Kivrin kızı boştaki eliyle kendinden uzaklaştırdı. “Aman, bu kömürler sıcak.”</p>

  <p>Elbette sıcak değildi kömürler. Sıcak olsaydı, değiştirmek için aşağı inmezdi, ama Agnes birkaç adım geri gitti.</p>

  <p>“Neden yüzünü örttün?” diye sordu Agnes. “Bana masal anlatır mısın?”</p>

  <p>Eliwys de ayağa kalkmıştı, Imeyne başını çevirmiş ona bakıyordu. Eliwys sordu: “Katip nasıl?”</p>

  <p>Istırap içinde, demek istediyse de, “Ateşi biraz düştü,” demekte karar kıldı. “Benden uzak durmalısınız. Giysilerime hastalık bulaşmış olabilir.”</p>

  <p>Hepsi birden ayağa kalktılar, Imeyne bile kitabını boynundaki kutsal emanetine bastırıp ona bakarak ateşin başından uzaklaştı.</p>

  <p>Noel kütüğü hâlâ yanıyordu. Kivrin eteğiyle tutarak mangalın kapağını kaldırıp gri kömürleri ocağın kenarına boşalttı. Havaya küller uçuştu, kömürlerden biri kütüğe çarptı ve yere düşüp sıçradı.</p>

  <p>Agnes güldü, herkes kömürün yerde yuvarlanıp bir peykenin altına girmesini izledi. Eliwys hariç, o, arkasını dönmüş paravanlara doğru bakıyordu. Kivrin, “Gawyn atları alıp döndü mü?” diye sordu ve sorduğuna pişman oldu. Eliwys’in gergin yüzünden cevap zaten okunuyordu. Üstelik sorusu Imeyne’nin dönüp buz gibi gözlerle ona bakmasına neden oldu.</p>

  <p>Eliwys başını çevirmeden, “Hayır,” dedi. “Acaba piskoposun diğer adamları da hastalanmış mıdır?”</p>

  <p>Kivrin elçinin kül rengi yüzünü, keşişin bitkin halini hatırladı. “Bilmem.”</p>

  <p>“Hava soğuyor,” dedi Rosemund. “Belki Gawyn bu gece kalmaya karar vermiştir.”</p>

  <p>Eliwys bir şey söylemedi. Kivrin ateşin önünde diz çöküp ağır ocak süngüsüyle kömürleri karıştırdı ve kor kömürleri üste çıkardı. Süngüyle mangalın içine itmeye çalıştıktan sonra vazgeçip mangalın kapağıyla doldurdu.</p>

  <p>“Bunu başımıza sen getirdin,” dedi Imeyne.</p>

  <p>Kivrin’in yüreği ağzına geldi, başını kaldırdı, ama Imeyne ona bakmıyordu. Gözleri Eliwys’in üzerindeydi. “Başımıza bu cezayı senin günahların getirdi.”</p>

  <p>Eliwys dönüp Imeyne’ye baktı. Kivrin yüzünde şok ya da öfke görmeyi umarken ikisini de göremedi. Kayınvalidesine aklı başka yerdeymiş gibi kayıtsızca baktı.</p>

  <p>Imeyne, “Tanrı zina yapanları da, evlerini de cezalandırır,” dedi, “tıpkı şimdi seni cezalandırdığı gibi.” Dua kitabını yüzüne doğru salladı. “Vebayı buraya getiren senin günahların.”</p>

  <p>Eliwys soğuk bir tavırla, “Piskoposa haber gönderen sendin,” dedi. “Peder Roche’tan memnun değildin. Onlarla birlikte hastalığı buraya davet eden sensin.”</p>

  <p>Dönüp dışarı çıktı.</p>

  <p>Imeyne tokat yemiş gibi kaskatı durduktan sonra gidip yerine oturdu. Dizlerinin üzerine eğilip parmaklarını dalgın dalgın boynundaki zincirin üstünde gezdirdi.</p>

  <p>Agnes, “Bana şimdi masal anlatır mısın?” diye sordu.</p>

  <p>Imeyne dirseklerini peykeye dayayıp ellerini alnına bastırdı.</p>

  <p>“Bana inatçı kızın masalını anlat,” dedi Agnes.</p>

  <p>“Yarın. Yarın sana bir masal anlatırım.” Mangalı alıp üst kata çıktı.</p>

  <p>Katibin ateşi yine yükselmişti. Saçma sapan konuşuyor, ayinden bölümleri müstehcen sözlermiş gibi bağırarak okuyordu. Durmadan su istiyordu. Roche ile sırayla avludan su taşıdılar.</p>

  <p>Kivrin bir elinde kova diğer elinde mumla, Agnes’a görünmemek için parmaklarının ucuna basarak aşağı indi, ama hepsi uyuyordu, Lady Imeyne hariç. Diz çökmüş dua ediyordu, sırtı dimdik ve acımasızdı. Bunu başımıza sen getirdin.</p>

  <p>Kivrin karanlık avluya çıktı.İki çan birbirlerinin temposunu hafifçe kaçırarak çalıyordu. Kivrin akşam ibadeti mi, yoksa cenaze çanları mı diye düşündü. Kuyunun yanında yarısı dolu bir kova duruyordu. Kovayı taşların üzerine boşaltıp taze suyla doldurduktan sonra mutfak kapısına bıraktı ve yiyecek bir şeyler almak için içeri girdi. Eve götürülürken yiyeceklerin üstüne örtülen ağır örtüler masanın ucuna serilmişti. Bezlerden birinin içine ekmekle soğuk et koyup çıkın yaptı. Çıkınla kovayı alıp yukarı çıktı. Mangalın önünde yere oturup yediler.İlk ısırıkta kendini daha iyi hissetti.</p>

  <p>Katip de daha iyi görünüyordu. Biraz daldı, sonra terledi. Kivrin kaba mutfak beziyle adamı silerken, katip iyi gelmiş gibi içini çekti ve uykuya daldı. Uyandığında ateşi düşmüştü. Yatağın yanına iterek bir sandık götürdüler, üzerine bir yağ kandili koydular. Nöbetleşe hastanın başında bekleyip pencerenin önündeki sedirde uyudular. Hava uyutmayacak kadar soğuktu, ama Kivrin taş pervaza yaslanıp kıvrıldı ve kestirdi, her uyandığında katip biraz daha iyileşmiş gibi görünüyordu.</p>

  <p>Tıp tarihinde hıyarcıkları yarmanın bazen hastaları kurtardığını okumuştu. Katibinkinden akan irin kesilmiş, göğsündeki hırıltı da durmuştu. Belki de kurtulacaktı.</p>

  <p>Kara Ölüm’ün kayıtların gösterdiği kadar çok insan öldürmediği kanısında olan tarihçiler de vardı. Bay Gilchrist istatistiklerin korku ve eğitimsizlik yüzünden büyük ölçüde abartıldığını düşünüyordu.İstatistikler doğruysa bile veba her bir köyün yarısını öldürmemişti. Kimi yerlerde sadece bir ya da iki vaka görülmüştü. Bazı köylerde hiç ölen olmamıştı.</p>

  <p>Nesi olduğunu anlar anlamaz katibi tecrit etmişlerdi, Kivrin de Roche’un hastaya yaklaşmasını epeyce önlemeyi başarmıştı. Mümkün olan her türlü tedbiri almışlardı. Üstelik akciğer vebasına da dönüşmemişti. Belki de bu kadarı yeterliydi ve zamanında müdahale etmişlerdi. Roche’a köyü kapatmaları, köye kimsenin sokulmaması gerektiğini söylemeliydi. Belki de veba üzerlerinden geçip gidecekti. Böyle yaptığı olmuştu. Hiç hastalık görülmemiş köyler vardı, İskoçya’nın bazı kesimlerine veba hiç ulaşmamıştı.</p>

  <p>İçi geçmiş olmalıydı. Uyandığında hava aydınlanmaya yüz tutmuş, Roche da gitmişti. Yatağa baktı. Katip kıpırtısız yatıyordu, gözleri ardına kadar açıktı. Kivrin, adamın öldüğünü, Roche’un da mezarını kazmaya gittiğini zannetti, ama bunlar daha aklından geçerken adamın göğsündeki örtünün inip kalktığını fark etti. Uzanıp nabzına baktı. Kalbi çok hızlı ve neredeyse hissedilmeyecek kadar zayıf atıyordu.</p>

  <p>Çan çalmaya başlayınca Roche’un sabah ibadetine gittiğini anladı. Maskesini burnunun üzerine çekip yatağa eğildi. Usulca, “Peder,” dedi, ama adam duyduğunu gösteren hiçbir hareket yapmadı. Elini alnına koydu. Ateşi düşmüştü ama cildi hiç de normal değildi. Kâğıt gibi kupkuruydu, kollarıyla bacaklarındaki kanamalar da kararmış ve yayılmıştı. Ağzını dolduran dili dişlerinin arasından dışarı çıkmış ve korkunç derecede morarmıştı.</p>

  <p>Adam berbat kokuyordu, maskesinin üstünden bile alabildiği mide bulandırıcı bir koku saçıyordu. Pencerenin önündeki sedirin üstüne çıkıp keten bezi indirdi. Temiz, buz gibi hava mis gibiydi. Pervazdan dışarı sarkıp derin derin içine çekti.</p>

  <p>Avluda kimseler yoktu, ama temiz soğuk havayı içine çekerken mutfak kapısında elinde dumanı tüten bir kaseyle Roche belirdi. Evin kapısına doğru yürürken Lady Eliwys dışarı çıktı ve Roche’a bir şey söyledi. Roche ona doğru yürürken durdu, maskesini yüzüne çekip karşılık verdi. Kivrin, insanlardan uzak durmaya çalışıyor, diye düşündü. Roche eve girdi, Lady Eliwys de kuyunun başına gitti.</p>

  <p>Kivrin bezleri pencerenin kenarına tutturup odadaki havayı yelpazeleyebileceği bir şey aradı. Sedirden aşağı atladı, mutfaktan getirdiği bezlerden birini alıp tekrar pencereye çıktı.</p>

  <p>Eliwys hâlâ kuyunun başında kovayla su çekiyordu. Durdu,kovanın ipini bırakmadan dönüp avlu kapısına baktı. Gawyn atını yularından çekerek avluya girdi.</p>

  <p>Eliwys’i görünce durdu, Gringolet ona çarptı ve kızgınlıkla başını salladı. Gawyn’in yüzünde yine o her zamanki ümit ve hasret dolu ifade vardı. Kivrin adamın yüz ifadesinin şu anda değişmemesine bile sinirlendi. Ama bilmiyor ki, diye düşündü. Courcy’den daha şimdi dönmüştü. Az sonra öğrenecekleri, Eliwys’in anlatacakları yüzünden Gawyn’e acıdı.</p>

  <p>Eliwys kovayı kuyunun kenarına çekti. Gawyn Gringolet’in yularını tutarak ona doğru bir adım attı ve durdu.</p>

  <p>Kivrin içinden, biliyor, dedi. Zaten biliyor. Piskoposun elçisi de hastalandı, Gawyn bizi uyarmak için geri döndü. Birden Gawyn’in atları getirmediğini fark etti. Keşiş de hastalandı, diğerleri de kaçtı.</p>

  <p>Gawyn kımıldamadan Eliwys’in ağır kovayı kuyunun taş kenarına kaldırmasını izledi. Kivrin, onun için her şeyi yapar, diye düşündü. Onu ormanda yüzlerce haydudun elinden alır, ama bundan kurtaramaz.</p>

  <p>Ahıra girmek için sabırsızlanan Gringolet silkindi. Gawyn yatıştırmak için elini hayvanın burnuna götürdü, ama çok geç kalmıştı. Eliwys onu fark etmişti.</p>

  <p>Kovayı bıraktı. Kova, Kivrin’in ta yukardan duyabileceği bir şapırtı çıkararak düştü. Bir an sonra Eliwys Gawyn’in kollarındaydı. Kivrin’in eli ağzına gitti.</p>

  <p>Kapı hafifçe vuruldu. Açmak için sedirden aşağı atladı. Agnes gelmişti.</p>

  <p>“Bana şimdi masal anlatır mısın?” Üstü başı kir pas içindeydi. Dünden beri saçlarını kimse örmemişti. Saçları bonesinin altından her yana fışkırmıştı. Anlaşılan ocak başında uyumuştu. Elbisesinin kollarından biri külle kaplıydı.</p>

  <p>Kivrin kızın kolunu silkelememek için kendini güç tuttu. Kapıyı kapayacak kadar itip, “İçeri giremezsin,” dedi. “Sen de hastalanırsın.”</p>

  <p>“Benimle oynayacak kimse yok,” dedi Agnes. “Annem gitti, Rosemund da hâlâ uyuyor.”</p>

  <p>Kivrin sertçe, “Annen su almaya gitti,” dedi. “Büyükannen nerede?”</p>

  <p>“Dua ediyor.” Kivrin’in eteğine uzanınca, Kivrin hemen geri çekildi.</p>

  <p>“Bana dokunma,” dedi.</p>

  <p>Agnes’ın dudakları bükülüverdi. “Neden kızdın bana?”</p>

  <p>Kivrin bu kez daha nazikçe, “Sana kızgın falan değilim,” dedi. “Ama içeri gelemezsin. Katip çok hasta. Yanına yaklaşan…” Agnes’a mikrop bulaşmasını anlatabilmenin bir yolu yoktu. “… yaklaşan da hastalanır.”</p>

  <p>“Ölecek mi?” Kapıdan içeriyi görmeye çalıştı.</p>

  <p>“Korkarım, evet.”</p>

  <p>“Ya sen?”</p>

  <p>“Hayır.” Kivrin artık korkmadığını fark etti. “Rosemund biraz sonra uyanır. Sana masal anlatmasını iste.”</p>

  <p>“Peder Roche ölecek mi peki?”</p>

  <p>“Hayır. Haydi git, Rosemund uyanıncaya kadar arabanla oyna.”</p>

  <p>“Katip öldükten sonra masal anlatır mısın?”</p>

  <p>“Anlatın.Haydi,aşağı.”</p>

  <p>Agnes duvara tutunarak gönülsüzce üç basamak indi. “Hepimiz mi öleceğiz?”</p>

  <p>“Hayır.” Becerebilirsem ölmeyeceğiz. Kapıyı kapayıp sırtını dayadı.</p>

  <p>Katip hâlâ görmeyen gözlerini yukarıya dikmiş, kımıldamadan yatıyordı. Bütün varlığı bağışıklık sisteminin daha önce hiç karşılaşmadığı ve kullanacağı hiçbir savunma silahı olmayan düşmanla yaptığı çarpışmaya yönelmişti.</p>

  <p>Kapı tekrar çalındı. “Aşağı in, Agnes,” diye seslendi, ama gelen Roche’tu. Mutfaktan bir kase sıcak çorbayla kor kömür getirmişti. Kömürleri mangala boşalttı, sonra çömelip üstlerine üfledi.</p>

  <p>Ilık ve berbat kokan kaseyi Kivrin’e vermişti. Acaba içindeki hangi malzeme ateşi düşürmüştü?</p>

  <p>Roche ayağa kalkıp kaseyi aldı. Kaşıkla katibe içirmeye çalıştılar ama adamcağızın kocaman dilinden süzülüp ağzının kenarlarından dışarı aktı.</p>

  <p>Biri kapıyı tıklattı.</p>

  <p>Kivrin, çarşafı silmeye uğraşırken, “Agnes, sana içeri giremezsin dedim,” diye sesledi.</p>

  <p>“Büyükannem seni çağırıyor.”</p>

  <p>Roche, “Lady Imeyne hasta mı?” diye sordu. Kapıya gitti.</p>

  <p>“Hayır. Rosemund hasta.”</p>

  <p>Kivrin’in kalbi küt küt atmaya başladı.</p>

  <p>Roche kapıyı açtı, ama Agnes içeri girmedi. Eşikte durup pederin maskesine baktı.</p>

  <p>Roche endişeyle, “Rosemund mu hasta?” diye sordu.</p>

  <p>“Yere düştü.”</p>

  <p>Kivrin onları itip merdivenlerden aşağı indi.</p>

  <p>Rosemund ateşin başındaki peykelerden birinde oturuyor, Lady Imeyne de başında duruyordu.</p>

  <p>Kivrin, “Ne oldu?” diye sordu.</p>

  <p>Rosemund şaşkın bir sesle, “Düştüm,” dedi. “Kolumu çarptım.” Büktüğü dirseğini, Kivrin’e uzattı.</p>

  <p>Lady Imeyne bir şey mırıldandı.</p>

  <p>“Ne?” Kivrin yaşlı kadının dua ettiğini anladı. Etrafına bakınıp Eliwys’i aradı. Salonda yoktu. Maisry korkuyla masaya sokulmuş duruyordu. Kivrin’in aklından Rosemund’un hizmetçi kıza takılıp düşmüş olabileceği geçti.</p>

  <p>“Bir şeye mi takıldın?”</p>

  <p>“Hayır.” Sesi hâlâ şaşkındı. “Başım ağrıyor.”</p>

  <p>“Başını mı vurdun?”</p>

  <p>“Hayır.” Rosemund elbisesinin kolunu yukarı sıyırdı. Çizilmişti, ama kanamamıştı. Kivrin içinden kırmış olabilir mi, diye geçirdi. Kız kolunu garip bir açıyla tutuyordu. Kivrin nazikçe tutup oynattı. “Böyle acıyor mu?”</p>

  <p>“Hayır.”</p>

  <p>Kolunu yavaşça büktü. “Böyle?”</p>

  <p>“Hayır.”</p>

  <p>“Parmaklarını oynatabiliyor musun?”</p>

  <p>Rosemund dirseğini açmadan birer birer parmaklarını oynattı. Kivrin kaşlarını çattı, aklı karışmıştı. İncinmiş olabilirdi, ama bu kadar rahatça oynatamazdı o zaman. “Lady Imeyne,” dedi. “Peder Roche’u çağırır mısınız?”</p>

  <p>Imeyne kibirli bir tavırla, “O bize yardım edemez,” dediyse de merdivenlerden yukarı çıktı.</p>

  <p>Kivrin Rosemund’a, “Kırıldığını sanmıyorum,” dedi.</p>

  <p>Rosemund kolunu indirirken, irkilip tekrar kaldırdı. Benzi attı, üst dudağında ter damlaları belirdi.</p>

  <p>Kivrin, kırılmış olmalı, diye düşünüp tekrar kızın koluna uzandı. Kız kolunu çekti ve Kivrin daha ne olduğunu anlayamadan oturduğu yerden yere düştü.</p>

  <p>Bu sefer başını vurdu. Kivrin taşa sertçe çarpınca çıkardığı sesi duydu. Kızın yanında diz çöktü. “Rosemund, Rosemund. Beni duyuyor musun?”</p>

  <p>Kız kıpırdamadı. Düşerken tutunmak ister gibi incinmiş kolunu uzatmıştı. Kivrin koluna dokununca irkildi, ama gözlerini açmadı. Kivrin deli gibi etrafına bakınıp Imeyne’yi aradı ama kadın merdivenlerde yoktu.</p>

  <p>Rosemund gözlerini açtı. “Beni bırakma.”</p>

  <p>“Yardım çağırmam gerek.”</p>

  <p>Rosemund başını iki yana salladı.</p>

  <p>Kivrin, kalın kapıdan sesini duyamayacağını bilse de, “Peder Roche!” diye seslendi. Lady Eliwys paravanların arkasından koşarak geldi ve kendini yere attı.</p>

  <p>“Mavi hastalık mı?” diye sordu.</p>

  <p>Hayır. “Düştü,” dedi Kivrin. Elini Rosemund’un çıplak koluna koydu. Sıcaktı. Rosemund gözlerini kapamış, uykuya dalmış gibi düzenli ağır nefesler alıyordu.</p>

  <p>Kivrin elbisesinin kolunu kızın omzuna kadar sıyırdı. Koltukaltını görebilmek için kolunu kaldırdı. Rosemund çekmeye çalışsa da sıkıca tutup bırakmadı.</p>

  <p>Katibinki kadar büyük değildi, ama parlak kırmızıydı ve çoktan sertleşmişti. Hayır, dedi içinden. Olamaz. Rosemund inleyip kolunu çekmeye çabaladı. Kivrin nazikçe elbisesini indirip kolunu yere bıraktı.</p>

  <p>Agnes merdivenlerin yarısına kadar gelip seslendi. “Ne oldu? Rosemund hastalandı mı?”</p>

  <p>Kivrin, bunun olmasına izin veremem, diye düşündü. Yardım bulmalıyım. Hepsi mikroba maruz kaldılar, Agnes bile. Ve onlara yardımı dokunacak hiçbir şey yok burada. Antibiyotiklerin keşfine daha altı yüzyıl var.</p>

  <p>Imeyne, “Senin günahların yüzünden oldu,” dedi.</p>

  <p>Kivrin başını kaldırdı. Eliwys Imeyne’ye bakıyordu, ama dediğini duymamış gibi boş gözlerle.</p>

  <p>“Gawyn ile ikinizin günahları.”</p>

  <p>“Gawyn,” dedi Kivrin. İniş yerini gösterebilir, Kivrin de yardım getirebilirdi. Dr. Ahrens ne yapılması gerektiğini bilirdi. Ve Bay Dunworthy de. Dr. Ahrens ona aşıyla streptomisin verirdi.</p>

  <p>“Gawyn nerede?” diye sordu.</p>

  <p>Şimdi ümit ve hasret dolu gözlerle Eliwys ona bakıyordu. Kivrin, Gawyn sonunda ilgisini çekmeyi başardı, diye düşündü. “Gawyn,” dedi. “Nerede o?</p>

  <p>“Gitti,” dedi Eliwys.</p>

  <p>“Nereye gitti? Onunla konuşmam gerek. Gidip yardım getirmeliyiz.”</p>

  <p>“Yardım falan yok,” dedi Lady Imeyne. Rosemund’un yanında diz çöküp ellerini birleştirdi. “Bu, Tanrının cezası.”</p>

  <p>Kivrin ayaga kalktı. “Nereye gitti?”</p>

  <p>“Bath’a,” dedi Eliwys. “Kocamı getirmeye.”</p>
</body>
</html>