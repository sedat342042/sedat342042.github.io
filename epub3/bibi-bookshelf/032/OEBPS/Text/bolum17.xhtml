<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>17</h2>

  <p class="girintisiz">Andrews Dunworthy’yi ancak Noel günü akşamüstü aradı. Colin elbette küçük armağan yığınını açmak için sabahın insafsız bir saatinde kalkmakta ısrar etmişti.</p>

  <p>Dunworthy el yordamıyla gözlüğünü ararken, “Bütün gün yatakta mı kalacaksın?” demişti. “Saat neredeyse yedi oldu.”</p>

  <p>Aslında saat altıyı çeyrek geçiyordu, dışarısı zifiri karanlıktı, yağmurun yağıp yağmadığı bile görünmüyordu. Colin haddinden fazla uyumuştu. Kiliselerin ortak ayininden sonra Dunworthy Colin’i Baliol’e göndermiş, kendisi de Latimer hakkında bilgi almak için hastaneye gitmişti.</p>

  <p>Mary, “Ateşi var, ama şu ana kadar ciğerlerinde bir şey gözlemlemedik,” demişti. “Saat beşte geldi hastaneye; saat bir civarında başının ağrıdığını ve zihninin bulandığını söyledi. Tamı tamına kırk sekiz saat. Virüsü kimden aldığı konusunda onu sorguya çekmenin bir anlamı yok. Sen nasıl hissediyorsun kendini?”</p>

  <p>Kan tahlili yapmak için Dunworthy’yi alıkoymuş, ardından bir vaka daha gelmişti. Dunworthy de gelen kişiyi tanıyıp tanımadığını görmek için kalmıştı. Yatağına girdiğinde saat neredeyse bir olmuştu.</p>

  <p>Colin Dunworthy’ye bir kraker verip ısrarla ısırmasını, sarı kağıttan bir taç takmasını istemiş, krakerin içinden çıkan espriyi okumuştu. “Noel Baba’nın geyikleri içeri ne zaman girer? Kapı açıkken.”</p>

  <p>Colin’in başında da kırmızı bir taç vardı. Yere oturup armağanlarını açtı. Sabun tabletleri büyük başarı kazandı. Colin dilini uzatıp, “Bak,” dedi, “renkleri değişiyor.” Değişiyordu gerçekten de, tabii dişleri ve dudaklarının kenarlarıyla birlikte.</p>

  <p>Hologramlı olmasını yeğlediği belliyse de, kitaba sevindi. Sayfalarını karıştırıp resimlerine baktı.</p>

  <p>Kitabı hâlâ ayılmaya çalışan Dunworthy’ye uzattı. “Şuna bak.”</p>

  <p>Üstünde baştan başa zırhlı bir figür bulunan bir şövalye lahdiydi bu, heykel yüzü ve duruşuyla ebedi istirahat halindeydi, ama yan tarafında mezarın içine açılan bir pencereye benzeyen içerlek bir efrizden şövalyenin mezarından çıkmaya çabalayan cesedi tasvir edilmişti, lime lime olmuş etleri mumya sargısı gibi dökülüyordu. İskeleti kalmış elleri korkunç pençelere dönüşmüş; yüzü, göz yuvaları boş ürkütücü bir kuru kafadan ibaretti. Bacaklarının, kılıcının üstünde, altında solucanlar dolaşıyordu. Resmin altında, “Oxfordshire, 1350 civarı” yazılıydı. “Hıyarcıklı veba sonrası yaygın olan korkunç mezar süslemesi örneklerinden.”</p>

  <p>Colin keyifle, “Süper, değil mi?” dedi.</p>

  <p>Atkıyı nezaketle karşıladı. Bir ucundan tutup, “Önemli olan düşünmektir, değil mi?” dedi. Bir dakika sonra da, “Belki de hastaları ziyarete giderken takabilirim. Onlar insanın ne giydiğine aldırmazlar,” dedi.</p>

  <p>“Hangi hastaları?”</p>

  <p>Colin yerden kalktı, çantasının yanına gidip karıştırmaya başladı. “Dün gece papaz benden birkaç şey yapmamı istedi. Birkaç kişiyi yoklayıp, ilaç falan götüreceğim.”</p>

  <p>Çantadan bir kesekâğıdı çıkardı. “Bu da senin hediyen,” deyip Dunworthy’ye verdi. Hiç gerekmemesine rağmen, “Paketlenmedi,” diye ekledi. “Finch salgın için kâğıtları israf etmememiz gerektiğini söyledi de.”</p>

  <p>Dunworthy kesekâğıdını açıp içinden kırmızı bir defter çıkardı.</p>

  <p>“Bu bir randevu defteri,” dedi Colin. “Böylece kızın dönünceye kadarki günleri işaretleyebilirsin.” İlk sayfayı açtı. “Bak Aralık ayıyla başlayanından aldım.”</p>

  <p>“Teşekkür ederim.” Dunworthy defteri açtı. Noel. Masum Çocuklar Günü. Yılbaşı. Epifani. “Çok ince bir düşünce.”</p>

  <p>“Bunun <i>I</i> <i><span class="font sgc-11">Heard the Bells of Christmas Day</span></i> ilahisini çalan modelinden almak istedim ama, yirmi poundtu.”</p>

  <p>Telefon çalınca ikisi birden telefona koştular. Colin, “Bahse girerim, teyzemdir,” dedi.</p>

  <p>Mary hastaneden telefon ediyordu. “Nasılsın?”</p>

  <p>“Ayakta uyuyorum.”</p>

  <p>Colin sırıtarak ona baktı.</p>

  <p>Dunworthy, “Latimer nasıl?” diye sordu.</p>

  <p>“İyi.” Mary’nin üstünde hâlâ laboratuvar önlüğü vardı, ama saçlarını taramıştı ve daha neşeli görünüyordu. “Çok hafif bir vaka gibi görünüyor. Güney Carolina virüsüyle bir bağlantı tespit ettik.”</p>

  <p>“Latimer Güney Carolina’ya mı gitmiş?”</p>

  <p>“Hayır. Dün gece sorguladığın öğrencilerden biri… aman Tanrım, yani iki gece önce. Artık zaman kavramımı kaybettim. Hani, şu Headington’daki dansa gidenlerden. Başta yalan söylemiş, sevgilisini görmek için okuldan kaçıp yerine bir arkadaşını bırakmış.”</p>

  <p>“Okuldan kaçıp Güney Carolina’ya mı gitmiş?</p>

  <p>“Hayır, Londra’ya. Ama kız Amerikalıymış. Teksas’tan uçağa binmiş, Charleston, Güney Carolina’da aktarma yapmış. Hastalık Kontrol Merkezi havaalanındaki vakaları tespit etmeye çalışıyor. Colin ile konuşabilir miyim? Ona mutlu Noeller dilemek istiyorum.”</p>

  <p>Dunworthy telefonu Colin’e verdi. Çocuk aldığı hediyeleri sayıp döktükten sonra krakerinin içinden çıkan espriyi de eklemeyi ihmal etmedi. “Bay Dunworthy bana Ortaçağ ile ilgili bir kitap verdi.” Kitabı ekrana doğru tuttu. “O zamanlar hırsızlık yapanların kafalarını kestiklerini ve Londra Köprüsü’ne astıklarını biliyor muydun?”</p>

  <p>Dunworthy, “Atkı için teşekkür et, papazın işlerini göreceğini de söyleme sakın,” diye fısıldadı, ama Colin ahizeyi ona uzattı. “Seninle konuşmak istiyor.”</p>

  <p>Mary, “Ona iyi baktığın belli,” dedi. “Sana minnettarım. Daha evime bile gidemedim, Noel’de yalnız kalsaydı, çok üzülürdüm. Annesinin söz verdiği hediyeler gelmedi daha, değil mi?”</p>

  <p>Dunworthy kitabının resimlerine bakan Colin’e yan gözle bakıp, “Hayır,” dedi.</p>

  <p>Mary bıkkın bir tavırla, “Herhalde telefon da etmemiştir,” dedi. “Bu kadının kanında annelikten eser yok. Colin pekala şu anda kırk derece ateşle hastanede yatıyor da olabilirdi.”</p>

  <p>“Badri nasıl?”</p>

  <p>“Ateşi bu sabah biraz düştü, ama ciğerlerinde hâlâ sorun var. Ona sintamisin tedavisi uyguluyoruz. Güney Carolina vakalarının hepsi bu ilaca çok iyi karşılık vermiş.” Noel yemeğine gelmeye çalışacağına söz verdi ve telefonu kapadı.</p>

  <p>Colin başını kitabından kaldırdı. “Biliyor muydun, Ortaçağ’da insanları kazığa bağlayıp yakıyorlarmış?”</p>

  <p>Mary ne geldi, ne de aradı. Andrews da öyle. Dunworthy Colin’i kahvaltıya gönderdikten sonra teknisyeni aramaya çalıştı, ama bütün hatlar doluydu. Bilgisayar kaydı, “tatil yoğunluğu sebebiyle” dedi, ama kaydın karantinadan önce yapıldığı ve yenilenmediği belliydi. Dunworthy’ye zaruri olmayan aramalarını ertesi güne kadar ertelemesini tavsiye etti. Numarayı iki defa daha tuşladı, ama yine aynı kayıtla karşılaştı.</p>

  <p>Finch elinde bir tepsiyle geldi. “İyi misiniz, efendim? Hasta değilsiniz ya?”</p>

  <p>“Hasta değilim. Şehirlerarası bir telefon görüşmesi yapmaya çalışıyorum.”</p>

  <p>“Oh, Tanrı’ya şükür. Siz kahvaltıya inmeyince, endişelendim.” Tepsinin yağmur damlalarıyla beneklenmiş örtüsünü kaldırdı. “Maalesef biraz zayıf bir Noel kahvaltısı, çünkü neredeyse hiç yumurtamız kalmadı. Bakalım Noel yemeğimiz nasıl olacak? Karantina sınırları dahilinde tek bir kaz bile kalmamış.”</p>

  <p>Tepside Finch’in söylediğinin aksine, haşlanmış yumurta, çiroz ve marmelatlı muffinden oluşan gayet zengin bir kahvaltı vardı.</p>

  <p>“Noel pudingi yaptırmaya da uğraşıyorum, efendim, ama brendi de neredeyse bitmiş.” Tepsinin altından plastik bir zarf çıkarıp Dunworthy’ye uzattı.</p>

  <p>Dunworthy zarfı açtı. En üstte “Gribin Erken Dönem Belirtileri” başlıklı bir sağlık kurulu talimatı vardı: “1) Zihin bulanıklığı 2) Baş ağrısı 3) Adale ağrısı. Bulaşmadan kaçının. Devamlı olarak yönetmeliğe uygun maske takın.”</p>

  <p>“Maske mi?”</p>

  <p>“Bu sabah getirdiler,” dedi Finch. “Yıkanma meselesini nasıl halledeceğiz, bilmiyorum. Sabunumuz da tükenmek üzere.”</p>

  <p>Zarfta benzer tarzda yazılmış dört talimatname ile William Gaddson’ın gönderdiği bir de rapor vardı. William, Badri’nin yirmi Aralık pazartesi günü yaptıklarını içeren bir listenin çıktısını da eklemişti. Anlaşılan Badri saat on iki ile iki arasındaki o boşluğu Noel alışverişi yaparak geçirmişti. Blackwell’s mağazasından karton kapaklı dört kitapla, Debenham’s mağazasından da kırmızı bir atkı ile Noel şarkıları çalan minyatür bir dijital cihaz almıştı. Harika. Demek oluyor ki onlarca kişiyle daha temas etmişti.</p>

  <p>Colin elinde bir peçeteye doldurduğu minik keklerle içeri girdi. Başında hâlâ yağmurdan oldukça bozulmuş kâğıt tacı vardı.</p>

  <p>Finch, “Telefon görüşmenizi yaptıktan sonra salona inmeniz herkesin içini rahatlatırdı, efendim,” dedi. Bayan Gaddson sizin virüs kaptığınıza inanmış durumda. Hastalığa yurtlardaki kötü havalandırma sistemi yüzünden yakalandığınızı düşünüyor.”</p>

  <p>Dunworthy, “Bir gelip görünürüm,” dedi.</p>

  <p>Finch kapıya gittikten sonra arkasına döndü. “Bayan Gaddson demişken, efendim. Bizi çok zorluyor, okulu eleştiriyor, durmadan oğlunun yanına yerleştirmemizi istiyor. Herkesin moralini bozuyor.”</p>

  <p>Colin kekleri masaya koyarken, “Doğru,” dedi. “Bayan Gudubet sıcak ekmeğin bağışıklık sistemime zararlı olduğunu söyledi.”</p>

  <p>Finch, “Bu kadına hastanede falan gönüllü olarak yapabileceği bir iş bulamaz mıyız?” diye sordu. “Okuldan uzak tutmak için.”</p>

  <p>“Kadını zavallı ve çaresiz grip hastalarının başına saramayız.Ölümlerine sebep olabilir. Papaza sormaya ne dersiniz? İşlerini gördürecek birini arıyordu.”</p>

  <p>Colin, “Papaz mı?” dedi. “İnsaf, Bay Dunworthy. <span class="font sgc-11">Ben</span> çalışıyorum ya onun için.”</p>

  <p>Dunworthy, “Holy Re-Formed Kilisesi’nin papazına soralım o zaman,” dedi. Moral için veba ayininden bölümler okumaya bayılıyor. Çok iyi anlaşırlar bence.”</p>

  <p>Finch, “Hemen arıyorum,” dedi ve gitti.</p>

  <p>Dunworthy kahvaltısını etti, keklere Colin el koyduğu için yiyemedi. Colin’e teknisyen ararsa, hemen gelip haber vermesini tembihleyip boş tepsiyi salona götürdü. Hâlâ yağmur yağıyordu, kararmış yapraklardan sular damlıyordu, Noel ağacının ışıkları yağmurdan lekelenmişti.</p>

  <p>Beyaz eldivenlerini giymiş, zillerini önlerindeki masaya koymuş bir kenarda oturan çan grubu haricinde herkes hâlâ masadaydı. Finch maskelerin iki yanındaki bantları sıyırıp kenarlarını yanaklarına yapıştırarak nasıl takılacağını gösteriyordu.</p>

  <p>Bayan Gaddson, “Hiç iyi görünmüyorsunuz, Bay Dunworthy,” dedi. “Bu okulun berbat koşullarını düşünürsek şaşıracak bir şey yok. Bana kalırsa daha önce bir salgın yaşanmaması bir mucize. Havalandırma zayıf, personelse hiç işbirliği yapmıyor. Şu sizin Bay Finch de oğlumun yanına taşınmak istediğimi söylediğim zaman bana çok kaba davrandı. Karantina sırasında Oxford’da bulunmanın <span class="font sgc-13">benim</span> tercihim olduğunu söyledi. Bana gösterilen yerde kalmak zorundaymışım.”</p>

  <p>Colin kayarak gelip yanlarında durdu. “Telefondan seni istiyorlar,” dedi.</p>

  <p>Dunworthy kadının yanından geçip gidecek oldu, ama Bayan Gaddson önüne geçip yolunu kesti. “Bay Finch’e, kendi oğlun tehlikede olsa belki evinde oturmaktan rahatsız olmazsın, ama ben olurum, dedim.”</p>

  <p>Dunworthy, “Affedersiniz, beni telefona çağırıyorlar,” dedi.</p>

  <p>“Gerçek bir anne, çocuğu uzakta, tek başına hasta yatarken, gitmezlik edemez, dedim.”</p>

  <p>“<i>Bay</i> <i><span class="font sgc-11">Dunworthy</span></i>,” dedi Colin. “Haydi!”</p>

  <p>“Anlaşılan neden bahsettiğim hakkında en ufak bir fikriniz bile yok. Şu çocuğun haline bakın!” Kadın Colin’i kolundan yakaladı. “Şakır şakır yağmurda sırtına bir şey giymeden dolaşıyor.”</p>

  <p>Dunworthy kadının yerinden oynamasından faydalanarak yürümeye başladı.</p>

  <p>Bayan Gaddson, “Bakıyorum da çocuğun Hint gribi kapması hiç umrunuzda değil,” dedi. Colin kolunu çekip kadının elinden kurtuldu. “Karnını kekle doldurmasına, iliklerine kadar ıslanmasına göz yumuyorsunuz.”</p>

  <p>Dunworthy hemen arkasından gelen Colin’le birlikte kendini bahçeye attı.</p>

  <p>Bayan Gaddson arkalarından seslendi. “Bu virüsün bu okuldan çıktığı bulunursa hiç şaşırmam. Düpedüz ihmalkarlık var burada. Düpedüz ihmalkarlık!”</p>

  <p>Dunworthy dairesine dalıp telefonun başına koştu. Ekranda görüntü yoktu. “Andrews?” diye bağırdı. “Sen misin? Göremiyorum seni.”</p>

  <p>“Telefon sistemi aşırı yüklenmiş durumda,” dedi Montoya. “Görüntüyü kesmişler. Benim, Lupe Montoya. Basingame, somon mu, yoksa alabalık mı sever?”</p>

  <p>“Ne?” Dunworthy kaşlarını çatarak karanlık ekrana baktı.</p>

  <p>“Sabahtan beri İskoçya’daki balıkçı rehberlerini arıyorum. Tabii boş hat bulabildiğim zaman. Basingame’in tuttuğu balığa göre gittiği yer de değişirmiş. Acaba somon mu avlıyor, alabalık mı? Üniversitede sorabileceğimiz, beraber balığa çıktığı biri var mı?”</p>

  <p>“Bilmiyorum ki,” dedi Dunworthy. “Bayan Montoya, bakın çok önemli bir telefon bek. ..”</p>

  <p>“Her yeri aradım, otelleri, pansiyonları, tekne kiralayan yerleri, hatta berberini bile. Karısını, Torquay’da buldum. Kocası nereye gittiğini söylememiş. Umarım bir kadınla kaçamak falan yapmıyordur. Belki de İskoçya’da bile değildir.”</p>

  <p>“Bay Basingame öyle şeyler….”</p>

  <p>“Peki, öyleyse neden gittiği yeri kimse bilmiyor? Bütün gazetelerde, televizyonlarda salgın haberleri verilirken, bu adam neden bir kere bile aramadı?”</p>

  <p>“Bayan Montoya, ben…”</p>

  <p>“Herhalde, hem alabalık, hem de somon rehberlerini aramam gerekecek. Basingame’i bulursam, size de haber veririm.”</p>

  <p>Kadın sonunda telefonu kapadı. Dunworthy, bu arada Andrews’un aramasından endişelenerek ahizeyi yerine bıraktı.</p>

  <p>Colin, “Ortaçağ’da çok salgın çıktığını söylememiş miydin?” dedi. Kitabı dizlerinde, pencerenin önüne oturmuş kek atıştırıyordu.</p>

  <p>“Evet.”</p>

  <p>“Ama bu kitapta bulamıyorum. Nasıl yazılıyordu?”</p>

  <p>“Kara Ölüm diye ara bir de.”</p>

  <p>Dunworthy endişeyle bir çeyrek saat daha bekledikten sonra tekrar Andrews’un numarasını çevirdi. Hatlar yine doluydu.</p>

  <p>“Kara Ölüm Oxford’daymış, biliyor muydun?” dedi Colin. Kekleri silip süpürmüş, tekrar şekerlemelere dönmüştü. “Noel zamanında. Tıpkı bizim gibi.”</p>

  <p>“Grip salgını vebayla mukayese edilmez,” dedi Dunworthy. Her an çalacakmış gibi gözlerini telefondan ayırmıyordu. “Kara Ölüm Avrupa nüfusunun neredeyse yüzde yirmisini yok etti.”</p>

  <p>“Biliyorum. Hem veba çok daha ilginç bir hastalıkmış. Sıçanlarla yayılıyormuş, insanda kocaman hıyarlar çıkıyormuş…”</p>

  <p>“Hıyarcıklar.”</p>

  <p>“Koltuğunun altında hıyarcıklar çıkıyormuş, kararıp, kocaman şişiyormuş, sonra da ölüyormuşsun! Gripde hiç öyle olmuyor.” Sanki hayal kırıklığına uğramış gibiydi.</p>

  <p>“Hayır, olmuyor.”</p>

  <p>“Hem grip sadece tek çeşit. Vebanın üç türü varmış. Hıyarcıklı veba, akciğer vebası. Ciğerlerine yerleşirmiş, kan tükürürmüşsün. Bir de sep-ti-te-mik…</p>

  <p>“Septisemik.”</p>

  <p>“Septisemik, kanına karışınca, üç saatte ölürmüşsün. Bütün vücudun kapkara kesilirmiş! Süper bir şey değil mi?”</p>

  <p>“Evet,” dedi Dunworthy.</p>

  <p>Saat on biri biraz geçe telefon çaldı. Dunworthy yerinden fırlayıp açtı. Ama arayan Mary’ydi. Akşam yemeğine gelemiyordu. “Bu sabah beş yeni vaka geldi,” dedi.</p>

  <p>“Şehirlerarası bir telefon bekliyorum, ardından hemen oraya geliriz. Teknisyenlerimden biri arayacak. Onu buraya çağırıp sonucu okutturacağım.”</p>

  <p>Mary bitkin görünüyordu. “Bu konuyu Gilchrist’le konuştun mu?”</p>

  <p>“Gilchrist! O Kivrin’i vebanın ortasına gönderme planlarıyla meşgul.”</p>

  <p>“Bence yine de ona haber vermelisin. Şu anda yetkili olan kişi o, kendine düşman etmenin bir anlamı yok. Eğer bir şeyler ters gittiyse, Andrews’un inişi sonlandırması gerekecek. Sen de Gilchrist’in işbirliğine ihtiyaç duyacaksın.” Dunworthy ekrandan gülümsedi. “Geldiğinde konuşuruz bu konuyu. Zaten gelip aşı olmanı istiyorum.”</p>

  <p>“Analogu beklediğini sanıyordum.”</p>

  <p>“Öyleydi, ama hastaların Atlanta’nın önerdiği tedaviye verdikleri cevaplardan pek memnun değilim. Birkaçı çok az ilerleme gösteriyor, ama Badri’nin durumu daha kötü. Yüksek risk taşıyanların t-hücrelerinin takviye edilmesini istiyorum.”</p>

  <p>Öğle vakti gelmiş, ama Andrews hâlâ aramamıştı. Dunworthy Colin’i hastaneye aşı olmaya gönderdi. Çocuk döndüğünde sıkıntılı görünüyordu.</p>

  <p>Dunworthy sordu. “O kadar kötü mü?”</p>

  <p>“Düşündüğünden de kötü.” Kendini pencerenin önündeki sedire attı. “Gelirken Bayan Gaddson’a yakalandım. Kolumu ovuşturduğumu görünce nereden geldiğimi sordu. Neden William değil de, ben aşılanmışım bilmek istiyormuş.” Sitemli gözlerle Dunworthy’ye baktı. “Yüksek risk altında olan biri varsa, o da zavallı William’mış. Onun yerine benim aşı olmam tam bir iktibasmış.”</p>

  <p>“İltimas.”</p>

  <p>“İltimasmış. Dilerim papaz bu kadına berbat bir iş verir.”</p>

  <p>“Teyzen Mary nasıl?”</p>

  <p>“Onu göremedim ki. İşleri başlarından aşkındı. Koridorlar bile yatak doluydu.”</p>

  <p>Noel yemeği için dönüşümlü olarak salona indiler. Colin on beş dakika bile olmadan geri döndü. “Çançılar çalmaya başladılar,” dedi. “Bay Finch sana şekerle tereyağının bittiğini, kremanın da bitmek üzere olduğunu söylememi istedi.” Ceketinin cebinden jöleli bir tart çıkardı. “Brüksel lahanası neden hiç bitmez ki?”</p>

  <p>Dunworthy, Andrews ararsa hemen haber vermesini tembihledikten sonra yemeğe gitti. Çan grubu büyük bir şevkle Mozart’ın bir parçasını çalıyordu.</p>

  <p>Finch Dunworthy’ye büyük bölümü Brüksel lahanasıyla dolu bir tabak getirdi. “Korkarım, hindimiz neredeyse tükendi, efendim,” dedi. “Geldiğinize sevindim. Az sonra kraliçenin Noel mesajı başlayacak.”</p>

  <p>Çan grubunun performansı coşkulu alkışlarla sona erdi. Bayan Taylor elinde beyaz eldivenleriyle yanına geldi. “Demek buradasınız, Bay Dunworthy. Kahvaltıda sizi kaçırdım. Bay Finch sizinle konuşmam gerektiğini söyledi. Bizim bir çalışma odasına ihtiyacımız var.”</p>

  <p>Dunworthy’nin içinden, “Prova yaptığınızı bilmiyordum,” demek geldiyse de, ağzına bir Brüksel lahanası atmakla yetindi.</p>

  <p>“Çalışma odası mı?”</p>

  <p>“Evet, Chicago Surprise Minor gösterimizin provaları için. Yılbaşı günü çalmak için Christ Kilisesi’nin papazıyla anlaştık da. Ama çalışmamız gerekiyor. Bay Finch’e Beard’teki büyük salonun uygun olduğunu söyledim…”</p>

  <p>“Büyük sınıfların salonu.”</p>

  <p>“Ama Bay Finch şu anda malzeme deposu olarak kullanıldığını söyledi.”</p>

  <p>Dunworthy içinden, ne malzemesi, diye geçirdi. Finch’e bakılırsa, Brüksel lahanası hariç hiçbir şeyleri kalmamıştı.</p>

  <p>“Sınıfların da revir olarak kullanılmak üzere ayrıldığını söyledi. Odaklanabilmek için sessiz bir yere ihtiyacımız var, çünkü çalacağımız parça çok karmaşık. İnişler, çıkışlar ve alterasyonlar tam bir konsantrasyon gerektiriyor tabii.”</p>

  <p>“Tabii,” dedi Dunworthy.</p>

  <p>“Odanın çok büyük olmasına gerek yok, ama sessiz sakin bir yerde olmalı. Burada, yemek salonunda çalışıyorduk, ama sürekli birileri girip çıkıyor, tenor da durmadan yerini şaşırıyor.”</p>

  <p>“Bir şeyler bulabileceğimizden eminim.”</p>

  <p>“Tabii yedi zille üçlü kanon yapmalıydık, ama Kuzey Amerikan Konseyi geçen sene burada öyle çaldı ve çok uyduruk bir performans gerçekleştirdi. Tenor tam bir vuruş geride kaldı, vuruşları da berbattı. İyi bir çalışma odamızın olması bu yüzden de çok önemli. Vuruş çok önemli.”</p>

  <p>“Tabii,” dedi Dunworthy.</p>

  <p>Karşıdaki kapıda bütün hiddeti ve anaçlığıyla Bayan Gaddson belirdi. Dunworthy ayağa kalktı ve Bayan Taylor Bayan Gaddson’ın görüşünü engellemiş oldu. “Şehir dışından çok önemli bir telefon bekliyorum da.”</p>

  <p>Bayan Taylor, başını iki yana sallayarak, “Şehir dışından mı?” diye sordu. “Siz İngilizler! Neden böyle konuşursunuz, hiç anlamıyorum. Çoğu zaman dediklerinizin yarısını bile anlamıyorum.”</p>

  <p>Dunworthy vuruşlarını mükemmelleştirmeleri için bir çalışma odası bulacağına söz verip kantin kapısından kaçtı ve dairesine çıktı. Andrews aramamıştı. Tek bir mesaj vardı, onu da Montoya bırakmıştı. Colin, “Sana ‘merak etme’ dememi söyledi,” dedi.</p>

  <p>“Bu kadar mı? Başka bir şey söylemedi mi?”</p>

  <p>“Hayır. ‘Bay Dunworthy’ye merak etmemesini söyle’ dedi.”</p>

  <p>Acaba kadın Basingame’in yerini bulmuş ve imzasını almış mıydı? Kadını aramayı düşündü, ama hatların boşalmak için tam da o anı seçmesinden ve Andrews’un telefonunu kaçırmaktan korktu.</p>

  <p>Andrews ancak saat dört gibi telefon etti. “Çok özür dilerim, daha erken arayamadım,” dedi.</p>

  <p>Ekranda hâlâ görüntü yoktu, ama Dunworthy geriden gelen müzik sesini duyabiliyordu. “Dün akşam döndüm, size ulaşmak için epey sıkıntı çektim,” dedi. “Hatlar doluydu, bilirsiniz, tatil yoğunluğu yüzünden. Aklıma gelen bütün…”</p>

  <p>Dunworthy sözünü kesti. “Oxford’a gelmen gerekiyor. Bir inişin sonucunu okumanı istiyorum.”</p>

  <p>“Tabii gelirim, efendim,” dedi Andrews hemen. “Ne zaman?”</p>

  <p>“Mümkün olan en kısa zamanda. Bu akşam olur mu?”</p>

  <p>Andrews’un sesindeki heves silinmişti. “Ah,” dedi. “Yarın olmaz mı? Sevgilim ancak bu gece gelebilecek. Noel’imizi yarın kutlamayı planlamıştık. Ama yarın öğleden sonra ya da akşam treniyle gelebilirim. Böyle yapsak olur mu, yoksa sonucun acilen alınması mı gerekiyor?”</p>

  <p>“Sonuç çoktan alındı, ama teknisyen bir virüse yakalandı. Birine okutmam gerekiyor.” Hattın diğer ucundan aniden bir kahkaha geldi. Dunworthy sesini yükseltti. “Ne zaman burada olabilirsin?”</p>

  <p>“Bilemiyorum. Sizi yarın arayıp, kaç treniyle geleceğimi bildirsem, olmaz mı?”</p>

  <p>“Olur, ama metroyla ancak Barton’a kadar gelebilirsin. Oradan karantina sınırına kadar taksiyle gelmen gerekecek. Seni içeri almalarını sağlarım. Anlaştık mı, Andrews?”</p>

  <p>Andrews karşılık vermedi, ama Dunworthy hâlâ müzik sesini duyuyordu. “Orada mısın?” Bir şey görememek insanı deli ediyordu.</p>

  <p>Andrews temkinli bir sesle, “Evet efendim,” dedi. “Ne yap demiştiniz?”</p>

  <p>“Bir iniş sonucu okuyacaksın. İniş çoktan yapıldı, ama teknisyeni. ..”</p>

  <p>“Hayır, diğerini soruyorum. Barton’a kadar trenle gelmek hakkında söylediğinizi.”</p>

  <p>Dunworthy yüksek sesle, tane tane “Trenle Barton’a gel,” dedi. “Zaten oraya kadar geliyor. Oradan da karantina sınırına kadar taksiye bin.”</p>

  <p>“Karantina mı?”</p>

  <p>Dunworthy sinirle, “Evet,” dedi.“Karantina sınırından içeri alınmanı sağlayacağım.”</p>

  <p>“Ne tür bir karantina bu?”</p>

  <p>“Bir virüs. Duymadın mı?”</p>

  <p>“Duymadım efendim. Floransa’da görevdeydim. Daha bugün, öğleden sonra döndüm. Ciddi bir şey mi?” Sesinde korku değil, yalnızca ilgi vardı.</p>

  <p>“Şimdiye dek seksen bir vaka oldu.</p>

  <p>Colin pencerenin önünden, “Seksen iki,” dedi.</p>

  <p>“Ama virüsü tespit ettiler. Aşısı yolda. Hiç ölen olmadı.”</p>

  <p>“Herhalde Noel’i evinde geçirmek isteyen, bir sürü mutsuz insan olmuştur,” dedi. “Sabah, geliş saatim kesinleşir kesinleşmez ararım sizi öyleyse.”</p>

  <p>Dunworthy gürültüden söylediğinin anlaşılması için bağırarak, “Peki,” dedi. “Orada olacağım.”</p>

  <p>Andrews, “Pekala” dedi. Yine bir kahkaha duyuldu ve Andrews telefonu kapadı.</p>

  <p>“Geliyor mu?” diye sordu Colin.</p>

  <p>“Evet. Yarın.” Gilchrist’in numarasını tuşladı.</p>

  <p>Ekranda Gilchrist belirdi, masasının başındaydı ve kavgaya hazır bir hali vardı. “Bay Dunworthy, eğer Bayan Engle’i geri getirmek için ….”</p>

  <p>Dunworthy içinden, elimden gelse yapardım, dedi. Acaba Gilchrist Kivrin’in iniş yerinden çoktan ayrılmış olduğunu ve ağ açıldığında orada olmayacağını gerçekten kavramış mıydı?</p>

  <p>“Hayır,” dedi, “Gelip iniş sonucunu okuması için bir teknisyen buldum.”</p>

  <p>“Bay Dunworthy, size hatırlatmak isterim ki …”</p>

  <p>Dunworthy sinirlerine hakim olmaya çalışarak, “Bu inişin yetkisinin sizde olduğunu çok iyi biliyorum,” dedi. “Ben yalnızca yardım etmeye çalışıyordum. Tatil döneminde teknisyen bulmanın ne kadar zor olduğunu bildiğimden, Reading’teki bir teknisyeni aradım. Yarın buraya gelecek.”</p>

  <p>Gilchrist onaylamaz bir tavırla dudaklarını büzdü. “Teknisyeniniz hastalanmasaydı, bunlara hiç gerek kalmazdı. Ama hastalandığına göre, başka çare yok sanırım. Gelir gelmez bana rapor versin.”</p>

  <p>Dunworthy medeni bir tavırla iyi günler dilemeyi başardı, ama ekran kararır kararmaz, ahizeyi çarparak kapattı. Tekrar kaldırıp bir numara daha tuşladı. Akşama kadar sürse de Basingame’i bulacaktı.</p>

  <p>Ama karşısına ses kaydı çıktı ve bütün hatların dolu olduğunu bildirdi. Ahizeyi yerine bırakıp boş ekrana baktı.</p>

  <p>“Bir telefon daha mı bekliyordun?” diye sordu Colin.</p>

  <p>“Hayır.”</p>

  <p>“Öyleyse hastaneye yürüyebilir miyiz? Teyzeme bir hediyem var da.”</p>

  <p>Dunworthy içinden ben de bu arada Andrews’un karantina alanına girme meselesini halledebilirim, dedi. “Harika bir fikir. Sen de yeni atkını takabilirsin.”</p>

  <p>Colin atkıyı ceketinin cebine tıktı. Sırıtarak, “Oraya varınca takarım,” dedi. “Yolda kimse beni onunla görmesin.”</p>

  <p>Onları görecek kimse yoktu sokaklarda. Ne bir bisikletli nede bir taksi vardı. Dunworthy papazın salgın yüzünden insanların evlerine kapandığından bahsettiğini hatırladı. Ya bu sebepten ya da hala, hem de daha yüksek perdeden çalmaya devam eden Carfax çanlarının boş sokaklarda yankılanan sesi yüzünden herkes evine kapanmıştı. Belki de Noel yemeğini fazla kaçırmış, şimdi şekerleme yapıyorlardı. Belki de bu yağmurda dışarı çıkmayacak kadar akıllıydılar.</p>

  <p>Hastaneye varıncaya kadar kimseyle karşılaşmadılar. Acil servisin önünde elinde “Yabancı Hastalıklar Yasaklansın” yazan bir pankart tutan Burberry’li bir kadın duruyordu. Yüzü maskeli bir adam girmeleri için kapıyı açtı ve Dunworthy’nin eline ıslak bir broşür tutuşturdu.</p>

  <p>Dunworthy danışmadan Mary’yi çağırmalarını istedikten sonra broşürü okudu. Kalın harflerle, “GRİPLE SAVAŞIN. OYUNUZU AVRUPA. BİRLİĞÎ’NDEN ÇEKİLME YÖNÜNDE KULLANIN” yazıyordu. Altında da bir paragraf vardı: “Bu Noel sevdiklerinizden neden ayrı düştünüz? Neden Oxford’da kalmaya zorlandınız? Neden hastalık ve ölüm tehlikesi altındasınız? Çünkü Avrupa Birliği hastalık taşıyan yabancıların İngiltere’ye girmesine izin veriyor ve İngiltere’nin bu konuda söz hakkı bulunmuyor.Ölümcül virüs taşıyan bir Hintli. ..”</p>

  <p>Dunworthy gerisini okumadı. Arkasını çevirdi. “Avrupa Birliği’nden çekilme yönünde oy vermek, sağlığa oy vermek demektir. Bağımsız Büyük Britanya Komitesi.”</p>

  <p>Mary gelince, Colin atkısını çıkarıp hemen boynuna sardı. “Mutlu Noeller,” dedi. “Atkı için teşekkür ederim. Senin yerine krakerini ben açabilir miyim?”</p>

  <p>“Evet, lütfen.” Mary bitkin görünüyordu.Üzerinde iki gün önce giydiği önlük vardı hala. Biri yakasına bir tutam çobanpüskülü iğnelemişti.</p>

  <p>Colin krakeri kırdı.</p>

  <p>Mavi kağıttan bir tacı açıp, “Şapkanı tak,” dedi.</p>

  <p>Dunworthy sordu. “Biraz olsun dinlenebildin mi?”</p>

  <p>“Birazcık.” Tacı dağınık kır saçlarının üstüne yerleştirdi. “Öğleden beri otuz yeni vaka daha geldi. Bütün gün WIC’dan sekanslamayı almak için uğraştım, ama hatlar doluydu.”</p>

  <p>“Biliyorum. Badri’yi görebilir miyim?”</p>

  <p>“Yalnızca bir iki dakika.” Mary kaşlarını çattı. “Sintamisine cevap vermiyor. Headington’daki dansa giden diğer iki öğrenci de öyle. Beverly Breen biraz daha iyi.” Tekrar kaşları çatıldı. “Bu beni endişelendiriyor. Sen aşı yaptırdın mı?”</p>

  <p>“Daha yaptırmadım. Ama Colin yaptırdı.”</p>

  <p>Colin, “Feci acıdı,” deyip krakerin kağıdını açtı. “Okuyayım mı?”</p>

  <p>Mary başını salladı.</p>

  <p>Dunworthy, “Kivrin’in iniş sonucunu okutmak için yarın karantina bölgesine bir teknisyen sokmam gerekiyor,” dedi. “Ne yapmam gerekiyor?”</p>

  <p>“Bildiğim kadarıyla hiçbir şey,” dedi Mary. “İnsanların dışarı çıkmasını istemiyorlar, içeri girmelerini değil.”</p>

  <p>Kayıt görevlisi Mary’yi bir kenara çekip alçak sesle heyecanlı heyecanlı bir şeyler söyledi.</p>

  <p>Mary, “Gitmem gerekiyor,” dedi. “Aşını yaptırmadan gitmeni istemiyorum. Badri’yi gördükten sonra buraya dön. Colin, sen burada bekle.”</p>

  <p>Dunworthy karantina koğuşuna çıktı. Masada kimse olmadığından, eldivenleri en son takmayı akıl ederek steril giysileri güçbela kendi başına giydi ve içeri girdi.</p>

  <p>William’a büyük bir ilgi gösteren o güzel hemşire, gözleri ekranda, Badri’nin nabzını ölçüyordu. Dunworthy yatağın ayakucunda durdu.</p>

  <p>Mary Badri’nin tedaviye cevap vermediğini söylemesine rağmen, Dunworthy yine de onu görünce sarsıldı. Yüzü ateşten kararmıştı yine, gözlerinin altı da sanki birinden yumruk yemiş gibi morarmıştı. Sağ koluna karmaşık bir kateter takılıydı. Dirseğinin iç tarafı da çürüyüp morumsu mavi bir renk almıştı.Öbür kolu ise daha kötüydü, bileğinden dirseğine kadar kapkara kesilmişti.</p>

  <p>“Badri,” dedi. Hemşire başını iki yana salladı.</p>

  <p>“Yalnızca bir dakika kalabilirsiniz.”</p>

  <p>Dunworthy peki der gibi başını salladı.</p>

  <p>Hemşire Badri’nin hiç direnç göstermeyen kolunu yatağa bıraktı, konsolun klavyesinde bir şeyler yazdıktan sonra dışarı çıktı.</p>

  <p>Dunworthy yatağın yan tarafına oturup ekranlara baktı. Ekranlar yine aynı görünüyordu, anlaşılmaz grafiklerle, ne olduğu çözülmez rakamlarla doluydu. Bitmiş, perişan halde yatan Badri’ye baktı. Hafifçe koluna vurduktan sonra gitmek üzere ayağa kalktı.</p>

  <p>Badri, “Sıçanlardı,” diye mırıldandı.</p>

  <p>“Badri,” dedi usulca. “Benim, Dunworthy.”</p>

  <p>“Bay Dunworthy…” Gözlerini açmadı. “Ölüyorum ben, değil mi?”</p>

  <p>Dunworthy içinde korkunun sızısını duydu. “Tabii ki ölmüyorsun,” dedi. “Nereden kapıldın bu fikre?”</p>

  <p>“Her zaman ölümcüldür.”</p>

  <p>“Nedir ölümcül olan?”</p>

  <p>Badri karşılık vermedi. Dunworthy hemşire gelinceye kadar yanında oturduysa da, Badri başka bir şey söylemedi.</p>

  <p>Hemşire, “Bay Dunworthy,” dedi, “dinlenmesi gerek.”</p>

  <p>“Biliyorum.” Kapıya gittikten sonra arkasına dönüp Badri’ye baktı. Kapıyı açtı.</p>

  <p>“Hepsini öldürdü,” dedi Badri. “Avrupa’nın yarısını.”</p>

  <p>Aşağı indiğinde Colin danışma masasının başında, görevli kıza Noel hediyelerini anlatıyordu. “Karantina yüzünden annemin hediyeleri gelmedi. Postacı geçiremezdi zaten.”</p>

  <p>Dunworthy görevli kıza aşı olması gerektiğini söyleyince, kız başını salladı. “Bir dakika bekleyin, lütfen.”</p>

  <p>Oturup beklediler. Dunworthy, hepsini öldürdü, diye düşündü. Avrupa’nın yarısını.</p>

  <p>Colin “Krakerinin içinden çıkanı okuyamadım,” dedi. “Sana okuyayım ister misin?” Karşılık vermesini beklemedi. “Işıklar sönünce Noel Baba neredeydi?” Heyecanla bekledi.</p>

  <p>Dunworthy başını iki yana salladı.</p>

  <p>“Karanlıkta.”</p>

  <p>Cebinden top şekerini çıkardı, kağıdını açtı ve ağzına attı. “Kızın için endişeleniyorsun değil mi?”</p>

  <p>“Evet.”</p>

  <p>Şekerin kağıdını katlayıp küçücük bir paket yaptı. “Benim anlamadığım şu, neden gidip onu almıyorsun?”</p>

  <p>“Orada değil ki. Randevuyu beklemek zorundayım.”</p>

  <p>“Hayır, ben neden onu gönderdiğin zamana gitmiyorsun demek istedim. Başına bir şey gelmeden. Yani istediğinde, o zamana gidebilirsin, öyle değil mi?”</p>

  <p>“Hayır. Bir tarihçiyi herhangi bir zamana <span class="font sgc-11">gönderebilirsin,</span> ama bir kere oraya gittikten sonra, ağ ancak gerçek zamanda çalışabilir. Okulda paradoksları öğrendiniz mi?”</p>

  <p>Colin, “Evet,” dedi, ama sesi pek kendinden emin çıkmadı. “Zaman yolculuğu kurallarına mı benzer?”</p>

  <p>“Uzay-zaman süremi paradokslara izin vermez. Eğer Kivrin olmamış bir şey yapsaydı, ya da bir anakronizme sebep olsa, bu paradoks olurdu.”</p>

  <p>Colin yüzüne hâlâ tereddütlü bakıyordu.</p>

  <p>“Paradokslardan biri de şudur, kimse aynı anda iki yerde birden olamaz. Kivrin dört gündür geçmişte. Bunu değiştirmek için yapabileceğimiz bir şey yok. Bu çoktan gerçekleşti.”</p>

  <p>“Peki, nasıl geri döner?”</p>

  <p>“Geçmişe geçince, teknisyen yer ve zaman tespiti dediğimiz şeyi alır. Bu teknisyene tam olarak nerede olduğunu söyler ve… ee …” Anlaşılır bir kelime bulmaya çalıştı. “Ve bir bağlama ipi görevi görür. İki zamanı birbirine bağlar ki ağ belirli bir zamanda tekrar açılabilsin ve Kivrin’i getirebilsin.”</p>

  <p>“Seninle altı buçukta kilisede buluşacağımız gibi mi?”</p>

  <p>“Aynen öyle. Buna randevu denir. Kivrin’inki iki hafta sonra, Aralık yirmi sekizde. O gün teknisyen ağı açacak ve Kivrin bu zamana geçecek.”</p>

  <p>“Orada da aynı zamanda olduğunu söylememiş miydin? Nasıl oluyor da iki hafta sonrası, ayın yirmi sekizi oluyor?”</p>

  <p>“Ortaçağ’da farklı bir takvim kullanılırdı. Şimdi orada Aralık ayının yedisi. Bizim randevu tarihimiz ocağın altısı.” Tabii Kivrin oradaysa. Ağı açtıracak bir teknisyen bulabilirsem.</p>

  <p>Colin şekeri ağzından çıkarıp dalgın dalgın baktı. Şeker mavi beyaz ebruli bir renk almıştı ve ayın haritasına benziyordu. Tekrar ağzına attı.</p>

  <p>“Yani yirmi altı Aralıkta 1320 senesine gitseydim, Noel’i iki kere yaşayabilirdim, öyle mi?”</p>

  <p>“Evet, galiba öyle.”</p>

  <p>“Süpermiş,” dedi. Şekerin kâğıdını bir daha katlayıp iyice küçülttü. “Galiba seni unuttular.”</p>

  <p>“Öyle görünüyor,” dedi Dunworth. Asistan doktor önlerinden tekrar geçince, adamı durdurup aşı olmak için beklediğini söyledi.</p>

  <p>“Ya?” Asistan şaşırmıştı. “Ben bir sorayım.” Acil servise girip gözden kayboldu.</p>

  <p>Bir süre daha beklediler. Badri, “Sıçanlardı,” demişti. Ve ilk gece Dunworthy’ye, “Hangi yıldayız?” diye sormuştu. Ama kaymanın asgari düzeyde olduğunu da söylemişti. Stajyerin hesaplarında yanlış yoktu.</p>

  <p>Colin şekerini birkaç kere ağzından çıkarıp renk değişimlerini kontrol etti. Şekerini incelerken, “Korkunç bir şey olsa, kuralları bozamaz mısın?” dedi. “Kolu kopsa, ya da bir bomba onu havaya uçursa, falan?”</p>

  <p>“Bunlar kural değil ki, Colin, bilimsel yasalar. Denesek bile bozamayız. Çoktan olmuş olayları geri almaya kalkışsak, ağ açılmaz.”</p>

  <p>Colin top şekerini kâğıdının içine tükürdü ve kırışmış kâğıda dikkatle sardı. “Kızın iyi olduğuna eminim,” dedi.</p>

  <p>Şekeri ceketinin cebine koyup bir paket çıkardı. “Büyük teyzemin hediyesini vermeyi unuttum.”</p>

  <p>Yerinden fırladı ve Dunworthy dur bile diyemeden acil servise doğru gidip karşıdaki kapıyı açtı ve hemen geri döndü.</p>

  <p>“Felaket! Gudubet burada!” dedi. “Bu tarafa geliyor.”</p>

  <p>Dunworthy ayağa kalktı. “Bir bu eksikti.”</p>

  <p>“Bu taraftan,” dedi Colin. “Buraya geldiğim gece girdiğim arka kapıya. Haydi!”</p>

  <p>Dunworthy koşamadıysa da Colin’in yol gösterdiği labirenti andıran koridorlarda hızla yürüdü ve servis kapısından yan sokağa çıktı. Kapının önünde yağmur altında pankartlı bir adam duruyordu. Pankarttaki “Korktuğumuz başımıza geldi” yazısı durumlarına ne kadar da uyuyordu.</p>

  <p>Colin, “Bizi görmediğinden emin olalım,” dedi ve binanın ön tarafına koştu.</p>

  <p>Adam Dunworthy’ye bir el ilanı verdi. Kıpkırmızı harflerle “KIYAMET GÜNÜ YAKINDIR!” yazıyordu üstünde. “‘Tanrı’dan korkun. Hesap zamanı geldi.’ Vahiyler 14: 7.”</p>

  <p>Colin köşeden el salladı. Nefes nefese, “Her şey yolunda,” dedi. “İçeride kayıt memuruna bağırıyor.”</p>

  <p>Dunworthy ilanı adama geri verip Colin’in peşinden gitti. Yan sokaktan Woodstock Sokağına çıktılar. Dunworthy korkuyla acil servisin girişine doğru baktı ama kimseyi göremedi. Avrupa Birliği karşıtları bile gitmişlerdi.</p>

  <p>Colin bir sokak daha koştuktan sonra yavaşlayıp yürümeye başladı. Cebinden sabun şeklindeki şekerlerini çıkarıp bir tane de Dunworthy’ye uzattı.</p>

  <p>Ağzına pembe bir şeker atıp, “Bu geçirdiğim en harika Noel,” dedi.</p>

  <p>Dunworthy bunu birkaç sokak boyunca düşündü. Çanlar <i>I</i><span class="font sgc-13">n the Bleak Midwinter</span> ilahisini katlediyordu ki, bu da durumlarına çok uyuyordu. Sokaklar hâlâ boştu, ama ana caddeye çıktıklarında tanıdık biri yağmura karşı eğilerek onlara doğru geliyordu.</p>

  <p>“Bu Bay Finch,” dedi Colin.</p>

  <p>Dunworthy, “Yüce Tanrım,” dedi, “Şimdi neyimiz bitti acaba?”</p>

  <p>“İnşallah Brüksel lahanası bitmiştir.”</p>

  <p>Finch seslerini duyunca başını kaldırdı. “Hah, buradasınız, Bay Dunworthy.Tanrıya şükür. Her yerde sizi arayıp durdum.</p>

  <p>“Ne var? Bayan Taylor’a çalışma odası ayarlayacağız dedim ya.”</p>

  <p>“Mesele o değil, efendim. Karantinada okula yerleştirilenler. İkisi hastalandı.”</p>
</body>
</html>