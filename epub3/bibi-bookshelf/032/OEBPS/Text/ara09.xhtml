<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <p class="ara">KIYAMET KİTABI DEŞİFRESİNDEN<br/>(005982-013198)</p>

  <p class="girintisiz">18 Aralık 1320 (eski takvim). Sanırım zatürre oldum. İniş yerini aramaya gitmeye kalkıştım, ama başaramadım. Ve hastalığım nüksetti. Her nefes alışımda ve öksürdüğümde kaburgalarımın altına bıçak saplanır gibi oluyor. Zaten sürekli öksürüyorum, sanki içim parçalanıyor. Biraz önce doğrulup oturmaya çalıştım ama ter içinde kaldım. Galiba ateşim yeniden yükseldi. Bütün bunlar Dr. Ahrens’in anlattığı zatürre belirtilerine uyuyor.</p>

  <p>Lady Eliwys henüz dönmedi. Lady Imeyne göğsüme berbat kokan bir lapa koydu, sonra da kahyanın karısını çağırttı. Kadını malikaneye el koyduğu için azarlayacağını sanmıştım, ama kahyanın karısı kucağında altı aylık bebeğiyle gelince Imeyne kadına, “Yara ciğerlerinde yangı yaptı,” dedi. Kadın da şakağıma baktıktan sonra odadan çıktı. Bu sefer bebeği olmadan, elinde acı bir çay dolu kaseyle geri geldi. İçinde söğüt kabuğu falan olmalı ki ateşim düştü, artık göğüs kafesim de o kadar acımıyor.</p>

  <p>Kahyanın karısı, ince, ufak tefek, keskin yüzlü, saman sarısı saçlı bir kadın. Bence Lady Imeyne bu kadını kahyayı günaha teşvik etmekle suçlarken haklıydı. Kadın sırtında kenarları kürklü bir fistanla geldi, kolları da o kadar uzundu ki neredeyse yere değiyordu. Bebeğini de ince dokunmuş yün bir battaniyeye sarmıştı. Üstelik de ağzını yuvarlayarak eski bir aksanla konuşuyor, bence Lady Imeyne’nin konuşmasını taklit etmeye çalışıyor.</p>

  <p>Bay Latimer olsa, “Orta sınıfın ilk safhası,’’ derdi. <span class="font sgc-11">Türediler</span> fırsat kolluyorlar, otuz yıl sonra Kara Ölüm vurduğunda bu fırsata kavuşacaklar ve asillerin üçte biri ortadan kalkacak.</p>

  <p>Kadın içeri girdiği zaman Lady Imeyne’ye, “Ormanda bulunan hanım bu mu?” diye sordu. Tavırlarında hiç “göstermelik bir tevazu” yoktu. Eski ahbaplarmış gibi Lady Imeyne’ye gülümseyip yatağın başına geldi.</p>

  <p>Lady Imeyne sabırsızlığını, küçümsemesini ve nefretini tek bir kelimede toplayarak, “Evet,” dedi.</p>

  <p>Kahyanın karısı farkında değildi. Yatağın yanına geldi, sonra geri çekildi. Bulaştırabileceğimi düşündüğünü gösteren bir tepki veren ilk kişiydi. “ …Ateşi mi var?” Tercüman kelimeyi anlayamadı, garip aksanı yüzünden ben de anlayamadım. “Flouronen mi yoksa Florentine mi, öyle bir şey.</p>

  <p>Imeyne tersçe, “Başında yarası var,” dedi. “Ciğerlerinde yangı yaptı.”</p>

  <p>Kahyanın karısı başını öne doğru salladı. “Peder Roche, Gawyn ile onu ormanda nasıl bulduklarını anlattı.”</p>

  <p>Imeyne Gawyn’in adı geçince kasıldı. Kahyanın karısı bu <span class="font sgc-11">kez</span> bunu kaçırmadı ve aceleyle söğüt kabuğu haşlamaya gitti. Hatta odadan ikinci çıkışında Lady Imeyne’yi başını eğerek selamlamayı ihmal etmedi.</p>

  <p>Imeyne gittikten sonra, Rosemund gelip yanımda oturdu. (Sanırım kızı bir daha kaçmamam için yanıma göndermişlerdi.) Beni buldukları zaman Gawyn’in yanında Peder Roche’un olup olmadığını sordum.</p>

  <p>“Yok,” dedi. “Gawyn seni buraya getirirken, Peder’le yolda karşılaşmış. Saldırganların peşine düşmek için seni ona emanet etmiş, ama hiçbirini bulamamış. Seni Peder Roche’la birlikte getirdiler. Merak etmene gerek yok. Gawyn kalan eşyalarını getirdi.”</p>

  <p>Hasta odasının haricinde Peder Roche’un buraya geldiğini hatırlamıyorum, ama bu doğruysa ve Gawyn onunla iniş yerinin yakınında karşılaştıysa, belki Peder yerini biliyordur.</p>

  <p class="ara1">(Ara)</p>

  <p class="girintisiz">Lady Imeyne’nin dediğini düşünüyordum. “Başındaki yara ciğerlerinde yangı yaptı,” demişti. Buradaki kimsenin hasta olduğumu anladığını sanmıyorum. Kızların her zaman hasta odasına girmesine izin veriyorlar. Kahyanın karısı hariç hiçbirisinde en ufak bir korkma belirtisi yok. Lady Imeyne ciğerlerimde yangı olduğunu söyler söylemez, kadın hiç tereddüt etmeden yanıma yaklaştı.</p>

  <p>Ama hastalığımın bulaşıcı olmasından korktuğu belliydi. Rosemund’a neden annesiyle birlikte hasta köylüyü ziyarete gitmediğini sorduğum zaman, bariz bir gerçekmiş gibi, “Gitmeme izin vermedi. Köylü hastaymış,” dedi.</p>

  <p>Bir hastalığım olduğunu bildiklerini sanmıyorum. Frengi ya da kurdeşen gibi görünür bir belirti göstermedim. Ateşi ve sayıklamalarımı da yaralarıma verdiler. O zamanlarda yaralar sık sık mikrop kapardı, kan zehirlenmesi vakaları da sık görülürdü. Bu yüzden de küçük kızları yaralı birinden uzak tutmaya sebep yoktu.</p>

  <p>Üstelik hiçbiri benim hastalığıma yakalanmadı. Tam beş gün oldu, bu bir virüs olsaydı, kuluçka süresi ancak on iki ila kırk sekiz saat sürerdi. Dr. Ahrens en bulaşıcı dönemin belirtilerin başlamasından önce olduğunu söylemişti. Belki de kızlar odaya gelip gitmeye başladıkları zaman virüs bulaştırmıyordum. Belki bu çoktan aldıkları ve bağışık oldukları bir şeydir. Kahyanın karısı Florentine mi, Flahntin mi, ateşi mi var diye sordu. Bay Gilchrist da 1320’de bir grip salgını olduğunu düşünüyor. Belki de o gribe yakalandım.</p>

  <p>Öğleden sonra. Rosemund pencerenin önünde oturmuş koyu kırmızı yünle bir keten parçası işliyor. Blackie de yanımda uyuyor. Ne kadar haklı olduğunuzu düşünüp duruyorum, Bay Dunworthy. Hiç mi hiç hazırlıklı değilmişim. Her şey düşündüğümden öyle farklı çıktı ki. Ama peri masalı gibi olmayacağı konusunda yanılmışsınız.</p>

  <p>Nereye baksam peri masallarından şeyler görüyorum. Agnes’in kırmızı kukuletalı pelerini, sıçan kafesi, yulaf ezmesi dolu kaseler, bir kurdun kolayca yıkabileceği saz kulübeler.</p>

  <p>Çan kulesi Rapunzel’in kapatıldığı kuleye benziyor. Siyah saçlarına geçirdiği beyaz bonesiyle, kırmızı yanaklarıyla nakışının üstüne eğilmiş duran Rosemund tıpkı Pamuk Prenses’i andırıyor.</p>

  <p class="ara1">(Ara)</p>

  <p class="girintisiz">Galiba ateşim yine yükseldi. Odada duman kokusu alıyorum. Lady Imeyne yatağın yanında diz çökmüş, elinde dua kitabıyla dua ediyor. Rosemund kahyanın karısını yeniden çağırttıklarını söyledi. Lady Imeyne kadını küçümsüyor. Imeyne onu çağırttığına göre gerçekten hastayım demektir. Acaba papazı da çağırttılar mı? Çağırttılarsa, Gawyn’in beni bulduğu yeri bilip bilmediğini sormalıyım. Of, burası ne kadar da sıcak. Bu tarafı hiç masala benzemiyor. Papazları ancak biri ölürken çağırıyorlar, ama olasılıklar 1300’lerde zatürreden ölme şansının yüzde yetmiş iki olduğunu söylüyor. Umarım peder hemen gelir de, bana iniş yerini söyler ve elimi tutar.</p>
</body>
</html>