<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="16. Geceleyin Bir Hırsız">16<br/>
    Geceleyin Bir Hırsız</h1>

    <p>Günler artık yavaş ve sıkıntılı geçiyordu. Cüceler çoğu zamanlarını hazineyi düzenleyip yığmakla harcıyordu ve Thorin artık Thrain’in Arkentaşı’ndan bahsetmeye başlamış ve onlara her yanda onu aramalarını buyurmuştu.</p>

    <p>“Zira babamın Arkentaşı,” dedi, “kendi başına bir nehir dolusu altından daha değerlidir, benim içinse paha biçilemez kıymettedir. Bütün hazine içinde o taşı kendime ayırıyorum ve onu bulup da saklayan herkesten öcümü alırım.”</p>

    <p>Bilbo bu sözleri duydu ve taşın bulunması durumunda –yastık olarak kullandığı pılı pırtıdan oluşan eski bir bohçaya sarılmıştı– ne olacağını merak ederek korktu. Yine de taştan bahsetmedi, çünkü günlerin bungunluğu ağırlaştıkça küçük kafasında bir plan şekillenmeye başlamıştı.</p>

    <p>İşler bir süre böyle sürüp gitmişti ki, kuzgunlar Dain’in ve beş yüzü aşkın cücenin Demir Tepeler’den yola çıkıp kuzeydoğu yönünden hızla yaklaştığı ve artık Dale’e yaklaşık iki günlük yürüyüş mesafesinde olduklarını haber verdi.</p>

    <p>“Ama Dağ’a fark edilmeden yaklaşamazlar,” dedi Roäc, “ve vadide savaş olmasından korkuyorum. Bu tavsiyeyi doğru bulmuyorum. Sert bir halk olsalar da karşı karşıya olduğunuz orduyu yenme olasılıkları düşük ve bunu başarsalar da elinize ne geçecek? Kar kış hemen peşlerinden geliyor? Civar toprakların dostluğu ve rızası olmadan karnınızı nasıl doyuracaksınız? Ejderha artık ölmüş olsa da, muhtemelen ölümünüz hazineden olacaktır!”</p>

    <p>Ama Thorin’in fikri değişmemişti. “Karla kış insanları da, elfleri de dondurur,” dedi, “ve çorak arazideki meskenlerine katlanmak onlara zor gelebilir. Dostlarım arkalarında, kış yanı başlarındayken belki de mizaçları yumuşayıp pazarlığa daha uygun bir hal alabilir.”</p>

    <p>O gece Bilbo kararını verdi. Gökyüzü siyah ve mehtapsızdı. Karanlık tamamen çöker çökmez kapının hemen içindeki bir odanın köşesine gitti ve çıkınından bir iple birlikte bir paçavraya sarılmış halde Arkentaşı aldı. Sonra duvarın üstüne tırmandı. Nöbet tutma sırası onda olduğundan ve cüceler bir seferde tek kişiyi nöbetçi bıraktığından orada Bombur’dan başka kimse yoktu.</p>

    <p>“Hava çok soğuk!” dedi Bombur. “Keşke biz de burada kampta yaptıkları gibi ateş yakabilsek!”</p>

    <p>“İçerisi yeterince sıcak,” dedi Bilbo.</p>

    <p>“Öyledir; ama gece yarısına kadar buraya bağlıyım,” diye homurdandı şişman cüce. “Bu hepten üzücü bir iş. Gerçi sakalı hep uzasın, Thorin’e karşı çıkmaya cesaret edemiyorum, yine de onun kadar katı bir cüce görülmemiştir.”</p>

    <p>“Benim bacaklarım kadar katı olamaz,” dedi Bilbo. “Merdivenlerden ve taş geçitlerden bıktım usandım. Ayak parmaklarımın altında çimeni hissetmek için neler vermezdim.”</p>

    <p>“Bense boğazımdan geçen sert bir içeceğin verdiği his ve iyi bir yemeğin peşinden yumuşak bir yatak için neler vermezdim.”</p>

    <p>“Kuşatma devam ederken sana bunları veremem. Ama uzun zamandır nöbet tutmadım ve istersen senin sıranı devralabilirim. Bu gece hiç uykum yok.”</p>

    <p>“Sen iyi birisin, Bay Baggins, teklifini seve seve kabul edeceğim. Ama aklında olsun, bir şey fark edersen hemen beni uyandır! Sol içteki odada yatıyor olacağım, buraya çok uzak değil.”</p>

    <p>“Git bakalım!” dedi Bilbo. “Seni gece yarısı uyandırırım, sen de bir sonraki nöbet kimdeyse onu uyandırırsın.”</p>

    <p>Bombur gider gitmez Bilbo yüzüğünü parmağına geçirdi, ipini bağladı, duvarın üzerinden aşağı kayıp uzaklaştı. Bombur uyudu (istediği zaman uyuyabilirdi, hem ormandaki serüvenden beri sürekli o zaman gördüğü harika rüyaları yeniden yakalamaya çalışıyordu); diğerlerinin hepsi de Thorin’le birlikte meşguldü. Herhangi birinin, Fili veya Kili’nin dahi, sıra kendilerine gelene kadar duvara çıkması küçük bir olasılıktı.</p>

    <p>Hava çok karanlıktı ve bir süre sonra yeni yapılan patikadan ayrılıp derenin aşağıdaki yatağına yöneldiğinde yol ona yabancı geldi. Nihayet istediği gibi kampa gitmek için suyu geçmesi gereken dönemece vardı. Orada derenin yatağı sığdı, ama çoktan genişlemeye başlamıştı ve karanlıkta karşıya geçmek küçük hobbit için kolay değildi. Neredeyse karşı kıyıya varmıştı ki, yuvarlak bir taşın üzerinde dengesini kaybedip bir şapırtıyla soğuk suya düştü. Titreyip sular saçarak karşı kıyıya varmıştı ki, elfler karanlığın içinden parlak meşaleleriyle gürültünün kaynağını araştırmaya geldiler.</p>

    <p>“O balık falan değildi, “dedi birisi. “Etrafta bir casus var. Işıklarınızı saklayın! Bu hizmetkârları olan o acayip küçük yaratıksa, bizden çok ona yararlar.”</p>

    <p>“Hizmetkârmış!” diye burun kıvırdı Bilbo ve tam burnunu kıvırırken yüksek sesle hapşırdı ve elfler hemen sese doğru yöneldiler.</p>

    <p>“Işık yakalım!” dedi Bilbo. “Beni istiyorsanız, işte buradayım!” dedikten sonra yüzüğünü çıkarıp bir taşın arkasından ortaya çıktı.</p>

    <p>Şaşkınlıklarına rağmen onu çabucak yakaladılar. “Sen kimsin? Cücelerin hobbiti misin? Ne yapıyorsun? Gözcülerimizin arasından geçip bu kadar içlere nasıl geldin?” diye peş peşe sorular sordular.</p>

    <p>“Ben Bay Bilbo Baggins’im,” diye cevap verdi, “eğer bilmeniz şartsa, Thorin’in yoldaşıyım. Kralınızın görüntüsünü iyi bilirim, gerçi beni görse tanıyacağını sanmam. Ama Bard beni hatırlar, benim görmek istediğim kişi de Bard.”</p>

    <p>“Öyle mi!” dediler. “Peki onunla ne işin var?”</p>

    <p>“İşimin ne olduğu beni ilgilendirir, iyi elflerim. Ama bu soğuk ve kasvetli yerden ormanlarınıza dönmek istiyorsanız,” diye cevap verdi ürpererek, “beni çabucak kuruyabilmem için bir ateşin yanına götürürsünüz –daha sonra da şeflerinizle olabildiğince kısa zamanda görüşmeme izin verirsiniz. Sadece birkaç saatim var.”</p>

    <p class="paragraf">İşte böylece, kapıdan kaçtıktan iki saat kadar sonra Bilbo büyük bir çadırın önündeki sıcak bir ateşin yanında, kendisine merakla bakan Elf Kralı ve Bard eşliğinde oturmaktaydı. Kısmen eski bir battaniyeye sarınmış, elf zırhı içinde bir hobbit onlar için yeni bir şeydi.</p>

    <p>“Anlıyorsunuzdur,” diyordu Bilbo, en iyi işbitirici ses tonuyla, “işler gerçekten de içinden çıkılamaz durumda. Şahsen bütün bu meseleden bıktım usandım. Keşke batıda, ahalinin daha makul olduğu kendi yurdumda olaydım. Ama bu konuda benim de çıkarım var kesin konuşmak gerekirse –neyse ki saklamış olduğum– bir mektuba göre, on dörtte bir.” Eski ceketinin (hâlâ zırhının üzerine giydiği) cebinden buruşmuş ve pek çok kez katlanmış halde Thorin’in Mayıs’ta şömine rafının üzerindeki saatin altına bırakmış olduğu mektubu çıkardı!</p>

    <p>“<em>Kârdan</em> pay, olduğuna dikkatinizi çekerim,” diye devam etti. “Bunun farkındayım. Şahsen ben bütün hak iddialarınızı dikkatle değerlendirmeye ve kendi hakkımı talep etmeden önce toplamdan doğru olan miktarı almaya hazırım. Ancak sizler Thorin Meşekalkan’ı benim artık tanıdığım kadar iyi tanımıyorsunuz. Sizi temin ederim ki, siz burada oturduğunuz sürece bir altın yığınının üzerine oturup açlıktan ölmeye gayet hazır.”</p>

    <p>“Eh, bırakalım ölsün!” dedi Bard. “Böyle aptal biri açlıktan ölmeyi hak ediyor.”</p>

    <p>“Öyle,” dedi Bilbo. “Bakış açını anlıyorum. Aynı zamanda kış da hızla yaklaşmakta. Çok geçmeden kar ve daha kim bilir nelerle karşı karşıya kalacaksınız ve erzakların temini zorlaşacak –tahminimce elfler için bile. Dain ve Demir Tepeli cüceleri duymadınız mı?”</p>

    <p>“Uzun zaman önce duyduk, ama bunun bizimle ne ilgisi var?” diye sordu Kral.</p>

    <p>“Ben de öyle tahmin etmiştim. Sizde olmayan bazı bilgiler bende var. Size söyleyeyim, Dain en çok iki günlük yürüyüş mesafesinde, yanında da en az beş yüz gaddar cüce var –çoğunun, şüphesiz duymuş olduğunuz feci cüce goblin savaşlarından deneyimi var. Buraya vardıklarında ciddi sorunlar çıkabilir.”</p>

    <p>“Bize bunu neden anlatıyorsun? Dostlarına ihanet mi ediyorsun, yoksa bizi tehdit mi ediyorsun?” diye sordu Bard sertçe.</p>

    <p>“Canım Bard!” diye cıyakladı Bilbo. “Bu kadar aceleci olma! Hiç bu kadar kuşkucu kimselerle karşılaşmamıştım! Ben sadece olayla ilgisi olan herkesi beladan uzak tutmaya çalışıyorum. Şimdi size bir teklifim olacak!”</p>

    <p>“Duyalım bakalım!” dediler.</p>

    <p>“Görebilirsiniz!” dedi. “Teklifim bu!” dedi ve Arkentaşı çıkarıp üstündeki paçavrayı bir kenara fırlattı.</p>

    <p>Gözleri şaşırtıcı ve güzel şeylere alışık olan Elf Kralı hasretle ayağa kalktı. Bard bile taşa hiçbir şey söylemeden hayranlıkla baktı. Sanki bir küre ayın ışığıyla dolmuş ve önlerinde buzlu yıldızların parıltısından örülme bir ağa asılmıştı.</p>

    <p>“Bu Thrain’in Arkentaşı,” dedi Bilbo, “Dağ’ın Yüreği, aynı zamanda Thorin’in de yüreğidir. Ona bir nehir dolusu altından daha fazla önem verir. Pazarlık konusunda size yardımı olacaktır.” Ardından Bilbo bir ürpertiyle, özlem dolu bir bakışla da olsa, muhteşem taşı Bard’a verdi, Bard da taşı elinde büyülenmiş gibi tuttu.</p>

    <p>“Ama bu nasıl senin oluyor da veriyorsun?” diye sordu nihayet büyük bir çaba sarf ederek.</p>

    <p>“E, şey!” dedi hobbit rahatsız bir halde. “Tam olarak benim değil, ama şey, ben hakkıma saymaya razıyım, anlarsın ya. Hırsız olabilirim –öyle söylüyorlar, gerçi ben kendimi hiç hırsız gibi hissetmedim– ama aşağı yukarı dürüst bir hırsız olduğumu sanıyorum. Her neyse, şimdi geri dönüyorum ve cüceler bana istediklerini yapabilirler. Taşın işinize yarayacağını umarım.”</p>

    <p>Elf Kralı Bilbo’ya yeni bir hayranlıkla baktı. “Bilbo Baggins!” dedi. “Elf prenslerinin zırhını giymeye, içinde daha hoş görünen pek çoğundan daha layıksın. Ama Thorin Meşekalkan’ın böyle düşüneceğini sanmam. Belki de benim cüceler hakkında senden daha fazla genel bilgim var. Sana bizimle kalmanı tavsiye ederim, burada onurlandırılacak ve üç kat hoş karşılanacaksın.”</p>

    <p>“Size çok teşekkür ederim,” dedi Bilbo eğilerek. “Ama beraber geçirdiğimiz bütün sıkıntılardan sonra dostlarımı bu şekilde bırakmamın doğru olacağını sanmam. Üstelik gece yarısı Bombur’u uyandırmaya söz vermiştim. Gerçekten gitmem gerek, üstelik de çabuk.”</p>

    <p>Söyledikleri hiçbir şey onu yolundan döndüremedi; bu yüzden ona refakatçiler verildi ve o giderken hem Kral, hem de Bard selam durdu. Kampın içinden geçerlerken, koyu renkli bir pelerine sarınmış ihtiyar bir adam oturmakta olduğu çadırın önünden kalkıp yanlarına geldi.</p>

    <p>“Aferin sana! Bay Baggins!” dedi, Bilbo’nun sırtına bir şaplak atarak. “Sende her zaman beklenenden fazlası vardır!” Bu Gandalf’tı.</p>

    <p>Bilbo uzun zamandır ilk kez sahiden keyiflendi. Ama hemen sormak istediği bütün soruları soracak zaman yoktu.</p>

    <p>“Hepsinin zamanı gelecek!” dedi Gandalf. “Yanılmıyorsam artık işler sona yaklaşıyor. Hemen önünde tatsız bir zaman var, ama yüreğini sağlam tut! İşten alnının akıyla çıkman <em>mümkün.</em> Kuzgunların dahi duymadığı iyi haberler var. İyi geceler!”</p>

    <p>Aklı karışan, ama neşelenen Bilbo aceleyle yoluna devam etti. Güvenli bir nehir geçidine götürülüp ıslanmadan karşıya geçirildi, ardından elflere veda edip dikkatle kapıya doğru tırmandı. Üstüne büyük bir yorgunluk çökmeye başlamıştı, ama ipe tekrar tırmandığında –ip hâlâ bıraktığı yerdeydi– gece yarısına daha epey zaman vardı. İpi çözüp sakladı, ardından duvara oturup kaygıyla ondan sonra olacakları merak etti.</p>

    <p>Gece yarısı olduğunda Bombur’u uyandırdı ve yaşlı cücenin teşekkürlerini (hiç hak etmediğini düşündüğü) dinlemeden onun kalktığı köşeye kıvrıldı. Kısa zamanda uykuya dalıp sabaha kadar bütün kaygılarını unuttu. Aslına bakılırsa rüyasında yumurta ve pastırma görüyordu.</p>
  </div>
</body>
</html>
