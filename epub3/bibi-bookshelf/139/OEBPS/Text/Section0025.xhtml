<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="19. Son Safha">19<br/>
    Son Safha</h1>

    <p>İkisi nihayet Ayrıkvadi’nin kenarında, Son (ya da İlk) Sıcak Yuva’nın bulunduğu yere geldiklerinde tarih Mayıs’ın biriydi. Yine vakit akşamdı, midillileri, özellikle de yükü taşıyan hayvan yorgundu ve hepsi dinlenmeye ihtiyaç duyduklarını hissediyordu. Dik patikadan inerken Bilbo elflerin o gittiğinden beri hiç susmamış gibi ağaçlarda şarkı söylemekte olduklarını duydu ve biniciler ormanın aşağı açıklıklarına varır varmaz, öncekini pek andıran bir şarkı tutturdular. Şarkı şuna benziyordu:</p>

    <blockquote class="siir">
      <p><em>Kurudu ejderha,</em></p>

      <p><em>Ufalandı artık kemikleri;</em></p>

      <p><em>Zırhı parçalandı,</em></p>

      <p><em>Hakir oldu görkemi!</em></p>

      <p><em>Paslansa da kılıç</em></p>

      <p><em>Ve yok olsa taç ile taht</em></p>

      <p><em>İnsanların güvendiği kuvvetle</em></p>

      <p><em>Ve aziz saydığı servetle</em></p>

      <p><em>Burada hâlâ çimler büyüyor,</em></p>

      <p><em>Yapraklar yine salınıyor</em></p>

      <p><em>Ak sular akıyor</em></p>

      <p><em>Ve elfler yine şarkı söylüyor</em></p>

      <p class="iceri_1"><em>Gel! Trala-la-lalli!</em></p>

      <p class="iceri_1"><em>Geri gel vadiye haydi!</em></p>

      <p class="paragraf"><em>Yıldızlar çok daha parlaktır</em></p>

      <p><em>Paha biçilmez mücevherlerden</em></p>

      <p><em>Çok daha beyazdır ay</em></p>

      <p><em>Hazinelerdeki gümüşten;</em></p>

      <p><em>Akşam alacasında ocakta yanan ateş</em></p>

      <p><em>Parlaktır madenden kazılan altından</em></p>

      <p><em>Ya niye dolaşırsın ki oralarda?</em></p>

      <p class="iceri_1"><em>Hey! Tra-la-la-lalli</em></p>

      <p class="iceri_1"><em>Geri gel vadiye haydi.</em></p>

      <p class="paragraf"><em>Hey! Nereye gidiyorsun?</em></p>

      <p><em>Neden böyle geç dönüyorsun?</em></p>

      <p><em>Nehir akıyor ve</em></p>

      <p><em>Yanıyor tüm yıldızlar!</em></p>

      <p><em>Hey! Nereye bu ağır yükle</em></p>

      <p><em>Böyle kederli ve üzgün yürekle?</em></p>

      <p><em>Burada kucak açar elf oğlu ile elf kızı</em></p>

      <p><em>Şimdi yoldan gelen bitkinlere</em></p>

      <p class="iceri_1"><em>Tra-la-la-lalli diye</em></p>

      <p class="iceri_1"><em>Geri gel vadiye,</em></p>

      <p class="iceri_2"><em>Tra-la-la-lalli</em></p>

      <p class="iceri_2"><em>Fa-la-la-lalli</em></p>

      <p class="iceri_3"><em>Fa-la!</em></p>
    </blockquote>

    <p>Bunun ardından vadinin elfleri dışarı çıkıp onları selamladılar ve suyun üzerinden geçirip Elrond’un evine götürdüler. Onları orada sıcak bir karşılama ve serüvenlerinin öykülerini dinlemeye hevesli pek çok kulak bekliyordu. Konuşan Gandalf oldu, zira Bilbo suskunlaşmış ve uyuklamaya başlamıştı. Öykünün büyük bölümünü içinde yer aldığından biliyordu ve önemli bir kısmını eve dönüş yolculuğunda veya Beorn’un evinde büyücüye anlatmıştı, ama ara öykünün henüz bilmediği bir bölümü geldiğinde tek gözünü açıp kulak veriyordu.</p>

    <p>Bu sayede Gandalf’ın nereye gittiğini de öğrendi, çünkü büyücünün Elrond’a söylediklerine kulak misafiri olmuştu. Anlaşılan Gandalf irfan ve iyi büyü üstatları olan ak büyücülerin büyük bir toplantısına katılmış ve beraberce Ölümbüyücüsü’nü Kuyutorman’ın güneyindeki karanlık kalesinden nihayet sürmüşlerdi.</p>

    <p>“Artık ormanın biraz daha sıhhatli bir yer olması uzun sürmez. Umarım Kuzey o dehşetten uzun yıllar boyunca azat olacak. Yine de keşke dünyadan sürülmesi mümkün olsaydı!”</p>

    <p>“Bu gerçekten de iyi olurdu,” dedi Elrond, “ama bunun dünyanın bu çağında ya da onu izleyen çağların çoğunda da olacağını sanmam.”</p>

    <p>Yolculuklarının öyküsü anlatıldıktan sonra, başka öyküler, daha başka öyküler, eski zamanlara dair öyküler, yeni şeylere dair öyküler, hiçbir zamana ait olmayan öyküler anlatıldı, ta ki Bilbo’nun başı göğsüne düşene ve köşede rahatça horlamaya başlayana dek.</p>

    <p>Uyandığında kendisini beyaz bir yatakta buldu, açık bir pencereden ışıyan ay görünüyordu. Pencerenin altında çok sayıda elf, derenin kenarında yüksek ve berrak seslerle şarkı söylemekteydi.</p>

    <blockquote class="siir">
      <p><em>Şarkı söyleyin tüm sevinenler, şarkı söyleyin şimdi hep birlikte!</em></p>

      <p><em>Yel ağaç tepesinde, yel fundada;</em></p>

      <p><em>Tomurcuklanmış yıldızlar, çiçeğe durmuş ay,</em></p>

      <p><em>Ve Gece’nin kulesindeki pencereler alabildiğine parlak.</em></p>

      <p class="paragraf"><em>Dans edin tüm sevinenler, dans edin şimdi hep birlikte!</em></p>

      <p><em>Yumuşaktır çimen, tüy gibi olsun sizin de ayaklarınız!</em></p>

      <p><em>Nehir gümüştür ve fanidir gölgeler;</em></p>

      <p><em>Şendir Mayıs mevsimi ve şendir görüşmemiz.</em></p>

      <p class="paragraf"><em>Şarkı söyleriz şimdi usulca, örelim ona düşler!</em></p>

      <p><em>Saralım onu uykuya ve bırakalım orada!</em></p>

      <p><em>Gezgin uykuda! Yumuşak olsun yastığı!</em></p>

      <p><em>Ninni! Ninni! Kızılağaçla söğüt!</em></p>

      <p class="paragraf"><em>İç geçirme artık Çam, saat sabaha dönene dek!</em></p>

      <p class="iceri_1"><em>Düş yerinden ay! Karanlık olsun ülke!</em></p>

      <p class="iceri_1"><em>Şş! Şş! Meşe, dişbudak ve akasya!</em></p>

      <p><em>Sussun bütün sular, sabah olana dek!</em></p>
    </blockquote>

    <p>“Eh, şen ahali!” dedi Bilbo pencereden bakarak. “Aya göre saat kaç? Ninniniz sarhoş bir goblini bile uyandırır! Yine de teşekkür ederim.”</p>

    <p>Senin horultuların da taştan bir ejderhayı uyandırır –yine de biz sana teşekkür ederiz,” diye cevap verdiler gülerek. “Şafak yaklaşıyor, sen de gecenin başından beri uyuyorsun. Belki yarın yorgunluğun geçer.”</p>

    <p>“Elrond’un evinde az bir uyku çok derde devadır,” dedi, “ama ben alabildiğim tüm devayı alacağım. İkinci kez iyi geceler, latif dostlar!” Bunu söyledikten sonra tekrar yatağa döndü ve sabahın geç saatlerine kadar uyudu.</p>

    <p>O evde bitkinliği kısa zamanda silinip gitti ve hem önceleri, hem de sonraları vadinin elfleriyle bol bol şakalaşıp dans etti. Yine de o yer bile artık onu uzun süre yolundan alıkoyamazdı ve sürekli kendi evini düşünüyordu. Bu yüzden bir hafta sonra Elrond’a veda etti ve ona kabul edeceği kadar küçük armağanlar verdikten sonra, Gandalf ile birlikte midillisinin sırtında yola düştü.</p>

    <p>Onlar vadiden ayrılırken batı semaları önlerinde karardı ve rüzgârla yağmur gelip onları karşıladı.</p>

    <p>“Şendir Mayıs mevsimi!” dedi Bilbo yağmur yüzünü döverken. “Ama sırtımızı efsanelere verdik ve sılaya dönüyoruz. Sanırım bu sayede ilk kez tadını damağımızda hissediyoruz.”</p>

    <p>“Daha önümüzde uzun bir yol var,” dedi Gandalf.</p>

    <p>“Ama en son yol,” dedi Bilbo.</p>

    <p>Yaban’ın sınırının kıyısını oluşturan nehre ve dik kıyının altındaki, belki de hatırlayacağınız sığlığa geldiler. Hem yaklaşan yaz yüzünden eriyen sular, hem de gün boyu süren yağmur suları yükseltmişti, ama nehri biraz zorlanarak geçip akşam çökerken yolculuklarının son safhasına başladılar.</p>

    <p>Yolculuk kafilenin daha küçük ve daha sessiz olması ve trollerin yokluğu dışında bu seferki yolculuğun öncekinden bir farkı yoktu. Yolun her bir noktasında Bilbo bir yıl –ona daha çok on yıl gibi geliyordu– önce olanları ve söylenenleri hatırlıyordu, bu yüzden midillinin suya düştüğü ve Tom, Bert ve Bili ile iğrenç maceralarını yaşamak üzere yoldan saptıkları yeri kolayca tanıdı.</p>

    <p>Yolun az ötesinde gömdükleri yerde hâlâ gizli ve el değmemiş halde duran, trollerin altınını buldular. “Bana ömrümce yetecek kadar altınım var,” dedi Bilbo onu kazıp çıkardıklarında. “Onu sen alsan daha iyi olur. Onu kullanmanın daha iyi bir yolunu bulabileceğini tahmin ediyorum.”</p>

    <p>“Sahiden de bulabilirim!” dedi büyücü. “Ama eşit paylaşacağız! İhtiyaçların beklediğinden fazla olabilir.”</p>

    <p>Böylece altınları torbalara koyup, bundan hiç de memnun olmayan midillilerin sırtına attılar. Bundan sonra çoğu zaman yürüdüklerinden tempoları düştü. Ama arazi yeşildi ve hobbitin üzerinde keyifle yürüdüğü pek çok çimen vardı. Yüzünü kırmızı bir mendille sildi –yo! Kendi mendillerinden tek bir tanesi bile sağlam kalmamıştı, bunu Elrond’dan ödünç almıştı– zira artık Haziran yazı getirmişti ve hava bir kez daha açık ve sıcaktı.</p>

    <p>Her şeyin, hatta bu hikâyenin bile bir sonu olduğu gibi, bir gün Bilbo’nun doğup büyüdüğü, toprağın ve ağaçların şeklinin elleri ve ayakları kadar tanıdık olduğu diyarı gördüler. Bir yükseltiye çıktığında uzaktan kendi Tepesini gördü ve aniden durup şöyle dedi:</p>

    <blockquote class="siir">
      <p><em>Yollar uzar gider,</em></p>

      <p class="iceri_1"><em>Kayanın üzerinden, ağacın dibinden,</em></p>

      <p><em>Güneşin hiç vurmadığı mağaralardan</em></p>

      <p class="iceri_1"><em>Denizi hiç bulmayan çaylardan;</em></p>

      <p><em>Kışın ektiği karların üzerinden</em></p>

      <p class="iceri_1"><em>Ve şen Haziran çiçeklerinin içinden</em></p>

      <p><em>Çimenlerin ve taşların üzerinden,</em></p>

      <p class="iceri_1"><em>Ve ayın şavkıdığı dağların içinden.</em></p>

      <p class="paragraf"><em>Yollar uzar gider,</em></p>

      <p class="iceri_1"><em>Bulutun altından ve altından yıldızın,</em></p>

      <p><em>Yine de gezmeye giden ayaklar</em></p>

      <p class="iceri_1"><em>Döner sonunda sılaya uzaklardan.</em></p>

      <p><em>Ateşle kılıcı gören gözler</em></p>

      <p class="iceri_1"><em>Ve taş odalardaki dehşeti</em></p>

      <p><em>Nihayet görür yeşil çayırları</em></p>

      <p class="iceri_1"><em>Ve nicedir bildiği ağaçlarla tepeleri.</em></p>
    </blockquote>

    <p>Gandalf ona baktı. “Canım Bilbo!” dedi. “Sende bir haller var! Eski hobbit değilsin.”</p>

    <p>Böylece köprünün üzerinden ve nehrin yanındaki değirmenin yanından geçip, Bilbo’nun kapısının önüne geldiler.</p>

    <p>“Vay başıma gelen! Neler oluyor?” diye haykırdı. Büyük hengâme ve saygın ya da saygın olmayan türlü türlü kimseler kapının oraya toplanmıştı ve pek çoğu girip çıkıyordu –Bilbo’nun tepesi atarak fark ettiği üzere, ayaklarını paspasa bile silmeden.</p>

    <p>Bilbo şaşırdıysa, onlar daha da şaşırmıştı. Bilbo bir açık arttırmanın ortasında dönmüştü! Kapıya asılmış siyah ve kırmızı renkli büyük duyuru, 22 Haziran tarihinde, Messrs Grubb, Grubb ve Burrowes’in Çıkın Çıkmazı, Tepealtı, Hobbitköy adresinde ikamet etmiş olan merhum Bilbo Baggins Beyefendi’nin eşyalarını açık artırma marifetiyle satacağını duyuruyordu. Satış saat tam onda başlayacaktı. Vakit artık öğle yemeğine yaklaşmış ve eşyaların çoğu hiç yokla çok ucuz fiyatlara satılmıştı (böyle açık artırmalarda bu pek de alışılmamış bir şey değildi). Bilbo’nun kuzenleri Torbaköylü Bagginsler aslında kendi mobilyalarının sığıp sığmayacağını görmek üzere odaları ölçmekteydiler. Uzun sözü kısası Bilbo “Ölü Varsayılmıştı” ve bu varsayımın yanlış olduğunu öğrendiği için üzüldüğünü söyleyen herkes bu duygusunda samimi değildi.</p>

    <p>Bay Bilbo Baggins’in dönüşü hem Tepe’nin altında, hem de Tepe’nin ve Nehir’in öteki kıyısında büyük bir karışıklık yarattı, kolay kolay da unutulmadı. Aslı istenirse, hukuki sıkıntılar yıllarca sürdü. Bay Baggins’in diri olduğunun kabul edilmesi bile epey uzun zaman aldı. Satışta malları çok ucuza kapatan kişilerin ikna edilmesi epey zor oldu, sonunda zaman kazanmak için kendi mobilyalarının büyük bir bölümünü tekrar satın almak zorunda kaldı. Gümüş kaşıklarının çoğu esrarengiz bir biçimde kaybolmuş ve bir daha bulunamamıştı. Şahsen Bilbo Torbaköylü Bagginslerden şüpheleniyordu. Onların tarafı geriye dönen Baggins’in asla hakiki kişi olduğunu kabul etmediler ve Bilbo’yla bir daha araları düzelmedi. Onun şirin hobbit kovuğunda oturmayı o kadar çok istemişlerdi ki.</p>

    <p>Doğrusunu isterseniz Bilbo kaşıklarından çok fazlasını kaybettiğini gördü –itibarını. O günden sonra hep elf dostu olarak kaldığı ve cücelerden, büyücülerden ve o yöreden geçen tüm halklardan saygı gördüğü doğrudur, ama artık pek saygın biri değildi. Aslında mahallenin tüm hobbitleri tarafından ‘acayip’ bulunuyordu –Took tarafından yeğenleri dışında, ama onların Bilbo’yla dost olması bile büyükleri tarafından teşvik edilmiyordu.</p>

    <p>Üzülerek söylüyorum ki, bunun Bilbo için bir sakıncası yoktu. Halinden hayli memnundu ve kendi ocağında kaynayan çaydanlığın sesi, Beklenmedik Parti’den önceki sessiz günlerde olduğundan bile ahenkliydi. Kılıcını şömine rafının üzerine astı. Zırh yeleğini salondaki bir askıya astı (bir Müze’ye ödünç verene dek). Altınlarıyla gümüşlerinin çoğunu hem yararlı hem de gösterişli armağanlara harcadı –bu da yeğenlerinin ona olan sevgisini bir ölçüde açıklayan bir şeydir. Büyülü yüzüğünü büyük bir sır olarak sakladı, ama çoğunlukla istemediği ziyaretçilerden sakınmak için kullandı.</p>

    <p>Şiir yazmayı ve elfleri ziyaret etmeyi alışkanlık haline getirdi ve pek çok kişi başını iki yana sallayıp alnına vursa ve, “Zavallı Baggins!” dese ve öykülerinin çok azına inanan bile pek bulunmasa da, ömrünün sonuna kadar çok mutlu yaşadı, ömrü de olağanüstü derecede uzun oldu.</p>

    <p class="paragraf">Birkaç yıl sonra bir güz akşamı Bilbo çalışma odasında oturmuş, anılarını yazıyordu ki –bunlara “Oradaydık ve Şimdi Buradayız, Bir Hobbit’in Tatili” adını vermeyi düşünüyordu– kapı çalındı. Gelen Gandalf ile bir cüceydi; cüce ise Balin’di.</p>

    <p>“İçeri gelin! İçeri gelin!” dedi Bilbo ve çok geçmeden ateşin yanındaki iskemlelere yerleştiler. Balin Bay Baggins’in yeleğinin daha geniş (ve düğmelerinin hakiki altın) olduğunu fark ettiyse, Bilbo da Balin’in sakalının beş on santim daha uzun, mücevherli kuşağının ise son derece görkemli olduğunu fark etmişti.</p>

    <p>Elbette birlikte geçirdikleri zamandan bahsetmeye başladılar ve Bilbo Dağ civarında işlerin nasıl gittiğini sordu. Görünüşe bakılırsa çok iyi gidiyordu. Bard Dale kasabasını yeniden inşa etmiş ve Göl’den, güneyden ve batıdan insanlar yanına toplanmıştı. Vadinin tamamı bir kez daha ekilip biçilmiş ve varsıllaşmıştı, bozkır ise artık baharda kuşlar ve çiçekler, sonbaharda ise meyveler ve şölenlerle doluyordu. Göl kasabası da yeniden kurulmuştu ve her zamankinden gönençliydi. Akan Nehir’den büyük bir zenginlik taşınıyordu ve o yörelerdeki cüceler, elfler ve insanlar arasında dostluk vardı.</p>

    <p>Eski Efendi kötü bir sonla karşılaşmıştı. Bard ona Göl halkına yardım etmesi için çok miktarda altın vermişti, ama bu gibi hastalıklara kolay yakalanan cinsten biri olduğundan ejderha sayrılığına kapılmış, altının büyük bölümünü almış ve yoldaşları tarafından terk edilerek bozkırda açlıktan ölmüştü.</p>

    <p>“Yeni Efendi daha bilge biri,” dedi Balin, “ve halihazırdaki refah büyük ölçüde ona atfedildiğinden, çok da sevilen biri. Onun devrinde nehirlerden altın aktığını söyleyen şarkılar yazıyorlar.”</p>

    <p>“O halde eski şarkılardaki kehanetler bir anlamda doğru çıktı!” dedi Bilbo.</p>

    <p>“Elbette!” dedi Gandalf. “Neden doğru çıkmayacaklardı ki? Sırf gerçekleşmelerinde payın oldu diye kehanetlere inanmazlık etmeyeceksin herhalde. Bütün serüvenlerin ve kaçışlarının sırf şansla ve sadece senin iyiliğin için düzenlendiğini sanmıyorsun, öyle değil mi? Sen çok iyi bir kişisin, Bay Baggins, seni de çok seviyorum; ama ne de olsa sen uçsuz bucaksız dünyada küçük bir adamdan ibaretsin!”</p>

    <p>“Buna şükürler olsun!” dedi Bilbo gülerek ve tütün kavanozunu ona uzattı.</p>
  </div>
</body>
</html>
