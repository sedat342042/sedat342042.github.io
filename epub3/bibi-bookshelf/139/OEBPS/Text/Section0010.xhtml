<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="4. Tepenin Üstü ve Tepenin Altı">4<br/>
    Tepenin Üstü ve Tepenin Altı</h1>

    <p>O dağlara çıkan pek çok patika vardı, dağları aşan da pek çok geçit vardı. Ama patikaların çoğu ya hiçbir yere ya da kötü sonlara çıkan hile ve aldatmacalardı; geçitlerin çoğu ise kötü şeyler ve korkunç tehlikelerle doluydu. Cüceler ile hobbit, Elrond’un bilgece tavsiyeleri ve Gandalf’ın belleği sayesinde doğru yoldan ve doğru geçitten geçtiler.</p>

    <p>Vadiden çıkıp Son Sıcak Yuva’yı geride bıraktıktan günlerce sonra bile hâlâ yokuş yukarı tırmanıyorlardı. Bu hem zor, hem de tehlikeli bir yoldu, çarpık, ıssız ve uzundu. Artık geride bıraktıkları, çok aşağılarında uzanan topraklara bakabiliyorlardı. Bilbo, batı yönünde, her şeyin mavi ve belli belirsiz olduğu çok uzaklarda güvenli ve rahat şeylerin ve kendi küçük hobbit kovuğunun olduğu yurdunun yattığını biliyordu. Ürperdi. Bulundukları yükseklere acı bir soğuk hâkimdi ve kayaların arasından esen rüzgâr keskindi. Ara sıra karlara vuran öğle güneşinin gevşettiği koca koca kayalar da dağ yamaçlarından aşağı yuvarlanıp aralarından (bu talihli bir şeydi) veya başlarının üzerinden (bu kaygı vericiydi) geçiyordu. Geceler rahatsız ve soğuktu; yankılar kulağa tekinsiz geldiği ve sessizlik bozulmaya –suyun gürültüsü, rüzgârın uğultusu ve taşların çatırtısı hariç– gönülsüz göründüğü için şarkı söylemeye veya fazla yüksek sesle konuşmaya cesaret edemiyorlardı.</p>

    <p>“Aşağılarda yaz ilerliyor,” diye düşündü Bilbo, “otlar biçilip kurutuluyor ve pikniklere çıkılıyor. Bu hızla gidersek biz daha diğer yamaçtan inmeye başlayamadan onlar hasada ve böğürtlen toplamaya başlayacaklar.” Elrond’a bir yaz ortası sabahının yüksek umutları içinde veda ederken dağları aşmaktan ve dağların ardındaki toprakları hızla katetmekten neşeyle bahsetmelerine rağmen, diğerlerinin kafaları da aynı derecede kasvetli düşüncelerle doluydu. Yalnız Dağ’a açılan gizli kapıya belki de Güz’ün son ayında –“Belki de Durin Günü olur,” demişlerdi– varacaklarını düşünmüşlerdi. Bir tek Gandalf başını iki yana sallayıp hiçbir şey söylememişti. Cüceler uzun yıllardır o yöreden geçmemiş olsa da Gandalf geçmişti ve ejderhaların insanları diyarlardan sürmesinden ve goblinlerin Moria Madenleri Savaşı’ndan sonra gizlice yayılmasından beri Yaban’da kötülük ve tehlikenin nasıl büyüyüp serpildiğini biliyordu. Yabanın Kıyısı’nın ardında tehlikeli serüvenlere çıkmışken Gandalf gibi bilge büyücülerin ve Elrond gibi iyi dostların yaptığı iyi planlar bile tutmayabilirdi ve Gandalf bunun böyle olduğunu bilecek kadar bilge bir büyücüydü.</p>

    <p class="paragraf">Beklenmedik bir şeyin olabileceğini biliyordu ve ıssız dorukları ve hiçbir kralın hükmetmediği vadileri korkutucu serüvenler yaşamadan geçeceklerini ümit etmeye cesaret edemiyordu. Geçemediler. Her şey yolunda gitti, ta ki bir gün korkunç bir fırtınayla karşılaşmalarına dek –fırtınadan da öte, sanki şimşeklerin savaşıydı. Gerçekten büyük bir fırtınanın toprakta ve nehir vadisi üzerinde ne kadar dehşetli olabileceğini bilirsiniz; özellikle de iki korkunç fırtına birbiriyle karşılaşıp çatıştığında. Doğu’dan ve Batı’dan fırtınalar gelip de birbiriyle savaşa tutuştuğunda geceleyin dağlarda kopan gök gürültüsü ve şimşekler daha da korkunçtur. Yıldırım doruklara çarpıp kıymıklara bölünür, kayalar ürperir ve koca koca kayalar çatırtılarıyla havayı yarıp bulabildikleri tüm mağara ve oyuklara yuvarlanır ve karanlık ezici bir gürültü ve aniden çakan ışıkla dolar.</p>

    <p>Bilbo bu türden bir şeyi ne görmüş, ne de hayalinde canlandırmıştı. Yüksek, dar bir yerdeydiler ve bir yanlarında korkunç bir uçurum loş bir vadiye iniyordu. Geceyi geçirmek üzere orada, çıkıntılı bir kayanın altına sığınmışlardı ve bir battaniyenin altında tepeden tırnağa titriyordu. Başını çıkarıp şimşeklere baktığında, vadinin karşı yakasında taş devlerinin dışarıda olduğunu ve kayaları birbirlerine fırlatıp yakalayarak ve aşağıdaki ağaçların arasında ufalanmak veya gümbürtüyle küçük parçalara ayrılmak üzere aşağı yollayarak oyun oynadıklarını gördü. Ardından bir rüzgâr ve yağmur geldi ve yel yağmurla doluyu dört bir yöne savurduğundan başlarının üzerindeki kaya çıkıntısı onları hiç korumaz oldu. Çok geçmeden sırılsıklam olmuşlardı; başlarını indirip kuyruklarını bacaklarının arasına kıstıran midillilerinin bazıları ise korkuyla kişniyordu. Dağ yamaçlarının her yerinde kahkahalar atıp bağıran devlerin sesini duyabiliyorlardı.</p>

    <p>“Böyle olmaz!” dedi Thorin. “Uçmaz, boğulmaz veya yıldırım çarpmasına uğramazsak devin biri tarafından yakalanıp futbol topu niyetine göğe kadar savrulacağız.”</p>

    <p>“Eh, daha iyi bir yer biliyorsan, bizi oraya götür!” dedi kendisini fena halde huysuz hisseden ve devler hakkında hiç de mutlu olmayan Gandalf.</p>

    <p>Tartışma, Fili’yle Kili’yi daha iyi bir barınak aramaya göndermeleriyle sona erdi. Bu ikisinin gözleri pek keskindi ve diğer cücelerden yaklaşık elli yaş genç olduklarından bu tür işler genellikle onlara düşerdi (herkes Bilbo’yu göndermenin kesinlikle hiçbir işe yaramayacağını görebildiği için). Bir şey bulmak istiyorsan, aramak gibisi yoktur (ya da Thorin’in genç cücelere söylediği buydu). Aradığında çoğu zaman bir şey bulduğun doğrudur, ama bu her zaman peşinde olduğun şey değildir. Bu durumda da öyle oldu.</p>

    <p>Çok geçmeden Fili ile Kili emekleyerek, rüzgârda kayalara tutunarak döndüler. “Kuru bir mağara bulduk,” dediler, “şu köşeyi geçince pek uzak değil ve midilliler dahil hepimiz içine girebiliriz.”</p>

    <p>“Mağarayı <em>etraflıca</em> keşfettiniz mi?” dedi, dağlardaki mağaraların nadiren boş olduğunu bilen büyücü.</p>

    <p>“Evet, evet!” dediler, gerçi herkes onların bu işe fazla zaman ayırmış olamayacaklarını biliyordu, geriye fazla çabuk dönmüşlerdi. “O kadar da büyük değil ve geriye doğru fazla uzamıyor.”</p>

    <p>Elbette mağaraların tehlikeli tarafı budur: Bazen geriye doğru ne kadar uzadıklarını ve arka taraflarındaki bir geçidin nereye açıldığını veya sizi içeride neyin beklediğini bilemezsiniz. Ama şimdilik Fili ile Kili’nin verdikleri haber kulağa yeterince iyi geliyordu. Böylece hep birlikte ayağa kalkıp harekete geçmeye hazırlandılar. Rüzgâr uluyor ve gök gürültüsü hâlâ homurdanıyordu ve midillileriyle kendilerini yürütmekte epey zorlandılar. Yine de mağara pek uzakta değildi ve çok geçmeden yola uzanan büyük bir kayaya geldiler. Kayanın arkasına adım attığında, dağın yamacında alçak bir kemerle karşılaşıyordun. Orada midillilerin yükleri ve eyerleri çıkarıldıktan sonra sıkışarak geçebilecekleri kadar yer vardı. Kemerin altından geçerken rüzgârın ve yağmurun sesini dört yanlarından değil de dışarıdan duymak ve devlerle kayalarından korunmuş olmak iyi bir histi. Ama büyücü hiçbir riske girmiyordu. Asasının ucunda bir ışık yaktı –şayet hatırlıyorsanız, o çok uzun zaman öncesinde kalmış gibi gelen günde Bilbo’nun yemek odasında yapmış olduğu gibi– ve onun aydınlığında mağarayı baştan sona keşfettiler.</p>

    <p>Hayli geniş gibiydi, ama fazlasıyla büyük ve gizemli görünmüyordu. Kuru bir zemini ve birtakım rahat kuytuları vardı. Bir ucunda midilliler için yer bulunuyordu ve hayvanlar orada terleri buharlaşarak ve yem torbalarındakileri hatır hutur yiyerek beklediler (bu değişiklikten pek memnundular). Oin ile Gloin kapıda giyeceklerini kurutmak için bir ateş yakmak istediler, ama Gandalf bunu kabul etmedi. Bu yüzden ıslak eşyalarını yere yayıp kuru olanları çıkınlarından çıkardılar; ardından battaniyelerine rahatça yayılıp pipolarını çıkardılar ve Gandalf tarafından onları eğlendirmek için farklı renklere dönüştürülüp dans ederek tavana doğru yollanan duman halkaları üflediler. Konuştukça konuştular ve fırtınayı unuttular, her birinin hazineden payına düşenle (hazineyi ele geçirdiklerinde, ki bu o esnada hiç de olanaksız görünmüyordu) ne yapacağını tartıştılar ve böylece teker teker uykuya daldılar. Ve bu yanlarında getirdikleri midilliler, paketler, bavullar, araç gereç ve öteberiyi son kullanışları oldu.</p>

    <p>O gece yanlarında Bilbo’yu getirmekle iyi ettikleri anlaşıldı. Zira Bilbo her nedense uzun süre uyuyamadı ve nihayet uyuduğunda da son derece berbat rüyalar gördü. Düşünde mağaranın arka duvarındaki bir çatlağın büyüdükçe büyüdüğünü, açıldıkça açıldığını gördü ve çok korkmasına rağmen bağıramadı ve elinden orada yatıp olanları izlemekten başka bir şey gelmedi. Rüyasında daha sonra mağara tabanının çöktüğünü ve kendisinin kayıp kim bilir nereye doğru düşmeye başladığını gördü.</p>

    <p>Bunun üzerine dehşetle irkilerek uyandı ve rüyasının kısmen gerçek olduğunu fark etti. Mağaranın arka duvarında bir çatlak belirmiş ve çoktan geniş bir geçit halini almıştı. Tam o sırada son midillinin kuyruğunun ucu geçitte kayboldu. Elbette bir hobbitin çıkarabileceği en yüksek sesle –ki cüsseleri düşünüldüğünde bu hayret verici derecede yüksektir– haykırdı.</p>

    <p>Daha onlar <em>kayalarla makaralar</em> diyemeden geçitten goblinler; büyük goblinler, koca, çirkin görünümlü goblinler fırlayıverdi. Cüce başına en az altı goblin! Bilbo’ya dahi iki goblin düşüyordu ve siz <em>kavla çakmaktaşı</em> diyemeden hepsi yakalanıp çatlaktan içeri sürüklendiler. Ama Gandalf değil. Bilbo’nun çığlığı bir tek o işe yaramıştı. Ses Gandalf’ı saniyenin binde biri kadar sürede uyandırıp ayıltmıştı ve onu yakalamaya gelen ve mağarada şimşek gibi çakan, korkunç bir ışıkla ve barutu andıran bir kokuyla karşılaşan goblinlerin birkaçı ölmüştü.</p>

    <p>Çatlak çat diye kapandı ve Bilbo ile cüceler çatlağın yanlış tarafında kalakaldılar! Gandalf neredeydi? Bu konuda ne onların ne de goblinlerin bir fikri vardı ve goblinler bunu bilmek istemiyordu. Ortalıkta derin, ancak dağların yüreğinde yaşamayı âdet edinmiş goblinlerin etrafı görebileceği kadar derin bir karanlık vardı. Oradaki geçitler her yönden birbirini kesiyor ve birbirine dolanıyor olsa da goblinler yolu sizin en yakındaki postaneyi bildiğiz kadar iyi biliyordu ve sürekli aşağı inen yoldaki hava fena halde boğucuydu. Pek kaba davranan goblinler acımasız çimdikler atıyor, kıkırdıyor ve soğuk ve insafsız sesleriyle kahkahalar patlatıyorlardı ve Bilbo trolün onu ayak parmaklarından tutup kaldırdığı zamandan bile mutsuzdu. Bir kez daha güzel hobbit kovuğunda olmayı diledi. Son kez de değil.</p>

    <p>Derken önlerinde kızıl bir ışık parıldadı. Goblinler şarkı söylemeye, kurbağayı andıran sesler çıkarmaya ve düz ayaklarını taşa çarparak ve tutsaklarını da sarsarak tempo tutmaya başladılar.</p>

    <blockquote class="siir">
      <p><em>Şak! Çak! Kara çatlak!</em></p>

      <p><em>Kavra, yakala! Çimdikle, kap!</em></p>

      <p><em>İşte iniyorsun delikanlı</em></p>

      <p class="iceri_1"><em>Goblin kasabasına!</em></p>

      <p class="paragraf"><em>Çatırt, patırt! Ez, parçala!</em></p>

      <p><em>Çekiçle maşa! Tokmakla gong!</em></p>

      <p><em>Bas ayağını yere, ta aşağılara!</em></p>

      <p class="iceri_1"><em>Ho! Ho! Delikanlı!</em></p>

      <p class="paragraf"><em>Fış, şırak! Kamçını şaklat!</em></p>

      <p><em>Hırpala, sopala! Ağlayıp sızla!</em></p>

      <p><em>Çalış, çalış! Yeltenme kaçınmaya,</em></p>

      <p><em>Goblinler kana kana içer ve kahkahalarla gülerken,</em></p>

      <p><em>Döne döne yerin çok altına,</em></p>

      <p class="iceri_1"><em>Aşağıya, delikanlı!</em></p>
    </blockquote>

    <p>Kulağa gerçekten korkunç geliyordu. Duvarlar <em>şak, çak! Ez, parçala!</em> sesleri ve <em>ho, ho, delikanlı!</em> derken attıkları çirkin kahkahalarla yankılanıyordu. Şarkının ana fikri son derece açıktı; zira goblinler kamçılarını çıkarıp <em>fış, şırak!</em> diye şaklatmaya ve onları önlerine katıp koşabildikleri kadar hızlı koşturmaya başlamıştı. Tökezleyerek büyük bir mağaraya daldıklarında da cücelerden birkaçı çoktan yaygarayı koparmış ya da cılız bir sesle yalvarmaktaydı.</p>

    <p>Tam ortasındaki büyük ve kızıl bir ateşle ve duvarlara dizili meşalelerle aydınlanan mağara goblinlerle doluydu. Cüceler (en geride ve kamçılara en yakın yerde zavallı Bilbo vardı) koşarak içeri girdiklerinde hepsi de kahkahalar attılar, ayaklarını yere vurup alkış tuttular. Midilliler bir köşeye sinmiş halde duruyordu, tüm bavullar ve çantalar açılmıştı ve içlerindekiler goblinler tarafından yağmalanıyor, koklanıyor, parmaklanıyor ve paylaşılamıyordu.</p>

    <p>Korkarım o küçük ve kusursuz midillileri, Elrond’un Gandalf’a kendi atı dağ yollarına uygun olmadığı için ödünç verdiği, pek dayanıklı, beyaz bir hayvan dahil, son görüşleri oldu. Goblinler atları, midillileri, eşekleri (ve daha bir sürü feci şeyi) yer, üstelik de karınları hep açtır. Ancak o an tutsaklar sadece kendilerini düşünmekteydi. Goblinler ellerini arkalarından zincirleyip hepsini birbirine bağlamış ve küçük Bilbo sıranın en arkasında sürüklenirken onları çekiştirerek mağaranın en uzak ucuna götürmüşlerdi.</p>

    <p>Orada gölgelerin arasındaki iri, düz bir taşın üzerinde, dev bir kafası olan kocaman bir goblin oturuyordu ve silahlı goblinler etrafını sarmış, kullandıkları baltalar ve kıvrık kılıçları taşıyarak bekliyordu. Goblinler zalim, hain ve kötü yüreklidir. Güzel olan hiçbir şey yapmazlar, ama pek çok zekice şey yaparlar. Zahmete girdiklerinde en hünerli olanlar dışındaki tüm cücelerin yapabildiği kadar iyi tünel açıp madencilik yapabilirler, gerçi bunlar çoğu zaman dağınık ve pis olur. Çekiç, balta, kılıç, hançer, kazma, kıskacın yanı sıra işkence aletlerini de büyük ustalıkla yapabilir veya kendi tasarımlarını havasızlık ve ışıksızlıktan ölene kadar çalışmak zorunda olan tutsak ve kölelere uygulatabilirler. Çarklar, makineler ve patlamalara ve ellerini kullanarak çalışmaktan olabildiğince uzak durmaya bayıldıklarından, tasarlandıkları zamandan beri dünyaya sıkıntı veren makineleri, özellikle de aynı anda çok sayıda insanı öldürmeye yarayan dâhiyane cihazları onların tasarlamış olması olasılık dahilindedir; ama o çağda ve o yörede bu denli ilerlemiş (öyle deniliyor) değillerdi. Cücelere, diğer herkese ve her şeye, özellikle de tertipli ve bayındır kimselere beslediklerinden öte özel bir nefretleri yoktu; bazı bölgelerde hain cüceler onlarla ittifak bile kurmuştu. Ancak bahsini duyduğunuz bu öyküde ama geçmeyen savaş yüzünden Thorin’in halkına özel bir garezleri vardı; hem zaten goblinler zekice ve gizlice olduğu ve tutsaklar kendilerini koruyamadığı sürece kimi yakaladıklarını umursamazlar.</p>

    <p>“Kimdir bu sefil kimseler?” dedi Ulu Goblin.</p>

    <p>“Cüceler ve bu!” dedi tutsakları güden goblinlerden biri, Bilbo’nun zincirini çekip diz üstü düşmesine neden olarak. “Onları Ön Sundurmamıza sığınmış halde bulduk.”</p>

    <p>“Bunu yapmaktaki niyetiniz neydi?” dedi Ulu Goblin, Thorin’e dönerek. “Hayırlı bir şey olmadığına kalıbımı basarım! Halkımın özel meselelerini öğrenmek amacıyla casusluk ediyordunuz herhalde! Hırsız iseniz hiç şaşırmam! Katil ve Elf dostu olmanız da muhtemel! Gelin! Ne söyleyeceksiniz?”</p>

    <p>Thorin, “Cüce Thorin hizmetinizde!” diye cevap verdi –bu bir nezaket ifadesinden ibaretti. “Kuşkularınız ve hayalinizde canlandırdıklarınız konusunda hiçbir fikrimiz yok. Fırtınadan kaçıp, kullanılmıyor gibi görünen elverişli bir mağaraya sığındık; aklımızdan geçen son şey goblinlere herhangi bir rahatsızlık vermekti.” Bu tamamen doğruydu!</p>

    <p>“Hımm,” dedi Ulu Goblin. “Siz öyle diyorsunuz! Dağlarda ne işiniz olduğunu, nereden geldiğinizi ve nereye gittiğinizi sorabilir miyim? Aslında hakkınızdaki her şeyi öğrenmek isterim. Öğrendiklerim bir işe yarayacağından da değil, Thorin Meşekalkan, halkın hakkında zaten çok şey biliyorum; ama doğruyu söyle, yoksa sizin için son derece rahatsız bir şey hazırlarım!”</p>

    <p>“Akrabalarımızı, yeğenlerimizi, birinci, ikinci, üçüncü göbekten kuzenlerimizi ve büyükbabalarımızın bu hoşluğu su götürmez dağların doğusunda yaşayan diğer torunlarını ziyaret etmek amacıyla yola çıkmıştık,” dedi, gerçeği söylemek belli ki doğru olmayacağından bir anda ne söyleyeceğini bilemeyen Thorin.</p>

    <p>“O bir yalancı, ey hakikaten muazzam kişi!” dedi tutsakları güdenlerden biri. “Bu yaratıkları aşağı davet ettiğimizde halkımızın birkaçı mağara yıldırım çarpmasına uğradı ve taşlar kadar cansızlar. Hem bunu da açıklamadı!” Thorin’in taşıdığı, trollerin ininden gelen kılıcı gösterdi.</p>

    <p>Ulu Goblin kılıca baktığında feci bir öfke çığlığı kopardı ve bütün askerleri dişlerini gıcırdattılar, kalkanlarını birbirine çarpıp ayaklarını yere vurdular. Kılıcı anında tanımışlardı. Kılıç zamanında, latif Gondolin elflerinin onları tepelerde avladığı veya surlarının önünde savaşa tutuştuğu zamanlarda yüzlerce goblinin canını almıştı. Ona Goblindoğrayan anlamına gelen Orcrist ismini vermişlerdi, ama goblinler kılıcı basitçe Isıran olarak anardı. Kılıçtan nefret ederlerdi, onu taşıyandan ise daha da çok.</p>

    <p>Ulu Goblin, “Katiller ve elf dostları!” diye bağırdı. “Kesin onları! Dövün onları! Isırın onları! Gıcırdatın onları! Yılanlarla dolu karanlık deliklere götürün de bir daha ışık yüzü görmesinler!” Öyle bir gazaba kapılmıştı ki, koltuğundan bizzat fırlayıp ağzını açarak Thorin’e doğru atıldı.</p>

    <p>Tam o sırada mağaradaki bütün ışıklar söndü ve koca ateş puf! diye sönüp yerini tavana kadar yükselen ve goblinlerin arasına ak kıvılcımlar saçan, alazlı, mavi bir dumana bıraktı.</p>

    <p>Bağırtılar ve yaygaralar, gaklamalar, eveleyip gevelemeler; ulumalar, hırıltılar ve küfürler; çığlıklar ve feryatların tarifi mümkün değildi. Beraberce diri diri ve ağır ağır kızartılmakta olan birkaç yüz yaban kedisi ile kurdun sesiyle bile kıyaslanamazdı. Kıvılcımlar goblinleri yakarak derilerini deliyordu ve tavandan inmeye başlayan duman havayı öyle ağırlaştırmıştı ki göz gözü görmüyordu. Çok geçmeden birbirlerinin üzerine düşüp yığınlar halinde yerlerde yuvarlanmaya ve hepsi birden akıllarını kaçırmışçasına birbirlerini ısırmaya, tekmelemeye ve pataklamaya başladılar.</p>

    <p>Aniden bir kılıç kendi ışığıyla aydınlandı. Bilbo kılıcın, öfkesiyle afallamış bir halde kalakalan Ulu Goblin’in tam içinden geçtiğini gördü. Ulu Goblin yere yuvarlandı; ölmüştü ve goblin askerler kılıçtan kaçarak çığlık çığlığa karanlığa karıştılar.</p>

    <p>Kılıç kınına döndü. “Beni izleyin çabuk!” dedi sert ve alçak bir ses; Bilbo daha ne olduğunu anlayamadan kendisini bir kez daha sıranın sonunda, goblin salonunun sesleri ardında giderek alçalırken, karanlık geçitlerde olabildiğince hızlı bir şekilde yürürken buldu. Soluk bir ışık onlara yol gösteriyordu.</p>

    <p>“Daha çabuk, daha çabuk!” dedi ses. “Meşaleler çok geçmeden yeniden yakılacaktır.”</p>

    <p>“Yarım dakika!” dedi, arkada, Bilbo’nun yanında yürüyen ve iyi biri olan Dori. Hobbiti bağlı elleriyle elinden geldiği kadarıyla sırtına çıkardı ve hep birlikte zincir şakırtıları ve ellerini denge sağlamakta kullanamadıklarından pek çok tökezleme eşliğinde koştular. Uzun süre de durmadılar ve durduklarında dağın yüreğine varmış olmalıydılar.</p>

    <p>Derken Gandalf asasının ucundaki ışığı yaktı. O elbette Gandalf tı, ama o sırada Gandalf’ın oraya nasıl geldiğini soramayacak kadar meşguldüler. Gandalf bir kez daha kılıcını çıkardı ve kılıç yine karanlıkta kendiliğinden ışıldadı. Etrafta goblinler olduğunda parıldamasına yol açan bir öfkeyle yanan kılıç halihazırda mağaranın büyük efendisinin ölümünden duyduğu hazla mavi bir alev kadar parlaktı. Goblin zincirlerini kesmekte ve tutsakları olabildiğince çabuk serbest bırakmakta hiç zorluk çıkarmadı. Hatırlarsanız, bu kılıcın ismi Hasımtokmağı-Glamdring’di. Goblinler ona Döven der ve şayet böyle bir şey mümkünse ona karşı Isıran’dan bile daha fazla nefret duyarlardı. Orcrist de kurtarılmıştı, zira Gandalf onu da dehşet içindeki muhafızların birinin elinden kapıp getirmişti. Gandalf pek çok şeyi düşünürdü ve her şeyi yapamasa da, köşeye sıkışmış dostlar için pek çok şey yapabilirdi.</p>

    <p>“Hepimiz burada mıyız?” dedi, eğilip selam vererek kılıcını Thorin’e iade ederken. “Bir bakayım: bir, Thorin; iki, üç, dört, beş, altı, yedi, sekiz, dokuz, on, on bir; Fili’yle Kili nerede? İşte buradalar, on iki, on üç, Bay Baggins’le birlikte on dört! Vay Vay! Çok daha kötüsü olabilirdi, ona bakılırsa çok daha iyisi de olabilirdi. Midilli yok, yiyecek yok, nerede olduğumuzu bilmemizin imkânı yok ve tam arkamızda öfkeli goblin sürüleri! Yola düşelim!”</p>

    <p>Yola düştüler. Gandalf yanılmamıştı: geldikleri geçitlerin derinlerinden goblin çığlıkları ve korkunç gürültüler duymaya başlamışlardı. Bu her zamankinden de hızlı ilerlemelerine yol açtı ve zavallı Bilbo cücelerin muazzam yürüme hızının yarısına bile erişemeyeceğinden, size söyleyeyim, mecbur kaldıkça onu sırtlarında taşıdılar.</p>

    <p>Yine de goblinler cücelerden daha hızlı gider, üstelik bu goblinler yolu daha iyi biliyordu (patikaları onlar yapmıştı) ve delice bir öfke içindeydiler; bu yüzden cücelerin tüm çabalarına rağmen haykırışlar ve ulumalar giderek yaklaşmayı sürdürdü. Çok geçmeden goblin ayaklarının, adeta döndükleri son köşenin ardından gelen çok, pek çok ayağın sesini duyabilir oldular. Kırmızı meşalelerin titreşen ışığı, içinde yol aldıkları tünelde, arkalarında seçiliyordu ve ölümüne yorulmaya başlamışlardı.</p>

    <p>“Ah, neden hobbit kovuğumu terk ettim ki!” dedi zavallı Bay Baggins, Bombur’un sırtında hoplayarak.</p>

    <p>“Ah, hazine avına ne demeye ufacık, sefil bir hobbit getirdim ki!” dedi, hem sıcaklık, hem de dehşet yüzünden burnundan ter damlamakta olan şişman Bombur.</p>

    <p>Bu noktada Gandalf, Thorin ile birlikte geriye düştü. Keskin bir dönemeci aldılar. “Geri dönün!” diye bağırdı. “Kılıcını çek, Thorin!”</p>

    <p>Yapılacak başka şey yoktu ve goblinler bundan hoşlanmadılar. Köşeyi haykırarak döndüler ve hayret dolu gözlerinin önünde soğuk ve parlak ışıklarıyla parlayan Goblindoğrayan ve Hasımtokmağı ile karşılaştılar. Öndekiler ölmeden önce meşalelerini düşürüp tek bir kez haykırdılar. Geridekiler daha da fazla bağırarak gerileyip arkalarından gelenleri devirdiler. “Isıran ve Döven!” diye feryat ettiler ve çok geçmeden hepsi darmadağınık bir haldeydi ve çoğu geldikleri yöne doğru kaçışıyordu.</p>

    <p>İçlerinden biri köşeyi dönmeye cesaret edene kadar epey zaman geçti. Bu olduğunda cüceler bir kez daha goblinlerin diyarının karanlık tünellerinde uzun, çok uzun bir mesafe katetmişti. Goblinler bunu fark ettiklerinde meşalelerini söndürüp yumuşak ayakkabılar giydiler ve kulaklarıyla gözleri en keskin koşucularını seçtiler. Bunlar karanlıkta sansarlar kadar hızlı ve yarasadan fazla ses çıkarmayarak koştular.</p>

    <p>İşte bu yüzden Bilbo, cüceler, hatta Gandalf bile geldiklerini duymadı. Onları görmediler de. Ama Gandalf cücelere yol göstermek için asasının hafif bir ışık saçmasına izin verdiğinden, sessizce koşarak onlara yetişen goblinler tarafından görüldüler.</p>

    <p>Yine en arkadan Bilbo’yu sırtında taşıyarak gelen Dori karanlıkta aniden arkadan kavrandı. Bağırarak düştü ve hobbit omuzlarından karanlığa yuvarlandı, başını sert kayaya çarptı ve başka bir şey hatırlamadı.</p>
  </div>
</body>
</html>
