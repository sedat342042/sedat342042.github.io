<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="13. Evde Yok">13<br/>
    Evde Yok</h1>

    <p>Bu arada, karanlıkta oturan cücelerin üzerine katıksız bir sessizlik çökmüştü. Çok az yiyor ve çok az konuşuyorlardı. Geçen zamanın hesabını tutamıyor ve seslerinin fısıltısı tünelde yankılanıp hışırdadığından hareket etmeye bile cesaret edemiyorlardı. Nihayet onlara günler gibi gelen bir süre bekledikten sonra, havasızlıktan boğulup uyuşmaya başladıklarında, artık dayanamaz oldular. Aşağıdan ejderhanın geri döndüğüne dair sesler duysalar buna neredeyse sevinecek haldeydiler. Sessizlikte ejderhanın kurnaz bir şeytanlık çevirdiğinden korkuyorlardı ve orada sonsuza dek kalamazlardı.</p>

    <p>Thorin konuştu: “Kapıyı deneyelim!” dedi. “Yakın zamanda rüzgârı yüzümde hissetmezsem öleceğim. Burada ölmektense açık havada Smaug tarafından ezilmeyi tercih ettiğimi sanıyorum!” Bunun üzerine cücelerden birkaçı ayağa kalıp el yordamıyla kapının bulunduğu yere gittiler. Ama tünelin üst ucunun parçalandığını ve kırık kayalarla tıkandığını gördüler. Ne anahtar, ne de bir zamanlar itaat ettiği büyü o kapıyı bir daha açabilecekti.</p>

    <p>“Kapana kısıldık!” diye sızlandılar. “Sonumuz geldi. Burada can vereceğiz.”</p>

    <p>Ama her nasılsa, cücelerin en umarsız olduğu anda, Bilbo’nun yüreği, sanki yeleğinin altından büyük bir ağırlık kalkmışçasına hafifleyiverdi.</p>

    <p>“Gelin, gelin!” dedi. “Babam, ‘Can çıkmayan yerden umut kesilmez,’ derdi; ‘Üçüncü defa her şeye bedeldir,’ de. Ben tekrar tünelden <em>ineceğim.</em> O yoldan iki kez gittim, bir kez de emin değilken gitmeyi göze alacağım. Hem tek çıkış yolu aşağıda. Ayrıca bu defa hepinizin benimle gelmeniz gerektiğini düşünüyorum.”</p>

    <p>Çaresizlik içinde kabul ettiler ve Bilbo’nun yanına ilk giden Thorin oldu.</p>

    <p>“Şimdi lütfen dikkatli ol,” diye fısıldadı hobbit, “ve de olabileceğin kadar sessiz! Aşağıda Smaug olmayabilir, ama olabilir de. Gereksiz riskler almayalım!”</p>

    <p>Aşağı indikçe indiler. Cüceler elbette gerçekten gizli hareket etmek konusunda hobbitle boy ölçüşemezdi ve yankıları telaş verici ölçüde büyüyen bir sürü oflama ve hışırtı çıkardılar; ama Bilbo zaman zaman korkuyla durup kulak kabartsa da, aşağıdan tek bir ses dahi gelmedi. Tünelin altına en yakın olduğunu tahmin ettiği yerde yüzüğünü parmağına geçirdi ve ileriye çıktı. Ama yüzüğe ihtiyacı yoktu: Karanlık katıksızdı ve yüzük olsa da olmasa da hepsi görünmezdi. Aslına bakılırsa öyle zifiri bir karanlık vardı ki, hobbit çıkışa beklenmedik bir anda vardı, eliyle uzandığı yerde boşlukla karşılaştı, öne doğru tökezledi ve yüzüstü salona yuvarlandı!</p>

    <p>Orada karın üstü yattı ve kalkmaya, hatta nefes almaya bile cesaret edemedi. Ama hiçbir kımıldanma yoktu. Tek bir ışık parıltısı bile yoktu –ama, nihayet başını yavaşça kaldırdığında, başının üzerinde ve karanlığın içinde, uzaklarda soluk beyaz bir ışıltı gördüğünü sandı. Ama bunun ejderha ışığı alazı olmadığı kesindi, solucanın etrafa fena halde sinmiş leş kokusuna ve dilinde tadını bırakan buharına rağmen.</p>

    <p>Nihayet Bay Baggins artık dayanamadı. “Kahrolasın, Smaug, seni solucan!” diye cıyakladı yüksek sesle. “Saklambaç oynamayı bırak! Bana bir ışık ver, sonra da elinden gelirse beni mideye indir!”</p>

    <p>Görünmeyen salonda belli belirsiz yankılar dolaştı, ama cevap gelmedi.</p>

    <p>Bilbo ayağa kalktı ve hangi yöne döneceğini bilmediğini gördü.</p>

    <p>“Smaug’un şimdi neler çevirdiğini merak ediyorum,” dedi. “Bugün (ya da bu gece, artık her ne ise) evde olmadığına inanıyorum. Oin ve Gloin kav kutularını kaybetmediyse, belki biraz ışık yakabilir ve şansımız dönmeden etrafa bir bakabiliriz.”</p>

    <p>“Işık!” diye haykırdı. “Biri ışık yakabilir mi?”</p>

    <p class="paragraf">Bilbo basamaktan yüzüstü düşüp güm diye salona kapaklandığında elbette cüceler fena halde telaşlanmıştı ve tünelin sonunda, onları bıraktığı yerde birbirlerine sokulmuş oturmaktaydılar.</p>

    <p>“Şş, şş!” diye fısıldadılar sesini duyduklarında ve bu nerede olduklarını anlamak konusunda hobbite yardımcı olsa da, cücelerin ağzından uzun süre başka bir şey alamadı. Ama sonunda Bilbo ayaklarını yere vurup tiz sesiyle avazı çıktığı kadar, “Işık!” diye bağırmaya başladığında, Thorin yolu açtı ve Oin ile Gloin tünelin başındaki çıkınlarına gönderildiler.</p>

    <p>Bir süre sonra titreşen bir ışık geri geldiklerini belli etti; Oin’in elinde küçük bir çam meşale yanıyordu, Gloin’in koltuk altında ise bunlardan bir yığın vardı. Bilbo çabucak kapıya doğru yürüdü ve meşaleyi aldı; ama henüz cüceleri diğerlerini de yakıp peşinden gelmeye ikna edemedi. Thorin’in özenle açıkladığı gibi, Bay Baggins resmi olarak hâlâ uzman hırsız ve araştırmacılarıydı. Işık yakmayı göze alıyorsa, bu onun bileceği işti. Tünelde durup raporunu bekleyeceklerdi. Böylece kapının yakınına oturup beklediler.</p>

    <p>Hobbitin küçük, kara siluetinin, küçük ışığını havada tutarak karşıya yürümesini izlediler. O hâlâ yeterince yakınken, ara sıra ayağı altın bir şeye takıldıkça bir parıltı ile çınlama gözleriyle kulaklarına erişiyordu. Bilbo uçsuz bucaksız salonun içlerine yürüdükçe ışık küçüldü, ardından dans ederek havaya doğru yükselmeye başladı. Bilbo büyük define yığınına tırmanıyordu. Çok geçmeden tepesine ulaştı ve yürümeye devam etti. Derken bir an durup eğildiğini gördüler; ama nedenini anlayamadılar.</p>

    <p>Bu Dağ’ın Yüreği, Arkentaşı’ydı ya da Bilbo Thorin’in tasvirinden öyle olduğunu tahmin ediyordu; ama doğrusu istenirse, böyle bir definenin içinde, hatta tüm dünyada böyle iki mücevher olamazdı. Daha tırmanırken aynı beyaz ışıltı önünde parlamış ve ayaklarını kendisine çekmişti. Yavaş yavaş solgun ışıklı küçük bir küreye dönüştü. Yakına geldiğinde meşalesinin titrek ışığı taşın yüzeyinden sekip ayrılarak rengârenk parıltılar saçtı. Sonunda Bilbo taşa baktı ve nefesini tuttu. Büyük mücevher ayaklarının dibinde kendi içinden gelen bir ışıkla parlıyordu, ancak onu uzun zaman önce dağın yüreğinden kazıp çıkaran cücelerce kesilip biçimlendirilen taş üstüne düşen tüm ışığı alıyor ve gökkuşağı menevişleriyle bezeli on bin kıvılcıma dönüştürüyordu.</p>

    <p>Aniden Bilbo’nun kolu efsununa kapıldığı taşa uzandı. Büyük ve ağır bir taş olduğundan avucuna sığmasa da onu yerinden aldı, gözlerini kapadı ve en derin cebine koydu.</p>

    <p>“Şimdi gerçekten de hırsız oldum!” diye düşündü. “Ama sanırım cücelere bunu anlatmam gerekecek –eninde sonunda. Kendi payımı seçip ayırabileceğimi söylemişlerdi; geriye kalan her şeyi alsalar da bunu seçeceğimi sanıyorum!” Yine de içinde seçme ve ayırma işine bu muhteşem mücevherin dahil olmadığı ve bunun başına bela açacağına dair huzursuz bir his vardı.</p>

    <p>Sonra yoluna devam etti. Büyük yığının diğer tarafından indi ve meşalesinin parıltısı onu izleyen cücelerin görüş alanından çıktı. Ama çok geçmeden onu uzakta yeniden gördüler. Bilbo salonun zeminini katediyordu.</p>

    <p>Diğer yandaki büyük kapılara gelene kadar yoluna devam etti ve orada esen temiz hava onu canlandırsa da az kalsın ışığını söndürecekti. Ürkekçe dışarı baktı ve büyük geçitleri ve karanlığın içine çıkan geniş basamakların başlangıcını gördü. Yine de Smaug’dan ne bir ses, ne iz vardı. Tam arkasını dönüp geri gidecekti ki, kara bir şekil üstüne çullandı ve yüzüne değip geçti. Cıyaklayıp irkildi, tökezleyip sırtüstü düştü. Meşalesi kafa üstü çakılıp söndü!</p>

    <p>“Sadece bir yarasa olduğunu tahmin ve ümit ederim!” dedi sefil bir halde. “Peki şimdi ne yapacağım? Doğu, güney, kuzey, batı neresi?”</p>

    <p>“Thorin! Balin! Oin! Gloin! Fili! Kili!” diye bağırdı avazı çıktığı kadar –engin karanlıkta sesi ince ve ufak bir gürültü gibiydi. “Işık söndü! Birisi gelip beni bulsun da yardım etsin!” O an cesaretini tamamen yitirmişti.</p>

    <p>Cüceler nihayet uzaktan gelen seslenişlerini duydular, ancak kulaklarına ulaşan tek kelime, “Yardım!” oldu.</p>

    <p>“Peki şimdi ne olmuş olabilir?” dedi Thorin. “Şüphesiz ejderha değil, yoksa cıyak cıyak bağırıp durmazdı.”</p>

    <p>Birkaç saniye daha beklemelerine rağmen hiç ejderha sesi, aslına bakılırsa Bilbo’nun uzaktan gelen sesi dışında herhangi bir şey duymadılar. “Biriniz gelin de bir iki ışık daha yakın!” diye buyurdu Thorin. “Görünüşe bakılırsa gidip hırsızımıza yardım etmemiz gerekiyor.”</p>

    <p>“Yardım etme sıramız geldi de geçiyor,” dedi Balin. “Ben de gitmeyi istiyorum. Her halükârda, şimdilik güvenli olduğunu tahmin ediyorum.”</p>

    <p>Gloin birkaç meşale daha yaktı, ardından hepsi teker teker kapıdan çıktılar ve duvar boyunca ellerinden geldiğince hızla ve gizlice ilerlediler. Çok geçmeden onlara doğru gelen Bilbo’yla karşılaştılar. Cücelerin ışıklarını görünce aklı çabucak başına gelmişti.</p>

    <p>“Sadece bir yarasa ile yere düşen bir meşale, daha kötü bir şey yok!” dedi sorularına cevaben. Çok rahatlamış olsalar da hiç yoktan korktukları için huysuzluk ettiler, ama onlara o an Arkentaşı’ndan bahsetse ne söylerlerdi, bilemiyorum. Yanından geçerken gözlerine ilişen hazine görüntüleri bile cüce yüreklerindeki ateşlerin tümünü yeniden yakmıştı ve en saygın cücenin bile yüreği altın ve değerli taşlarla güçsüzleştiğinde cüce aniden cüretkârlaşır, hatta vahşileşebilir bile.</p>

    <p>Aslında cücelerin artık ısrara ihtiyacı kalmamıştı. Hepsi de fırsatları varken salonu keşfetmeye hevesli ve Smaug’un halihazırda evinden uzak olduğuna inanmaya istekliydi. Artık her birinin elinde yanan bir meşale vardı ve önce bir yana, sonra diğerine bakarken korkuyu, hatta ihtiyatı unuttular. Eski hazineleri yığından alıp ışığa tutarken, okşayıp ellerken yüksek sesle konuşuyor, birbirlerine sesleniyorlardı.</p>

    <p>Fili ile Kili neredeyse şen bir ruh halindeydi ve hâlâ asılı duran çok sayıda gümüş telli altın arp olduğunu görünce bunları alıp tellerine dokundular; büyülü (aynı zamanda da müzikle ilgilenmeyen ejderha tarafından dokunulmamış) olduklarından, akortları hâlâ tamdı. Karanlık salon uzun süre suskun kalmış bir melodiyle doldu. Ama cücelerin çoğu daha pratikti: Değerli taşlar toplayıp ceplerine tıktılar ve içlerini çekerek taşıyamadıklarının parmaklarının arasından dökülmesine izin verdiler. Thorin de onlardan aşağı kalmıyordu, ama her zaman sağa sola bakınarak bir türlü bulamadığı bir şeyi arıyordu. Bu Arkentaşı’ydı, ama henüz kimseye bundan bahsetmemişti.</p>

    <p>Artık cüceler duvarlardan örgü zırh ve silahlar indirip silahlandılar. Thorin altın kaplamalı halkalardan yapılma bir zırh içinde, al taşlar kakılmış kemerine sıkıştırdığı gümüş saplı baltasıyla gerçekten de kral gibi görünüyordu.</p>

    <p>“Bay Baggins!” diye haykırdı. “İşte ödülünüzün ilk ödemesi! Eski paltonu çıkar da bunu giy!”</p>

    <p>Bunun üzerine Bilbo, uzun zaman önce genç bir elf prensi için yapılmış, örme zırhtan küçük bir yelek giydi. Elflerin <em>mithril</em> dediği, gümüş-çelikten yapılmıştı ve onunla takım inciler ve kristallerle süslü bir de kemeri vardı. Hobbitin başına alttan çelik kasnaklarla güçlendirilmiş ve kenarı beyaz mücevherlerle süslenmiş desenli meşinden hafif bir miğfer yerleştirildi.</p>

    <p>“Kendimi muhteşem hissediyorum,” diye düşündü, “ama epey saçma görünüyor olmalıyım. Tepe’de olsam evdekiler bana nasıl da gülerdi! Yine de keşke el altında bir ayna olaydı!”</p>

    <p>Buna rağmen Bay Baggins aklını definenin efsununa karşı cücelerden daha iyi koruyordu. Cücelerin hazineyi incelemekten yorulmasından çok önce bundan sıkılıp yere oturdu ve her şeyin sonunun nasıl geleceğini tedirginlikle merak etmeye başladı. “Beorn’un tahta kâselerinin birinden adamı neşelendiren bir şey içmek uğruna, bu kıymetli kâselerden bir sürüsünü feda ederdim,” diye düşündü.</p>

    <p>“Thorin!” diye seslendi yüksek sesle. “Şimdi ne olacak? Silahlandık, ama herhangi bir zırh feci Smaug’un karşısında ne işe yaramış ki? Bu hazineyi henüz kazanıp da geri almış değiliz. Şimdi altın değil bir kaçış yolu arıyoruz, üstelik şansımızı çok zorladık!”</p>

    <p>“Doğruyu söylüyorsun!” diye cevap verdi Thorin, aklını başına devşirerek. “Gidelim! Ben size yolu gösteririm. Bin yıl geçse bile bu sarayın yollarını unutmam.” Sonra diğerlerine seslendi, bir araya toplandılar ve meşalelerini başlarının üzerinde tutarak ağzına kadar açık kapılardan, pek çok kez arkalarına özlem dolu bakışlar atarak çıktılar.</p>

    <p>Parıldayan zırhların üstünü tekrar eski pelerinleriyle, parlak miğferlerini ise paralanmış kukuletalarıyla örtmüşlerdi ve Thorin’in arkasından teker teker yürürken, karanlıkta sık sık duran ve ejderhanın gelişine dair bir ses var mı diye kulak kabartarak ilerleyen bir dizi küçük ışıktılar.</p>

    <p>Eski süslemeler uzun zaman önce çürümüş veya yok olmuş, her şey canavarın geliş gidişleri yüzünden pislenip kavrulmuş olsa da, Thorin her geçidi ve her dönemeci tanıyordu. Uzun merdivenleri çıktılar, ardından dönüp başka merdivenler, sonra başka merdivenler çıktılar. Bunlar yaşayan kayadan yontulmuş, güzel ve pürüzsüz basamaklardı ve cüceler çıktıkça çıktılar, yine de herhangi bir canlıya dair, yaklaşan meşalelerinin ışığından kanat çırparak kaçan sinsi gölgelerden başka izle karşılaşmadılar.</p>

    <p>Yine de basamaklar hobbit bacakları için yapılmamıştı ve tam Bilbo yola daha fazla devam edemeyeceğini hissetmeye başlamışken tavan aniden meşale ışıklarının ulaşamayacağı kadar yükseldi. Çok yukarıdaki bir açıklıktan gelen beyaz bir ışık görülebiliyordu ve havada daha tatlı bir koku vardı. Önlerindeki, menteşelerinden kurtulup yarı yarıya yanmış büyük kapılardan loş bir ışık sızıyordu.</p>

    <p>“Bu Thror’un büyük salonu,” dedi Thorin, “şölen ve toplantı odası. Artık Ön Kapı uzak değil.”</p>

    <p>Harap olmuş salondan geçtiler. Çürümeye yüz tutmuş masalar vardı; ters dönmüş iskemle ve banklar da çürümekteydi. Yerdeki sürahi, kâse, kırık içki boynuzları ve tozların arasına kafatasları ve kemikler saçılmıştı. Uzak uçta başka kapılardan çıkarken kulaklarına bir su sesi çalındı ve gri ışık aniden güçlendi.</p>

    <p>“Akan Nehir’in doğduğu yer işte burası,” dedi Thorin. “Buradan kapıya doğru akar. Onu takip edelim!”</p>

    <p>Bir kaya duvarın içindeki karanlık bir gedikten bir su kaynıyor ve kadim ellerin hüneriyle düz ve derin oyulmuş, dar bir kanalda girdap oluşturarak akıyordu. Yanında pek çok insanın yan yana geçebileceği genişlikte, taştan bir yol uzanıyordu. Bu yolun üzerinde hızla koşarak geniş bir dönemeci aştılar –ve gün ışığıyla karşılaştılar. Önlerinde, aşınmış, ufalanmış ve kararmışlığına rağmen hâlâ içindeki oyma işçiliğinin izlerini belli eden, yüksek bir kemer vardı. Sisli bir güneş soluk ışığını Dağ’ın kolları arasından gönderiyordu ve eşiğin parke taşlarına altın ışık huzmeleri düşmekteydi.</p>

    <p>Uykularından dumanı tüten meşalelerle uyanan bir grup yarasa üstlerinden uçup gitti; öne atılırken cücelerle Bilbo’nun ayakları ejderhanın geçişiyle düzleşip kayganlaşmış taşlardan kayarak geçti. Artık su önlerinde gürültüyle dışarı akıyor ve köpüklenerek vadiye doğru iniyordu. Solgun meşalelerini yere atıp, kamaşan gözlerle dışarı baktılar. Ön Kapı’ya varmışlardı ve Dale’e bakıyorlardı.</p>

    <p>“Eh!” dedi Bilbo. “Bu kapıdan <em>dışarı</em> bakacağımı hiç tahmin etmezdim. Güneşi bir daha gördüğüme ve rüzgârı yüzümde hissettiğime bu kadar memnun olacağımı da. Ama, üf, bu rüzgâr da soğukmuş!”</p>

    <p>Öyleydi. Doğudan yaklaşan kışı haber veren, keskin bir rüzgâr esiyordu. Dağ’ın kollarının üzerinden ve etrafından dolanarak vadiye iniyor ve kayaların arasında uğulduyordu. Ejderhanın kol gezdiği mağaraların sıcak ve boğucu derinliklerinde geçirdikleri uzun zamandan sonra güneşin altında titrediler.</p>

    <p>Bilbo aniden sırf yorgun değil, aynı zamanda çok da aç olduğunu fark etti. “Sabah ilerlemiş gibi görünüyor,” dedi, “aşağı yukarı kahvaltı saati olduğunu tahmin ediyorum –edilecek kahvaltı varsa tabii. Ama Smaug’un ön kapı eşiğinin yemek için en güvenli yer olduğunu sanmam. Lütfen bir süre sessizce oturabileceğimiz başka bir yere gidelim!”</p>

    <p>“Çok haklısın!” dedi Balin. “Hangi yöne gitmemiz gerektiğini de biliyorum: Dağ’ın güneybatı köşesindeki eski gözcü kulübesine gitmeliyiz.”</p>

    <p>“Orası ne kadar uzakta?” diye sordu hobbit.</p>

    <p>“Sanırım beş saatlik yürüyüş mesafesinde. Yolculuk zorlu olacak. Kapıdan çıkıp nehrin sol kıyısından geçen yol bozuk görünüyor. Ama aşağıya bakın! Nehir, Dale’in önünde aniden doğuya doğru yön değiştirip harap kentin içinden geçiyor. O noktada, bir zamanlar nehrin sağ kıyısına çıkan dik basamaklarla, oradan sonra da Kuzguntepesi’ne çıkan bir yolla birleşen bir köprü vardı. Yoldan ayrılıp gözcü kulübesine çıkan bir patika var (ya da vardı). Hem eski basamaklar hâlâ orada olsa bile, tırmanış zorlu olacaktır.”</p>

    <p>“Vay başıma gelen!” diye sızlandı hobbit. “Kahvaltı etmeden daha da mı yürüyecek, dağ bayır tırmanacağız! O saatsiz, zamansız, iğrenç delikte daha kaç kahvaltı ve öğün kaçırdık acaba?”</p>

    <p>Aslına bakılırsa ejderhanın kapıyı parçalamasının üzerinden iki gün ve onları birbirine bağlayan gece geçmişti (üstelik de tamamen yiyeceksiz kalmadan), ama Bilbo günlerin hesabını şaşırmıştı ve bir gece mi, bir haftaya denk sayıda gece mi geçirdiklerini bilemiyordu.</p>

    <p>“Hadi, hadi!” dedi Thorin gülerek –morali tekrar düzelmeye başlamıştı ve ceplerindeki değerli taşları şıngırdattı. “Sarayıma iğrenç delik deme! Bir de temizlenip yeniden döşenince gör!”</p>

    <p>“O dediğin Smaug ölene kadar olmaz,” dedi Bilbo kasvetle. “Bu arada kendisi nerede? Bunu bilmek için iyi bir kahvaltıyı feda etmeye razıyım. Dağ’ın tepesine çıkmış bize bakıyor olmadığını umarım!”</p>

    <p>Bu düşünce cüceleri fena halde rahatsız etti ve çabucak Bilbo ile Balin’in haklı olduğuna karar verdiler.</p>

    <p>“Buradan uzaklaşmamız gerek,” dedi Dori. “Gözleri kafamın arkasındaymış gibi hissediyorum.”</p>

    <p>“Burası soğuk ve ıssız bir yer,” dedi Bombur. “İçecek olabilir, ama yiyecekten eser göremiyorum. Bu yörelerdeki bir ejderha her dem aç olur.”</p>

    <p>“Hadi, hadi!” diye haykırdı diğerleri. “Balin’in yolunu izleyelim!”</p>

    <p class="paragraf">Sağlarındaki kayalık duvarın altında patika olmadığından, nehrin sol yanındaki taşların arasından ağır adımlarla ilerlediler ve ıssızlık ve çoraklık çok geçmeden Thorin’in tekrar ciddileşmesine neden oldu. Balin’in bahsetmiş olduğu köprü uzun zaman önce çökmüştü ve taşlarının çoğu artık sığ ve gürültülü nehirdeki kayalardan ibaretti, ama akarsuyun karşı tarafına fazla zorlanmadan geçtiler, kadim basamakları buldular ve yüksek kıyıya tırmandılar. Kısa bir mesafe gittikten sonra eski yola vardılar ve çok geçmeden kayaların arasında, korunaklı ve derin bir kuytuya ulaştılar; burada bir süre dinlendiler ve yanlarında bulunan, çoğunlukla <em>cram</em> ve sudan oluşan erzakla kahvaltı ettiler. (<em>Cram</em>’in ne olduğunu merak ediyorsanız, size tek söyleyebileceğim tarifini bilmediğim; ancak bisküviyi andıran, hep taze kalan, yiyene güç vermesi beklenen, ancak kesinlikle keyifli, aslına bakılırsa bir çiğneme egzersizi olma dışında ilginç dahi olmayan bir yiyecek olduğudur. Göl insanları tarafından uzun yolculuklar için geliştirilmişti.)</p>

    <p>Bundan sonra tekrar yollarına devam ettiler. Yol artık nehirden ayrılıp batıya doğru dönüyordu ve ucu güneye dönük dağ kolunun büyük sırtı giderek yaklaşmaktaydı. Neden sonra tepeye çıkan patikaya vardılar. Dik bir yokuşu birbirlerinin ardından yavaşça ve güçlükle tırmandılar ve nihayet ikindi akşama yaklaşırken tepenin üstüne varıp, kış güneşinin batıya doğru inişini gördüler.</p>

    <p>Burada üç tarafında da duvar olmayan, ancak kuzeydeki kayalık sırtında kapıyı andıran bir açıklık bulunan bir düzlük buldular. Bu kapıdan bakıldığında doğu, güney ve batıdaki çok geniş bir alan görülebiliyordu.</p>

    <p>“İşte,” dedi Balin, “eski günlerde burada her zaman gözcü bulundururduk; arkadaki kapı da buraya bir muhafız odası olarak inşa edilen, kayadan yontma bir odaya açılıyor. Dağ’ın çevresinde buna benzer birkaç yer vardı. Ama gönenç yıllarımızda gözcülüğe pek ihtiyacımız yok gibiydi ve muhafızlar belki de kendilerini fazlasıyla rahat hissetmeye başlamıştı –aksi halde ejderhanın gelişini daha önceden haber alabilirdik ve her şey farklı olabilirdi. Yine de burada bir süre yatarak saklanabilir ve görülmeden pek çok şey görebiliriz.”</p>

    <p>“Buraya gelirken görüldüysek bu pek işe yaramaz,” dedi, Smaug’u oraya kuş misali tünemiş görmeyi bekler gibi kafasını kaldırıp kaldırıp Dağ’ın zirvesine bakan Dori.</p>

    <p>“Bu riski göze almak zorundayız,” dedi Thorin. “Bugün daha ileri gidemeyiz.”</p>

    <p>“Hay ağzına sağlık!” diye haykırdı Bilbo ve kendisini yere attı.</p>

    <p>Kayalık odada yüz kişiye yetecek kadar yer, daha arkada ise dışarının soğuğunun o kadar işlemediği daha küçük bir oda vardı. Etraf epey ıssızdı; Smaug’un egemenliğinin başlangıcından beri burayı yaban hayvanları bile kullanmamış gibiydi. Yüklerini buraya bıraktılar ve bazıları hemen kendilerini yere atıp uykuya daldı; ama diğerleri dış kapının yakınına oturup planlarını tartıştı. Bütün konuşmaları dönüp dolaşıp aynı noktaya varıyordu: Smaug neredeydi? Batıya baktılar, ama hiçbir şey yoktu, doğuda da öyle; güneyde ise ejderhadan hiç iz yoktu, ama çok sayıda kuş toplanmaktaydı. Buna bakıp meraklandılar, ama ilk soğuk yıldızlar doğduğunda bunu anlamaya hiç yaklaşmamışlardı.</p>
  </div>
</body>
</html>
