<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="6. Yağmurdan Kaçıp Doluya Tutulmak">6<br/>
    Yağmurdan Kaçıp Doluya Tutulmak</h1>

    <p>Bilbo goblinlerden kaçmıştı, ama nerede olduğunu bilmiyordu. Kukuletasını, pelerinini, yiyeceğini, midillisini, düğmelerini ve arkadaşlarını kaybetmişti. Güneş batıda <em>–dağların ardına–</em> çökmeye yüz tutuncaya dek dolandı da dolandı. Yoluna gölgeler düştü ve Bilbo arkasına baktı. Sonra ileriye baktı ve önünde yer yer ağaçların arasından görülen ova ve yaylalara inen sırtlar ve meyillerden başka bir şey göremedi.</p>

    <p>“Vay canına!” diye ünledi. “Dumanlı Dağlar’ın ardına, Öte Eller’in ta kıyısına gelmiş olmalıyım! Gandalf ile cüceler nereye gitmiş olabilir? Hâlâ geride, goblinlerin elinde olmadıklarını ümit ederim!”</p>

    <p>Dolaşmaya devam edip küçük vadiden çıktı, kenarını aştı ve ötesindeki yamacı indi, ama tüm bu zaman zarfında içinde onu çok huzursuz eden bir düşünce büyümekteydi. Artık büyülü bir yüzüğü olduğuna göre o korkunç, korkunç tünellere dönüp arkadaşlarını araması gerekip gerekmediğini merak ediyordu. Tam da bunun görevi olduğuna ve geri dönmesi gerektiğine kanaat getirmişti –üstelik bu konuda da kendini çok mutsuz hissediyordu– ki, sesler duydu.</p>

    <p>Durup kulak kabarttı. Goblin seslerine benzemiyordu; bu yüzden dikkatle yaklaştı. Üzerinde bulunduğu, aşağı dönerek inen patikanın solunda kayalık bir duvar vardı; diğer yanında zemin aşağı meylediyordu ve patikadan aşağı seviyede çalılar ve alçak ağaçların gölgesinde kuytular bulunuyordu. Bu kuytulardan birinde, çalıların altında birileri konuşuyordu.</p>

    <p>Gizlice daha da yaklaştı ve aniden iki iri kayanın arasından bakan, kızıl kukuletalı bir kafa gördü: Bu gözcülük yapan Balin’di. Sevinçten ellerini çırpıp bağırabilirdi, ama yapmadı. Beklenmedik ve nahoş bir şeyle karşılaşmaktan korktuğundan yüzük hâlâ parmağındaydı ve Balin’in dosdoğru ona bakmasına rağmen onu fark etmediğini görmüştü.</p>

    <p>“Hepsini şaşırtacağım,” diye düşündü, kuytunun yanındaki çalılara süzülürken. Gandalf cücelerle tartışmaktaydı. Tünellerde başlarına gelen her şeyi konuşuyor ve bundan sonra ne yapmaları gerektiğini merak edip tartışıyorlardı. Cüceler homurdanıyor, Gandalf ise Bay Baggins’i goblinlerin eline bırakıp, diri mi ölü mü olduğunu öğrenmeye çalışmadan ve onu kurtarmayı denemeden yolculuğa devam edemeyeceklerini söylüyordu.</p>

    <p>“Ne de olsa o benim dostum,” dedi büyücü, “fena bir ufaklık da değil. Onun için kendimi sorumlu hissediyorum. Keşke onu kaybetmeseydiniz.”</p>

    <p>Cüceler, Bilbo’nun başlangıçta neden getirildiğini, arkadaşlarının yanından ayrılmayıp onlarla neden gelemediğini ve büyücünün neden daha fazla aklıselim sahibi birini seçmediğini bilmek istiyorlardı. “Şimdiye kadar bize faydadan çok sıkıntı oldu,” dedi biri. “Şimdi onu aramak için o iğrenç tünellere dönmemiz gerekiyorsa, canı cehenneme derim ben.”</p>

    <p>Gandalf öfkeyle cevap verdi: “Onu ben getirdim ve ben işe yaramayan şey getirmem. Ya onu aramama yardım edersiniz ya da ben gider ve sizi bu pisliğin içinden elinizden geldiği kadarıyla çıkmaya terk ederim. Onu tekrar bulabilirsek, bütün bunlar bitmeden bana teşekkür edersiniz. Sen neden onu düşürdün ki, Dori?”</p>

    <p>“Onu sen de düşürürdün,” dedi Dori, “bir goblin aniden karanlıkta arkadan yaklaşıp bacağına yapışsa, ayaklarını yerden kesse ve sırtına tekmeyi bassaydı!”</p>

    <p>“O halde onu neden yerden kaldırmadın?”</p>

    <p>“Olmaz böyle şey! Bir de soruyorsun! Karanlıkta dövüşüp ısıran goblinler, cesetlere takılıp birbirine çarpan herkes! Sen neredeyse Glamdring’le kafamı kesecektin, Thorin de Orcrist’i sağa sola saplayıp duruyordu. Birdenbire adamı kör eden ışıklarından birini çaktın ve goblinlerin cıyaklayarak gerisingeri kaçtıklarını gördük. ‘Herkes peşimden gelsin!’ diye bağırdın ve herkesin peşinden gelmesi gerekiyordu. Herkesin geldiğini sanıyorduk. Senin de pek iyi bildiğin gibi, aşağıdaki kapıyı tutan muhafızların arasından bir hışımla kaçıp buraya apar topar inene kadar sayacak zamanımız olmadı. İşte buradayız –şaşkın hırsız da yanımızda yok!”</p>

    <p>“Hırsız işte burada!” dedi Bilbo, yüzüğü parmağından çıkarıp aralarına inerek.</p>

    <p>Nasıl da sıçradılar! Ardından şaşkınlık ve keyifle bağırdılar. Gandalf da en az onlar kadar şaşırmış, ama muhtemelen diğerlerinin hepsinden çok sevinmişti. Balin’e seslendi ve ona birilerinin herhangi bir uyarı olmadan ortalarına dalmasına izin veren bir gözcü hakkındaki düşüncesini söyledi. Bu olayın ardından Bilbo’nun cüceler nezdindeki itibarının hayli yükseldiği bir gerçektir. Gandalf’ın sözlerine rağmen hâlâ içlerinde onun birinci sınıf bir hırsız olmadığına dair şüpheler var idiyse de artık kaybolmuştu. Bu en çok Balin’in kafasını karıştırmıştı, ama herkes bunun son derece zekice bir iş olduğunu söyledi.</p>

    <p>Gerçekten de Bilbo övgülerinden o kadar memnun olmuştu ki, içten içe kıkırdamakla yetinip yüzükten hiç bahsetmedi ve ona bunu nasıl başardığını sorduklarında şöyle dedi: “Ah, bilirsiniz, çok dikkatli ve sessizce yaklaştım.”</p>

    <p>“Eh, bundan önce bir farenin bile burnumun dibinden dikkatle ve sessizce geçip de fark edilmediği olmamıştı,” dedi Balin, “ve sana kukuletamı çıkarıyorum.” Bunu yaptı da.</p>

    <p>“Balin hizmetinde,” dedi.</p>

    <p>“Hizmetkârın, Bay Baggins,” dedi Bilbo.</p>

    <p>Sonra onu kaybetmelerinden sonraki tüm maceralarını bilmek istediler, o da oturup onlara her şeyi anlattı –yüzüğü buluşu hariç (“Daha değil,” diye düşündü). Özellikle de bilmece oyunuyla ilgilendiler ve Gollum’u tarifi üzerine büyük bir takdirle ürperdiler.</p>

    <p>“Sonra da o yanımda otururken başka bir soru düşünemedim,” diye bitirdi Bilbo; “bu yüzden ben de, ‘Cebimde ne var?’ dedim. O da üç denemede cevabı tahmin edemedi. Ben de, ‘Sözüne ne oldu? Bana çıkış yolunu göster!’ dedim. Ama üzerime yürüyüp beni öldürmeye kalktı, ben kaçtım ve yuvarlandım, o da karanlıkta beni ıskaladı. Ardından onu takip ettim, çünkü kendi kendisine konuştuğunu duyabiliyordum. Benim aslında çıkış yolunu bildiğimi düşündüğünden, o da çıkışa gidiyordu. Sonra çıkışta oturdu ve yanından geçemedim. Ben de üstünden atlayıp kaçtım ve kapıya doğru koştum.”</p>

    <p>“Ya muhafızlar?” diye sordular. “Hiç muhafız yok muydu?”</p>

    <p>“Ah, evet! Bir sürü vardı, ama yanlarından geçiverdim. Sadece aralık duran kapıya sıkıştım ve bir sürü düğmemden oldum,” dedi hüzünle yırtık giysilerine bakarak. “Ama sıkışarak çıkmayı başardım ve işte buradayım.”</p>

    <p>Muhafızları atlatışını, Gollum’un üzerinden atlayışını ve kapıdan sıkışarak geçişini pek zor ve ya telaş verici şeyler değilmiş gibi anlatmasını dinlerken cüceler ona yeni bir saygıyla baktılar.</p>

    <p>“Size ne dedim?” dedi Gandalf gülerek. “Bay Baggins’te tahmin ettiğinizden fazlası var.” Bunu söylerken Bilbo’ya gür kaşlarının altından tuhaf bir bakış attı ve hobbit Gandalf’ın öyküsünde eksik bıraktığı kısmı tahmin edip etmediğini merak etti.</p>

    <p>Ardından sıra onun soracağı sorulara geldi, zira Gandalf o ana kadar cücelere her şeyi açıklamış idiyse bile, Bilbo duymamıştı. Büyücünün nasıl olup da geri döndüğünü ve şimdi hep birlikte nereye varmış olduklarını bilmek istiyordu.</p>

    <p>Aslına bakılırsa büyücü zekiliğini birden çok kez açıklamayı asla külfet saymazdı, bu yüzden Bilbo’ya hem kendisinin, hem de Elrond’un dağların o yöresinde kötü goblinlerin varlığından haberdar olduğunu anlattı. Ama asıl kapıları farklı ve geçilmesi daha kolay bir geçide açıldığından, genellikle kapılarının yanında gece karanlığına kalmış kimseleri yakalarlardı. Görünüşe bakılırsa insanlar o yoldan geçmekten vazgeçmişti ve goblinler yeni kapılarını cücelerin çıktığı geçidin üzerinden hayli kısa bir zaman önce açmış olmalıydı, zira şimdiye kadar o geçit hayli güvenli sayılan bir yerdi.</p>

    <p>“Onu tekrar kapatacak düzgün sayılır bir dev bulabilecek miyim diye bir bakmam gerek,” dedi Gandalf, “yoksa dağların üstünden geçmenin imkânı kalmayacak.”</p>

    <p>Gandalf Bilbo’nun çığlığını duyar duymaz ne olduğunu anlamıştı. Onu kavramakta olan goblinleri öldüren ışık çakmasında, tam kapı kapanmak üzereyken çatlağın içine süzülüvermişti. Tutsaklar ve çobanlarını büyük salonun tam kenarına kadar izlemiş ve orada oturup gölgelerde yapabildiği en iyi büyüleri hazırlamıştı.</p>

    <p>“Çok hassas bir işti,” dedi. “Fena halde tehlikeli!”</p>

    <p>Ama elbette Gandalf ateş ve ışıklarla ilgili efsunların özel ilmini yapmıştı (hatırlayacağınız üzere, hobbit bile Yaşlı Took’un yaz ortası arifesi partilerindeki sihirli havai fişekleri unutmamıştı). Gerisini hepimiz biliyoruz –Gandalf’ın goblinlerin aşağı kapı dediği ve Bilbo’nun düğmelerini kaybettiği arka kapıyı mükemmelen bildiği gerçeği dışında. Aslına bakılırsa, dağların bu yöresini bilen herkesin iyi bildiği bir gerçek, tünellerde şaşırmamak ve onları doğru yöne götürmek için bir büyücüye ihtiyaç olduğuydu.</p>

    <p>“O kapıyı uzun zaman önce yaptılar,” dedi, “kısmen ihtiyaçları olursa diye bir kaçış yolu, kısmen de hâlâ karanlıkta gelerek büyük zararlar verdikleri ötelerdeki topraklara çıkış yolu olarak. Başında her zaman nöbet beklerler ve şimdiye kadar kimse kapıyı tamamen kapatmayı başaramadı. Bundan sonra iki misli koruyacaklardır,” diye güldü.</p>

    <p>Diğerlerinin hepsi de güldü. Ne de olsa çok şey kaybetmelerine rağmen Ulu Goblin’i ve daha bir sürü goblini öldürmüşlerdi, bu yüzden de şimdiye dek kazançlı çıktıkları söylenebilirdi.</p>

    <p>Ama büyücü akıllarını başlarına getirdi. “Artık biraz dinlendiğimize göre, hemen yola çıkmamız gerek,” dedi. “Gece çöktüğünde yüzlercesi peşimize düşecektir; gölgeler de daha şimdiden uzuyor. Biz geçtikten saatler sonra bile ayağımızı bastığımız yerlerin kokusunu alabilirler. Gün kavuşmadan millerce uzakta olmalıyız. Hava açık olmayı sürdürürse, bir parça ay olacak ve bizim için talihli bir şey. Aya fazla kulak astıklarından değil, ama bize yolumuzu bulacak biraz ışık sağlar.”</p>

    <p>“O, evet!” dedi, hobbitin sorduğu diğer sorulara cevaben. “Goblin tünellerinin içinde zamanın izini kaybedersin. Bugün perşembe, yakalandığımız zaman ya pazartesi gecesi ya da salı sabahıydı. Millerce ilerleyip dağların tam yüreğinden geçtik ve artık diğer taraftayız –epey kestirme bir yol. Ama kendi geçidimizin bizi getireceği noktada değiliz; çok kuzeydeyiz ve önümüzde elverişsiz topraklar var. Üstelik hâlâ epey yukarıdayız. Yola devam edelim!”</p>

    <p>“O kadar açım ki,” diye inledi, aniden önceki geceden de öncesinden bu yana yemek yemediğini fark eden Bilbo. Bir hobbit için bunun ne demek olduğunu bir düşünün! Bütün heyecan biteli beri midesinin bomboş ve gevşek olduğunu, bacaklarının titrediğini hissediyordu.</p>

    <p>“Elimizde değil,” dedi Gandalf, “geri dönüp goblinlerden midillini ve yüklerini sana vermelerini nazikçe rica etmek istemiyorsan tabii.”</p>

    <p>“Almayayım, teşekkür ederim!” dedi Bilbo.</p>

    <p>“Pekâlâ, o halde kemerlerimizi sıkıp güç de olsa yola devam etmemiz gerek –yoksa akşam yemeği biz oluruz, bu da akşam yemeği yememekten çok daha kötü bir şeydir.”</p>

    <p>Tekrar yola düştüklerinde Bilbo sağa sola bakınarak yiyecek bir şeyler aradı, ama böğürtlenler hâlâ çiçekteydi ve elbette hiç fındık fıstık, hatta akdiken meyvesi bile yoktu. Bir parça geyik eti kemirdi, yolu kesen küçük bir dağ pınarından su içti ve pınarın kıyısında bulduğu üç yaban çileğini yedi, ama pek faydası olmadı.</p>

    <p>Yine yürüdükçe yürüdüler. Engebeli patika kayboldu. Çalılar, uzun çimler, iri kayaların arasında, kısa çimenler, kekik, adaçayı ve mercanköşk ve sarı keçi sakallarının hepsi kaybolmuştu ve kendilerini bir toprak kaymasından artakalan taşlarla dolu, geniş bir yokuşun tepesinde buldular. Bu yokuşu inmeye başladıklarında, çer çöp ve küçük çakıl taşları ayaklarının dibinden yuvarlanmaya başladı, çok geçmeden daha büyük taş kırıkları takırtıyla indiler ve daha aşağıdaki parçaları da yerlerinden oynatarak kaya yuvarlana inmelerine neden oldular; ardından kaya yığınları aldıkları darbe üzerine toz ve gürültüyle aşağı indiler. Çok geçmeden yokuşun hem üstlerinde hem altlarında kalan kısmı harekete geçmiş gibiydi; onlar da bir araya toplanmış halde, korkutucu bir kayan, takırdayan ve çatlayan taşlar ve kayalar kargaşası arasında kaymaktaydılar.</p>

    <p>Onları kurtaran yokuşun dibindeki ağaçlar oldu. Burada aşağıdaki vadilerin daha derin ve daha koyu ormanlarından uzanıp tam dağ yamacının dibinde dikilen ulu bir çam koruluğunun içine kaydılar. Bazıları ağaç gövdelerine tutunup kendilerini aşağıdaki dallara savurdu, bazıları da (hobbit gibi) kayaların saldırısından korunmak için bir ağacın ardına sığındı. Çok geçmeden tehlike atlatılmış, toprak kayması durmuştu ve yerinden oynayan kayaların en irilerinin çok aşağılarındaki eğreltiotları ve çam köklerinin arasından yuvarlanıp dönerek inerken çıkardıkları son çatırtılar belli belirsiz duyulabiliyordu.</p>

    <p>“Eh, bu biraz ilerlememize vesile oldu,” dedi Gandalf, “ve izimizi süren goblinler bile buraya ses çıkarmadan inmekte epey zorlanacaklar.”</p>

    <p>“Sanırım öyledir,” diye homurdandı Bombur, “ama kafamıza taşları yuvarlamakta pek zorlanmayacaklardır.” Cüceler (ve Bilbo) kendilerini hiç de mutlu hissetmiyorlardı ve berelenmiş ve hasar görmüş bacaklarıyla ayaklarını ovalamakla meşguldüler.</p>

    <p>“Saçma! Burada yana dönüp toprak kaymasının yolundan çıkacağız. Elimizi çabuk tutmamız gerek! Işığa bakın!”</p>

    <p>Güneş dağların ardına çökeli epey zaman geçmişti. Etraflarındaki gölgeler çoktan koyulaşmaya başlamıştı, ama çam ağaçlarının içinden ve daha aşağıda yetişen diğer ağaçların tepelerinin üzerinden uzaklara baktıklarında hâlâ akşamın ışıklarıyla aydınlanan yaylaları seçebiliyorlardı. Bir çam ormanının yumuşak yokuşlarında topallayarak, ellerinden geldiği kadar hızlı bir şekilde yol alıp, istikrarlı bir şekilde güneye uzanan, meyilli bir patika izlediler. Kimi zaman uzun bileşik yaprakları hobbitin başının üzerine kadar varan bir eğreltiotu denizinin içinden kendilerine güçlükle yol açar, kimi zaman sessizden de sessiz bir şekilde çam iğneleriyle kaplı bir zeminde uygun adım yürürlerken ormanın karanlığı giderek ağırlaşıyor, ormanın sessizliği giderek derinleşiyordu. O akşam ağaçların dalları arasına bir deniz esintisi getirecek kadar bile rüzgâr yoktu.</p>

    <p class="paragraf">Bilbo, “Daha fazla ilerlememiz şart mı?” diye sorduğunda hava o kadar kararmıştı ki, tek görebildiği yanında yürüyen Thorin’in sallanan sakalıydı ve etraf o kadar sessizdi ki, cücelerin soluk alışlarını yüksek bir ses gibi duyabiliyordu. “Ayak parmaklarımın hepsi berelenip kıvrıldı, bacaklarım ağrıyor, üstelik midem boş bir çuval gibi sarktı.”</p>

    <p>“Biraz daha,” dedi Gandalf.</p>

    <p>Onlara çağlar kadar uzun gelen bir sürenin ardından aniden hiçbir ağacın yetişmediği bir açıklığa geldiler. Ay yükselmişti ve açıklığı aydınlatıyordu. Görünürde ters bir şey olmamasına reğmen her nasılsa hepsi de buranın pek de hoş bir yer olmadığını sezdiler.</p>

    <p>Birdenbire yamacın aşağısında bir uluma, uzun ve ürpertici bir uluma duydular. Buna, sağlarında ve çok daha yakınlarındaki bir yerden, ardından sollarında çok uzak olmayan başka bir yerden cevap geldi. Bunlar aya uluyan kurtlardı, bir araya toplanıyorlardı!</p>

    <p>Bay Baggins yurdundaki kovuğun yakınlarında yaşayan hiç kurt olmamasına rağmen bu sesi tanıyordu. Pek çok kez öykülerde tarifini dinlemişti. Büyük bir seyyah olan, kendisinden büyük kuzenlerinden biri (Took tarafından), onu korkutmak için bu sesi taklit ederdi. Bu sesi ormanda, ayın altında duymak Bilbo’ya fazla gelmişti. Büyülü yüzükler bile kurtlara karşı fazla işe yaramaz, özellikle de goblinlerin kol gezdiği dağların gölgesinde, Yabanın Kıyısı’nın ardında, bilinmezin sınırında yaşayan habis sürülere. Bu tür kurtlar goblinlerden bile daha iyi koku alır ve sizi yakalamak için görmeye ihtiyaç duymazlar!</p>

    <p>“Ne yapacağız, ne yapacağız?” diye haykırdı. “Goblinlerden kaçıp kurtlara yakalandık!” dedi ve bu bir atasözüne dönüştü, gerçi biz şimdilerde onu aynı türden rahatsızlık verici durumları kastederek ‘yağmurdan kaçıp doluya tutulmak’ diye söyleriz.</p>

    <p>“Ağaçlara çıkın, çabuk!” diye haykırdı Gandalf ve açıklığın kenarındaki ağaçlara koşup dalları epey alçak veya beraberce tırmanılacak kadar ince olanları aradılar. Bu ağaçları olabildiğince çabuk bulduklarını tahmin edersiniz ve dallara güvenebildikleri kadar yükseğe tırmandılar. Cüceleri ağaç dallarında, sakalları aşağı sarkarak; kafayı oynatmış ve çocuk olma oyunu oynayan ihtiyar adamlar misali otururken görseniz (güvenli bir mesafeden) gülerdiniz. Fili ile Kili dev bir Noel ağacını andıran, uzun bir melez çamın tepesindeydi. Dori, Nori, Ori, Oin ve Gloin, düz dalları bir tekerleğin direkleri gibi düzenli aralıklarla uzanan dev bir çamın tepesinde daha rahattılar. Bifur, Bofur, Bombur ve Thorin bir başka ağaçtaydı. Dwalin ile Balin birkaç dalı olan uzun ve narin bir köknara tırmanmıştı ve en üstteki büyük dalların yeşil yaprakları arasında kendilerine oturacak bir yer aramaktaydı. Diğerlerinden çok daha uzun boylu olan Gandalf, onların tırmanamayacakları bir ağaç, açıklığın hemen kenarında duran iri bir çam bulmuştu. Dalların arasına neredeyse bütünüyle gizlenmişti, ama dışarı baktığında ayın ışığında parlayan gözlerini seçebiliyordunuz.</p>

    <p>Ya Bilbo? O hiçbir ağaca tırmanamıyordu ve kovuğunu kaybetmiş ve peşindeki köpekten kaçan bir tavşan misali bir ağaç gövdesinden diğerine koşturuyordu.</p>

    <p>“Hırsızı yine arkada bıraktın,” dedi Nori Dori’ye, aşağı bakarak.</p>

    <p>“Her an sırtımda hırsızları taşıyamam ki,” dedi Dori, “tünellerden aşağı, ağaçlardan yukarı! Sen beni ne sanıyorsun? Hamal mı?”</p>

    <p>“Bir şey yapmazsak kurtlara yem olacak,” dedi Thorin, çünkü artık ulumalar dört yanlarını sarmış, giderek yaklaşıyordu. “Dori!” diye seslendi, Dori en kolay ağacın en aşağı dalında olduğu için, “çabuk ol, elini uzat da Bay Baggins yukarı tırmansın!”</p>

    <p>Dori homurdanmasına rağmen aslında iyi kalpli biriydi. En alttaki dala inip kolunu uzatabildiği kadar uzattığında dahi zavallı Bilbo eline erişemedi. Bunun üzerine Dori ağaçtan indi ve Bilbo’nun sırtına çıkıp ayağa kalkmasına izin verdi.</p>

    <p>Tam o sırada kurtlar uluyarak açıklığa girdiler. Birdenbire onlara çevrilmiş yüzlerce göz belirdi. Dori yine de Bilbo’yu sırtından indirmedi. Omuzlarından dallara tırmanmasını bekledi, ardından kendi de dallara doğru atladı. Tam zamanında! Bir kurdun ağzı kapandı –tırmanmak üzere olan Dori’nin pelerininde ve az kalsın cüceyi yakalayacaktı. Bir dakika içinde koca bir sürü ağacın etrafına toplanmış, harlı gözler ve dışarı sarkmış dillerle kesik kesik havlıyor ve ağaç gövdelerine doğru sıçrıyordu.</p>

    <p>Ama vahşi warglar bile (zira Yabanın Kıyısı’nın ardındaki hain kurtlara böyle denirdi) ağaçlara tırmanamaz. Bir süreliğine güvendeydiler. Bereket versin, hava rüzgârlı değil sıcaktı. Ağaçlar hiçbir zaman uzun süre rahatça oturulacak yerler değildir; ama soğuk ve rüzgârlı havada, üstelik de aşağıda sizi bekleyen kurtlar varsa, son derece berbat yerler olabilirler.</p>

    <p>Ağaçlarla çevrelenmiş bu çember şeklindeki açıklık anlaşılan kurtların buluşma yeriydi. Sürekli yenileri geliyordu. Dori ile Bilbo’nun bulunduğu ağacın dibine muhafızlar bırakıp, içinde birileri olan tüm ağaçları bulana kadar etrafı kokladılar. Bu ağaçların dibine de muhafızlar diktiler ve diğerleri (sanki yüzlerce kurt vardı) açıklığın ortasına gidip koca bir çember halinde oturdular; çemberin ortasında da büyük ve gri bir kurt vardı. Onlara wargların feci lisanında hitap etti. Gandalf bu dili anlıyordu. Bilbo anlamasa da kulaklarına korkunç geliyordu; tüm konuştukları zalim ve haince şeylermiş gibi, ki öyleydi de. Ara sıra çemberdeki tüm warglar gri şeflerine bir ağızdan cevap veriyordu ve çıkarttıkları korkunç gürültü hobbiti çam ağacından düşürecek gibi oluyordu.</p>

    <p>Size Gandalf’ın duyduğu şeyi anlatacağım, Bilbo anlamamış olsa da. Warglar ile goblinler çoğu zaman haince işlerinde birbirlerine yardım ederdi. Goblinler sürüldükleri ve kendilerine yeni yuvalar aradıkları veya savaşa gittikleri (bunun uzun zamandır olmadığını memnuniyetle söyleyebilirim) zamanlar dışında dağlarından genellikle pek uzaklaşmazlar. Ama o günlerde zaman zaman, özellikle de yiyecek veya çalıştıracak köle bulmak amacıyla baskına giderlerdi. Bu baskınlarda sık sık warglardan yardım alır ve yağmalarını onlarla paylaşırlardı. Zaman zaman insanların atlara binmesi gibi onlar da kurtların sırtında yolculuk ederdi. Şimdi görülene bakılırsa, o gece için büyük bir goblin baskınının planlandığı anlaşılıyordu. Warglar goblinlerle buluşmaya gelmiş, ancak goblinler geç kalmıştı. Bunun nedeni şüphesiz Ulu Goblin’in ölümü ve muhtemelen hâlâ aramakta oldukları cüceler, Bilbo ve büyücüden kaynaklanan heyecandı.</p>

    <p>Bu ırak toprakların tehlikesine rağmen, cesaretli insanlar son zamanlarda güneyden buraya dönmeye, ağaçları kesmeye ve kendilerine vadilerdeki ve nehir kıyılarındaki nispeten hoş ormanlarda yaşanacak yerler inşa etmeye başlamışlardı. Sayıları pek çoktu, yürekliydiler ve iyi silahları vardı; hatta sayıları çok olduğunda veya güneşli bir günde warglar bile onlara saldırmaya cesaret edemiyordu. Ama şimdi warglar goblinlerin yardımıyla gece vakti dağlara en yakın köylere inmeyi planlıyorlardı. Planlarının uygulanması durumunda, ertesi gün orada kimse kalmayacaktı; goblinlerin kurtlardan sakınıp tutsak olarak mağaralarına götürdüğü birkaç kişi dışında herkes ölecekti.</p>

    <p>Bu konuşmaları dinlemek korkunçtu, sırf cesur ormancılar ve eşleriyle çocukları yüzünden değil, Gandalf ile dostlarının halihazırda karşı karşıya oldukları tehlike yüzünden. Warglar onları tam da toplantı yerlerinde buldukları için öfkeli ve şaşkındı. Ormancıların dostu olduklarını ve casusluk etmeye geldiklerini, planlarının haberini vadilere götüreceklerini, bu yüzden de goblinler ve kurtların esir almak ve aniden uykudan uyanan insanları mideye indirmek yerine korkunç bir savaşa girmek zorunda kalacaklarını düşünüyorlardı. Dolayısıyla wargların oradan uzaklaşmak ve ağaçlardaki kişilerin kaçmasına izin vermek gibi bir niyeti, her halükârda sabaha dek, yoktu. Sabah olmadan uzun zaman önce de goblin askerlerin dağlardan ineceğini söylüyorlardı; goblinler ağaçlara tırmanabilir veya ağaçları kesebilir.</p>

    <p>Gürlemelerini ve kesik havlamalarını dinleyen Gandalf’ın, büyücü olmasına rağmen, fena halde korkmaya ve çok kötü bir yerde ve aslında kaçmayı başaramamış olduklarını hissetmeye başlamasının nedenini anlarsınız. Yine de dört bir yanı kurtlarla sarılmış halde uzun bir ağacın tepesindeyken pek bir şey yapamayacak olsa da, wargların tekerine çomak sokmaya kararlıydı. Ağacın dallarından dev çam kozalakları topladı. Ardından kozalaklardan birini parlak, mavi alevle yaktı ve kurtların arasına gönderdi. Kozalak kurtlardan birinin sırtına isabet etti ve kabarık postu anında tutuşan hayvan korkunç çığlıklar atarak sağa sola sıçramaya başladı. Bunu mavi alevli bir diğeri, kırmızı alevli, yeşil alevli diğerleri izledi. Çemberin orta yerinde, etrafa renkli kıvılcımlar ve duman saçarak patladılar. İrice bir tanesi kurtların şefinin burnuna isabet etti ve hayvan üç metre havaya zıpladıktan sonra çemberin etrafında koştururken öfkesi ve korkusu yüzünden diğer kurtları bile ısırmaya çalıştı.</p>

    <p>Cüceler ile Bilbo bağırıp tezahürat yaptılar. Kurtların öfkesi korkunç bir manzaraydı ve çıkardıkları hengâme bütün ormanı dolduruyordu. Kurtlar zaten ateşten korkar, üstüne üstlük bu çok korkunç ve tekinsiz bir ateşti. Postlarına bir kıvılcım isabet ettiğinde yapışıyor ve yakarak içlerine işliyordu ve çabucak sırtüstü yuvarlanmadıkları sürece kısa sürede alevler içinde kalıyorlardı. Çok geçmeden açıklığın her yanı sırtlarındaki kıvılcımları söndürmek için yerlerde yuvarlanan kurtlarla dolmuştu, alev alan diğer kurtlar ise uluyarak sağa sola koşuyor ve diğerlerini de ateşe veriyordu, ta ki kendi arkadaşları tarafından kovalanana ve yamaçlardan ağlayarak, inleyerek ve su arayarak kaçana kadar.</p>

    <p class="paragraf">“Bu gece ormandaki curcuna nedir?” dedi Kartalların Lordu. Dağların doğu kenarındaki ıssız bir kaya zirvesinde oturuyordu; ay ışığında kapkaraydı. “Kurt sesleri duyuyorum! Goblinler ormanda bir şeyler mi çeviriyor?”</p>

    <p>Havaya atıldı ve iki yanındaki kayalardan iki muhafızı da bir anda atılıp peşine düştüler. Gökyüzünde çember çizdiler ve wargların oluşturduğu, çok aşağıda kalmış, minicik bir nokta halindeki halkaya baktılar. Ama kartalların keskin gözleri vardır ve küçük şeyleri büyük bir mesafeden görebilirler. Dumanlı Dağlar’ın kartallarının lordu, güneşe gözünü kırpmadan bakabilir ve ay ışığında bile bir mil aşağısındaki toprakta hareket eden bir tavşanı görebilirdi. Bu yüzden, ağaçlardaki kişileri göremese de, kurtların koşuşturmasını ve minik ateş alazlarını görebiliyor ve çok aşağısından, belli belirsiz gelen uluma ve hırıltıları duyabiliyordu. Aynı zamanda, goblinler kapılarından uzun sıralar halinde çıkıp yamaçları sessizce iner ve dolambaçlı bir yol izleyerek ormana girerken, habis ahalinin mızrak ve miğferlerinden seken ay ışığının parıltısını da seçebiliyordu.</p>

    <p>Kartallar iyi huylu kuşlar değildir. Bazıları korkak ve zalimdir. Ama kuzey dağlarının kadim ırkı, tüm kuşların en yücesiydi; mağrur, güçlü ve asil yürekliydiler. Ne goblinleri sever, ne de goblinlerden korkarlardı. Goblinlere dikkat ettiklerinde (böyle yaratıkları yemediklerinden bu nadiren olurdu) üstlerine çullanıp onları çığlık çığlığa mağaralarına sürer ve yapmakta oldukları kötülüğe bir son verirlerdi. Goblinler kartallardan nefret eder ve korkardı, ama ne yücelerdeki yuvalarına ulaşabilir, ne de onları dağlardan sürebilirlerdi.</p>

    <p>Bu gece Kartalların Lordu merakla doluydu, neler döndüğünü öğrenmek istiyordu; bu yüzen pek çok kartalı yanına çağırdı ve hep birlikte dağlardan uzağa uçtular ve havada çemberler çizerek aşağıya, halka halindeki kurtlara ve goblinlerin buluşma noktasına doğru indiler.</p>

    <p>Çok da iyi yaptılar! Aşağıda feci şeyler olmaktaydı. Tutuşan ve ormana kaçan kurtlar birkaç yerde ağaçları ateşe vermişti. Yazın ortasıydı ve dağların bu güney yamacında, bir süredir pek az yağmur yağmıştı. Sararan eğreltiotları, düşmüş dallar, derin çam iğnesi yığınları ve yer yer ölü ağaçlar çok geçmeden alev almıştı. Wargların olduğu açıklığın dört bir yanında alevler sıçrıyordu. Ama kurt-muhafızlar ağaçlardan ayrılmadı. Öfkeden deliye dönmüş bir halde ağaç gövdelerinin çevresinde sıçrıyor ve korkunç lisanlarında, dilleri dışarıya sarkmış, gözlerinde alevler kadar kızıl ve vahşi bir parıltıyla cücelere lanet okuyorlardı.</p>

    <p>Derken goblinler koşarak ve çığlıklar atarak aniden geldiler. Kurtların ormancılarla savaşmakta olduğunu sanıyorlardı, ama çok geçmeden gerçekte olanları öğrendiler. Bazıları oturup güldüler. Diğerleri mızraklarını salladılar ve kalkanlarına çarptılar. Goblinler ateşten korkmaz ve kısa zamanda kendilerine pek komik görünen bir plan kurmuşlardı.</p>

    <p>Bazıları kurtların hepsini sürü halinde bir araya topladı. Bazıları da ağaç gövdelerinin çevresine eğreltiotu ve çalı çırpı yığdı. Diğerleri neredeyse tüm alevler sönene dek etrafta koşuşturup yerleri dövdüler, ama cücelerin olduğu ağaçlara en yakın olan ateşi söndürmediler. Bu ateşi yapraklar, kuru dallar ve eğreltiotlarıyla beslediler. Çok geçmeden cücelerin etrafı bir duman ve alev çemberiyle tamamen sarılmıştı; goblinlerin dışarıya doğru genişlemesine izin vermediği bu çember yavaşça daralıyordu, ta ki yürüyen alevler ağaçların altındaki yakıtı yalamaya başlayana dek. Bilbo’nun gözlerinde duman vardı, hobbit alevlerin ısısını hissedebiliyordu ve leş gibi kokunun arasında yaz ortası ateşinin etrafındaki kişiler gibi çember halinde dans eden goblinleri seçebiliyordu. Dans eden mızraklı ve baltalı askerlerin oluşturduğu çemberin dışında kurtlar saygılı bir mesafede duruyor, izliyor ve bekliyordu.</p>

    <p>Bilbo goblinlerin korkunç bir şarkıya başladığını duyabiliyordu:</p>

    <blockquote class="siir">
      <p><em>Beş köknarda on beş kuş,</em></p>

      <p><em>uçuşur tüyleri alevli bir yelde!</em></p>

      <p><em>Ama ufak, acayip kuşların, yoktur kanatları!</em></p>

      <p><em>Ah, ne yapalım acayip, ufak şeylerle?</em></p>

      <p><em>Diri diri mi kızartalım, tencerede yahnilerini mi yapalım;</em></p>

      <p><em>Yağda mı kızartalım, yoksa haşlayalım da sıcak sıcak mı yiyelim?</em></p>
    </blockquote>

    <p>Ardından durup seslendiler: “Uçup gidin küçük kuşlar! Uçup gidin, gidebilirseniz! Aşağı inin küçük kuşlar, yoksa kızartılacaksınız yuvalarınızda! Ötün, ötün küçük kuşlar! Neden ötmüyorsunuz ki?”</p>

    <p>“Defolun! Küçük çocuklar!” diye bağırdı Gandalf cevaben. “Kuşların yuva yapma zamanı değil. Hem ateşle oynayan, haylaz oğlan çocukları cezalandırılır.” Bunu goblinleri kızdırmak ve onlardan korkmadığını göstermek için söylemişti –gerçi büyücü olmasına rağmen, elbette korkuyordu. Ama ona kulak asmayıp şarkılarına devam ettiler.</p>

    <blockquote class="siir">
      <p><em>Yan, yan ağaç ve eğreltiotu!</em></p>

      <p><em>Kuru da kavrul! Çıtırdayan bir meşale</em></p>

      <p><em>Aydınlatır geceyi keyfimiz gelsin diye,</em></p>

      <p class="iceri_1"><em>Hey, hey!</em></p>

      <p><em>Fırında, tavada, ızgarada kızartın onları</em></p>

      <p><em>sakallar tutuşana, gözler camlaşana;</em></p>

      <p><em>saçlar kokana, deriler çatlayana,</em></p>

      <p><em>yağlar eriyene, kemikler kararana,</em></p>

      <p class="iceri_1"><em>küller halinde yatana dek</em></p>

      <p class="iceri_1"><em>göğün altında!</em></p>

      <p class="iceri_1"><em>Böyle can verecek cüceler,</em></p>

      <p><em>ve aydınlatacaklar geceyi keyfimiz gelsin diye,</em></p>

      <p class="iceri_1"><em>Hey, hey!</em></p>

      <p class="iceri_1"><em>Hey, hey,</em></p>

      <p class="iceri_1"><em>De hey!</em></p>
    </blockquote>

    <p>Bu, <em>“De hey!”</em> ile birlikte alevler Gandalf’ın ağacının altına vardı. Bir anda diğerlerine de yayıldı. Ağacın kabuğu tutuştu, alt dallar çatırdadı.</p>

    <p>Ardından Gandalf ağacının tepesine tırmandı. Yükseklerden tam goblinlerin mızraklarının arasına sıçramaya hazırlanırken asasının tepesinden aniden yıldırımı andıran bir ışık parladı. Şimşek gibi inerken pek çoğunu öldürecek de olsa, muhtemelen bu onun sonu olacaktı. Ama aşağı atlamadı.</p>

    <p>Tam o sırada Kartalların Lordu uçarak indi, onu pençelerine aldı ve uçup gitti.</p>

    <p class="paragraf">Goblinlerden bir öfke ve şaşkınlık uluması koptu. Gandalf’ın artık konuştuğu Kartalların Lordu yüksek sesle haykırdı. Yanındaki koca kuşlar geriye döndüler ve dev, kara gölgeler misali indiler. Kurtlar dırdırlanıp dişlerini gıcırdattılar; goblinler bağırıp ayaklarını yerlere vurdular ve ağır mızraklarını havaya fırlattılar, ama nafile. Kartallar üstlerine çullandı; çarpan kanatlarının karanlık rüzgârı onları yere yıktı veya uzaklara sürdü; kartalların pençeleri goblinlerin yüzlerini yırttı. Diğer kuşlar ağaç tepelerine uçup artık cesaret edebildikleri kadar yükseğe tırmanmakta olan cüceleri kavradılar.</p>

    <p>Az kalsın zavallı küçük Bilbo yine geride bırakılacaktı! En son taşınıp götürülen Dori’nin bacağına tam zamanında tutunmayı başardı ve hep birlikte kargaşanın ve yangının üzerinden, Bilbo kırılmasına ramak kalan kollarıyla havada sallanırken uçup gittiler.</p>

    <p>Artık çok aşağılarında, goblinler ile kurtlar ormanın uzaklarına dağılıyordu. Birkaç kartal hâlâ savaş meydanının üzerinde dolanıyor ve etrafı tarıyordu. Ağaçların çevresindeki alevler aniden en yüksek dalların da üzerine sıçradı. Çatırdayan alevlere büründüler. Ani bir kıvılcım ve duman patlaması oldu. Bilbo tam zamanında kaçmıştı!</p>

    <p>Çok geçmeden yangının ışığı çok aşağılarında, siyah bir zeminde titreşen kızıl bir parıltıdan ibaret kalmıştı ve gökyüzünde, güçlü, geniş kavisler çizerek sürekli yükselmekteydiler. Bilbo, Dori’nin bileklerine asılarak kaçışını hiç unutmayacaktı. O, “Kollarım, kollarım!” diye inlerken, Dori, “zavallı bacaklarım, zavallı bacaklarım!” diye sızlanıyordu.</p>

    <p>En iyi anında bile yükseklik Bilbo’nun başını döndürürdü. Küçük bir uçurumun kıyısından bile baksa içi bulanırdı ve ağaçlar şöyle dursun (daha önce kurtlardan kaçmak zorunda kalmadığından), merdivenlerden bile hiç hoşlanmamıştı. Bu yüzden, sallanan ayak parmaklarının arasından bakıp da altında açılan, yer yer ayın ışığının yamaçtaki bir kayadan veya yaylalardaki bir pınardan şavkımasıyla bölünen engin toprakları gördüğünde başının nasıl da döndüğünü tahmin edebilirsiniz.</p>

    <p>Dağların soluk dorukları, kara gölgelerden uzanan, ay ışığıyla aydınlanmış kaya çıkıntıları artık giderek yaklaşıyordu. Yaz olmasına rağmen hava onlara çok soğuk geliyordu. Bilbo gözlerini kapadı ve böyle asılı kalmaya devam edip edemeyeceğini merak etti. Sonra etmemesi durumunda ne olacağını hayalinde canlandırdı. Midesi bulandı. Uçuş onun için tam zamanında, kolları çözülmeden hemen önce bitti. Nefesi kesilerek Dori’nin bileklerini bıraktı ve kartal yuvasının engebeli platformuna düştü. Orada konuşmadan yatarken düşünceleri ateşten kurtarılmaktan duyduğu şaşkınlıkla, o dar yerden iki yandaki gölgelere düşme korkusunun karışımıydı. Son üç gün neredeyse hiçbir şey yemeden yaşadığı feci serüvenlerin ardından başında pek tuhaf bir his vardı ve yüksek sesle şunu söylediğini fark etti: “Artık tavadan aniden çatalla alınıp tekrar rafa konulan bir parça pastırmanın ne hissettiğini anladım!”</p>

    <p>Dori’nin, “Hayır, anlamadın!” diye cevap verdiğini duydu, “çünkü pastırma eninde sonunda tavaya döneceğini bilir ve umarız biz dönmeyiz. Ayrıca kartallar çatal değildir!”</p>

    <p>“Ah, hayır! Leyleğe- pardon çatala hiç benzemezler,” dedi Bilbo, oturduğu yerde doğrulup, yakınına tünemiş kartala tedirginlikle bakarak. Ağzından başka ne saçmalıklar çıktığını ve kartalın bunları küstahlık sayıp saymayacağını merak etti. Bir hobbit boyunda ve gece vakti kartal yuvasındaysanız, bir kartala küstahlık etmemeniz gerekir.</p>

    <p>Kartal ona kulak asmayıp gagasını bir taşta bileyip tüylerini düzeltmekle yetindi.</p>

    <p>Çok geçmeden bir başka kartal uçarak yanlarına vardı. “Kartalların Lordu sana esirlerini Ulu Kaya’ya getirmeni emrediyor,” diye haykırdıktan sonra tekrar uzaklaştı. Diğeri Dori’yi pençeleriyle kavradı ve Bilbo’yu yapayalnız bırakarak onunla birlikte geceye karıştı. Bilbo tam ulağın ‘esirler’ derken ne kastettiğini merak edecek ve yemeklik tavşan gibi parçalanmayı düşünecek gücü toplamıştı ki, sıra ona geldi.</p>

    <p>Kartal geri döndü, onu paltosunun sırtından pençeleriyle kavradı ve havalanarak uzaklaştı. Bu kez kısa bir mesafe uçtu. Çok geçmeden Bilbo, dağın yamacındaki geniş bir kaya düzlüğünde, korkudan titrer bir halde yere bırakıldı. Düzlüğe çıkmanın uçmaktan, düzlükten inmenin ise uçurumdan aşağı atlamaktan başka yolu yoktu. Orada diğerlerinin tümünü, sırtlarını dağ duvarına yaslayarak oturmuş halde buldu. Kartalların Lordu da oradaydı ve Gandalf’la konuşmaktaydı.</p>

    <p>Anlaşılan Bilbo’nun yenileceği filan yoktu. Büyücü ile kartal lordu birbirlerini uzaktan tanırmış, hatta arkadaşmış gibi görünüyordu. Aslına bakılırsa dağlarda pek çok kez bulunan Gandalf, bir defasında kartallara bir iyilik edip lordlarının ok yarasını iyileştirmişti. Dolayısıyla, sizin de anlayacağınız gibi, ‘esirler’, kartalların tutsakları değil, sadece ‘goblinlerin elinden kurtarılan esirler’ anlamına geliyordu. Bilbo Gandalf’ın konuşmalarını dinlerken, feci dağlardan sahiden ve gerçekten kaçacaklarını nihayet anladı. Gandalf Ulu Kartal ile cüceleri, kendisini ve Bilbo’yu uzaklara taşımaları ve aşağıdaki düzlüklere, yolculuklarında epey ilerlemiş olacakları bir noktaya bırakmaları ile ilgili planları konuşuyordu.</p>

    <p>Kartalların Lordu onları insanların yaşadığı yerlerin yakınındaki herhangi bir yere götürmeyi reddediyordu. “Porsukağacından yaptıkları koca yaylarıyla bize ok atarlar,” dedi, “çünkü koyunlarının peşinde olduğumuzu düşünürler. Başka zaman olsa, haklı da olurlardı. Yo! Bizler goblinlerin elinden avlarını aldığımıza memnunuz, sana olan vefa borcumuzu ödediğimize de, ama cüceler uğruna güney yaylalarında canımızı tehlikeye atmayız.”</p>

    <p>“Pekâlâ,” dedi Gandalf. “Bizi gideceğiniz kadar uzağa götürün! Size zaten çok şey borçluyuz. Ama bu esnada açlıktan kırılıyoruz.”</p>

    <p>“Ben açlıktan öldüm öleceğim,” dedi Bilbo, kimsenin duymadığı, cılız ve küçük bir sesle.</p>

    <p>“Belki de bu telafi edilebilir,” dedi Kartalların Lordu.</p>

    <p>Daha sonraları oraya baksanız, kaya düzlüğünde yanan parlak ateşi ve etrafına toplanmış, yemek pişiren ve nefis bir kızartma kokusunun yükselmesine neden olan cücelerin siluetlerini görebilirdiniz. Kartallar yakacak niyetine kuru ağaç dalları ile pişirmek için tavşanlar, yaban tavşanları ile küçük bir koyun getirmişti. Bütün hazırlıklarla cüceler ilgilenmişti. Bilbo onlara yardım edemeyecek kadar güçsüzdü; zaten etini kasaptan pişirilmeye hazır halde kapısından almaya alışık olduğundan, tavşan derisi yüzmek veya et kesmek konusunda pek usta değildi. Gandalf da Oin ile Gloin’in kav kutularını kaybetmiş olması nedeniyle ateşi yakmak konusunda üzerine düşeni yaptıktan sonra sırtüstü yatmıştı. (Cüceler şimdi bile kibrit kullanmaya alışamamıştır.)</p>

    <p>Dumanlı Dağlar’daki serüvenler böylece bitti. Çok geçmeden Bilbo bir kez daha tok ve rahattı ve aslında bir somun ekmekle tereyağını sopalara takıp kızartılmış et parçalarına tercih edecek olmasına rağmen, memnuniyetle uyuyabileceğini hissediyordu. Sert kayanın üzerine kıvrılıp, kendi küçük evindeki kuş tüyü yatakta hiç olmadığı kadar iyi bir uyku çekti. Ama bütün gece düşlerinde kendi evini gördü ve uykusunda bütün odalarını dolanıp ne bulabildiği, ne de görünüşünü hatırlayabildiği bir şeyi aradı durdu.</p>
  </div>
</body>
</html>
