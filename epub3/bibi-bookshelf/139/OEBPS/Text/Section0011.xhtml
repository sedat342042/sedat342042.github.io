<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="5. Karanlıkta Bilmeceler">5<br/>
    Karanlıkta Bilmeceler</h1>

    <p>Bilbo gözlerini açtığında, onları açıp açmadığını merak etti, çünkü ortalık açmadan önceki kadar karanlıktı. Yakınında hiç kimse yoktu! Ne kadar korktuğunu bir düşünün! Hiçbir şey duyamıyor, hiçbir şey göremiyor ve taş zemin dışında hiçbir şey hissedemiyordu.</p>

    <p>Çok yavaş bir şekilde elleriyle dizlerinin üzerine kalkıp tünelin duvarına dokunana dek etrafı yokladı; ama tünelin ne aşağısında ne de yukarısında bir şey bulabildi: hiçbir şey yoktu, ne goblinlerden eser vardı, ne de cücelerden. Başı dönüyordu ve düştüğü zaman gitmekte oldukları yön hakkında bile emin olmaktan uzaktı. Elinden geldiği kadarıyla tahmin etmeye çalıştı ve emekleyerek uzun mesafe katetti, nihayet eli tünelin zemininde soğuk madenden küçücük bir halkaya dokundu. Bunun kariyerinde bir dönüm noktası olduğunun farkında değildi. Halkayı neredeyse hiç düşünmeden cebine attı; şüphesiz halihazırda pek işine yarayacak gibi görünmüyordu. Pek fazla ilerlemedi, bunun yerine uzun süre soğuk zemine oturup perişan haline bütünüyle teslim oldu. Kendisini evdeki mutfağında pastırma ve yumurta kızartırken düşündü –zira içten içe bir yemek saatinin yaklaştığını hissediyor ve bu yüzden kendisini daha da perişan duyuyordu.</p>

    <p>Yapacağı şeyi düşünemiyordu, olanları da düşünemiyordu, neden arkada bırakıldığını da; geride bırakıldıysa goblinlerin onu neden yakalamadığını da, başının neden böyle ağrıdığını da. Doğrusu, uzun süre gözden ırak, akıldan uzak, kapkaranlık bir köşede sessizce yatmış olduğuydu.</p>

    <p>Neden sonra üstünü yoklayarak piposunu buldu. Kırılmamıştı, bu da bir şeydi. Ardından kesesini aradı; kesesinin içinde biraz tütün kalmıştı ve bu da başka bir şeydi. Sonra kibrit aradı, ama hiç bulamaması umutlarını paramparça etti. Aklı başına geldiğinde bunun kendisi için daha hayırlı olduğuna karar verdi. Kibrit çakmanın ve tütün kokusunun o korkunç yerdeki karanlık köşelerden neleri üstüne salacağını bilmeye imkân yoktu. Yine de o an kendisini yıkılmış hissediyordu. Ama bütün ceplerine vurup her yanını yoklayarak kibrit ararken eli küçük kılıcının kabzasına değdi –trollerden aldığı ve aklından hepten çıkmış olan küçük hançere; bereket versin, silahı pantolonunun içinde taşıdığından onu goblinler de fark etmemişti.</p>

    <p>Kılıcını çekti. Gözlerinin önünde soluk ve loş bir ışıkla parladı. “Demek bu da bir elf kılıcı,” diye düşündü, “ve goblinler çok yakın olmasa da, yeterince uzakta da değil.”</p>

    <p>Ama nedense içi biraz ferahlamıştı. Üstüne pek çok türkü yakılmış goblin savaşları için Gondolin’de yapılmış bir kılıç taşımak muhteşem bir şeydi; üstelik bu gibi silahların aniden karşılarına çıkan goblinleri fazlasıyla etkilediğini fark etmişti.</p>

    <p>“Geri dönmek mi?” diye düşündü. “Bu işe yaramaz! Yana doğru gitmek mi? İmkânsız! Ya ileri? Yapılacak tek şey!” Böylece ayağa kalktı ve küçük kılıcını önünde tutup tek eliyle duvarı yoklayarak, yüreği güm güm atarak yola düştü.</p>

    <p class="paragraf">Bilbo’nun köşeye sıkıştığı kesindi. Ama unutmamak gerekir ki, köşe onun için siz ya da benim için olacağı kadar sıkışık değildi. Hobbitler sıradan insanlara benzemez ve kovukları, goblinlerinkilerden pek farklı olarak, güzelce havalandırılan, hoş ve keyifli yerler olsa da, hobbitler tünellere bizden daha alışıktır ve yeraltında yön duygularını kolay kolay yitirmezler –hele kafaları aldıkları darbenin etkisinden kurtulmuşken. Çok da sessiz ilerleyebilir, kolaylıkla saklanabilir ve düşmelerle berelerin etkisinden fevkalade bir şekilde sıyrılabilirler ve çoğu insanın ya asla duymadığı ya da uzun zaman önce unutmuş olduğu irfan ve bilgece deyişler dağarcığına sahiptirler.</p>

    <p>Yine de Bay Baggins’in yerinde olmayı hiç istemezdim. Tünelin ucu bucağı yok gibiydi. Tek bildiği, hayli istikrarlı bir tarzda ve ara sıra kıvrılmasına ve nadir dönemeçlere rağmen, aynı yönde uzamakta olduğuydu. Kılıcın parıltısıyla gördüğü veya eliyle yoklayarak fark ettiği kadarıyla bazı yerlerde yana açılan geçitler vardı. İçlerinden goblinlerin veya yarı düş ürünü şeylerin çıkması korkusuyla yanlarından aceleyle geçmek dışında, bu geçitlere pek kulak asmadı. Yürüdü de yürüdü, indi de indi, yine de zaman zaman kulağının dibinden uçan yarasaların başta onu ürkütse de zamanla umursanmayacak kadar sıklaşan uğultusu dışında hiçbir şey duymadı. Bu şekilde, durmaya cesaret edemeden ne kadar süreyle, bitkinliği aşana dek ilerlediğini bilmiyorum. Ertesi güne ve daha sonraki günlere kadar sürmüştü sanki.</p>

    <p>Aniden, herhangi bir uyarı olmadan şap! diye suya basıverdi! Öğ! Su buz gibi soğuktu. Bu olduğu yerde sertçe duraklamasına neden oldu. Suyun, yolunun üstündeki bir gölet mi, geçidi aşan bir yeraltı pınarının ya da derin ve karanlık bir yeraltı gölünün kıyısı mı olduğunu bilmiyordu. Kılıcın ışıltısı yok denecek kadar azdı. Durdu ve kulak kabarttığında görülmeyen bir tavandan aşağıdaki suya damlayan suyun sesini duydu; ama başka bir ses yok gibiydi.</p>

    <p>“Demek bu bir yeraltı nehri değil, gölet ya da göl,” diye düşündü. Yine de karanlık sularda yürüyerek açılmaya cesareti yoktu. Yüzmeyi bilmemenin yanında suyun içinde kıvranan, kocaman, patlak gözleri olan, sümüksü, iğrenç şeyleri düşünüyordu. Dağların yüreklerindeki gölet ve göllerde yaşayan acayip şeyler vardır: ataları kim bilir kaç yıl önce içeri yüzen ve bir daha dışarı çıkamayan, karanlıkta görmeye çalışırken gözleri büyüdükçe büyüyen balıklar ve balıklardan daha kaygan başka şeyler. Goblinlerin kendileri için açtıkları tünel ve mağaralarda bile, onların haberi yokken, karanlıkta yatmak üzere içeri süzülen diğer şeyler de vardır. Bu mağaralardan bazıları da goblinlerin öncesine, çağların başlangıcına dayanır; goblinler mağaraları genişletip geçitlerle birbirine bağlamıştır ve mağaraların ilk sahipleri hâlâ ırak köşelerde sinip etrafı kolaçan etmektedir.</p>

    <p>Oraların derinlerinde, karanlık suların yamacında, ufak ve sümüksü bir yaratık olan Gollum yaşıyordu. Ne geldiği yeri, ne kim ya da ne olduğunu biliyorum. O Gollum’du –zayıf yüzündeki iki büyük, yuvarlak ve soluk renkli gözün dışında karanlık kadar karaydı. Ufak bir kayığı vardı ve gölün üzerinde sessizce yol alırdı, zira bu geniş, derin ve ölüm kadar soğuk bir göldü. İri ayaklarını kayığın kenarından sallandırarak kürek çekerdi, ama suyu hiç dalgalandırmazdı. O bunu yapmazdı. Soluk, lambayı andıran gözlerle aradığı kör balıkları uzun parmaklarıyla ve düşünce hızıyla kavrardı. Eti de severdi. Bulabildiği zaman goblin etinden hoşlanırdı, ama goblinlerin onu asla bulmamasına özen gösterirdi. O etrafta kol gezerken tek başlarına suyun kenarına indiklerinde arkalarından yanaşıp gırtlaklarını sıkıverirdi. Goblinler buralarda, dağın köklerinin arasında bir şeyin pusuda yattığını hissettiklerinden bunu nadiren yaparlardı. Uzun zaman önce aşağı inen tüneller açarken göle varmış ve daha fazla ilerleyemediklerini görmüşlerdi; bu yüzden yolları o yönde sona ererdi ve o yöne gitmeleri için bir neden yoktu –Ulu Goblin tarafından gönderilmedikçe. Zaman zaman Ulu Goblin’in canı göldeki balıkları çekerdi ve zaman zaman ne geriye goblin gelirdi, ne de balık.</p>

    <p>Aslına bakılırsa, Gollum gölün ortasındaki, kaygan kayadan bir adada yaşardı. Şimdi Bilbo’yu teleskobu andıran soluk renkli gözleriyle uzaktan izlemekteydi. Bilbo onu göremiyordu, ama Gollum Bilbo’yu fazlasıyla merak etmişti, çünkü goblinle uzaktan yakından ilgisi olmadığını görebiliyordu.</p>

    <p>Gollum kayığına binip kıyıdan ok gibi fırlarken, Bilbo da tüm bilgisini ve aklını tüketmiş ve afallamış bir halde göl kıyısında oturmaktaydı. Gollum aniden yanına yanaşıp fısıltılı bir sesle, tıslayarak konuştu:</p>

    <p>“Vay canımısa, ıslatın üstümüsü başımısı kıymetlimssss! Herhalde nefis bir ziyafet; hiç değilse lezis bir lokma olur bu bise, gollum!” <em>Gollum</em> dediğinde gırtlağından korkunç bir yutkunma sesi çıkardı. İsmi buradan geliyordu, gerçi kendisinden her zaman ‘kıymetlim’ diye bahsederdi.</p>

    <p>Tıslama kulaklarında patlayınca hobbitin yüreği ağzına geldi ve ona uzanmış soluk renkli gözleri görüverdi.</p>

    <p>“Kimsin sen?” diye sordu hançerini önünde tutup ileri doğru uzatarak.</p>

    <p>“Nedir o, kıymetlimss?” diye fısıldadı Gollum (konuşacak kimsesi olmadığından hep kendi kendisiyle konuşan Gollum). Buraya geliş nedeni de bunu öğrenmekti, çünkü o sırada aslında fazla aç değil, sadece meraklıydı; yoksa önce kurbanını kavrar, fısıldamayı sonraya bırakırdı.</p>

    <p>“Benim adım Bilbo Baggins. Cüceleri kaybettim, büyücüyü de kaybettim ve nerede olduğumu bilmiyorum; zaten bilmek de istemiyorum, buradan bir uzaklaşabilsem yeter.”</p>

    <p>“Ne var ellerinde?” dedi Gollum, pek hoşlanmadığı kılıcı süzerek.</p>

    <p>“Bir kılıç, Gondolin’den çıkma bir bıçak!”</p>

    <p>“Ssss,” dedi Gollum ve pek kibarlaştı. “Belki sis oturup biras sohbet edersiniss, kıymetlims. Belki bilmeceleri seviyordur, ha?” En azından şimdilik, kılıç ve hobbit hakkında daha çok şeyi öğrenene, onun gerçekten tek olup olmadığını, lezzetinin iyi olup olmadığını ve Gollum’un gerçekten aç olup olmadığını bilene kadar dost canlısı görünmeye hevesliydi. Aklına gelen tek şey bilmeceydi. Bilmece sormak ve zaman zaman cevaplarını tahmin etmek uzun, uzun zaman önce, bütün arkadaşlarını yitirip bir başına uzaklara sürülmeden ve dağların altındaki karanlığa süzülmeden önce kendi deliklerinde oturan diğer tuhaf yaratıklarla oynadığı tek oyundu.</p>

    <p>“Pekâlâ,” dedi, yaratık hakkında daha fazla şey öğrenene, tek başına, vahşi, aç veya goblinlerle dost olup olmadığını bilene kadar fikir birliğine varmaya hevesli olan Bilbo.</p>

    <p>“Önce sen sor,” dedi, bir bilmece düşünecek zaman bulamamış olduğundan.</p>

    <p>Gollum da tıslar gibi bir sesle sordu:</p>

    <blockquote class="siir">
      <p><em>Kimsenin görmediği kökleri olan,</em></p>

      <p><em>Ağaçlardan uzun,</em></p>

      <p class="iceri_1"><em>Uzayan da uzayan</em></p>

      <p class="iceri_1"><em>Ama hiç büyümeyen şey nedir?</em></p>
    </blockquote>

    <p>“Kolay!” dedi Bilbo. “Dağ olsa gerek.”</p>

    <p>“Cevapları kolay mı buluyor? Bissimle yarışma yapmalı, kıymetlimss! Kıymetlims sorar da o cevap vermese, bis onu yeris kıymetlims. O bise sorarsa bis cevap vermese biz onun istediğini yaparıs, olur mu? Biz ona çıkış yolunu gösteriris, he mi?”</p>

    <p>“Pekâlâ!” dedi karşı çıkmaya cesaret edemeyen ve kendisini yenilmekten kurtaracak bilmeceler bulacağım diye az kalsın kafasını patlatacak olan Bilbo.</p>

    <blockquote class="siir">
      <p><em>Otuz beyaz at bir kızıl tepede</em></p>

      <p><em>Önce ısırır,</em></p>

      <p class="iceri_1"><em>Sonra döver,</em></p>

      <p class="iceri_1"><em>Sonra dururlar öylece.</em></p>
    </blockquote>

    <p>Aklına sorulacak başka bir şey gelmemişti –yemek fikri kafasını fazlasıyla meşgul ediyordu. Üstelik sorduğu hayli eski bir bilmeceydi ve Gollum cevabını sizin kadar iyi biliyordu.</p>

    <p>“Bayat bu bayat,” dedi tıslayarak. “Dişler! Dişler kıymetlimss, ama bisde sadece altı tane var!” Sonra ikinci bilmecesini sordu:</p>

    <blockquote class="siir">
      <p><em>Sesi yoktur bağırır,</em></p>

      <p><em>Yoktur kanadı çırpışır</em></p>

      <p><em>Dişi yoktur ısırır</em></p>

      <p><em>Ağzı yokken mırıldanır.</em></p>
    </blockquote>

    <p>“Yarım saniye!” diye haykırdı hâlâ yemek hakkında rahatsız edici düşünceler beslemekte olan Bilbo. Neyse ki bir defasında buna benzer bir şey duymuştu ve aklını başına topladığında cevabı buldu. “Rüzgâr, elbette rüzgâr,” dedi ve bu onu o kadar memnun etti ki, hemen oracıkta bir bilmece uydurdu. “Bu o ufak ve iğrenç yeraltı yaratığının kafasını karıştırır,” diye düşündü.</p>

    <blockquote class="siir">
      <p><em>Mavi çehrede bir göz</em></p>

      <p><em>Gördü yeşil çehrede bir göz</em></p>

      <p><em>“O göz bu göze benzer,”</em></p>

      <p><em>Dedi birinci göz</em></p>

      <p><em>“Ama alçak yerdedir</em></p>

      <p><em>Yüksek yerde değil.”</em></p>
    </blockquote>

    <p>“Ss, ss, ss,” dedi Gollum. Çok uzun zamandır yeraltındaydı ve bu tür şeyleri unutmaya yüz tutmuştu. Ama tam Bilbo sefil yaratığın yanıt veremeyeceği umuduna kapılmaya başlamışken, Gollum çok, çok önceden, bir nehrin kıyısındaki bir delikte büyükannesiyle birlikte yaşadığı zamanlardan anıları su yüzüne çıkardı, “Sss, sss, kıymetlimss,” dedi. “Papatyaların üzerindeki güneş demek bu.”</p>

    <p>Ama bu yerüstündeki olağan şeyler hakkındaki bilmeceler onun için yorucuydu. Üstelik ona bu kadar yalnız, sinsi ve iğrenç olmadığı zamanları hatırlatıyorlardı, ki bu da tepesini attırıyordu. Karnını acıktırmaları da cabası, bu yüzden bu kez biraz daha zor ve nahoş bir şey denedi.</p>

    <blockquote class="siir">
      <p><em>Görülmez, hissedilmez,</em></p>

      <p><em>Duyulmaz, kokusu alınmaz,</em></p>

      <p><em>Yıldızların ardında ve tepelerin altında yatar,</em></p>

      <p class="iceri_1"><em>Ve doldurur boş delikleri.</em></p>

      <p><em>İlk o gelir, sonrasında da</em></p>

      <p class="iceri_1"><em>Bitirir yaşamı, öldürür kahkahayı.</em></p>
    </blockquote>

    <p>Gollum’un talihsizliği, Bilbo’nun bu tür şeyleri daha önce duymuş olması ve yanıtın zaten dört bir yanında bulunmasıydı. “Karanlık!” dedi başını kaşımadan veya ciddi ciddi düşünmeden.</p>

    <blockquote class="siir">
      <p><em>Bir kutudur, menteşesi, anahtarı ya da kapağı olmayan</em></p>

      <p><em>Yine de saklıdır içinde hazineler altından,</em></p>
    </blockquote>

    <p>diye sordu, sahiden feci bir bilmece düşünene kadar zaman kazanmak için. Her zamanki sözcükleri kullanarak sormamasına rağmen bunun fazlasıyla kolay ve bayat bir bilmece olduğunu düşünüyordu. Ama Gollum için fena halde zordu. Gollum kendi kendisine tıslayıp dursa da cevap veremedi; fısıldayıp tükürükler saçtı.</p>

    <p>Bir zaman sonra Bilbo’nun sabrı tükendi. “Eh, nedir?” dedi. “Çıkardığın seslere bakılırsa öyle olduğunu düşünüyorsun, ama cevap taşan bir çaydanlık değil.”</p>

    <p>“Bise fırsat ver; bise fırsat ver, kıymetlimss-ss-ss.”</p>

    <p>“Ee,” dedi Bilbo ona uzun bir fırsat tanıdıktan sonra, “tahminin nedir?”</p>

    <p>Ama Gollum aniden uzun zaman önce kuş yuvalarından yumurta aşırdığı ve nehir kıyısına oturup büyükannesine emmeyi öğrettiği zamanları hatırladı. “Yumurta!” diye tısladı. “Cevap yumurta!” Sonra sordu:</p>

    <blockquote class="siir">
      <p><em>Canlıdır, yok nefesi</em></p>

      <p><em>Soğuktur ölüm gibi;</em></p>

      <p><em>Susamaz, içer sürekli</em></p>

      <p><em>Zırhı vardır, hiç şıngırdamaz.</em></p>
    </blockquote>

    <p>O da cevabı aklından hiç çıkmadığından, sorduğu bilmecenin son derece kolay olduğunu düşünüyordu. Ama yumurta sorusu yüzünden o kadar afallamıştı ki, daha iyi bir şey düşünemiyordu. Yine de bilmece elinden geldiği sürece suyla hiçbir ilgisi olmayan zavallı Bilbo için çok zordu. Elbette sizin cevabı bildiğinizi veya göz açıp kapayıncaya kadar bilebileceğinizi tahmin ediyorum, evinizde, düşüncelerinizi bulandıran yenme tehlikesi olmadan rahatça oturduğunuz için. Bilbo oturdu ve bir iki kez boğazını temizledi, ama cevap gelmedi.</p>

    <p>Bir süre sonra Gollum kendi kendisine keyifle tıslamaya başladı. “Güsel mi, kıymetlims? Sulu mu? Lesis ve çıtır çıtır mı?” Karanlıkta Bilbo’yu süzmeye başladı.</p>

    <p>“Yarım saniye,” dedi hobbit ürpererek. “Daha az önce sana uzun bir fırsat tanıdım.”</p>

    <p>“Acele etmesi lasım, acele!” dedi Gollum, Bilbo’nun üzerine atılmak için kayığından çıkıp kıyıya tırmanmaya başlayarak. Ama uzun, taraklı ayağını suya attığında, bir balık ürküp sıçradı ve Bilbo’nun ayak parmaklarına düştü.</p>

    <p>“Öğ!” dedi, “soğuk ve kaygan!” –ve böylece cevabı buldu. “Balık! Balık!” diye haykırdı. “Cevap balık!”</p>

    <p>Gollum feci bir hayal kırıklığına uğramıştı; ama Bilbo elinden geldiği kadar çabuk bir başka bilmece sordu ki, Gollum düşünmek için kayığına dönsün.</p>

    <blockquote class="duzyazi">
      <p><em>Bacaksız yattı tek bacaklının üstüne, iki bacaklı oturdu üç bacaklının yakınına, dört bacaklı da aldı biraz bunlardan.</em></p>
    </blockquote>

    <p>Gerçekte bu bilmeceyi sormanın vakti değildi, ama Bilbo’nun acelesi vardı. Başka zaman sorsa Gollum cevabı bulmakta biraz zorlanabilirdi. Ama söz balıklardan açıldığından, “bacaksız”ın ne olduğunu bulmak pek de zor değildi, ondan sonra da arkası kolayca gelmişti. Cevap elbette “Küçük bir masanın üstündeki balık, taburenin üstünde oturan adam, kemikleri alan kedi” idi ve Gollum onu çok geçmeden buldu. Ardından zor ve korkunç bir şey sormanın zamanı geldiğini düşündü. Söylediği şuydu:</p>

    <blockquote class="siir">
      <p><em>Bu şey yutar tüm şeyleri:</em></p>

      <p><em>Kuşları, hayvanları, ağaçları, çiçekleri;</em></p>

      <p><em>Kemirir demiri, ısırır çeliği;</em></p>

      <p><em>Un ufak eder sert taşları;</em></p>

      <p><em>Öldürür kralları, harap eder kasabaları</em></p>

      <p><em>Ve yerle bir eder yüce dağları</em></p>
    </blockquote>

    <p>Zavallı Bilbo karanlıkta oturup, dinlediği öykülerdeki tüm devler ve umacıların adlarını kafasından geçirdi, ama içlerinden hiçbiri bu şeylerin hepsini yapmamıştı. İçinde yanıtın bunlardan çok farklı ve bilmesi gereken bir şey olduğuna dair bir his vardı, ama bir türlü bulamıyordu. Korkmaya başladı ve bu düşünmeye iyi gelmez. Gollum kayığından çıkmaya başladı. Şap diye suya girdi ve kıyıya doğru yürümeye başladı; Bilbo kendisine yaklaşan gözleri seçebiliyordu. Dili damağına yapışmıştı sanki; “Bana daha fazla zaman ver! Bana zaman ver!” diye bağırmak istedi. Ama ağzından ani bir cıyaklama halinde çıkan tek şey: <em>“Zaman! Zaman!”</em> oldu. Bilbo’nun kurtulması tamamıyla şans eseriydi. Zira elbette bu doğru cevaptı.</p>

    <p>Gollum bir kez daha hayal kırıklığına uğramıştı ve kızmaya, üstelik oyundan sıkılmaya başlamıştı. Bu onu sahiden acıktırdı. Bu kez kayığa dönmedi. Karanlıkta Bilbo’nun yanına oturdu. Bu hobbitin korkunç derecede rahatsız olmasına ve aklının başından gitmesine neden oldu.</p>

    <p>“Bise bissoru sorması lasım, kıymetlimss, evet, evet, evet. Cevabını bulacak bir tek ssoru daha, evet, evet,” dedi Gollum.</p>

    <p>Ama o soğuk ve ıslak şey yanında oturmuş, onu pençeleyip dürterken Bilbo soru filan düşünemiyordu. Kendi kendisini kaşıdı, kendisini çimdikledi; yine de aklına hiçbir şey gelmiyordu.</p>

    <p>“Sor bisse, sor bisse!” dedi Gollum.</p>

    <p>Bilbo kendi kendisini çimdikledi ve tokatladı, küçük kılıcını kavradı, hatta diğer eliyle cebinin içini yokladı. Orada geçitte bulup unuttuğu yüzüğü buldu.</p>

    <p>“Cebimde ne var?” dedi yüksek sesle. Kendi kendisiyle konuşuyordu, ama Gollum bunun bir bilmece olduğunu sandı ve feci şekilde telaşlandı.</p>

    <p>“Adil değil! Adil değil!” dedi tıslayarak. “Adil değil, kıymetlimss, bize o iğrenç ceplerinde ne olduğunu ssormassı adil mi?”</p>

    <p>Olanları gören ve yapacak daha iyi bir şeyi olmayan Bilbo sorusunda ısrar etti. “Cebimde ne var?” dedi daha da yüksek bir sesle.</p>

    <p>“S-s-s-s-” diye tısladı Gollum. “Bize üç tahmin hakkı vermessi lassım, kıymetlimss, üç tahmin.”</p>

    <p>“Pekâlâ! Tahmin et bakalım!” dedi Bilbo.</p>

    <p>“Ellerin!” dedi Gollum.</p>

    <p>“Yanlış,” dedi şans eseri elini az önce tekrar cebinden çıkarmış olan Bilbo. “Tekrar tahmin et!”</p>

    <p>“S-s-s-s-” dedi Gollum öncekinden de büyük bir telaşla. Kendi ceplerinde taşıdığı bütün şeyleri düşündü: balık kemikleri, goblin dişleri, ıslak kabuklar, bir yarasa kanadı parçası, dişlerini sivriltmek için keskin bir taş ve buna benzer başka iğrenç şeyler. Başkalarının ceplerinde neler taşıdığını düşünmeye çalıştı.</p>

    <p>“Bıçak!” dedi sonunda.</p>

    <p>“Yanlış,” dedi kendininkini bir süre önce kaybetmiş olan Bilbo. “Son tahmin!”</p>

    <p>Artık Gollum Bilbo’nun son yumurta sorusunu sorduğu zamandan bile kötü durumdaydı. Tısladı, etrafa tükürükler saçtı, ileri geri sallandı, ayaklarını yere çarptı, çalkalandı ve kıvrandı, ama yine de son tahminini boşa harcamaya cesaret edemedi.</p>

    <p>“Haydi!” dedi Bilbo. “Bekliyorum!” Sesini cesaretli ve neşeli tutmaya çalıştı, ama oyunun nasıl sona ereceğinden ve Gollum’un cevabı doğru tahmin edip etmediğinden hiç emin değildi.</p>

    <p>“Zamanı geldi!” dedi.</p>

    <p>“Ya sicim ya da hiç!” diye çığlık attı Gollum, ki bu aynı anda iki tahmin anlamına geldiğinden pek adil değildi.</p>

    <p>“İkisi de yanlış,” diye haykırdı Bilbo hayli ferahlayarak ve hemen ayağa fırladı, sırtını en yakın duvara verdi ve ufak kılıcını önünde tuttu. Elbette bilmece oyununun kutsal ve muazzam derecede eski olduğunu ve hain yaratıkların bile bu oyunu oynarken hile yapmaktan çekindiklerini biliyordu. Ama bu sümüksü yaratığın hiçbir sözünü tutacağına güvenemeyeceğini de hissediyordu. Herhangi bir bahane Gollum’un kaytarmasına yeterdi. Üstelik son soru kadim yasalara göre hakiki bir bilmece de değildi.</p>

    <p>Ama her halükârda Gollum hemen üzerine atılmadı. Bilbo’nun elindeki kılıcı görebiliyordu. Hareket etmeden, ürpererek ve fısıldayarak oturuyordu. Nihayet Bilbo daha fazla bekleyemez oldu.</p>

    <p>“E?” dedi. “Sözüne ne oldu? Gitmek istiyorum. Bana yolu göstermek zorundasın.”</p>

    <p>“Öyle mi dedik, kıymetlimss? İğrenç Bagginsçiğe çıkış yolunu gösstermek, evet, evet. Ama ceplerinde ne var ha? Sicim değil, kıymetlims, ama hiçbir şey de değil. Ah hayır! Gollum!”</p>

    <p>“Sen boş ver onu,” dedi Bilbo. “Söz sözdür.”</p>

    <p>“Tabii öyledir, ssabırssıss, kıymetlimss,” dedi Gollum tıslayarak. “Ama beklemessi lassım, evet beklemessi. Tünelleri böyle acele çıkamayıss. Önce gidip bir şeyler almamıss lassım, evet, bise yardımı olacak şeyler.”</p>

    <p>“Eh, elini çabuk tut!” dedi Bilbo, Gollum’un gidecek olması onu rahatlatmıştı. Yaratığın bahane uydurduğunu ve geri gelmeye niyetli olmadığını düşünüyordu. Gollum’un aklında ne vardı? Karanlık gölde sakladığı işe yarar şey ne olabilirdi? Ama Bilbo yanılıyordu. Gollum geri dönmeye niyetliydi. Artık öfkeliydi ve acıkmıştı. Üstelik sefil ve hain bir yaratıktı ve çoktan bir plan kurmuştu.</p>

    <p>Bilbo’nun hakkında hiçbir şey bilmediği adası uzakta değildi ve oradaki zulasında birkaç sefil döküntü ile güzel bir şey, çok güzel, çok harika bir şey saklıyordu. Bir yüzüğü, altın bir yüzüğü, kıymetli bir yüzüğü vardı.</p>

    <p>“Doğum günü hediyem!” diye fısıldadı kendi kendisine, sonu gelmez karanlık günlerde pek çok kez yapmış olduğu gibi. “Şimdi isstediğimiss o, evet; biss onu istiyoruss!” Yüzüğü istiyordu, çünkü o bir güç yüzüğüydü ve parmağına taktığında seni görünmez yapardı; ancak güneşin parlak aydınlığında, o zaman da sadece gölgen sayesinde görülebilirdin, üstelik gölgen de titrek ve soluk olurdu. “Doğum günü hediyem! Bana doğum günümde geldi, kıymetlimss.” Kendine her zaman böyle demişti. Ama Gollum’un bu hediyeyi, böyle yüzüklerin hâlâ dünyada serbest dolaştığı eski günlerde nasıl ele geçirdiğini kim bilebilirdi? Belki de onlara hükmeden Efendi bile bunu bilemezdi. Gollum bıkana kadar yüzüğü parmağında taşımıştı; sonraları derisine sürtünüp yara yapana dek tenine yakın bir kesenin içinde tutmuştu; şimdilerde adasındaki bir kayanın deliğinde saklıyor ve sık sık yanına gidip kontrol ediyordu. Hâlâ zaman zaman, yüzükten ayrı kalmaya daha fazla dayanamadığı veya çok, çok acıktığı ve balıktan bıktığı zamanlarda parmağına takardı. Sonra karanlık geçitlerden süzülerek yolunu şaşırmış goblinler arardı. Meşalelerin yakılmış olduğu ve gözlerini kırpıştırıp yaktığı yerlere girmeye bile cesaret edebilirdi; çünkü güvende olurdu. Ah, evet, tamamen güvendeydi. Kimse onu görmez, kimse fark etmezdi, ta ki parmaklarını boğazlarına götürene dek. Yüzüğü daha birkaç saat önce takmış ve küçük bir goblin yavrusu yakalamıştı. Ah yaratık nasıl da cıyaklamıştı! Hâlâ kemirecek birkaç kemiği vardı, ama Gollum daha yumuşak bir şey istiyordu.</p>

    <p>“Tamamen güvendeyiss, evet,” diye fısıldadı kendi kendisine. “Bisi görmess, değil mi, kıymetlimss? Yo. Bisi görmess ve iğrenç küçük kılıcı bir işe yaramass, öyle ya, hiçbir işe yaramass.”</p>

    <p>Bilbo’nun yanından aniden uzaklaşıp ayaklarını çırparak kayığına döner ve karanlığa karışırken hain ve küçük aklında işte bu vardı. Bilbo ondan bir daha haber alamayacağını düşünüyordu. Yine de bir süre bekledi; zira çıkış yolunu tek başına nasıl bulacağına dair bir fikri yoktu.</p>

    <p>Aniden keskin bir çığlık duydu. Sırtından bir ürperti geçti. Gollum karanlıkta küfürler edip haykırıyordu ve sesine bakılırsa, pek de uzakta değildi. Adasında sağa sola koşturuyor ve boş yere yüzüğü arıyordu.</p>

    <p>“Nerede? O nerede?” diye haykırdığını duydu Bilbo. “Kayboldu, kıymetlimss, kayboldu, kayboldu! Lanetler olsun bise, ezilelim biss, kayboldu kıymetlimss!”</p>

    <p>“Ne oldu?” diye seslendi Bilbo. “Ne kaybettin?”</p>

    <p>“Bise sormamassı lassım,” diye çığlık attı Gollum. “Üsstüne vasife değil, yo, gollum! Kayıp oldu, gollum, gollum, gollum.”</p>

    <p>“Eh ben de kayboldum,” diye bağırdı Bilbo, “ve bulunmak istiyorum. Üstelik oyunu ben kazandım ve sen söz vermiştin. Bu yüzden gel şimdi! Gel de beni buradan çıkar, sonra aramana devam edersin!” Gollum’un sesi ne kadar sefil gelirse gelsin, Bilbo yüreğinde ona karşı fazla merhamet bulamıyordu ve içinde Gollum’un bu kadar istediği bir şeyin pek de hayırlı olamayacağına dair bir his vardı. “Haydi gel!” diye seslendi.</p>

    <p>“Hayır, daha değil, kıymetlimss!” diye cevap verdi Gollum. “Onu aramamıs lassım, kayboldu, gollum.”</p>

    <p>“Ama son sorumun cevabını bulamadın ve söz vermiştin,” dedi Bilbo.</p>

    <p>“Bulamadım!” dedi Gollum. Ardından karanlığın içinden keskin bir tıslama duyuldu. “Ceplerinde ne var? Bize söyle. Önce bize söylemesssi lasım.”</p>

    <p>Bilbo’nun bildiği kadarıyla söylememesi için özel bir neden yoktu. Gollum’un zihni sonuca onunkinden daha çabuk varmıştı; bu doğaldı, zira Gollum çok uzun zamandır bu tek şeyi düşünüp durmuş ve çalınmasından hep korkmuştu. Ama bu gecikme Bilbo’nun sinirini bozuyordu. Ne de olsa oyunu hayli adil bir şekilde ve korkunç bir riske atılarak kazanmıştı. “Yanıtların tahmin edilmesi gerekiyordu, verilmesi değil,” dedi.</p>

    <p>“Ama o adil bir soru değildi,” dedi Gollum. “Bilmece değildi, kıymetlimss, yo.”</p>

    <p>“Ah, ne yapalım, sıradan sorular söz konusuysa,” diye cevap verdi Bilbo, “sıradan soruyu ilk soran da bendim. Ne kaybettin? Söyle bana!”</p>

    <p>“Ceplerinde ne var?” Ses daha da tıslamalı ve keskindi ve Bilbo yaratığa bakarken kendisine doğrultulmuş iki küçük ışık noktası görerek telaşlandı. Gollum’un zihninde bir şüphe büyürken gözlerinin ışığı soluk bir alevle yandı.</p>

    <p>“Ne kaybettin?” diye ısrar etti Bilbo.</p>

    <p>Ama Gollum’un gözlerindeki ışık artık yeşil ateşe dönüşmüştü ve hızla yaklaşıyordu. Gollum tekrar kayığındaydı, hızla karanlık sahile doğru ayak çırpıyordu ve yüreğinde kayıptan ve şüpheden doğan öyle bir öfke vardı ki, artık hiçbir kılıç onu korkutamazdı.</p>

    <p>Bilbo sefil yaratığı böylesine öfkelendiren şeyin ne olduğunu tahmin bile edemese de her şeyin suya düştüğünü ve Gollum’un onu ne olursa olsun öldürmeye niyetlendiğini görüyordu. Tam zamanında arkasını döndü ve geldiği tünelden gerisingeri, duvara yakın durup sol eliyle yoklayarak, körlemesine koştu.</p>

    <p>Arkasında bir yerden, “Ceplerinde ne var?” diye yüksek sesle tıslayan sesi ve Gollum’un kayığından sıçrayarak inerken çıkardığı şapırtıyı duydu. “Acaba bende olan ne?” diye sordu kendi kendisine, nefes nefese, tökezleyerek ilerlerken. Sol elini cebine attı. Cebinin içini yoklarken parmağına geçiveren yüzük buz gibi soğuktu.</p>

    <p>Tıslama hemen arkasındaydı. Şimdi döndü ve Gollum’un kıyıya tırmanan küçük ve yeşil alevlere benzeyen gözlerini gördü. Dehşet içinde daha hızlı koşmaya çalıştı, ama aniden parmağı yerdeki bir çentiğe takıldı ve küçük kılıcının üzerine yüzüstü kapaklandı.</p>

    <p>Bir anda Gollum yanına varmıştı. Ama Bilbo bir şey yapmaya, nefesini toplamaya, ayağa kalkmaya veya kılıcını sallamaya fırsat bulamadan Gollum küfürler savurup fısıldayarak yanından koşarak geçip gitti.</p>

    <p>Bu ne anlama gelebilirdi? Gollum karanlıkta görebiliyordu. Bilbo gözlerinin soluk parıltısını geriden bile seçebiliyordu. Ağrılar içinde ayağa kalktı, bir kez daha soluk bir ışıkla parlamaya başlayan kılıcını kınına soktu, sonra büyük ihtiyatla Gollum’u takip etmeye başladı. Yapacak başka bir şey yok gibiydi. Gerisingeri Gollum’un suyuna sürünmenin yararı yoktu. Belki peşinden giderse Gollum istemeden de olsa onu bir çeşit kaçış yoluna yönlendirebilirdi.</p>

    <p>“Lanet olssun ona! Lanet olssun ona! Lanet olssun ona!” diye tısladı Gollum. “Lanet olssun Baggins’se! Gitti! Ceplerinde ne var? Ah, tahmin ediyoruss, tahmin ediyoruss, kıymetlimss. Onu buldu, evet öyle olmuş olmalı. Doğum günü hediyemi.”</p>

    <p>Bilbo dikkat kesildi. Nihayet o da tahmin etmeye başlamıştı. Biraz acele ederek hâlâ arkasına bakmadan, ama Bilbo’nun duvarlardaki belli belirsiz ışıltıdan görebildiği kadarıyla başını sağa sola çevirerek hızla ilerlemekte olan Gollum’a arkadan cesaret ettiği kadar yaklaştı.</p>

    <p>“Doğum günü hediyem! Lanet olssun ona! Onu nasıl kaybettik, kıymetlimss? Evet, işte bu. Buraya son gelişimisde, ciyaklayan o iğrenç ufaklığın boynunu kırdığımısda. İşte bu. Lanet olssun ona! Bunca zaman ssonra bisden kaçıp gitti! Gitti, gollum.”</p>

    <p>Gollum aniden oturdu ve kulağa korkunç gelen ıslıklı ve gurultulu bir sesle ağlamaya başladı. Bilbo durdu ve sırtını tünel duvarına yaslayarak bedenini düzleştirdi. Bir süre sonra Gollum ağlamayı kesip konuşmaya başladı. Kendi kendisiyle tartışıyor gibiydi.</p>

    <p>“Oraya dönüp aramanın hiç faydassı yok, hayır. Gittiğimis yerlerin hepssini hatırlamıyoruss. Hem ne yarar? O Baggins’in cebinde, iğrenç işgüssar buldu onu, deris biss.”</p>

    <p>“Tahmin ediyoruss, kıymetlimss, sadece tahmin. İğrenç yaratığı bulup gırtlağını sıkana kadar emin olamayıss. Ama o hediyenin ne yapabileceğini bilmiyor, değil mi? Onu ancak cebinde tutacak. Bilmiyor ve uzağa gidemez. Kendissi de kayboldu, iğrenç, işgüssar şey. Dışarı çıkış yolunu bilmiyor. Kendissi dedi.”</p>

    <p>“Öyle dedi, evet, ama hilekâr. Aklındakini ssöylemiyor. Ceplerinde ne olduğunu ssöylemiyor. O biliyor. İçeri girmenin yolunu biliyor, dışarı çıkmanın da bir yolunu biliyor olmalı, evet. Arka kapıya gitmiştir. Arka kapıya, işte bu.”</p>

    <p>“O halde onu goblinler yakalayacak. Oradan çıkamas, kıymetlimss.”</p>

    <p>“Ssss, sss, gollum! Goblinler! Evet, ama hediyemiss onda, kıymetli hediyemiss, hediyemissi goblinler alır, gollum! Onu bulurlar, neye yaradığını bulurlar. Bir daha assla güvende olmayıs, assla, gollum! Goblinlerden biri onu takar ve kimse onu göremez. Orada olur, ama görülmez. Bizim kurnaz gözlerimiz bile onu fark etmez; o da ssinssice, hileyle gelip bizi yakalayıverir, gollum, gollum!”</p>

    <p>“O halde konuşmayı bırakalım, kıymetlimss de acele edelim. Bagginss o yöne gittiyse, bissim de hısslı gidip bakmamıss lassım. Git! Pek uzak değil. Acele et!”</p>

    <p>Gollum aniden fırladı ve ayaklarını sürüyerek büyük bir hızla ilerlemeye başladı. Bilbo aceleyle peşine düşerken temkini elden bırakmamıştı, ama şimdiki en büyük korkusu yine bir çentiğe takılıp gürültüyle düşmekti. Başı umut ve hayretle dönüyordu. Anlaşılan elindeki yüzük büyülü bir yüzüktü: İnsanı görünmez yapıyordu! Elbette böyle şeyleri eski öykülerde duymuştu; ama bunlardan birini kazayla bulmuş olduğuna inanmak zordu. Yine de her şey ortadaydı: Parlak gözleriyle Gollum ancak bir metre yanından geçip gitmişti.</p>

    <p>Gollum önde ayaklarını çırparak ve lanetler okuyarak, Bilbo da bir hobbitin yapabileceği kadar usulca yürüyerek ilerlediler. Çok geçmeden Bilbo’nun aşağı inerken fark ettiği üzere, sağa sola yan geçitlerin açıldığı yerlere geldiler. Gollum hemen bunları saymaya başladı.</p>

    <p>“Bir ssola, evet. Bir ssağa, evet. İki ssağa, evet, evet. İki ssola, evet, evet.” Böylece devam etti.</p>

    <p>Sayı artarken Gollum da yavaşladı ve titrek ve ağlamaklı bir hale büründü, zira suyu giderek geride bırakıyordu ve korkmaya başlamıştı. Etrafta goblinler olabilirdi ve yüzüğünü kaybetmişti. Nihayet, yukarı çıkarken sol taraflarında kalan alçak bir açıklığın önünde durdu.</p>

    <p>“Yedi ssağa, evet. Altı ssola, evet!” diye fısıldadı. “İşte bu. Arka kapıya çıkan yol bu, evet. Geçit işte burada!”</p>

    <p>İçeri baktı ve ürkerek geriledi. “Ama içeri girmeye cessaretimiss yok, hayır yok. Orada goblinler var. Bir sürü goblin. Kokularını alıyoruz. Ssss!”</p>

    <p>“Ne yapacağız? Lanet olsun onlara, ezilesiceler! Burada beklemeliyiss, kıymetlimss, bir ssüre bekleyip görmeliyiss.”</p>

    <p>Böylece oldukları yerde durdular. Gollum Bilbo’yu gerçekten de çıkışa getirmişti, ama Bilbo içeri giremiyordu! Gollum tam açıklığın ortasına çökmüştü, gözleri dizlerinin arasında iki yana salladığı başında soğuk bir ışıkla parlıyordu.</p>

    <p>Bilbo duvardan fareden daha sessiz bir şekilde uzaklaştı, ama Gollum hemen kaskatı kesilip havayı kokladı ve gözleri yeşil oldu. Alçak ama tehditkâr bir şekilde tısladı. Hobbiti göremiyordu, ama artık tetikteydi ve karanlığın keskinleştirdiği başka duyuları vardı: işitme ve koku. Yassı elleri zemine yapışmış halde yere çökmüş ve başını o kadar ileri uzatmıştı ki, neredeyse burnu taşa değecekti. Kendi gözlerinin şavkında kara bir gölgeden ibaret olmasına rağmen, Bilbo Gollum’un salıverilmeye hazır bir yay teli kadar gergin olduğunu görebiliyor ya da hissedebiliyordu.</p>

    <p>Bilbo neredeyse hiç soluk almaz oldu ve o da kaskatı kesildi. Çaresiz bir durumdaydı. Hâlâ gücü varken bu korkunç karanlıktan kaçmalıydı. Dövüşmek zorundaydı. Pis yaratığı bıçaklamalı, gözlerindeki ışığı söndürmeli, onu öldürmeliydi. Yaratık onu öldürmeye niyetliydi. Hayır, bu adil bir dövüş olmazdı. Bilbo artık görünmezdi. Gollum’un kılıcı yoktu. Gollum henüz onu öldürmekle tehdit etmemiş, hatta buna kalkışmamıştı. Üstelik sefil bir haldeydi, yalnızdı ve kaybolmuştu. Bilbo’nun yüreğinde ani bir kavrayış, dehşetle karışık bir merhamet dalgası kabardı: ışıktan ve düzelme umudundan yoksun, sert taşlar, soğuk balıklar, sinsice dolaşmalar ve fısıldamalarla geçen, sonu gelmez, sayılmamış günlere dair bir imge. Bütün bunlar saniyeden kısa bir süre içinde gelip geçti. Titredi. Derken aniden, yine saniyeden kısa bir süre içinde, yeni bir güç ve kararlılığın sırtında yükselirmiş gibi sıçradı.</p>

    <p>Bir insana göre büyük bir sıçrayış değildi, ama karanlıkta yapılan bir sıçrayıştı. Tam Gollum’un başının üzerinden, ileriye doğru iki metre, havaya doğru altmış santim sıçradı, aslında bilmese de geçidin alçak kemerine başını vurup kafatasını çatlatmaktan kıl payıyla kurtulmuştu.</p>

    <p>Gollum kendisini arkaya doğru attı ve üzerinden uçup geçen hobbiti yakalamak için uzandı, ama artık çok geçti: Elleri boşluğun üzerinde kapandı ve sağlam ayaklarının üzerine düşen Bilbo yeni tünelde hızla uzaklaştı. Gollum’un ne yaptığını görmek için arkasına dönüp bakmadı. Başta sanki ayaklarının dibinden gelen bir tıslama ve küfür seli vardı, sonra bu ses kesildi. Hemen ardından insanın kanını donduran, nefret ve umarsızlık dolu bir çığlık yükseldi. Gollum yenilmişti. Daha fazla ilerlemeye cesareti yoktu. Kaybetmişti: Avını, üstelik sevmiş olduğu tek şeyi, kıymetlisini kaybetmişti. Çığlık Bilbo’nun yüreğini ağzına getirse de hobbit durmadı. Arkasından yankı kadar belirsiz, ama tehditkâr ses duyuldu:</p>

    <p>“Hırsıs, hırsıs, hırsıs! Baggins! Nefret ediyoruss ondan, nefret ediyoruss ondan, nefret edeceğiss ondan sonssusa dek!”</p>

    <p>Ardından bir sessizlik oldu. Ama bu da Bilbo’nun kulağına tehditkâr geldi. “Goblinler kokularını alabileceği kadar yakındaysa,” diye düşündü, “çığlıklarını ve okuduğu lanetleri de duymuşlardır. Dikkatli ol, yoksa bu yol seni daha da kötü şeylere götürebilir.”</p>

    <p>Geçit alçaktı ve kabaca yontulmuştu. Gösterdiği tüm özene rağmen zavallı başparmaklarını birkaç kez yerdeki o feci ve çentikli taşlara vurduğu zamanlar dışında, hobbit pek zorlanmadı. “Goblinler için, en azından iri olanları için biraz alçak,” diye düşündü, iri olanların, dağlardaki orkların dahi büyük bir hızla, elleri neredeyse yere değecek kadar eğilerek büyük bir hızla yol alabildiklerini bilmeyen Bilbo.</p>

    <p>Çok geçmeden aşağı meyletmekte olan geçit tekrar yukarı gitmeye başladı ve bir süre sonra dik bir yokuşa döndü. Bu Bilbo’yu yavaşlattı. Ama en sonunda yokuş bitti, geçit bir köşeyi döndü ve tekrar dimdik aşağı indi ve orada, kısa bir eğimin aşağısında, bir diğer köşenin etrafından süzülen bir ışık gördü. Ateş veya meşale ışığı gibi kızıl bir ışık değil, soluk, gün ışığı gibi bir aydınlık. Sonra Bilbo koşmaya başladı.</p>

    <p>Bacaklarının elverdiği kadar büyük bir hızla son köşeyi döndü ve aniden ışığın karanlıkta geçen onca zamanın ardından göz kamaştıracak kadar parlak geldiği, açık bir yere vardı. Aslında ışık, açık bırakılmış büyük, taş bir kapıdan içeri sızan bir parça güneş ışığından ibaretti.</p>

    <p>Bilbo gözlerini kırptı, derken aniden goblinleri gördü: kapının hemen içinde kılıçlarını çekmiş halde oturan ve kapı ile ona çıkan geçidi iri gözlerle izleyen, tepeden tırnağa zırhla donanmış goblinler. Uyanıktılar, tetikteydiler ve her şeye hazırlıklıydılar.</p>

    <p>O daha goblinleri göremeden, goblinler onu gördüler. Evet, onu gördüler. Kaza eseri midir, yoksa yüzüğün yeni bir efendi almadan önce yaptığı son bir hile midir bilinmez, ama yüzük parmağında değildi. Goblinler keyif çığlıklarıyla üzerine atıldılar. Bir korku ve kayıp duygusu, Gollum’un sefaletinin bir yankısı misali, Bilbo’nun yüzünde patladı ve kılıcını çekmeyi bile hatırlayamadan ellerini ceplerine daldırdı. Ve –yüzük hâlâ sol cebindeydi ve parmağına geçiverdi. Goblinler oldukları yerde kalakaldılar. Onu göremiyorlardı. Ortadan kaybolmuştu. Önceki kadar yüksek ses iki kez haykırdılar, ama bu kez eskisi kadar keyifli değildiler.</p>

    <p>“Nerede?” diye feryat ettiler.</p>

    <p>“Geçide dönün!” diye bağırdı bazıları.</p>

    <p>“Bu taraftan!” diye seslendi diğerleri.</p>

    <p>“O taraftan!” diye seslendi başkaları.</p>

    <p>“Kapıyı gözleyin,” diye böğürdü yüzbaşı.</p>

    <p>Islıklar çalındı, zırhlar birbirine çarptı, kılıçlar şangırdadı, goblinler lanetler okudular, küfürler ettiler, birbirlerine takılıp düşerek ve fena halde sinirlenerek sağa sola koşuşturdular. Feci bir kıyamet, patırtı ve kargaşa koptu.</p>

    <p>Bilbo dehşetli korkmuştu, ama ne olduğunu anlayacak ve goblin muhafızların içkilerinin bulunduğu, büyük bir fıçının ardında saklanıp ayakaltından çekilecek ve birisinin kendisine toslamasını, ayağının altında ezmesini veya yoklayarak bulmasını önleyecek kadar aklıselim sahibiydi.</p>

    <p>Kendi kendine, “Kapıya ulaşmam gerek, kapıya ulaşmam gerek!” deyip duruyordu, ama buna cesaret edene kadar epey zaman geçti. Sonra olanlar korkunç bir körebe oyunu gibiydi. Etraf sağa sola koşuşturan goblinlerle doluydu ve zavallı küçük hobbit bir o yana bir bu yana çekilirken çarptığı şeyin ne olduğunu çıkaramayan bir goblin tarafından devrildi, emekleyerek uzaklaştı, yüzbaşının ayaklarının arasından tam zamanında sıvıştı ve kapıya doğru koştu.</p>

    <p>Kapı hâlâ aralıktı, ama goblinlerden biri kapıyı iterek hemen hemen kapatmıştı. Bilbo çabalasa da kapıyı yerinden oynatamadı. Aralığa sıkışarak geçmeye çalıştı. Bedenini sıkıştırdı da sıkıştırdı ve sıkışıp kaldı! Korkunçtu. Düğmeleri kapının kenarına ve dikmesine takılmıştı. Kapının dışındaki açık araziyi görebiliyordu: Yüksek dağların arasındaki dar bir vadiye inen birkaç basamak vardı; güneş bir bulutun arkasından çıkmış, kapının dışında pırıl pırıl parlıyordu, ama o dışarı çıkamıyordu.</p>

    <p>Aniden içerideki goblinlerden biri bağırdı: “Kapının yanında bir gölge var. Dışarıda bir şey var!”</p>

    <p>Bilbo’nun yüreği ağzına gerdi. Tüm gücüyle kıvrandı. Düğmeleri dört bir yana saçıldı. Paltosu ve ceketi yırtılmış, ama dışarı çıkmıştı; afallamış goblinler hâlâ güzel, pirinç düğmelerini kapı eşiğinden toplarken o basamakları keçi gibi sıçrayarak iniyordu.</p>

    <p>Elbette çok geçmeden ıslıklar ve ünlemlerle peşine düşüp aşağı indiler ve ağaçların arasında onu aramaya başladılar. Ama güneşi sevmezler: Bacaklarını titrekleştirip başlarını döndürür. Yüzük parmağındayken ağaçların gölgesine dalıp çıkan, hızla ve sessizce koşup güneşten uzak duran Bilbo’yu bulmalarına olanak yoktu; bu yüzden çok geçmeden homurdanıp ilenerek kapıyı beklemeye döndüler. Bilbo kaçmıştı.</p>
  </div>
</body>
</html>
