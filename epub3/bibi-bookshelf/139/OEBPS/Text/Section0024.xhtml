<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Hobbit</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="18. Dönüş Yolculuğu">18<br/>
    Dönüş Yolculuğu</h1>

    <p>Bilbo kendisine geldiğinde, tam anlamıyla kendi kendisiyle bidikteydi. Kuzguntepesi’nin yassı taşlarında yatıyordu ve yanında kimse yoktu. Başının üstünde bulutsuz, ama soğuk bir gün ilerlemişti. Titriyordu ve taş kadar soğuktu, ama başında bir ateş yanıyordu.</p>

    <p>“Acaba ne oldu?” dedi kendi kendisine. “Her halükârda henüz düşmüş kahramanlardan biri değilim, ama bunun için hâlâ zaman vardır sanırım!”</p>

    <p>Ağrılar içinde ayağa kalktı. Vadiye bakınca yaşayan hiç goblin göremedi. Bir süre sonra biraz açılınca aşağıdaki kayalarda yürüyen elfleri gördü. Gözlerini ovuşturdu. Düzlükte biraz ileride hâlâ bir kamp olduğu kesindi ve kapının oralarda bir hareket mi vardı? Cüceler duvarı kaldırmakla meşgul görünüyordu. Ama her yere bir ölüm sessizliği çökmüştü. Ne bir sesleniş vardı, ne bir şarkının yankısı. Havada sanki keder vardı.</p>

    <p>“Zafer kazanılmış olsa gerek!” dedi ağrıyan başını yoklayarak. “Eh, epey kasvetli bir mesele gibi duruyor.”</p>

    <p>Aniden yukarı tırmanıp ona doğru gelen bir adamın farkına vardı.</p>

    <p>“Hey, selam!” diye seslendi titrek bir sesle. “Selam! Haberler nedir?”</p>

    <p>“Taşların arasından konuşan ses kimin?” dedi adam, olduğu yerde durup Bilbo’nun oturduğu yerin az ötesinde etrafa göz atarak.</p>

    <p>Sonra Bilbo yüzüğünü hatırladı! “Eh, ne olayım!” dedi. “Bu görünmezlik işinin de kendisine göre sakıncaları var. Öyle olmasa yatakta sıcak ve rahat bir gece geçirebilirdim herhalde!”</p>

    <p>“Benim, Thorin’in yoldaşı Bilbo Baggins!” dedi yüzüğünü aceleyle çıkararak.</p>

    <p>“Seni bulduğum iyi oldu!” dedi adam yanına gelerek. “Sana ihtiyaç var, uzun zamandır seni arıyorduk. Büyücü Gandalf sesini en son bu yerde duyduğunu söylemese, sayısı çok olan ölülerin arasında sayılacaktın. Buraya son kez seni aramaya gönderildim. Çok kötü mü yaralandın?”</p>

    <p>“Sanırım kafaya berbat bir darbe aldım,” dedi Bilbo. “Ama hem miğferim, hem de kalın bir kafam var. Yine de midem bulanıyor, bacaklarım da saman gibi.”</p>

    <p>“Seni vadideki kampa kadar taşırım,” dedi adam ve onu kolaylıkla kucaklayıp kaldırdı.</p>

    <p>Adam hızlı ve sağlam adımlarla yürüyordu. Bilbo’nun Dale’deki bir çadırın önüne bırakılması uzun sürmedi. Tek kolu askıya alınmış olan Gandalf da orada ayakta duruyordu. Büyücü bile yara almadan kurtulamamıştı ve orduda zarar görmemiş kişilerin sayısı çok azdı.</p>

    <p>Gandalf Bilbo’yu gördüğünde sevince boğuldu. “Baggins!” diye ünledi. “Bak şu işe! Demek sağsın –çok mutlu <em>oldum!</em> Şansının bile bu işten sağ salim çıkmana yetmeyeceğinden şüphelenmeye başlamıştım! Feci bir işti ve az kalsın sonu felaket olacaktı. Ama diğer haberler bekleyebilir. Gel!” dedi daha ciddi bir tavırla. “Seni çağıran var,” dedikten sonra hobbiti çadırın içine soktu.</p>

    <p>“Selam, Thorin!” dedi içeri girerken. “Onu getirdim.”</p>

    <p>Gerçekten de orada Thorin Meşekalkan’ın pek çok yara almış gövdesi yatıyordu ve yırtılan zırhı ile çentilen baltası yere fırlatılmıştı. Bilbo yanına gelince başını kaldırıp baktı.</p>

    <p>“Elveda, iyi yürekli hırsız,” dedi. “Şimdi dünya yenilenene kadar bekleme salonlarına, babalarımın yanında oturmaya gidiyorum. Artık tüm altın ve gümüşleri geride bıraktığımdan ve bunların değerinin pek az olduğu bir yere gittiğimden, seninle dostluk içinde ayrılmak ve kapıda söylediklerimi ve yaptıklarımı geri almak istiyorum.”</p>

    <p>Bilbo içi hüzünle dolarak tek dizinin üzerine çöktü. “Elveda, Dağaltı’nın Kralı!” dedi. “Böyle bitecekse, bu acı bir serüven oldu ve bir dağ dolusu altın bile onu telafi edemez. Yine de tehlikelerinizi paylaştığıma memnunum –bu herhangi bir Baggins’in hak ettiğinden fazlasıdır.”</p>

    <p>“Hayır!” dedi. “Senin içinde bildiğinden fazla iyilik var, sevecen Batı’nın evladı. Tam gereken miktarda, biraz cesaret, biraz da bilgelik. Daha çoğumuz yemeğe, neşeye ve şarkıya saklanan altınlardan daha fazla değer verse idi, dünya daha neşeli olurdu. Ama kederli de olsa, neşeli de, şimdi bu dünyadan ayrılmalıyım. Elveda!”</p>

    <p>Sonra Bilbo arkasını döndü, tek başına gidip bir battaniyeye sarılarak oturdu ve ister inanın, ister inanmayın, gözleri kızarana ve sesi kısılana kadar ağladı. İyi kalpli, küçük bir candı o. Uzun süre içinden şaka yapmak gelmedi. “İyi ki zamanında uyandım,” dedi kendi kendisine. “Keşke Thorin hayatta olsaydı, ama iyilikle ayrıldığımıza seviniyorum. Sen bir ahmaksın, Bilbo Baggins ve o taş meselesini berbat ettin; üstelik senin barış ve huzur satın almak için sarf ettiğin tüm çabalara rağmen bir savaş oldu, ama sanırım bunun suçu sana yüklenemez.”</p>

    <p class="paragraf">Bayıldıktan sonra olanların hepsini Bilbo daha sonra öğrendi, ama öğrendikleri ona sevinçten çok keder verdi. Artık bu serüvenden bıkmıştı. Eve dönüş yolculuğuna başlamayı tüm benliğiyle istiyordu. Ancak bu biraz ertelendiğinden, bu arada size olanları anlatayım. Kartallar uzun zamandır goblinlerin toplandığından şüphelenmekteydi; dağlardaki hareketler onların dikkatli gözlerinden bütünüyle saklanamazdı. Bu yüzden onlar da Dumanlı Dağlar’ın Ulu Kartalı’nın önderliğinde büyük sayılar halinde toplanmışlar ve nihayet savaşın kokusunu uzaktan alıp, fırtınadan hız alarak tam zamanında yetişmişlerdi. Goblinleri dağ yamaçlarından söken, onları uçurumlardan aşağı fırlatan veya çığlık çığlığa ve afallamış bir halde düşmanlarının arasına süren de onlardı. Yalnız Dağ’ı kurtarmaları ve vadinin iki yanındaki elfler ve insanların nihayet aşağıda savaşanlara yardım edebilmeleri uzun sürmemişti.</p>

    <p>Ama kartallara rağmen sayıları düşmandan azdı. O son saatte bizzat Beorn ortaya çıkmıştı –kimse nasıl ve nereden olduğunu bilmiyordu. Tek başına ve ayı şeklinde gelmişti ve gazabıyla büyüyerek hemen hemen devasa boyutuna varmış gibiydi.</p>

    <p>Sesinin kükreyişi davullar ve toplar gibiydi ve önündeki kurtlarla goblinleri sazlar ve kuş tüyleri misali sağa sola fırlattı. Arkalarından saldırdı ve halkayı bir gök gürültüsü misali yardı. Cüceler alçak ve yuvarlak bir tepenin üzerinde, lordlarının etrafını sarmıştı. Derken Beorn eğilip, mızraklarla delik deşik olmuş Thorin’i yerden kaldırdı ve arbedenin dışına taşıdı.</p>

    <p>Hızla geri döndüğünde öfkesi ikiye katlanmıştı, öyle ki hiçbir şey önünde duramıyor, sanki hiçbir silah ona zarar vermiyordu. Fedaileri dağıttı ve Bolg’un kendisini aşağı çekip ezdi. Derken goblinlere bir dehşet çöktü ve tüm yönlere kaçtılar. Ama yeni umut bulan düşmanları bitkinliklerini unutmuştu ve onları yakından izleyip pek çoğunun kaçabildikleri yerlere kaçmasını önlediler. Çoğunu Akan Nehir’e sürdüler, güneye ve batıya kaçanları da Orman Nehri’nin çevresindeki bataklıklarda avladılar; orada en son kaçakların büyük bölümü telef oldu; Orman elflerinin diyarına yaklaşanlar ise katledildi veya Kuyutorman’ın patikasız karanlığına çekilip ölüme terk edildi. Şarkılar kuzeydeki goblin savaşçılarının üç kolunun o gün telef olduğunu söyler ve dağlarda uzun yıllar boyunca barış hüküm sürmüştür.</p>

    <p>Gece çökmeden önce zafer kazanılmıştı, ama Bilbo kampa döndüğünde takip hâlâ yayan olarak devam etmekteydi ve vadide ağır yaralılardan başka pek kimse yoktu.</p>

    <p>“Kartallar nerede?” diye sordu Gandalf’a o akşam, bir sürü sıcak battaniyeye sarılmış yatarken.</p>

    <p>“Bazıları avda,” dedi büyücü, “ama çoğu yuvalarına döndüler. Burada kalmak istemediler ve sabahın ilk ışığıyla buradan ayrıldılar. Dain şeflerinin başına altından bir taç taktı ve onlarla ebedi dostluk yemini etti.”</p>

    <p>“Üzüldüm. Demem o ki, onları tekrar görmek isterdim,” dedi Bilbo uykulu bir sesle, “belki onları dönüş yolculuğunda görürüm. Yakında eve dönerim, değil mi?”</p>

    <p>“Ne zaman istersen,” dedi büyücü.</p>

    <p>Aslında Bilbo’nun gerçekten yola çıkması birkaç gün sürdü. Thorin’i dağın altında derine gömdüler ve Bard, Arkentaşı göğsüne yerleştirdi.</p>

    <p>“Dağ devrilene kadar orada kalsın!” dedi. “Burada bundan böyle yaşayacak tüm halkına uğur getirsin!”</p>

    <p>Kabrinin üzerine Elf Kralı, esir düştüğünde Thorin’den alınan elf kılıcı Orcrist’i bıraktı. Şarkılarda söylendiğine göre, düşmanlar yaklaşırken zifiri karanlıkta dahi parlarmış ve cücelerin kalesi hazırlıksız yakalanamazmış. Oraya Nain’in oğlu Dain yerleşti ve Dağaltı’nın Kralı oldu ve zamanla pek çok cüce daha kadim salonlardaki tahtına toplandı. Thorin’in on iki yoldaşından geriye on kişi kalmıştı. Fili ile Kili, annelerinin ağabeyi olduğundan Thorin’i bedenlerini siper edip savunurken can vermişti. Diğerleri Dain’in yanında kaldı, çünkü Dain hazinesini iyi paylaştırıyordu.</p>

    <p>Elbette hazineyi önceden planlanan paylara bölmenin imkânı kalmamıştı; Balin ve Dwalin’e, Dori, Nori ve Ori’ye, Oin, Gloin, Bifur, Bofur, Bombur –veya Bilbo’ya. Yine de işlenmiş veya işlenmemiş haldeki bütün altın ve gümüşün on dörtte birlik bölümü Bard’a verildi, zira Dain, “Ölenin yaptığı anlaşmaya hürmet edeceğiz, artık Arkentaşı onun yanındadır,” dedi.</p>

    <p>On dörtte birlik pay bile fazlasıyla büyük, pek çok fani kralın servetinden daha büyüktü. Bard bu hazineden çok miktarda altını Göl kasabasının Efendisi’ne gönderdi, peşinden gelenleri ve dostlarını da cömertçe ödüllendirdi. Elf Kralı’na en sevdiği mücevherleri, Dain’in kendisine vermiş olduğu Girion’un zümrütlerini verdi.</p>

    <p>Bilbo’ya şöyle dedi: “Bu hazine benim olduğu kadar senin de, gerçi kazanılmasında ve savunulmasında pek çok kişi rol oynadığından, eski anlaşmalar baki kalamaz. Yine de sen tüm hakkından feragat etmeye hazır olsan da, ben isterim ki Thorin’in sonradan pişman olduğu sözleri doğru çıkmasın ve sana az vermeyelim. En büyük ödülü sana vermek isterim.”</p>

    <p>“Çok iyisin,” dedi Bilbo. “Ama böylesi gerçekten içimi ferahlattı. Bütün o hazineyi yol boyunca savaş ve cinayetle karşılaşmadan eve nasıl götürürdüm, bilmiyorum. Eve döndüğümde onunla ne yapardım, onu da bilmiyorum. Senin ellerinde olması daha iyi olur, buna eminim.”</p>

    <p>Sonunda tek bir kuvvetli midillinin taşıyabileceği ağırlıkta, biri gümüş, diğeri altınla dolu iki küçük sandıktan fazlasını almadı. “Bununla ancak başa çıkarım,” dedi.</p>

    <p>Sonunda dostlarına veda etme zamanı geldi. “Elveda, Balin!” dedi, “ve elveda Dwalin, elveda Dori, Nori, Ori, Oin, Gloin, Bifur, Bofur ve Bombur! Sakallarınız hiç seyrelmesin!” Ve Dağ’a doğru dönerek ekledi: “Elveda Thorin Meşekalkan! Ve Fili ile Kili! Hatıranız asla solmasın!”</p>

    <p>Ardından cüceler kapının önünde yerlere kadar eğildiler, ama sözcükler boğazlarında düğümlendi. “Elveda ve nereye gidersen git, şansın açık olsun!” dedi Balin nihayet. “Salonlarımız bir kez daha güzelleştiğinde bizi yeniden ziyaret edecek olursan, işte o zaman şölen muhteşem olacaktır!”</p>

    <p>“Sizin de yolunuz benim oralara düşerse,” dedi Bilbo, “kapıyı çalmaktan çekinmeyin! Çay saat dörttedir, ama hepiniz istediğiniz zaman gelin, başımın üstünde yeriniz var!”</p>

    <p>Sonra arkasını dönüp gitti.</p>

    <p class="paragraf">Elf ordusu yürüyüşteydi ve sayıları üzücü bir şekilde azalmış da olsa, çoğu memnundu, çünkü kuzey dünyası nice uzun gün boyunca şen olmayı sürdürecekti. Ejderha ölmüş, goblinler çökertilmişti ve yürekleri kışı izleyen sevinç dolu bir baharı hevesle bekliyordu.</p>

    <p>Gandalf ile Bilbo Elf Kralı’nın ardında atlarını sürüyor, yanlarında ise bir kez daha insan suretindeki Beorn yürüyor, bir yandan da yüksek sesle gülüp şarkı söylüyordu. Kuyutorman’ın sınırına, Orman Nehri’nin çıktığı yerin kuzeyine kadar böylece ilerlediler. Sonra durdular, zira Elf Kralı’nın onları bir süre salonlarında kalmaya davet etmesine rağmen, büyücü ile Bilbo ormana girmeyecekti. Ormanın kenarından dolaşmayı ve kuzey ucunda ormanla Gri Dağlar arasında kalan bozkırdan geçmeyi planlıyorlardı. Bu uzun ve neşesiz bir yoldu, ama goblinler çökertildiğinden, onlara ağaçların altındaki feci patikalardan daha güvenli görünmüştü. Üstelik Beorn da o yönden gidiyordu.</p>

    <p>“Elveda ey Elf Kralı!” dedi Gandalf. “Dünya henüz gençken yeşil ormanlar şen ola! Tüm halkın da öyle!”</p>

    <p>“Elveda! Ey Gandalf!” dedi Kral. “Hep en son ihtiyaç duyulup en az beklendiğin anda ortaya çıkasın! Salonlarımda ne kadar sık boy gösterirsen, o kadar memnun olacağım!”</p>

    <p>“Size yalvarıyorum,” dedi Bilbo kekeleyip tek ayak üstünde durarak, “bu armağanı kabul edin!” ve Dain’in ona ayrılırken verdiği gümüş ve incilerden yapılma bir kolye çıkardı.</p>

    <p>“Ne yaptım da böyle bir armağanı hak ettim, ey hobbit?” dedi Kral.</p>

    <p>“Ee, ıı, düşündüm de,” dedi Bilbo mahcubiyetle, “ıı, konukseverliğinize küçük bir karşılık vermek gerekiyor. Demem o ki, bir hırsızın bile duyguları vardır. Şarabınızdan çok içip ekmeğinizden çok yedim.”</p>

    <p>“Armağanını alacağım, ey Muhteşem Bilbo!” dedi Kral ciddiyetle. “Ve seni elf dostu ve kutsanmış ilan ediyorum. Gölgen asla küçülmesin (yoksa hırsızlık fazla kolay olur)! Elveda!”</p>

    <p>Ardından elfler ormana döndü ve Bilbo eve doğru uzun yolculuğuna başladı.</p>

    <p class="paragraf">Yurduna dönene kadar pek çok zorluk ve serüven yaşadı. Yaban hâlâ yabandı ve orada o günlerde goblinlerden başkaca da bir sürü şey vardı; ama yol göstereni ve koruyanı vardı –büyücü yanındaydı, yolun büyük bölümünde Beorn da onlarla birlikteydi– ve bir daha hiç büyük bir tehlikeye düşmedi. Her neyse, kışın ortası geldiğinde Gandalf ile Bilbo ormanın iki yanından da geçip Beorn’un evinin kapılarına varmıştı; bir süre ikisi de orada kaldılar. Yıldönümü mevsimi orada ılık ve neşeliydi ve insanlar Beorn’un çağrısı üzerine uzaklardan şölene geliyordu. Dumanlı Dağlar’ın goblinlerinin artık sayıları azalmıştı, dehşet içindeydiler ve bulabildikleri en derin deliklere saklanıyorlardı; warglar ise ormanlardan kaybolmuştu; bu sayede insanlar korkusuzca yolculuk edebiliyordu. Beorn daha sonraları o yörede büyük bir şef olacak ve dağlar ile orman arasındaki geniş araziye hükmedecekti ve denildiğine göre, soyundan erkekler pek çok kuşak boyunca ayı suretine bürünme yetisine sahipmiş, bazıları gaddar ve kötü adamlar olsalar da çoğu, boy bos ve güç bakımından ona yaklaşamasalar da yüreklerinde Beorn gibiymişler. Onların devrinde Dumanlı Dağlar’daki son goblinler de avlanmış ve Yaban’ın kıyısına yeni bir barış hâkim olmuş.</p>

    <p>Bilbo ile Gandalf nihayet Beorn’un yanından ayrıldığında mevsim bahardı, üstelik yumuşak havaların ve berrak bir güneşin hüküm sürdüğü bir bahar ve Bilbo duyduğu büyük sıla özlemine rağmen oradan istemeden ayrıldı, zira Beorn’un bahçelerindeki çiçekler ilkyazda yaz ortasında olduğundan daha az muhteşem değildi.</p>

    <p>Nihayet uzun yoldan gelip önceki sefer goblinler tarafından yakalandıkları yere geldiler. Ama o yüksek noktaya sabahleyin varmışlardı ve arkalarına baktıklarında, enginlere uzanan toprakların üzerinde ak bir güneşin parladığını gördüler. Arkalarında uzakları mavi, daha yakın kısımları ise mevsimin bahar olmasına rağmen koyu yeşil görünen Kuyutorman yatıyordu. Daha da uzakta, göz eriminin hemen ucunda, Yalnız Dağ vardı. En yüksek doruğunda hâlâ erimemiş olan karlar soluk bir ışıltı saçıyordu.</p>

    <p>“İşte ateşin ardından kar gelir ve ejderhaların bile sonu vardır!” dedi Bilbo serüvenine sırtını döndükten sonra. Took tarafı fena halde yorulmaktaydı ve Baggins günbegün güçleniyordu. “Artık tek istediğim kendi koltuğumda olmak!” dedi.</p>
  </div>
</body>
</html>
