<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>korku</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_10">1<br class="chapter"/>Yabancı</h2>
				<p class="normal">Tarih 1875 yılı 4 Şubat'tı. Sert geçen bir kıştan sonra Gilmerton Dağları'nın koyaklarını derin bir kar örtüsü kaplamıştı. Ne var ki, kar temizleme çalışmaları sonucunda demiryolu açık tutuluyordu ve kömür madeniyle demir dökümhanelerinin arasındaki yerleşim yerlerinin ulaşımını sağlayan akşam treni Stagville'den, Vermissa Vadisi'nin başlarında yer alan Vermissa kasabasına uzanan yoldaki dik bayırları ağır ağır tırmanıyordu. Bu noktadan sonra demiryolu Helmsdale'deki Bartons Geçidi'ne ve yalnızca tarımla geçinen Merton yöresine doğru yokuş aşağı uzanır. Bir tek demiryolu hattı vardı; ama her yan hat üzerinde –bunlar çoktu– Amerika Birleşik Devletleri'nin bu en kasvetli köşesini kaba saba bir nüfusla dolduran ve buraya hareketli bir yaşam getiren gizli yeraltı zenginliğinin göstergesi olan kömür ve demir cevherleriyle yüklü kamyonlardan oluşan bir konvoy beklerdi.</p>
				<p class="normal">Epeyce kasvetliydi burası! Bu iç karartıcı kara kayalıklar ve balta girmemiş ormanlar bölgesinin, en güzel çayırlıklar ve en bereketli otlaklarla kıyaslandığında paha biçilmez bir değer taşıyacağı, buraya yolu düşen ilk öncünün aklının ucundan bile geçmezdi. Yamaçlarında karanlık ve sık ağaçlı ormanların, sivri kayaların yer aldığı yüksek, çıplak doruklu, bembeyaz bir kar örtüsüyle kaplı dağların ortasında ise kıvrıla büküle uzanan bir vadi vardı. Küçük tren bu vadiye doğru ağır ağır tırmanıyordu.</p>
				<p class="normal">İçinde yirmi otuz kişi bulunan en öndeki uzun yolcu vagonunda biraz önce gaz lambaları yakılmıştı. Yolcuların çoğu vadinin aşağı kısmındaki yorucu işlerinden evlerine dönüyorlardı. Yüzlerindeki kir ve ellerindeki fenerler dolayısıyla, aralarında en az bir düzine kadarının madenci olduğu hemen anlaşılıyordu. Bu adamlar grup halinde oturmuş, arada bir vagonun öteki tarafındaki iki adama göz atarak pipo içiyor ve alçak sesle konuşuyorlardı. İki adamın polis görevlisi oldukları da üniformalarından ve rozetlerinden belliydi.</p>
				<p class="normal">Bir köşede tek başına oturan genç bir adam dışında, geri kalanlar işçi sınıfından birkaç kadın ve oralı bir iki dükkân sahibiydi. Bizim için önemli olan da işte bu adam. İyice bakın ona; bakmaya değer.</p>
				<p class="normal">Genç görünümlü, orta boyda, otuzuna daha basmamış olduğunu tahmin edeceğiniz bir adam. Arada sırada gözlüğünün ardından sorgu dolu bakışlarla çevresindeki insanlara bakan, kocaman, kurnaz ve şakacı bakışlı külrengi gözleri var. Girişken, büyük olasılıkla yalın bir mizaca sahip, herkesle dostluk kurmaya meraklı birisi olduğu belli oluyor. Sokulgan, konuşkan, zeki ve güler yüzlü bir adam olduğu hemen anlaşılıyor. Oysa onu daha yakından inceleyen birisi, onda bu özelliklerin arkasında başka birtakım şeylerin olduğuna işaret eden çıkıntılı çenesini ve dudaklarındaki ciddi ifadeyi görüp bu hoş görünümlü, kumral saçlı İrlandalının girdiği bir toplumda iyi ya da kötü bir iz bırakacağını sezebilir.</p>
				<p class="normal">Kendisinin en yakınında oturan madenciyle bir iki kez konuşma girişiminde bulunduysa da, yalnızca kısa ve kaba cevaplar alınca, yolcu nahoş sessizlikle yetinmek zorunda kaldı ve pencereden bakarak, kayarak uzaklaşmakta olan manzaraya daldı.</p>
				<p class="normal">Aslında manzara pek de iç açıcı değildi. Gittikçe çöken karanlıkta, tepe yamaçlarındaki maden ocaklarının kızıl parıltısı yanıp sönüyordu. Demiryolunun her iki tarafında yığılı cüruf ve kül tepecikleri ve bunların üzerinde yükselen bacalar görülüyordu. Hat boyunca yer yer, lambaların yakılmasıyla aydınlanan pencereleriyle, derme çatma ahşap evler göze çarpıyordu ve bu evlerde yaşayanların kömürden kararmış karaltıları trenin durduğu yerlerde kalabalıklar oluşturuyordu.</p>
				<p class="normal">Vermissa yöresindeki demir ve kömür vadileri işsiz güçsüzlerin ya da öğrenim görmüşlerin yaşayacakları bir yer değildi. Her yerde en çetin yaşam mücadelesine işaret eden göstergeler, yapılması zorunlu ağır iş ve bunu yapan kaba saba, güçlü kuvvetli işçiler göze çarpıyordu.</p>
				<p class="normal">Genç yolcunun yüzünde tiksinti dolu bir ilgi ifadesiyle bakmasından, bu kasvetli manzaraya yabancı olduğu belli oluyordu. Arada bir cebinden birkaç sayfalık bir mektup çıkarıp kenarına birtakım notlar karalıyordu. Bir seferinde belinin arka tarafından böylesine ılımlı görünüşlü bir adamda bulunması umulmayacak bir şey çıkardı. Kocaman bir tabancaydı bu. Işığa doğru tuttuğunda, topunun mermi dolu olduğu göründü. Tabancayı çabucak gizli cebine koydu, ama aynı hizadaki koltukta oturan işçinin gözünden kaçmamıştı bu.</p>
				<p class="normal">"Merhaba ahbap!" dedi. "Anlaşılan silahını kuşanmışsın."</p>
				<p class="normal">Genç adam biraz utanmış görünerek gülümsedi.</p>
				<p class="normal">"Evet," dedi, "geldiğim yerde zaman zaman gerekiyordu da ondan."</p>
				<p class="normal">"Neresi bu?"</p>
				<p class="normal">"En son Chicago'daydım."</p>
				<p class="normal">"Buralarda yabancısın demek?"</p>
				<p class="normal">"Evet."</p>
				<p class="normal">"Bakarsın burada da gerekir," dedi işçi.</p>
				<p class="normal">"Ya, öyle mi?" Genç adamın ilgisi uyanmış gibiydi.</p>
				<p class="normal">"Buralarda olup bitenleri hiç duymadın mı?"</p>
				<p class="normal">"Olumsuz bir şey duymadım."</p>
				<p class="normal">"Bütün ülke duymuştur sanıyordum. Yakında öğrenirsin. Hangi rüzgâr attı seni buraya?"</p>
				<p class="normal">"Çalışmaya niyetli birisinin burada her zaman iş bulacağını duydum."</p>
				<p class="normal">"Sendika üyesi misin?"</p>
				<p class="normal">"Tabii ki."</p>
				<p class="normal">"O zaman iş bulursun herhalde. Burada arkadaşın var mı?"</p>
				<p class="normal">"Henüz yok, ama edinme olanağım var."</p>
				<p class="normal">"O nasıl oluyor?"</p>
				<p class="normal">"Ben Hür Biraderler Birliği üyesiyim. Birliğin her kasabada bir locası vardır ve loca bulunan yerlerde arkadaş da bulurum."</p>
				<p class="normal">Bu sözler berikinde büyük bir etki yarattı. Vagondaki öbür yolculara kuşku içinde baktı. Madenciler hâlâ aralarında fısıldaşıyorlardı. İki polis görevlisi uyukluyordu. İşçi kalkıp genç yolcunun yanına oturdu ve elini uzattı.</p>
				<p class="normal">"Elini ver," dedi.</p>
				<p class="normal">El sıkıştılar.</p>
				<p class="normal">"Doğruyu söylediğini biliyorum," dedi işçi. "Ama emin olmak gerek." Sağ elini sağ kaş hizasına kadar kaldırdı. Yolcu da hemen sol elini sol kaş hizasına kadar kaldırdı.</p>
				<p class="normal">"Karanlık geceler hiç çekilmez," dedi işçi.</p>
				<p class="normal">"Evet, yolculuk yapan yabancılar için," diye cevap verdi beriki.</p>
				<p class="normal">"Bu yeterli. Ben Scanlan Birader'im, Vermissa Vadisi 341 numaralı Loca'dan. Seni buralarda görmek güzel."</p>
				<p class="normal">"Teşekkür ederim. Ben de Jack McMurdo Birader'im, Chicago'daki 29 numaralı Loca'dan. Büyük Üstat J. H. Scott. Ama bu kadar çabuk bir birader bulduğum için talihliyim."</p>
				<p class="normal">"Buralarda çok kalabalığız. Birleşik Devletler'in hiçbir yerinde birlik burada, Vermissa Vadisi'nde olduğu kadar kalabalık değil. Ama senin gibi gençler de gerek bize. Senin gibi, birlik üyesi, dinç bir adamın nasıl olup da Chicago'da iş bulamadığını anlayamıyorum."</p>
				<p class="normal">"Bir sürü iş bulmasına buldum," dedi McMurdo.</p>
				<p class="normal">"Şu halde niye oradan ayrıldın?"</p>
				<p class="normal">McMurdo başıyla görevlileri işaret ederek gülümsedi. "Şu adamlar bir bilseler, pek memnun olurlardı herhalde."</p>
				<p class="normal">Scanlan halden anladığını belirten bir ses çıkardı. "Başın dertte mi?" diye sordu fısıldayarak.</p>
				<p class="normal">"Hem de nasıl."</p>
				<p class="normal">"Hapsi boylayacak kadar mı?"</p>
				<p class="normal">"Daha fazlası."</p>
				<p class="normal">"Sakın cinayet falan olmasın!"</p>
				<p class="normal">"Şimdilik bu gibi şeylerden söz etmek için çok erken," dedi McMurdo, istemeden ağzından fazla laf kaçırmış birisinin edasıyla. "Chicago'dan ayrılmak için yeterli nedenlerim vardı ve bu kadarını bilmen yeterli. Sen kim oluyorsun da böyle şeyler sormaya kalkışıyorsun?" Külrengi gözleri gözlüğünün arkasından ani ve tehlikeli bir öfkeyle parladı.</p>
				<p class="normal">"Tamam, tamam ahbap, kötü bir niyetim yoktu. Ne yapmış olursan ol, bizim çocuklar sana kötü gözle bakmayacaklardır. Şimdi nereye gidiyorsun?"</p>
				<p class="normal">"Vermissa'ya."</p>
				<p class="normal">"Bu hattaki üçüncü istasyon. Nerede kalacaksın?"</p>
				<p class="normal">McMurdo cebinden bir zarf çıkarıp kirli gaz lambasına doğru tuttu. "Adres burada yazılı... Jacob Shafter, Sheridan Sokağı. Chicago'da tanıdığım birisinin salık verdiği bir pansiyon burası."</p>
				<p class="normal">"Orayı bilmiyorum, ama zaten Vermissa'yı pek bilmem. Ben Hobson's Patch'te oturuyorum ve şimdi oraya geliyoruz. Ama ayrılmadan önce sana bir tavsiyem olacak: Ola ki Vermissa'da başın derde girerse, dosdoğru Birlik Evi'ne git ve patron McGinty'yi gör. Vermissa Locası'nın büyük üstadı odur ve buralarda Kara Jack McGinty ne derse o olur. Hoşça kal, ahbap! Belki bugünlerde bir akşam locada rastlaşırız. Ama dediğimi unutma: Başın derde girerse, git patron McGinty'yi gör."</p>
				<p class="normal">Scanlan trenden indi ve McMurdo yeniden düşünceleriyle baş başa kaldı. Artık gece olmuştu ve hat boyunca sık aralıklarla dizili ocaklar karanlıkta gürül gürül alev saçıyordu. Çevrelerini saran kızıllık içinde, sonsuza dek sürüp giden bir tangırtı ve uğultuya ayak uydurarak bir vinç ya da bocurgat gibi eğilip doğrulan, dönüp duran karaltılar vardı.</p>
				<p class="normal">"Herhalde cehennem de böyle bir yerdir," dedi bir ses.</p>
				<p class="normal">McMurdo dönünce polis görevlilerinden birinin yerinde doğrulup kızıl manzaraya bakmakta olduğunu gördü.</p>
				<p class="normal">"Bana kalırsa da," dedi öbür görevli, "cehennem böyle olsa gerek. Eğer orada, bizim burada bildiklerimizden de musibet şeytanlar varsa, onu bilemem. Sen buralarda yenisin galiba, delikanlı?"</p>
				<p class="normal">"Yeniysem ne olmuş?" diye cevap verdi McMurdo sert bir sesle.</p>
				<p class="normal">"Yalnızca şu, bayım: Arkadaşlarını seçerken dikkatli olmanı salık veririm. Yerinde olsam, Mike Scanlan ve avenesiyle işe başlamazdım."</p>
				<p class="normal">"Kiminle arkadaşlık edeceğime ne halt etmeye karışıyorsun?" diye öyle bir sesle gürledi ki McMurdo, vagondaki herkes kavgayı izlemek için kafasını çevirip baktı. "Sizden öğüt isteyen oldu mu, yoksa birisinin öğütleri olmadan hareket edemeyecek kadar enayi mi sandınız beni? Sizinle konuşan yoksa, siz de konuşmayın ve benim konuşmamı beklerseniz de Tanrı bilir çok beklersiniz!" Görevlilerin dosdoğru yüzlerine bakarak hırlayan bir köpek gibi dişlerini gösterdi.</p>
				<p class="normal">İriyarı, iyi huylu olan iki görevli de dostça yaklaşımlarının bu denli olağandışı bir öfkeyle geri çevrilmesi karşısında şaşırıp kalmışlardı.</p>
				<p class="normal">"Kötü bir niyetimiz yoktu yabancı," dedi biri. "Baktık ki buralarda yenisin, senin iyiliğin için bir uyarıda bulunduk."</p>
				<p class="normal">"Buralarda yeni olabilirim, ama sizler ve sizin gibiler benim için yeni değil!" diye bağırdı McMurdo buz gibi bir öfkeyle. "Sanırım sizler her yerde aynısınız, kimse sormadan öğütler verirsiniz."</p>
				<p class="normal">"Bakarsın çok geçmeden seni daha uzun bir süre görürüz," dedi görevlilerden biri sırıtarak. "Bana pek matah biri gibi görünmüyorsun."</p>
				<p class="normal">"Ben de aynı şeyi düşünüyordum," dedi beriki. "Herhalde tekrar karşılaşacağız."</p>
				<p class="normal">"Sizlerden korktuğumu falan sanmayın sakın!" diye haykırdı McMurdo. "Bana Jack McMurdo derler... anladınız mı? Beni ararsanız, Vermissa'da, Jacob Shafter'in Sheridan Sokağı'ndaki pansiyonunda bulursunuz; sizden kaçtığım falan yok. Gece olsun, gündüz olsun, sizin gibilerin suratlarına alnım açık olarak bakabilirim... sakın unutmayın bunu!"</p>
				<p class="normal">Yabancının pervasız davranışı üzerine madencilerin aralarında anlayış ve hayranlık dolu fısıltılar dolaştı, bu arada iki görevli de omuz silkip yeniden sohbete koyuldular.</p>
				<p class="normal">Birkaç dakika sonra tren kötü aydınlatılmış bir istasyona girdi ve Vermissa hat üzerindeki en büyük kasaba olduğu için bu istasyonda bir platform vardı. McMurdo deri çantasını eline alıp karanlığın içine dalmak üzereyken madencilerden biri ona yanaştı.</p>
				<p class="normal">"Vay canına, ahbap! Aynasızlarla nasıl konuşulacağını biliyorsun," dedi hayranlık dolu bir sesle. "Seni dinlemek bir zevkti. Bırak da çantanı taşıyıp sana yolu göstereyim. Kendi barakama giderken Shafter Pansiyonu yolumun üzerinde."</p>
				<p class="normal">Perondan geçerlerken öteki madenciler hep bir ağızdan "İyi geceler," dediler. Belalı McMurdo daha oraya ayak basmadan, Vermissa'nın kahramanı olup çıkmıştı.</p>
				<p class="normal">Yöre iç karartıcıydı; ama kasaba daha da içler acısıydı. O uzun vadi boyunca, muazzam alevler ve savrulan duman bulutlarında kasvetli de olsa bir görkem vardı ve insanın gücü ve emeğiyle oyduğu muazzam çukurların yanına yığdığı topraktan tepeler birer anıt görünümündeydi. Oysa kasabada tam bir çirkinlik ve sefalet hüküm sürüyordu. Geniş anacadde, üzerinde tekerlek izi bırakarak gelip geçen arabalar yüzünden karlı bir çamurla kaplıydı. Kaldırımlar dar ve çakır çukurdu. Sayısız sokak lambasının ışığı, her birinin sokağa bakan verandalarıyla, dağınık ve kirli görünümlü uzun bir sıra halinde dizili ahşap evlerin görünmesini sağlıyordu.</p>
				<p class="normal">Kasabanın merkezine yaklaştıklarında, ışıklı bir sıra dükkân görünüme renk kattı; dahası, madencilerin zor kazandıkları, ama yüklü olan maaşlarını harcadıkları birkaç meyhane ve kumarhane de buradaydı.</p>
				<p class="normal">"İşte Birlik Evi burası," dedi McMurdo'nun yol arkadaşı, adeta bir otel gibi görkemli bir meyhaneyi işaret ederek. "Buranın patronu Jack McGinty'dir."</p>
				<p class="normal">"Nasıl birisidir?" diye sordu McMurdo.</p>
				<p class="normal">"Ne diyorsun! Sen onunla ilgili bir şey hiç duymadın mı?"</p>
				<p class="normal">"Buralarda bir yabancı olduğuma göre, nasıl duyabilirdim?"</p>
				<p class="normal">"Onun adının bütün ülkede tanındığını sanıyordum. Gazetelerde sık sık adı geçer."</p>
				<p class="normal">"Ne diye?"</p>
				<p class="normal">"Şey," madenci sesini alçalttı, "birtakım olaylar dolayısıyla."</p>
				<p class="normal">"Ne gibi?"</p>
				<p class="normal">"Aman Tanrım! Bayım kusura bakma, ama sen de tuhafsın. Buralarda yalnızca bir çeşit olaydan söz edildiğini işitirsin, bunlar da Çete'nin yaptıklarıdır."</p>
				<p class="normal">"Chicago'dayken galiba Çete'yle ilgili bir şeyler okumuştum. Bunlar bir katiller çetesi, öyle değil mi?"</p>
				<p class="normal">"Sus, aman kimse duymasın!" diye haykırdı madenci; olduğu yerde kalakalmış, şaşkınlık içinde McMurdo'ya bakıyordu. "Bak, ortalık yerde böyle konuşacak olursan, buralarda fazla uzun yaşamazsın. Çoğu kişi daha önemsiz nedenlerden hastanelik oldu."</p>
				<p class="normal">"Onlarla ilgili hiçbir şey bilmiyorum. Yalnızca bir şeyler okumuştum."</p>
				<p class="normal">"Ben de sana okudukların doğru değil demiyorum." Adam konuşurken sanki pusuda bekleyen bir tehlike varmış gibi tedirginlik içinde çevresine bakınıyordu. "Eğer adam öldürmek cinayetse, Tanrı bilir ya cinayet de var, dahası da. Ama sakın bunlarla ilgili olarak McGinty'nin adını ağzına alma yabancı, çünkü her fısıltı onun kulağına gider ve o da bunu senin yanına bırakmaz. İşte, aradığın bina şu sokaktan biraz geride olan. Jacob Shafter bu kasabada yaşayan en dürüst insanlardan biridir."</p>
				<p class="normal">"Teşekkürler," dedi McMurdo ve yeni dostunun elini sıktıktan sonra, elinde çantasıyla pansiyona giden patikayı yürüyüp kapıyı hızlı hızlı vurdu.</p>
				<p class="normal">Umduğundan çok farklı görünümde birisi hemen kapıyı açtı. Bir genç kızdı bu ve çok güzeldi. Bir Alman kızını andırıyordu; açık sarı saçlarıyla çarpıcı bir tezat oluşturan koyu renkli, güzel gözleriyle yabancıyı şaşkın ve hoş bir utanma ifadesiyle süzerken solgun yüzü biraz kızardı. McMurdo, kızı arkasından vuran parlak ışıkta kapının önünde görünce, hayatında hiç bu kadar güzel bir görüntüyle karşılaşmadığını düşündü; perişan ve kasvetli ortam bunu daha da güzel kılıyordu. Maden ocaklarındaki cüruf yığınları üzerinde biten güzel bir menekşe bile bundan daha şaşırtıcı olamazdı. Öylesine büyülenmişti ki, tek kelime etmeden öylece durup bakıyordu. Sessizliğe son veren kız oldu.</p>
				<p class="normal">"Babamın geldiğini sanmıştım," dedi hoş bir Alman şivesiyle. "Onu mu görmeye gelmiştiniz? Kasabaya indi. Her an dönebilir."</p>
				<p class="normal">Kız bu kendinden emin yabancının karşısında bakışlarını yere çevirinceye kadar, McMurdo hayranlığını gizlemeksizin ona bakmayı sürdürdü.</p>
				<p class="normal">"Hayır, küçükhanım," dedi sonunda. "Onu görmek için hiçbir acelem yok. Evinizde pansiyoner olarak kalabileceğim söylenmişti bana. Benim için uygun olacağını düşünmüştüm... şimdiyse uygun olacağını biliyorum."</p>
				<p class="normal">"Çok acele karar veriyorsunuz," dedi kız gülümseyerek.</p>
				<p class="normal">"Çabuk karar vermemek için insan kör olmalı," diye cevap verdi beriki.</p>
				<p class="normal">Kız bu iltifata güldü. "İçeri buyrun efendim," dedi. "Adım Ettie Shafter, Bay Shafter'in kızıyım. Annem öldüğü için evi ben yönetiyorum. Babam gelene kadar ön odadaki şöminenin yanında oturabilirsiniz... Ah, o da geldi zaten! Böylece hemen onunla görüşebilirsiniz."</p>
				<p class="normal">İriyarı, yaşlı bir adam patikadan eve doğru geliyordu. McMurdo birkaç sözcükle durumunu anlattı. Murphy adında bir adam Chicago'da bu adresi kendisine vermişti. O da adresi başka birinden almıştı. Yaşlı Shafter onu pansiyoner olarak almayı hemen kabul etti. Yabancı koşulları hiç mesele yapmadı, her koşulu kabul ediyordu ve anlaşılan epeyce parası vardı. Haftada peşin yedi dolar karşılığında burada pansiyoner olarak kalacaktı.</p>
				<p class="normal">Böylece McMurdo adlı, adaletten kaçtığını kendi ağzıyla itiraf eden bu adamın yaşamında, Shafter'lerin çatısı altında konaklamasıyla başlayan ve çok uzak bir ülkede son buluncaya kadar karanlık bir sürü olaya yol açan dönemin ilk adımı atılmış oldu.</p>
		
		</body>
</html>