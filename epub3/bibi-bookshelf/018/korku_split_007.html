<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>korku</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_7">5<br class="chapter"/>Malikâne Sakinleri</h2>
				<p class="normal">"Çalışma odasını yeterince incelediniz mi?" diye sordu White Mason yeniden eve girdiğimizde.</p>
				<p class="normal">"Şimdilik," dedi müfettiş, Holmes da onaylayarak başını salladı.</p>
				<p class="normal">"Şu halde şimdi belki evdekilerden bazılarının ifadesini almak istersiniz. Yemek odasını kullanabiliriz, Ames. Lütfen önce sen gelip bildiklerini bize anlat."</p>
				<p class="normal">Uşağın anlattıkları basit ve açıktı, bizde dürüst olduğu izlenimini yarattı. Beş yıl önce, Douglas Birlstone'a ilk geldiğinde işe alınmıştı. Bay Douglas'ı servetini Amerika'da kazanmış olan zengin bir beyefendi olarak tanıyordu. İyi kalpli ve anlayışlı bir işverendi... gerçi pek Ames'in alıştığı türden değildi belki, ama her şey bir arada olmuyordu. Bay Douglas'ta hiçbir zaman korku belirtileri görmemişti: Tersine, o tanıdığı en korkusuz kişiydi. Köprünün her akşam kaldırılmasını emretmişti, çünkü evin eski bir âdetiydi bu, o da eski âdetleri sürdürmeyi seviyordu.</p>
				<p class="normal">Bay Douglas pek Londra'ya gitmez ya da köyden ayrılmazdı; ama cinayetten bir gün önce Tunbridge Wells'e alışverişe gitmişti. Kendisi –Ames– o gün Bay Douglas'ta bir huzursuzluk ve heyecan gözlemlemişti, zira sabırsız ve sinirli görünüyordu, bu da onun için olağandışı bir durumdu. O gece daha yatmaya gitmemişti ve zilin ısrarla çalındığını işittiğinde evin arka tarafındaki kilerde gümüşleri yerlerine kaldırıyordu. Silah sesini duymamıştı, ama duymasına da pek olanak yoktu, çünkü kiler ve mutfak evin arka tarafındaydı ve arada uzun bir koridor ve kapalı kapılar vardı. Kâhya kadın da zilin ısrarla çalınışından dolayı odasından çıkmıştı. Evin ön tarafına birlikte geçmişlerdi.</p>
				<p class="normal">Merdivenlere vardıklarında Bayan Douglas'ı aşağı inerken görmüştü. Hayır, acele etmiyordu, bir telaşı varmış gibi görünmemişti gözüne. Bayan Douglas en alt basamağa indiği sırada, çalışma odasından Bay Barker aceleyle çıkmıştı. Bayan Douglas'ın yolunu kesip geri dönmesi için ona yalvarmıştı.</p>
				<p class="normal">"Tanrı aşkına, odanıza geri dönün!" diye bağırmıştı. "Zavallı Jack ölmüş! Elinizden bir şey gelmez. Tanrı aşkına, geri dönün!"</p>
				<p class="normal">Merdivenlerde süren bu kısa ısrar sözlerinden sonra Bayan Douglas odasına dönmüştü. Çığlık atmamıştı. Hiç sesi çıkmamıştı. Kâhya Bayan Allen onu yukarıya götürmüş ve yatak odasında onun yanında kalmıştı. Daha sonra Ames ile Bay Barker çalışma odasına geri dönmüşler ve her şeyi polisin gördüğü biçimde bulmuşlardı. O sırada mum yanmıyordu, ama lamba yanıyordu. Pencereden dışarıya bakmışlardı, ama gece karanlığında hiçbir şey görülmüyordu ve işitilmiyordu. Ardından hole koşmuşlardı ve Ames köprüyü indiren bocurgatı çalıştırmıştı. Bundan sonra da Bay Barker polise haber vermeye koşmuştu.</p>
				<p class="normal">Uşağın ifadesi özetle bu kadardı.</p>
				<p class="normal">Kâhya Bayan Allen'in ifadesi de iş arkadaşınınkini doğrular nitelikteydi. Kâhyanın odası, Ames'in çalışmakta olduğu kilere kıyasla, evin ön tarafına daha yakındı. Zilin yüksek sesle çalınması dikkatini çektiğinde yatmaya hazırlanıyordu. Biraz ağır işitiyordu. Belki de bu yüzden silah sesini duymamıştı, ama zaten çalışma odası hayli uzaktaydı. Bir kapının çarpılması sandığı bir ses işittiğini hatırlıyordu. Ama bu epeyce daha önceydi... zilin çalınmasından en az yarım saat önce. Bay Ames evin ön tarafına doğru koşunca, kendisi de onunla birlikte gitmişti. Yüzü bembeyaz kesilmiş ve heyecan içinde olan Bay Barker'ın çalışma odasından çıktığını görmüştü. Merdivenlerden inmekte olan Bayan Douglas'ın yolunu kesen de oydu. Ona geri dönmesi için yalvarmış, Bayan Douglas da ona bir cevap vermişti, ama söylediklerini işitmemişti.</p>
				<p class="normal">"Onu yukarı götür! Yanında kal!" demişti Bayan Allen'e.</p>
				<p class="normal">Böylece hanımını yatak odasına götürmüş ve yatıştırmaya çalışmıştı. Bayan Douglas son derece heyecanlanmıştı, tir tir titriyordu, ama tekrar aşağıya inmeye yeltenmemişti. Başını ellerine gömerek yatak odasındaki şöminenin önünde sabahlığıyla öylece oturmuştu. Bayan Allen gecenin büyük bir bölümünü onun yanında geçirmişti. Öteki hizmetkârlara gelince, hepsi de yatıp uyumuşlardı ve ancak polislerin gelmesinden hemen önce olaydan haberleri olmuştu. Evin tam arka tarafında uyudukları için, bir şey duymuş olamazlardı.</p>
				<p class="normal">Böylece, kâhya kadın ifadesini verirken ağlayıp sızlamaktan ve şaşkınlığını dile getirmekten başka bir katkıda bulunamadı.</p>
				<p class="normal">Bayan Allen'den sonra tanık olarak sıra Cecil Barker'a geldi. Önceki gece olup bitenler konusunda görevlilere zaten söylediklerine ekleyeceği çok az şey vardı. Kişisel kanısı, katilin pencereden kaçtığı yolundaydı. Bu konuda, ona sorulacak olsa, kan lekesi kesin kanıttı. Üstelik, köprü kaldırılmış olduğundan, başka bir kaçış yolu da yoktu. Katile ne olduğunu ya da bisikletini niye geride bıraktığını anlayamıyordu, tabii eğer bisiklet gerçekten onunsa. Hendekte boğulmuş olamazdı, çünkü hendek hiçbir yerinde bir metreden daha derin değildi. Ona sorulacak olsa, cinayet konusunda çok kesin bir kuramı vardı. Douglas ketum birisiydi ve yaşamındaki birtakım dönemlerden hiç söz etmezdi. Çok genç yaşta Amerika'ya göç etmişti. Bir servet kazanmıştı ve Barker onunla ilk olarak California'da tanışmış, Benito Kanyonu adlı bir yerdeki başarılı bir madencilik işinde ortak olmuşlardı. İşleri iyi gidiyordu, ama Douglas ansızın her şeyini satıp savmış ve İngiltere'ye dönmüştü. O tarihte duldu. Barker daha sonraları zengin olup Londra'ya yerleşmişti. Böylelikle de dostluklarını sürdürmüşlerdi.</p>
				<p class="normal">Douglas başında bir bela dolaşıyormuş gibi bir izlenim bırakmıştı onda ve onun California'dan birdenbire ayrılmasını ve İngiltere'de sessiz sedasız bir evi kiralamasını bu tehlikeyle ilgili görmüştü. Bir gizli örgütün, amansız bir topluluğun Douglas'ın peşinde olduğunu ve onu öldürene kadar pes etmeyeceğini düşünmüştü. Gerçi kendisine bunun nasıl bir örgüt olduğunu ya da onları nasıl kendine düşman ettiğini hiç anlatmamıştı, ama söylediği bazı şeyler bunu düşündürmüştü. Kartın üzerindeki yazının bu gizli örgütle bir ilgisi olduğunu yalnızca tahmin edebiliyordu.</p>
				<p class="normal">"Bay Douglas'la California'da ne kadar süre birlikteydiniz?" diye sordu Müfettiş MacDonald.</p>
				<p class="normal">"Topu topu beş yıl."</p>
				<p class="normal">"O zaman bekârdı mı demiştiniz?"</p>
				<p class="normal">"Duldu."</p>
				<p class="normal">"İlk eşinin nereli olduğunu hiç işittiniz mi?"</p>
				<p class="normal">"Hayır, eşinin Alman asıllı olduğunu söylediğini hatırlıyorum; portresini de gördüm. Çok güzel bir kadındı. Ben onunla tanışmadan bir yıl önce tifodan ölmüş."</p>
				<p class="normal">"Douglas'ın geçmişinde Amerika'nın belli bir bölgesiyle bir ilişkisi olmuş mu?"</p>
				<p class="normal">"Chicago'dan söz ettiğini işittim. O kenti iyi bilirdi ve orada çalışmış. Kömür ve demir madenlerinden söz ederdi. Epeyce yolculuk etmiş."</p>
				<p class="normal">"Bay Douglas politikacı mıydı? Bu gizli örgütün politikayla bir ilgisi var mıydı?"</p>
				<p class="normal">"Hayır, politikayla hiç ilgilenmezdi."</p>
				<p class="normal">"Sizce bu bir suç örgütü müydü?"</p>
				<p class="normal">"Tersine, ondan daha namuslu birisini hiç tanımadım."</p>
				<p class="normal">"California'daki yaşamında tuhaf olan bir şey var mıydı?"</p>
				<p class="normal">"Dağlardaki maden ocağımızda kalıp çalışmaktan hoşlanırdı. Elinden geldiği kadar ötekilerden uzak dururdu. Bu yüzden birisinin onun peşinde olduğunu düşündüm. Derken ansızın Avrupa'ya gidince, bundan emin oldum. Bir çeşit uyarı aldığına inanıyorum. Oradan ayrılmasından sonra daha bir hafta geçmeden yarım düzine kadar adam gelip onu soruşturdular."</p>
				<p class="normal">"Ne çeşit adamlar?"</p>
				<p class="normal">"Adamakıllı kabadayı görünüşlü bir güruhtu. Maden ocağına gelip onun nerede olduğunu sordular. Avrupa'ya gittiğini ve nerede olduğunu bilmediğimi söyledim onlara. Niyetleri kötüydü... hemen anlaşılıyordu."</p>
				<p class="normal">"Amerikalı mıydı bu adamlar... California'lı mıydılar?"</p>
				<p class="normal">"California'lıları pek tanımam. Amerikalıydılar. Ama madenci değildiler. Ne olduklarını bilmiyorum ve gittiklerini görünce çok sevindim."</p>
				<p class="normal">"Bunlar altı yıl önce mi oldu?"</p>
				<p class="normal">"Yaklaşık yedi yıl."</p>
				<p class="normal">"Birlikte beş yıl California'da kaldığınıza göre, bu mesele en az on bir yıl öncesine dayanıyor?"</p>
				<p class="normal">"Öyle görünüyor."</p>
				<p class="normal">"Bunca uzun zaman bu kadar kararlı biçimde sürdürüldüğüne bakılırsa, çok ciddi bir düşmanlık söz konusu olsa gerek. Nedeni öyle hafife alınacak bir şey olamaz."</p>
				<p class="normal">"Bence tüm yaşamını gölgeleyen bir şey. Hiç aklından çıkmıyordu."</p>
				<p class="normal">"Ama eğer bir adamın başı beladaysa ve bunu biliyorsa, korunmak için polise başvurmaz mı sizce?"</p>
				<p class="normal">"Belki de korunamayacağı bir tehlikeydi. Bilmeniz gereken bir şey var. Hep silahlı dolaşırdı. Tabancasını cebinden hiç çıkarmazdı. Ama talihsizlik eseri, o gece üzerinde ropdöşambrı vardı ve tabancasını yatak odasında bırakmıştı. Köprü kaldırılınca, kendini güvende hissetti sanırım."</p>
				<p class="normal">"Şu tarihlere bir açıklık getirelim," dedi MacDonald. "Douglas'ın California'dan ayrılmasından bu yana altı yıl geçti. Siz de ertesi yıl onu izlediniz, değil mi?"</p>
				<p class="normal">"Evet."</p>
				<p class="normal">"Ve beş yıldır evli. O evlendiği sırada siz dönmüş olmalısınız."</p>
				<p class="normal">"Bir ay kadar önce. Onun sağdıcıydım."</p>
				<p class="normal">"Evlenmesinden önce Bayan Douglas'ı tanır mıydınız?"</p>
				<p class="normal">"Hayır, tanımazdım. On yıl İngiltere dışında kalmıştım."</p>
				<p class="normal">"Ama o zamandan bu yana eşini sık sık görüyordunuz."</p>
				<p class="normal">Barker dedektife sert sert baktı. "O zamandan bu yana kendisini de sık sık görüyordum," diye cevap verdi. "Eşini görmüşsem, eşini tanımadığınız birisini ziyaret edemezsiniz de ondan. Eğer aklınıza bir ilişki..."</p>
				<p class="normal">"Aklıma hiçbir şey gelmiyor Bay Barker. Görevim vakayla ilgili olabilecek her türlü soruşturmayı yapmak. Ama niyetim sizi incitmek değil."</p>
				<p class="normal">"Bazı sorular incitici," diye cevap verdi Barker kızgın bir sesle.</p>
				<p class="normal">"Biz yalnızca gerçekleri bilmek istiyoruz. Gerçeklerin aydınlanması sizin olduğu kadar, herkesin de çıkarına olur. Bay Douglas eşiyle olan dostluğunuzu hoş karşılıyor muydu?"</p>
				<p class="normal">Barker'ın yüzü daha da soldu ve kocaman güçlü elleri hiddet içinde kenetlendi. "Böyle sorular sormaya hiç hakkınız yok!" diye haykırdı. "Araştırdığınız vakayla bunun ne ilgisi var?"</p>
				<p class="normal">"Soruyu tekrarlamak zorundayım."</p>
				<p class="normal">"Cevap vermeyi reddediyorum."</p>
				<p class="normal">"Cevap vermeyi reddedebilirsiniz, ama reddetmenizin de başlı başına bir cevap olduğunun herhalde farkındasınızdır, zira saklamak istediğiniz bir şey olmasa reddetmezdiniz."</p>
				<p class="normal">Barker bir an suratını asarak ve daldığı düşüncelerden dolayı kalın kara kaşları çatılarak durdu. Sonra gülümseyerek başını kaldırdı. "Eh, sanırım siz beyefendiler ne de olsa yalnızca görevinizi yapıyorsunuz ve benim de bunu engellemeye hiç hakkım yok. Sizden yalnızca bu konuda Bayan Douglas'ı kaygılandırmamanızı rica ediyorum, çünkü şu anda zaten üzüntüsü kendisine yeter. Zavallı Douglas'ın yalnızca bir tek kusuru olduğunu size söyleyebilirim, bu da kıskançlıktı. Beni çok severdi... kimse bir dostunu o kadar sevemez. Eşine de çok bağlıydı. Buraya gelmemi çok isterdi ve durmadan beni çağırtırdı. Oysa eşiyle konuştuğumu ya da aramızda bir yakınlık oluştuğunu görecek olsa, bir an içinde bir kıskançlık nöbetine tutulur, kendini kaybeder ve aklına geleni söylerdi. Bu nedenle pek çok kez bir daha buraya gelmeyeceğime yemin ettim, ama ardından bana öyle pişmanlık dolu, yalvaran mektuplar yazardı ki, tekrar gelmek zorunda kalırdım. Size şu kadarını söyleyeyim beyler, son sözüm de olsa bunu söylerim, kimsenin Bayan Douglas'tan daha sevgi dolu ve sadık bir eşi olmamıştır... ne de benden daha sadık bir dostu!"</p>
				<p class="normal">Bu sözleri büyük bir şevkle ve duyguyla söylemişti, gelgelelim Müfettiş MacDonald konuyu kapatamıyordu.</p>
				<p class="normal">"Cesedin parmağından alyansının çıkarılıp alındığını biliyor musunuz?" dedi.</p>
				<p class="normal">"Öyleymiş," dedi Barker.</p>
				<p class="normal">"‘Öyleymiş' derken ne kastediyorsunuz? Bunun doğru olduğunu biliyorsunuz."</p>
				<p class="normal">Adam kafası karışmış ve kararsız görünüyordu. "‘Öyleymiş' derken, yüzüğünü kendisinin de çıkarmış olabileceğini kastetmiştim."</p>
				<p class="normal">"Yüzüğün olmaması, kim çıkarmış olursa olsun, herkesin aklına evlilikle bu facia arasında bir bağlantı olduğunu getirmez mi?"</p>
				<p class="normal">Barker geniş omuzlarını silkti. "Bunun ne anlama geldiğini bildiğimi söyleyemem," diye cevap verdi. "Ama eğer bu hanımefendinin şerefine leke sürecek bir imada bulunuyorsanız" –gözleri bir an ateş püskürdü, sonra gözle görülür bir çaba göstererek öfkesini dizginledi– "o zaman yanlış yoldasınız, hepsi bu."</p>
				<p class="normal">"Size şu anda soracak başka bir soru gelmiyor aklıma," dedi MacDonald buz gibi bir sesle.</p>
				<p class="normal">"Benim bir sorum var," dedi Sherlock Holmes. "Odaya girdiğinizde masanın üzerinde yalnızca yanan bir mum vardı, değil mi?"</p>
				<p class="normal">"Evet, öyle."</p>
				<p class="normal">"Bu mumum ışığında feci bir olayın gerçekleştiğini gördünüz?"</p>
				<p class="normal">"Tastamam öyle."</p>
				<p class="normal">"Hemen zili çalıp yardım istediniz?"</p>
				<p class="normal">"Evet."</p>
				<p class="normal">"Ve yardım da hemen geldi?"</p>
				<p class="normal">"Bir dakika içinde."</p>
				<p class="normal">"Oysa oraya gelenler mumu sönmüş, lambayı da yanmış buldular. Bu çok ilginç."</p>
				<p class="normal">Barker yine kararsızlık belirtileri gösterdi. "Niçin ilginç olduğunu anlamıyorum Bay Holmes," diye cevap verdi bir süre sonra. "Mumun ışığı zayıftı. Aklıma gelen ilk düşünce daha parlak bir ışık bulmaktı. Lamba masanın üstündeydi, ben de onu yaktım."</p>
				<p class="normal">"Ve mumu söndürdünüz?"</p>
				<p class="normal">"Tastamam öyle."</p>
				<p class="normal">Holmes başka soru sormadı ve Barker, bana meydan okuma gibi gelen anlamlı bakışlarla her birimize baktıktan sonra dönüp odadan çıktı.</p>
				<p class="normal">Müfettiş MacDonald, Bayan Douglas'a kendisiyle odasında görüşeceğini bildiren bir not göndermiş, ama bizimle yemek salonunda görüşeceği cevabını almıştı. Salona geldi; otuz yaşlarında, uzun boylu, güzel, fazlasıyla ağırbaşlı ve soğukkanlı, gözümde canlanan acıklı ve perişan kadından çok farklı görünümde bir kadındı. Büyük bir acıya uğrayan bir insan gibi yüzünün solgun ve süzgün olduğu doğruydu; ama sakin görünüyordu ve masanın üzerine koyduğu biçimli eli benim ellerim kadar kıpırtısızdı. Üzgün, yalvaran gözlerini tuhaf bir merak ifadesiyle birer birer hepimizin üzerinde gezdirdi.</p>
				<p class="normal">"Bir şeyler bulabildiniz mi?" diye sordu.</p>
				<p class="normal">Bu sorunun tınısında umuttan çok bir korku duymam benim hayal gücümden mi kaynaklanıyordu?</p>
				<p class="normal">"Mümkün olan her önlemi aldık Bayan Douglas," dedi müfettiş. "Hiçbir şeyi göz ardı etmeyeceğimizden emin olabilirsiniz."</p>
				<p class="normal">"Hiçbir masraftan kaçınmayın," dedi kadın kısık, heyecansız bir ses tonuyla. "Mümkün olan her çabanın gösterilmesini istiyorum."</p>
				<p class="normal">"Belki siz bize vakayı aydınlatacak bir şeyler söyleyebilirsiniz."</p>
				<p class="normal">"Korkarım söyleyebileceğim bir şey yok, ama bildiğim her şeyi size anlatmaya hazırım."</p>
				<p class="normal">"Bay Cecil Barker bize aslında faciayı görmediğinizi... o odaya hiç girmediğinizi söyledi."</p>
				<p class="normal">"Hayır girmedim, merdivenlerde yolumu kesti. Odama geri dönmemde diretti."</p>
				<p class="normal">"Öyleymiş. Demek silah sesini duyup hemen aşağıya indiniz."</p>
				<p class="normal">"Sabahlığımı giydikten sonra indim."</p>
				<p class="normal">"Silah sesini duymanızdan ne kadar zaman sonra Bay Barker sizi merdivenlerde durdurdu?"</p>
				<p class="normal">"Herhalde birkaç dakika sonra. Öyle bir anda zamanı hesap etmek çok zor. Oraya girmemem için bana yalvardı. Elimden bir şey gelmeyeceği konusunda ısrar etti. Sonra da Bayan Allen, kâhyamız, beni yeniden yukarıya çıkardı. Hepsi de korkunç bir düş gibiydi."</p>
				<p class="normal">"Silah sesini duymanızdan önce eşinizin ne kadar zamandır aşağıda olduğu konusunda bir fikir verebilir misiniz bize?"</p>
				<p class="normal">"Hayır, bunu bilemem. Giyinme odasından çıkıp gitmiş, gittiğini işitmedim. Her gece dolaşıp evi kolaçan ederdi, çünkü yangın çıkmasından kaygılanırdı. Bildiğim kadarıyla kaygılandığı tek şey buydu."</p>
				<p class="normal">"Ben de şimdi o konuya değinecektim Bayan Douglas. Eşinizi ilk kez İngiltere'de tanıdınız, değil mi?"</p>
				<p class="normal">"Evet, beş yıldır evliyiz."</p>
				<p class="normal">"Amerika'da olup biten ve başını derde sokabilecek bir şeyden söz ettiğini işittiniz mi hiç?"</p>
				<p class="normal">Bayan Douglas cevap vermeden önce ciddi ciddi düşündü. "Evet," dedi sonunda, "onun başında bir bela dolaştığını hep hissettim. Benimle bunu konuşmak istemezdi. Nedeni bana güvenmemesi değildi... aramızda tam bir sevgi ve güven bağı vardı... ama beni korkulardan uzak tutmak içindi. Eğer bilirsem kuruntulara kapılacağımı düşündü, bu yüzden söylemedi."</p>
				<p class="normal">"Şu halde siz bunları nereden biliyordunuz?"</p>
				<p class="normal">Bayan Douglas birden gülümseyiverdi. "Bir erkeğin yaşam boyu sakladığı bir sırrı olur da onu seven bir kadın hiçbir şeyden kuşkulanmaz olur mu hiç? Amerika'daki yaşamının bazı dönemlerinden söz etmeyi reddetmesinden anladım bunu. Aldığı birtakım önlemlerden anladım. Ağzından kaçırdığı bazı sözlerden anladım. Beklemediği yabancılara bakışından anladım. Güçlü birtakım düşmanları olduğundan, onun peşinde olduklarını bildiğinden kesinlikle emindim; onlara karşı hep tetikteydi. Bundan o kadar emindim ki, yıllarca ne zaman beklediğimden daha geç eve dönse korkuya kapılırdım."</p>
				<p class="normal">"Dikkatinizi çeken sözlerinin ne olduğunu sorabilir miyim?" diye sordu Holmes.</p>
				<p class="normal">"Korku Vadisi," diye cevap verdi Bayan Douglas. "Ona sorular sorduğumda kullandığı sözcükler bunlardı. ‘Ben Korku Vadisi'ndeydim. Henüz oradan kurtulmadım.' – ‘Korku Vadisi'nden hiç çıkamayacak mıyız?' diye sorardım onu her zamankinden daha da ciddi gördüğümde. ‘Bazen hiç çıkamayacağımızı düşünüyorum,' diye cevap verirdi."</p>
				<p class="normal">"Korku Vadisi derken ne kastettiğini ona sormuşsunuzdur herhalde?"</p>
				<p class="normal">"Sordum; ama yüzü daha da ciddileşir ve başını iki yana sallardı. ‘Birimizin onun gölgesinde olması zaten yeterince kötü,' demişti. ‘Lütfen Tanrım, bu gölge senin üzerine hiç düşmesin!' Yaşamış olduğu ve başına korkunç bir şeyin gelmiş olduğu gerçek bir vadiydi bu, bundan eminim; ama bundan fazlasını bilmiyorum."</p>
				<p class="normal">"Ve hiçbir isim vermedi, öyle mi?"</p>
				<p class="normal">"Evet, verdi. Üç yıl önce geçirdiği av kazasından sonra ateşi yükseldi ve sayıklamaya başladı. O sırada dudaklarından sık sık dökülen bir ismi hatırlıyorum. Öfke ve bir çeşit dehşet içinde söylüyordu bu adı. McGinty... sayıkladığı ad buydu... Büyük Üstat McGinty. Kendine geldiğinde ona Büyük Üstat McGinty'nin kim olduğunu ve neyin üstadı olduğunu sordum. ‘Tanrıya şükür ki benim üstadım değil!' diye cevap verip güldü; ağzından başka laf alamadım. Ama Büyük Üstat McGinty ile Korku Vadisi arasında bir bağlantı var."</p>
				<p class="normal">"Bir sorum daha var," dedi Müfettiş MacDonald. "Bay Douglas ile Londra'daki bir pansiyonda tanıştınız ve orada nişanlandınız, değil mi? Nikâhınızla ilgili romantik bir şey, bir sır ya da gizem var mıydı?"</p>
				<p class="normal">"Romantizm vardı. Romantizm hep vardır. Ama gizemli hiçbir şey yoktu."</p>
				<p class="normal">"Bir rakibi var mıydı?"</p>
				<p class="normal">"Hayır, ben sözlü falan değildim."</p>
				<p class="normal">"Alyansının alınmış olduğu kulağınıza gelmiştir kuşkusuz. Bu size bir şey ifade ediyor mu? Tutun ki eski yaşamındaki bir düşman onun izini buldu ve bu cinayeti işledi, alyansını alması için başka nasıl bir gerekçesi olabilir?"</p>
				<p class="normal">"Gerçekten bilemem," diye cevap verdi Bayan Douglas. "Kesinlikle çok olağandışı bir durum."</p>
				<p class="normal">"Eh, sizi daha fazla burada tutmayalım. Böyle bir durumdayken, sizi yorduğumuz için üzgünüz," dedi müfettiş. "Kuşkusuz başka sorularımız da olacaktır, ama bunlara sıra gelince size başvurabiliriz."</p>
				<p class="normal">Bayan Douglas ayağa kalktı ve gözlerinde demin bize bakarkenki sorgu dolu bakışı yine fark ettim. Sözcüklere dökülmese de, "İfadem sizde nasıl bir izlenim yarattı?" der gibiydi. Sonra başıyla selam vererek odadan çıkıp gitti.</p>
				<p class="normal">"Güzel bir kadın... çok güzel bir kadın," dedi MacDonald düşünceli bir edayla, onun çıktığı kapının kapanmasından sonra. "Şu Barker denen adam anlaşılan burada epeyce vakit geçiriyormuş. Bir kadına çekici görünebilecek bir adam o. Maktulün kıskanç olduğunu kabul ediyor, belki de kıskanması için ne neden olduğunu en iyi bilen kendisidir. Bir de şu alyans meselesi var. Bunu göz ardı edemeyiz. Bir cesedin parmağından bir alyansı çekip alan bir adam... Buna ne diyorsunuz Bay Holmes?"</p>
				<p class="normal">Arkadaşım başını ellerine dayamış, derin düşüncelere dalmış oturuyordu. Derken ayağa kalkıp zili çaldı. "Ames," dedi uşak içeriye girince, "Bay Cecil Barker şu anda nerede?"</p>
				<p class="normal">"Bakayım efendim."</p>
				<p class="normal">Bir dakika sonra dönüp Barker'ın bahçede olduğunu söyledi.</p>
				<p class="normal">"Dün gece çalışma odasında Bay Barker'ın yanına gittiğinde, onun ayağında ne olduğunu hatırlayabilir misin Ames?"</p>
				<p class="normal">"Evet, Bay Holmes. Ayağında terlikleri vardı. Polise haber vermeye gideceği zaman kendisine çizmelerini götürdüm."</p>
				<p class="normal">"Terlikler şimdi nerede?"</p>
				<p class="normal">"Hâlâ holdeki iskemlenin altında duruyor."</p>
				<p class="normal">"Tamam Ames. İzlerden hangilerinin Bay Barker'a, hangilerin dışarıdan gelen birisine ait olduğunu bilmemiz elbette bizim için önemli."</p>
				<p class="normal">"Evet, efendim. Terliklerde kan lekesi olduğunu fark ettiğimi de söyleyebilirim... aslında benimkilerde de vardı."</p>
				<p class="normal">"Odanın durumu hesaba katılırsa, bu yeterince doğal. Tamam Ames. Gerek duyarsak, yine zili çalarız."</p>
				<p class="normal">Birkaç dakika sonra çalışma odasındaydık. Holmes'un elinde holden aldığı terlikler vardı. Ames'in söylediği gibi her ikisinin de tabanlarında koyu kan lekeleri vardı.</p>
				<p class="normal">"Tuhaf!" diye mırıldandı Holmes pencereden gelen ışıkta bunları büyük bir özenle incelerken. "Gerçekten de çok tuhaf!"</p>
				<p class="normal">Bir kedi çevikliğiyle atılarak terliği pervazdaki kan izinin üstüne koydu. Terlik lekeye tıpatıp uydu. Sessizce gülümsedi meslektaşlarına.</p>
				<p class="normal">Müfettiş çok heyecanlandı. Yerel şivesi büsbütün belirginleşti.</p>
				<p class="normal">"Azizim," diye haykırdı, "artık hiç kuşku yok! Pervazdakiler Barker'ın ayak izleri. Herhangi bir çizme izinden daha geniş bunlar. Düztaban dediğinizi hatırlıyorum, işte açıklaması bu. Ama gerekçesi ne Bay Holmes... gerekçesi ne?"</p>
				<p class="normal">"Evet, gerekçesi ne?" diye tekrarladı dostum düşünceli bir edayla.</p>
				<p class="normal">White Mason mesleki bir tatmin duygusu içinde kıkır kıkır gülüp şişman ellerini ovuşturuyordu. "Çetrefil bir vaka olduğunu söylemiştim!" diye haykırdı. "Gerçekten de çetrefil!"</p>
		
		</body>
</html>