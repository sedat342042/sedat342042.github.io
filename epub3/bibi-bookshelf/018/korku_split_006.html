<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>korku</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_6">4<br class="chapter"/>Karanlık</h2>
				<p class="normal">Sussex başdedektifi, sabah saat üçte, Birlstone'dan Çavuş Wilson'ın ivedi çağrısına uyarak bulunduğu karakoldan yola çıkıp, soluk soluğa kalmış bir atın çektiği bir arabayla geldi. Mesajını Scotland Yard'a beş kırk treniyle gönderdikten sonra, bizi karşılamak üzere on ikide Birlstone istasyonunda bekliyordu. White Mason sessiz sedasız, sakin görünümlü bir adamdı; bol bir tüvit takım elbise giymişti, tıraşlı, kırmızı suratlı ve tıknaz vücutluydu, çarpık bacaklarında tozluklar vardı; yerel cinayet masasından işinin ehli bir görevli dışında, küçük bir çiftliğin sahibi, emekli bir avlak bekçisi ya da herhangi birisi olabilecek bir görünümdeydi.</p>
				<p class="normal">"Çok çetrefil bir vaka Bay MacDonald!" deyip duruyordu durmadan. "Gazeteciler öğrenir öğrenmez başımıza üşüşecekler. Onlar buraya gelip burunlarını sokmadan ve bütün izleri karman çorman etmeden biz işimizi bitiririz diye umuyorum. Hatırlayabildiğim kadarıyla, hiç buna benzer bir vaka görmemiştim. Yanılmıyorsam sizin ilginizi çekecek birkaç şey var, Bay Holmes. Sizin de Dr. Watson, zira vakayı çözmemizde doktorlara da iş düşecek. Size Westville Arms'da oda ayırttık. Başka yer yoktu, ama duyduğuma göre temiz ve iyi bir yermiş. Şu adam bavullarınızı taşıyacak. Bu taraftan lütfen beyler."</p>
				<p class="normal">Bu Sussex'li dedektif telaşlı ve güler yüzlü bir adamdı. On dakika içinde kalacağımız otele vardık. Bir on dakika daha geçtikten sonra otelin lobisinde oturmuş, bir önceki bölümde anlatılan olayların hızlı bir biçimde özetlenmesini dinliyorduk. MacDonald ara sıra not alırken, Holmes yüzünde bir botanikçinin ender görülen değerli çiçekleri incelerkenki şaşkın ve saygılı hayranlık ifadesiyle dalgın dalgın oturuyordu.</p>
				<p class="normal">"İlginç!" dedi, öykünün anlatılması bitince, "Çok ilginç! Bu denli tuhaf özellikler gösteren hiçbir vaka hatırlamıyorum."</p>
				<p class="normal">"Bunu söyleyeceğinizi tahmin ediyordum Bay Holmes," dedi White Mason sevinerek. "Sussex'te hiç de çağımızdan geri kalmış durumda değiliz. Bu sabah saat üçle dört arasında vakayı Çavuş Wilson'dan devralıncaya dek neler olduğunu size anlatmıştım. Tanrım! Atı yıldırım gibi koşturdum! Meğer bu kadar telaş etmeme gerek yokmuş, zira hemen yapabileceğim bir şey yoktu. Çavuş Wilson bütün ayrıntıları öğrenmiş. Bunları gözden geçirdim, üzerlerinde düşünüp taşındım ve belki bir iki tane de ben ekledim."</p>
				<p class="normal">"Neydi bunlar?" diye sordu Holmes merakla.</p>
				<p class="normal">"Önce çekici incelettirdim. Oradaki Dr. Wood bana yardım etti. Üzerinde hiçbir darp izi bulamadık. Eğer Bay Douglas bu çekiçle kendini savunduysa, elinden yere düşürmeden önce katilin üzerinde bir iz bırakmıştır diye umuyordum. Ama hiç kan lekesi yoktu."</p>
				<p class="normal">"Bu hiçbir şey kanıtlamaz elbette," diyecek oldu Müfettiş MacDonald. "Çekiçle işlenen pek çok cinayette çekicin üzerinde hiçbir ipucu bulunmamıştır."</p>
				<p class="normal">"Doğru. Kullanılmadığını kanıtlamaz bu. Ama kan lekeleri olabilirdi de, bu da bize yardımcı olurdu. Doğrusunu isterseniz, hiçbir leke yoktu. Sonra tüfeği inceledim. Saçma doldurulmuştu ve Çavuş Wilson'ın da belirttiği gibi, tetikler birbirine bağlanmıştı; böylece, tetiğin birini çektiğinizde her iki namludan da ateş ediliyordu. Bu düzeneği kim hazırladıysa, kurbana isabet ettirmeyi şansa bırakmamaya karar vermiş. Namlusu kesildiği için, altmış santimden daha uzun değildi... ceketin altına sokulup kolayca taşınabilirdi. İmalatçının adı tam görünmüyordu, ama namluların arasında kalan girintide P–e–n harfleri basılıydı, adının geri kalanı ise kesilen kısımda kalmıştı."</p>
				<p class="normal">"Süslü bir büyük P harfi ve küçük e ile n mi?" diye sordu Holmes.</p>
				<p class="normal">"Aynen öyle."</p>
				<p class="normal">"Pennsylvania Silah Fabrikası... tanınmış bir Amerikan firmasıdır," dedi Holmes.</p>
				<p class="normal">White Mason dostuma, küçük bir köy hekiminin kendi kafasını karıştıran güçlükleri bir tek sözcükle çözebilen bir Harley Sokağı uzmanına bakacağı gibi baktı.</p>
				<p class="normal">"Bunun çok yararı oldu Bay Holmes. Kuşkusuz haklısınız. Harika! Harika! Dünyadaki bütün silah imalatçılarının adlarını aklınızda tutar mısınız?"</p>
				<p class="normal">Holmes bir el hareketiyle bu konuyu geçiştirdi.</p>
				<p class="normal">"Bunun bir Amerikan tüfeği olduğuna hiç kuşku yok," diye konuşmasını sürdürdü White Mason. "Amerika'nın bazı bölgelerinde namlusu kesik tüfekler kullanıldığını bir yerde okumuştum galiba. Namluda yazılı ad olmasa da bu fikir aklıma gelmişti. Şu halde, eve girip ev sahibini öldüren bu adamın Amerikalı olduğu yolunda bir kanıt var."</p>
				<p class="normal">MacDonald kafasını iki yana salladı. "Çok çabuk sonuca varıyorsunuz dostum," dedi. "Henüz evde bir yabancı olduğunu gösteren hiçbir kanıt işitmedim."</p>
				<p class="normal">"Açık pencere, pervazdaki kan lekesi, tuhaf kart, köşedeki çizme izleri, silah!"</p>
				<p class="normal">"Bunların hepsi de önceden düzenlenmiş olabilir. Bay Douglas Amerikalıydı ya da uzun zaman Amerika'da yaşamıştı. Bay Barker da öyle. Bu Amerika ipuçlarını açıklamak için ille de bir Amerikalıyı işin içine sokmanız gerekmez."</p>
				<p class="normal">"Uşak Ames..."</p>
				<p class="normal">"Nasıl biri? Güvenilir biri mi?"</p>
				<p class="normal">"On yıl süreyle Sir Charles Chandos'un yanında çalışmış... kaya gibi sağlam. Douglas beş yıl önce malikâneyi alalı beri de onun yanında. Evin içinde hiç bu tür bir tüfek görmemiş."</p>
				<p class="normal">"Tüfeğin gizlenmesi gerekmiş. Namluları bu yüzden kesilmiş. Her çeşit kutunun içine sığabilir. Evin içinde böyle bir tüfek olmadığına nasıl emin olabilir?"</p>
				<p class="normal">"Her neyse, görmemiş işte."</p>
				<p class="normal">MacDonald inatçı İskoç kafasını iki yana salladı. "Eve birisinin girdiği kanısına varmadım henüz," dedi. "Sizden şunu düşünmenizi istiyorum," –kendini tartışmaya kaptırdıkça Aberdeen şivesi iyice belirginleşiyordu– "bu tüfeğin eve dışarıdan getirildiğini ve bütün bu tuhaf işleri dışarıdan birisinin yaptığını varsayacak olursanız, bunun ne demek olduğunu düşünmenizi istiyorum sizden. Ama bu olacak şey değil! Tümüyle sağduyuya aykırı! Bunu size soruyorum Bay Holmes, bize anlatılanların ışığında ele alırsak."</p>
				<p class="normal">"Peki o zaman siz görüşünüzü açıklayın Bay Mac," dedi Holmes tarafsız ses tonuyla.</p>
				<p class="normal">"Böyle bir adam varsa bile, bir soyguncu değil. Yüzük meselesi ve kart kişisel bir nedenle önceden planlanmış bir cinayete işaret ediyor. Tamam o zaman. Karşımızda cinayet işleme kastıyla bir eve gizlice giren bir adam var. Bildiği bir şey varsa, o da ev suyla çevrili olduğundan kaçmasının zor olacağı. Bu durumda ne silah seçerdi? Dünyanın en sessiz silahını elbette. Böylece işi bittikten sonra çabucak pencereden kaçacak, hendeği yürüyerek geçecek ve rahat rahat sıvışacaktı. Bu kadarı anlaşılıyor. Ama evdeki herkesin koşa koşa oraya gelmesine neden olacağını ve büyük olasılıkla hendeği aşamadan görüleceğini çok iyi bildiği halde, bulabileceği en gürültülü silahı getirme zahmetine girmesi anlaşılır şey mi? İnanılacak şey mi bu Bay Holmes?"</p>
				<p class="normal">"Doğru söylüyorsunuz," dedi dostum düşünceli bir sesle. "Bize epeyce kanıt gerek. Adamın hendekten geçtiğine ilişkin herhangi bir iz olup olmadığını anlamak için, derhal o tarafı inceleyip incelemediğinizi sorabilir miyim Bay White Mason?"</p>
				<p class="normal">"Hiç iz yoktu Bay Holmes. Ama orası çepçevre taş, iz kalması beklenmez."</p>
				<p class="normal">"Hiçbir iz ya da belirti yok muydu?"</p>
				<p class="normal">"Yoktu."</p>
				<p class="normal">"Ya! Hemen eve gitmemizin bir sakıncası var mı Bay White Mason? Belki orada bir anlam taşıyan küçük bir ipucu vardır."</p>
				<p class="normal">"Ben de bunu önerecektim Bay Holmes, ama oraya gitmeden önce size bütün bulguları aktarmanın iyi olacağını düşünmüştüm. Herhalde aklınıza takılan bir şey olursa..." White Mason kuşkulu gözlerle amatör dedektife baktı.</p>
				<p class="normal">"Ben Bay Holmes ile birlikte daha önce de çalıştım," dedi Müfettiş MacDonald. "Kendisi oyunu kurallarına göre oynar."</p>
				<p class="normal">"Daha doğrusu kendi kurallarıma göre," dedi Holmes gülümseyerek. "Adaletin yerini bulmasına ve polisin çalışmasına yardım etmek için bir vakayla ilgilenirim. Eğer devlet örgütünden ayrı çalışıyorsam, bunun nedeni önce onların kendilerini benden ayrı tutmuş olmalarıdır. Onlarla yarışmak gibi bir niyetim yok. Ayrıca Bay White Mason, kendi yöntemlerimle çalışma ve sonuçları kendi uygun gördüğüm bir zamanda sunma hakkımın olmasını isterim... parça parça sonuçlar yerine tümünü birden."</p>
				<p class="normal">"Varlığınız ve bildiğimiz her şeyi sizinle paylaşmak bizi onurlandırıyor," dedi White Mason içtenlikle. "Böyle buyrun Dr. Watson, zamanı gelince kitabınızda hepimizin yer alacağını umuyoruz."</p>
				<p class="normal">İki yanında budanmış karaağaçların sıralanmış olduğu hoş görünümlü bir köy yolundan yürüdük. Hemen ileride, üzerleri iklim koşulları ve yosunlarla lekelenmiş iki eski taş sütun vardı, tepelerindeki biçimsiz tümsek de bir zamanlar Birlstone'un simgesi olan aslandı. İngiltere'de yalnızca kırsal bölgelerde görülebilecek otlarla ve meşe ağaçlarıyla çevrili dönemeçli yolda kısa bir yürüyüşten sonra, birden sağa sapınca, karşımızda iki yanında kesilmiş porsuk ağaçları bulunan eski tarz bir bahçeyle çevrili, I. James döneminden kalma, tuğlaları kararmış, uzun ve alçak bir ev belirdi. Eve yaklaşırken, ahşap köprüyü ve kış gününün soğuk günışığında gümüş gibi parlayan güzel, geniş hendeği gördük.</p>
				<p class="normal">Eski malikâne, doğumlar, eve dönüşler, danslı eğlenceler ve tilki avcılarının buluşmalarıyla geçen üç yüzyılı geride bırakmıştı. Ne tuhaf ki, bu ileri yaşında haşmetli duvarlarına bu karanlık olayın gölgesi düşmüştü! Oysa bu tuhaf, sevimli beşik çatılar müthiş ve korkunç bir entrikaya zemin oluşturmuştu. İçerlek pencerelere ve suların yaladığı donuk renkli muazzam ön cepheye bakarken, böyle bir facia için daha uygun bir dekor olamayacağı duygusuna kapıldım.</p>
				<p class="normal">"İşte pencere bu," dedi White Mason, "köprünün hemen sağındaki. Tıpkı dün gece bulduğumuz gibi açık duruyor."</p>
				<p class="normal">"Birisinin geçemeyeceği kadar dar görünüyor."</p>
				<p class="normal">"Anlaşılan adam şişman değilmiş. Bunu anlamak için sizin tümevarım yöntemlerinize gerek yok Bay Holmes. Ama siz ya da ben kolayca buradan geçebilirdik."</p>
				<p class="normal">Holmes hendeğin kenarına yürüdü ve oradan baktı. Sonra hendeğin çevresindeki taştan seti ve ötesindeki çimenlik alanı inceledi.</p>
				<p class="normal">"Ben iyice baktım Bay Holmes," dedi White Mason. "Orada hiçbir şey yok, birisinin bastığını gösteren hiçbir iz... ama zaten adam ne diye iz bıraksın ki?"</p>
				<p class="normal">"Kesinlikle. Ne diye bıraksın? Su hep bulanık mıdır?"</p>
				<p class="normal">"Genellikle aşağı yukarı bu renktedir. Dere kil taşıyor buraya."</p>
				<p class="normal">"Derinliği ne kadar?"</p>
				<p class="normal">"Her iki kenarda yaklaşık altmış santim. Ortada ise yaklaşık bir metre."</p>
				<p class="normal">"Şu halde adamın geçerken boğulması olasılığını bir kenara bırakabiliriz."</p>
				<p class="normal">"Hayır, burada bir çocuk bile boğulamaz."</p>
				<p class="normal">Köprüden geçtik ve tuhaf görünüşlü, iki büklüm, kadidi çıkmış bir adam bizi kapıda karşıladı: Ames adlı uşaktı bu. Zavallı adam uğradığı şoktan ötürü bembeyazdı ve tir tir titriyordu. Köyde polis çavuşu olan uzun boylu, resmi tavırlı ve melankolik görünüşlü bir adam da hâlâ olay yerinde nöbet tutuyordu. Doktor gitmişti.</p>
				<p class="normal">"Yeni bir gelişme var mı Çavuş Wilson?" diye sordu White Mason.</p>
				<p class="normal">"Hayır, efendim."</p>
				<p class="normal">"O zaman sen evine gidebilirsin. Yeterince bekledin. İstersek seni çağırabiliriz. Uşak dışarıda beklese iyi olur. Ona söyle, Bay Cecil Barker, Bayan Douglas ve kâhyayla birazdan konuşmak isteyebileceğimizi kendilerine bildirsin. Şimdi beyler, lütfen izin verin de önce ben vardığım görüşleri size anlatayım, ardından siz de kendi görüşlerinize varabilirsiniz."</p>
				<p class="normal">Bu köy uzmanı beni etkilemişti. Mesleğinde ilerlemesini sağlayacak somut bir kavrama yeteneğine ve soğukkanlı, açık ve sağduyulu bir zihne sahipti. Holmes, resmi görevlilerin onda sık sık yarattığı sabırsızlık belirtilerini göstermeden, dikkatle dinledi onu.</p>
				<p class="normal">"İntihar mı, yoksa cinayet mi... aklımıza gelen ilk soru bu, öyle değil mi beyler? Eğer intiharsa, o zaman bu adamın işe yüzüğünü çıkarıp gizlemekle başladığına, sonra üzerinde ropdöşambrıyla buraya inip birisinin onu beklediği izlenimini vermek için perdenin arkasındaki köşeye ayağıyla çamur sürdüğüne, pencereyi açtığına, pervaza kan sürdüğüne inanmak..."</p>
				<p class="normal">"Bu olasılığı kesinlikle bir kenara bırakabiliriz," dedi MacDonald.</p>
				<p class="normal">"Ben de öyle düşünüyorum. İntihar söz konusu değil. Şu halde bir cinayet işlendi. Belirlememiz gereken nokta, bunu dışarıdan mı, yoksa içeriden birisinin mi işlediği."</p>
				<p class="normal">"Yorumlarınızı dinleyelim."</p>
				<p class="normal">"Her iki olasılıkta da güçlükler var; yine de ya birincisi, ya ikincisi. Önce evdekilerden birinin ya da birkaçının cinayeti işlediğini varsayalım. Bu adamı buraya ortalık sütlimanken, ama henüz kimse uyumamışken getirdiler. Sonra da herkese neler olup bittiğini anlatabilmek için bu işi dünyanın en tuhaf ve en gürültülü silahıyla... daha önce bu evde hiç görülmemiş olan bir silahla... yaptılar. Pek de olası bir başlangıç gibi görünmüyor bu, değil mi?"</p>
				<p class="normal">"Hayır, görünmüyor."</p>
				<p class="normal">"Şu halde, cinayetin ihbarından olsa olsa yalnızca bir dakika sonra tüm ev halkının... gerçi Cecil Barker buraya ilk gelenin kendisi olduğunu ileri sürüyor, ama yalnızca o değil, Ames ve geri kalan hepsinin... burada olduğu konusunda herkes hemfikir. Bu kadarcık süre içinde suçlunun köşede ayak izleri bırakmayı, pencereyi açıp pervaza kan sürmeyi, alyansı cesedin parmağından çıkarmayı ve geri kalan her şeyi başarabileceğini söyleyebilir misiniz bana? Bu olanaksız!"</p>
				<p class="normal">"Açık seçik belirttiniz," dedi Holmes. "Sizinle aynı görüşteyim."</p>
				<p class="normal">"Eh, o zaman bunu dışarıdan birisinin yapması olasılığına dönüyoruz. Karşımızda yine büyük güçlükler var, ama neyse ki bunlar artık olanaksız değil. Adam eve saat dört buçukla altı arasında, yani günbatımıyla köprünün kaldırıldığı saat arasında girdi. İçeride ziyaretçiler vardı ve kapı açıktı, bu yüzden onu engelleyecek hiçbir şey yoktu. Bu adam bir soyguncu da olabilir, Bay Douglas'a kin güden birisi de olabilir. Bay Douglas yaşamının çoğunu Amerika'da geçirdiği için ve bu çifte Amerikan yapımı olduğu için, kin gütme daha olası bir varsayım olarak görünüyor. Bu odaya giriverdi, çünkü gözüne ilk burası çarpmıştı; perdenin arkasına saklandı. Orada gece saat on bire kadar kaldı. O saatte Bay Douglas odaya girdi. Yaptılarsa da kısa bir görüşme yaptılar, zira Bayan Douglas eşinin kendi yanından ayrılmasından beş dakika sonra silah sesini işittiğini söylüyor."</p>
				<p class="normal">"Mum da bunu gösteriyor," dedi Holmes.</p>
				<p class="normal">"Kesinlikle. Mum yeniydi ve ancak bir iki santim kısalacak kadar yanmış. Herhalde saldırıya uğramadan önce masaya koydu, yoksa tabii ki kendisi yere düştüğünde mum da düşerdi. Bu da odaya girer girmez saldırıya uğramadığını gösteriyor. Bay Barker içeri girdiğinde mum yanıyormuş ve lamba sönükmüş."</p>
				<p class="normal">"Açıkça anlaşılıyor."</p>
				<p class="normal">"Şu halde, bu doğrultuda bir kurgu oluşturabiliriz. Bay Douglas odaya giriyor. Mumu masaya koyuyor. Perdenin arkasından bir adam çıkıyor. Elinde bu silah var. Ondan alyansını istiyor... Tanrı bilir niye, ama öyle olmalı. Bay Douglas alyansı ona veriyor. Ardından, ya onun canına kastederek ya da bir boğuşma sırasında... Douglas halının üzerinde bulunan çekici kapmış olabilir... Douglas'ı böyle korkunç bir biçimde vuruyor. Silahını ve anlaşılan şu tuhaf kartı... V.V. 341, her ne anlama geliyorsa... düşürüyor ve Cecil Barker'ın cesedi bulduğu anlarda pencereden kaçıp hendeği aşıyor. Buna ne dersiniz Bay Holmes?"</p>
				<p class="normal">"Çok ilginç, ama fazla inandırıcı değil."</p>
				<p class="normal">"Azizim, başka her türlü olasılık daha da kötü olmasa, tam bir saçmalık olurdu!" diye haykırdı MacDonald. "Bu adamı birisi öldürdü ve bu her kim idiyse, bunu başka bir yoldan yapması gerektiğini size açıkça kanıtlayabilirim. Niye kaçışını tehlikeye sokuyor? Tek kaçış fırsatı sessizlik olacakken, niye bir çifte kullanıyor? Hadi Bay Holmes, mademki White Mason'ın varsayımının inandırıcı olmadığını söylüyorsunuz, bizi aydınlatmak size düşüyor."</p>
				<p class="normal">Bu uzun tartışma sırasında Holmes, cin gibi bakışlarını sağa sola çevirerek söylenen hiçbir sözcüğü kaçırmaksızın dikkatle gözlem yapıyor ve düşünürken alnı kırışıyordu.</p>
				<p class="normal">"Bir varsayımda bulunmadan önce bir iki şey daha bilmek isterim Bay Mac," dedi cesedin yanına çömelirken. "Tanrım! Bu yaralar gerçekten korkunç. Uşağı bir dakikalığına buraya çağırabilir miyiz?.. Ames, bildiğim kadarıyla sen Bay Douglas'ın kolundaki bu tuhaf işareti... yani koluna dağlanan şu çember içindeki üçgen şeklini... sık sık görmüşsün, öyle mi?"</p>
				<p class="normal">"Sık sık efendim."</p>
				<p class="normal">"Ne anlama geldiği konusunda bir tahmin kulağına hiç çalındı mı?"</p>
				<p class="normal">"Hayır, efendim."</p>
				<p class="normal">"Dağlandığı zaman epeyce acı vermiş olmalı. Bunun bir yanık olduğuna kuşku yok. Görüyorum ki, Ames, Bay Douglas'ın çenesinin ucunda küçük bir yara bandı var. Sağken de var mıydı bu?"</p>
				<p class="normal">"Evet, efendim, dün sabah tıraş olurken yüzünü kesmişti."</p>
				<p class="normal">"Daha önce de tıraş olurken yüzünü kestiği olur muydu?"</p>
				<p class="normal">"Epeyce bir zamandır olmamıştı efendim."</p>
				<p class="normal">"Anlamlı!" dedi Holmes. "Sırf bir rastlantı da olabilir elbette, yahut da bir tehlikeden kaygılandığına işaret eden bir gerginlik belirtisi de olabilir. Dün davranışlarında olağandışı bir şey fark etmiş miydin Ames?"</p>
				<p class="normal">"Bana biraz huzursuz ve heyecanlı görünmüştü efendim."</p>
				<p class="normal">"Hah! Saldırı tümüyle beklenmedik bir durum olmayabilir. Biraz ilerleme kaydediyoruz, öyle değil mi? Belki de onun ifadesini siz almak istersiniz Bay Mac?"</p>
				<p class="normal">"Hayır, Bay Holmes, bu işi sizin usta ellerinize bırakıyorum."</p>
				<p class="normal">"Pekâlâ, o zaman şimdi gelelim şu karta... V.V. 341. Kötü kaliteli kartondan. Evde bu çeşit karton var mı?"</p>
				<p class="normal">"Sanmıyorum."</p>
				<p class="normal">Holmes yazı masasına yürüdü ve her bir şişenin içindeki mürekkepten bir kurutma kâğıdına birer damla damlattı. "Kart bu odada yazılmamış," dedi. "Bu siyah mürekkep, öbürü ise morumsu. Kalın uçlu bir kalemle yazılmış, bunlar ise ince uçlu. Hayır, başka bir yerde yazılmış bence. Yazılı olan şeyden bir anlam çıkarabiliyor musun Ames?"</p>
				<p class="normal">"Hayır, efendim, hiçbir şey."</p>
				<p class="normal">"Siz ne düşünüyorsunuz Bay Mac?"</p>
				<p class="normal">"Bana bir tür gizli örgüt izlenimi verdi, adamın kolundaki simge de öyle."</p>
				<p class="normal">"Ben de öyle düşünüyorum," dedi White Mason.</p>
				<p class="normal">"Eh, bunu üzerinde düşüneceğimiz bir kuram olarak benimseyip karşımızdaki güçlüklerin ne kadarını giderebildiğimize bakarız. Böyle bir örgütün bir üyesi bir yolunu bulup eve girer, Bay Douglas'ı bekler, bu silahla onun kafasını neredeyse paramparça eder ve cesedin yanında bir kart bıraktıktan sonra hendeğin içinden yürüyerek kaçar; böylece, olay gazetelerde haber olunca, örgütün öbür üyeleri öç alındığını öğrenecektir. Her şey birbirini tutuyor. Ama ne diye bu silah ve başkası değil?"</p>
				<p class="normal">"Kesinlikle."</p>
				<p class="normal">"Ve alyans niye kayıp?"</p>
				<p class="normal">"Katılıyorum."</p>
				<p class="normal">"Ve niye daha hiçbir tutuklama olmadı? Şimdi saat iki. Gündoğumundan bu yana altmış kilometrelik bir alan içindeki her bir polis görevlisinin üstü başı ıslak bir yabancı kolladıklarından eminim."</p>
				<p class="normal">"Öyle Bay Holmes."</p>
				<p class="normal">"Eh, adamın yakınlarda bir yerde bir barınağı ya da hazır ettiği giysileri yoksa, onu gözden kaçıramazlar. Yine de şimdiye kadar gözden kaçırdılar!"</p>
				<p class="normal">Holmes pencerenin önüne gitmiş, büyüteciyle pervazdaki kan lekesini inceliyordu. "Bu kesinlikle bir ayakkabı izi. Epeyce geniş, adamın düztaban olduğunu söyleyebilirim. Bu tuhaf, çünkü yere çamur bulanmış olan bu köşede daha belirgin bir ayakkabı izi oluşmuş olmalıydı. Oysa bunlar kesinlikle çok belirsiz. Sehpanın altındaki o şey ne?"</p>
				<p class="normal">"Bay Douglas'ın halter ağırlıkları efendim."</p>
				<p class="normal">"Ağırlıklar mı? Yalnızca bir tane var. Öbürü nerede?"</p>
				<p class="normal">"Bilmiyorum Bay Holmes. Belki de yalnızca bir tane vardı. Aylardır gözüme çarpmamıştı."</p>
				<p class="normal">"Bir tane halter..." dedi Holmes ciddi bir sesle, ama kapıya sertçe vurulması üzerine sözleri yarıda kaldı.</p>
				<p class="normal">Uzun boylu, yanık tenli, tıraşlı, zeki görünüşlü bir adam kafasını içeriye uzatıp bize baktı. Onun adından söz edildiğini işitmiş olduğum Cecil Barker olduğunu tahmin etmekte güçlük çekmedim. Buyurgan bakışlarını soru sorarcasına birer birer hepimizin yüzünde gezdirdi.</p>
				<p class="normal">"Tartışmanızı böldüğüm için üzgünüm," dedi, "ama son haberi duymak istersiniz."</p>
				<p class="normal">"Tutuklanmış mı?"</p>
				<p class="normal">"Ne gezer. Ama bisikletini bulmuşlar. Adam bisikletini bırakıp gitmiş. Gelip bir bakın. Evin kapısından yüz metre ötede."</p>
				<p class="normal">Araba yolunda durmuş, gizlendiği her dem yeşil ağaçların arasından çıkarılan bir bisikleti inceleyen üç dört seyis ve işsiz güçsüz kişiler bulduk orada. Rudge-Whitworth marka, eskimiş ve epeyce uzun bir yoldan gelmişçesine çamurlu bir bisikletti bu. Sele çantasının içinde bir somun anahtarı ve yağ kutusu vardı, ama sahibinin kim olduğunu gösteren hiçbir ipucu yoktu.</p>
				<p class="normal">"Bulunanlar numaralandırılıp kaydedilirse," dedi müfettiş, "polise çok yardımı olur. Ama elimizdekilere şükretmeliyiz. Adamın nereye gittiğini bulamıyorsak da, hiç değilse nereden geldiğini öğrenme olasılığımız var. Ama acaba hangi akla hizmet adam bunu burada bırakıp gitti? Ve bu olmadan nasıl kaçabildi? Bu vakada elimizde en ufak bir umut ışığı yok Bay Holmes."</p>
				<p class="normal">"Yok mu?" diye cevap verdi dostum düşünceli bir edayla. "Acaba!"</p>
		
		</body>
</html>