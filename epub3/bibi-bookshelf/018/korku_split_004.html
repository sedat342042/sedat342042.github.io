<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>korku</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_4">2<br class="chapter"/>Sherlock Holmes Konuşuyor</h2>
				<p class="normal">Dostum için bir var oluş nedeni olan çarpıcı anlardan biriydi bu. Hayret uyandıran bu sözlerin onu şaşırttığını, hatta heyecanlandırdığını söylemek durumu abartmak olur. Kalpsiz olduğu hiç söylenemezse de, heyecan verici olaylara uzunca bir süre maruz kalması sonucunda yüreği kuşkusuz nasırlaşmıştı. Öte yandan, duyguları körelmiş olsa bile, zihinsel yetenekleri aşırı ölçüde etkindi. Bu beklenmedik haber üzerine benim kendi hesabıma kapıldığım dehşet duygusunun izleri onun yüzünde belirmediği gibi, tersine, hazırladığı aşırı doygun çözeltide çöken kristalleri izleyen bir kimyager gibi dingin ve meraklı bir ifadeyle bakıyordu.</p>
				<p class="normal">"İlginç!" dedi. "İlginç!"</p>
				<p class="normal">"Şaşırmışa benzemiyorsunuz."</p>
				<p class="normal">"İlginç buldum Bay Mac, ama şaşırmadım. Niye şaşırayım? Önemli saydığım birisinden, belli bir kişinin tehlikede olduğu yolunda imzasız bir mektup alıyorum. Bundan sonra bir saat içinde de bu tehlikenin gerçekleştiğini ve o kişinin öldüğünü öğreniyorum. İlginç buldum, ama gördüğünüz gibi, şaşırmadım."</p>
				<p class="normal">Bir iki kısa cümleyle müfettişe mektupla ve şifreyle ilgili olguları açıkladı. MacDonald çenesini ellerine dayamış oturuyordu ve kalın sarı kaşları birbirine bitişmişti.</p>
				<p class="normal">"Bu sabah Birlstone'a gidecektim," dedi. "Siz ve arkadaşınız benimle birlikte gelmek ister misiniz diye sormak için size uğramıştım. Ama söylediklerinize bakılırsa, Londra'da kalıp araştırma yapsak daha iyi olacak galiba."</p>
				<p class="normal">"Ben öyle düşünmüyorum," dedi Holmes.</p>
				<p class="normal">"Nasıl olur Bay Holmes!" diye haykırdı müfettiş. "Bir iki gün sonra gazete sayfaları Birlstone olayının gizemine ilişkin haberlerle dolacak, ama Londra'da cinayet daha gerçekleşmeden önce kehanette bulunan bir adam varsa, gizem bunun neresinde? O adamı bir elimize geçirebilsek, gerisi gelir."</p>
				<p class="normal">"Kuşkusuz Bay Mac. Ama şu Porlock denen adamı elimize nasıl geçireceğiz?"</p>
				<p class="normal">MacDonald, Holmes'un kendisine verdiği mektubu evirip çevirdi. "Camberwell'den postaya verilmiş... bunun bize pek yararı olmaz. Takma ad kullandığını söylüyorsunuz. Araştırılamaz elbette. Kendisine para gönderdiğinizi söylememiş miydiniz?"</p>
				<p class="normal">"İki kez."</p>
				<p class="normal">"Ne yoldan?"</p>
				<p class="normal">"Banknotlar halinde Camberwell postanesinden."</p>
				<p class="normal">"Almaya kimin gittiğine baktınız mı hiç?"</p>
				<p class="normal">"Hayır."</p>
				<p class="normal">Müfettiş şaşırmış, hatta afallamış görünüyordu. "Neden?"</p>
				<p class="normal">"Çünkü ben her zaman sözümü tutarım. Yazdığı ilk mektuptan sonra onu arayıp bulmayacağıma söz vermiştim."</p>
				<p class="normal">"Bu adamın arkasında birisi mi var dersiniz?"</p>
				<p class="normal">"Olduğunu biliyorum."</p>
				<p class="normal">"Söz ettiğinizi duyduğum şu profesör mü?"</p>
				<p class="normal">"Kesinlikle!"</p>
				<p class="normal">Müfettiş MacDonald gülümsedi ve gözlerini kırpıştırarak bana baktı. "Biz CID'de<sup class="calibre3"><a href="korku_split_020.html#footnote-100-2" id="footnote-100-2-backlink" name="footnote-100-2-backlink">[2]</a></sup> sizin bu profesörü biraz saplantı haline getirdiğinizi düşünüyoruz, bunu sizden saklamayacağım. Bu konuda şahsen bazı araştırmalar yaptım. Kendisi çok saygın, bilgili ve yetenekli bir zat."</p>
				<p class="normal">"Hiç değilse yetenekli olduğunu kabul etmenize sevindim."</p>
				<p class="normal">"Yetenekli olduğunu görmemeye olanak yok! Onunla ilgili görüşlerinizi duyduktan sonra, özellikle gidip gördüm kendisini. Ay ve güneş tutulmaları konusunda sohbet ettik. Sohbetin nasıl olup da o konuya geldiğini bilmiyorum, ama önüme bir yansıtıcı lambayla bir küre koyup bir dakika içinde her şeyi açıkladı. Ödünç olarak bir kitap verdi, ama anlaması bana biraz zor geldi, oysa Aberdeen'de iyi bir eğitim almıştım. Çökkün yüzü, ağarmış saçları ve ağırbaşlı konuşma tarzı dolayısıyla rahiplik ona çok yakışırdı. Elini omzuma koyduğunda, soğuk ve acımasız dünyaya adımımı atarken bir peder beni kutsuyormuş gibi hissettim kendimi."</p>
				<p class="normal">Holmes kıkır kıkır gülüp ellerini ovuşturdu. "Harika! Söyleyin bana dostum MacDonald, bu hoş ve dokunaklı görüşmeniz onun çalışma odasında mı gerçekleşti?"</p>
				<p class="normal">"Evet."</p>
				<p class="normal">"Güzel bir oda, değil mi?"</p>
				<p class="normal">"Çok güzel... gerçekten de çok şık Bay Holmes."</p>
				<p class="normal">"Onun yazı masasının önünde mi oturdunuz?"</p>
				<p class="normal">"Evet."</p>
				<p class="normal">"Gözünüze güneş geliyordu ve onun yüzü gölgede kalıyordu, değil mi?"</p>
				<p class="normal">"Akşamüstüydü, ama gözüme lambanın ışığının geldiğini hatırlıyorum."</p>
				<p class="normal">"Olabilir. Profesörün başının üzerinde asılı duran bir resim ilişti mi gözünüze?"</p>
				<p class="normal">"Gözümden pek bir şey kaçmaz Bay Holmes. Belki de bunu sizden öğrenmişimdir. Evet, resmi gördüm... başını ellerine dayamış, yan gözle size bakan bir kadın resmi."</p>
				<p class="normal">"O tablo Jean Baptiste Greuze'ün bir yapıtı."</p>
				<p class="normal">Müfettiş ilgilenmiş gibi görünmeye çalıştı.</p>
				<p class="normal">"Jean Baptiste Greuze," diye sözlerini sürdürdü Holmes, parmak uçlarını bitiştirip sırtını geriye yaslayarak, "1750 ve 1800 yılları arasında adı geçen bir Fransız ressamdı. Sanat kariyerinden söz ediyorum elbette. Çağdaşlarının onunla ilgili olumlu görüşlerini modern eleştirmenler fazlasıyla doğruladı."</p>
				<p class="normal">Müfettişin gözleri daldı. "Biz iyisi mi konumuza..." dedi.</p>
				<p class="normal">"Konumuz bu," diye onun sözünü kesti Holmes. "Söylediklerim, Birlstone Muamması adını verdiğiniz olayla doğrudan doğruya ve yaşamsal derecede ilişkili. Hatta bir bakıma özü bile denebilir."</p>
				<p class="normal">MacDonald hafifçe gülümseyip yalvaran gözlerle bana baktı. "Düşünme tarzınız bana göre biraz fazla hızlı Bay Holmes. Bir iki halkayı eksik bırakırsanız, ben boşluğu dolduramam. Bu ölmüş ressamla Birlstone'daki olay arasında ne gibi bir ilişki olabilir?"</p>
				<p class="normal">"Bir dedektif için her çeşit bilgi yararlıdır," dedi Holmes. "Hatta 1865 yılında Greuze'ün Kuzu ve Genç Kız adlı tablosunun Portalis açık artırmasında bir milyon iki yüz bin franga satılmış olması zihninizde bir düşünce süreci başlatabilir."</p>
				<p class="normal">Başlattığı belli oluyordu. Müfettişte içten bir ilgi uyanmıştı.</p>
				<p class="normal">"Size hatırlatmak isterim ki," diye konuşmasını sürdürdü Holmes, "profesörün maaşının araştırılabileceği pek çok güvenilir kaynak vardır. Yılda yedi yüz sterlin alıyor."</p>
				<p class="normal">"O zaman nasıl satın alabilmiş..."</p>
				<p class="normal">"Tamam işte! Nasıl alabilmiş?"</p>
				<p class="normal">"Evet, bu ilginç," dedi müfettiş düşünceli bir edayla. "Anlatın Bay Holmes. Sizin anlatmanıza bayılıyorum. Çok hoş oluyor!"</p>
				<p class="normal">Holmes gülümsedi. Kendisine gösterilen içten hayranlık onun hep hoşuna giderdi... bu da gerçek sanatçının bir özelliğidir. "Hani Birlstone'a gidecektik?" diye sordu.</p>
				<p class="normal">"Daha zamanımız var," dedi müfettiş saatine bakarak. "Kapının önünde bir araba bekliyor, Victoria'ya gitmemiz yirmi dakika bile sürmez. Gelelim şu tablo meselesine. Profesör Moriarty ile hiç tanışmadığınızı söylemiştiniz sanırım Bay Holmes."</p>
				<p class="normal">"Hayır, hiç tanışmadım."</p>
				<p class="normal">"Şu halde evinin içini nereden biliyorsunuz?"</p>
				<p class="normal">"Bu da başka bir konu. Üç kez evinde bulundum, ikisinde başka başka gerekçelerle görüşmek üzere gelmesini bekledim ve gelmesinden önce oradan ayrıldım. Bir keresinde de... şey, bunu resmi bir detektife pek anlatamayacağım. Son kez gittiğimde, belgelerini araştırmaya kadar vardırdım işi... ama sonuçlar hiç beklemediğim gibiydi."</p>
				<p class="normal">"Şüphe uyandıracak bir şey mi buldunuz?"</p>
				<p class="normal">"Hiç ama hiçbir şey. Tuhafıma giden de buydu. Ne var ki, tabloyla ilgili durumu artık biliyorsunuz. Onun çok zengin olduğunu gösteriyor bu. Servetini nasıl elde etti? Evli değil. Erkek kardeşi İngiltere'nin batısında bir yerde istasyon şefi. Profesör olarak geliri yılda yedi yüz sterlin. Ve bir Greuze tablosuna sahip."</p>
				<p class="normal">"Yani?"</p>
				<p class="normal">"Yani bundan çıkan sonuç belli."</p>
				<p class="normal">"Büyük bir geliri olduğunu ve bunu yasadışı yollardan elde ettiğini mi söylemek istiyorsunuz?"</p>
				<p class="normal">"Kesinlikle. Elbette böyle düşünmemin başka nedenleri de var... bu zehirli yaratığın kıpırdamadan pusuda beklediği ağın tam ortasında son bulan düzinelerce belli belirsiz ipucu var. Greuze'den söz etmemin nedeni, konuyu sizin kendi gözleminizin kapsamında ele almaktı."</p>
				<p class="normal">"Eh, Bay Holmes, söylediklerinizin ilginç olduğunu kabul ediyorum: Hatta ilginçten de öte... olağanüstü. Ama eğer mümkünse, buna bir açıklık getirelim. Dolandırıcılık mı, kalpazanlık mı, soygunculuk mu... para nereden geliyor?"</p>
				<p class="normal">"Hiç Jonathan Wild ile ilgili bir şey okudunuz mu?"</p>
				<p class="normal">"Adı yabancı gelmiyor. Bir roman kahramanıydı, değil mi? Romanlardaki detektifleri pek önemsemem... birtakım başarılar elde eden, ama nasıl başardıklarını anlamanıza hiç de fırsat vermeyen adamlardır bunlar. Bu da sırf sezgiye dayanır: Marifet değildir."</p>
				<p class="normal">"Jonathan Wild detektif değildi ve roman kahramanı da değildi. Usta bir caniydi ve geçen yüzyılda yaşadı... yaklaşık olarak 1750 yılında."</p>
				<p class="normal">"O zaman bana yararı olmaz. Ben gerçekçiyimdir."</p>
				<p class="normal">"Bay Mac, hayatınızda yapabileceğiniz en gerçekçi şey, üç ay bir odaya kapanıp günde on iki saat tarih boyunca işlenen suçları okumak olacak. Tarih tekerrürden ibarettir... Profesör Moriarty bile. Jonathan Wild, Londra'daki suçluların gerisindeki gizli güçtü, zekâsını ve örgütünü yüzde on beş komisyonla onlara satıyordu. Tarihin çarkı dönüyor ve karşımıza çarkın hep aynı çubuğu çıkıyor. Bunların hepsi eskiden olan ve yine olacak şeyler. Moriarty ile ilgili, ilginizi uyandırabilecek bir iki şey söyleyeceğim size."</p>
				<p class="normal">"İlgimi uyandıracağınızdan eminim."</p>
				<p class="normal">"Oluşturduğu zincirin ilk halkasında kimin olduğunu biliyorum... bir ucundaki bu Napolyon kılıklı kötü ruhlu adam ile öbür ucundaki yüzlerce ıskartaya çıkmış boksör, yankesici, şantajcı ve üçkâğıtçı arasında her türlü suçun işlendiği bir zincir. Moriarty'nin kurmayı, kendisi kadar perde arkasında, korunmalı olan ve yasaların erişemediği Albay Sebastian Moran'dır. Ona kaç para ödüyor dersiniz?"</p>
				<p class="normal">"Öğrenmek isterdim."</p>
				<p class="normal">"Yılda altı bin. Adamın zekâsının bedeli bu... Amerikan iş yaşamının ilkesi geçerli. Bu ayrıntıyı bir rastlantı sonucu öğrendim. Başbakanın aylığından bile daha yüksek. Moriarty'nin ne kadar para kazandığı ve ne çapta iş yaptığı konusunda bir fikir verir bu size. Bir ayrıntı daha var: Son zamanlarda Moriarty'nin yazdığı birtakım çekleri araştırmayı kendime iş edindim... ev giderlerini ödediği birtakım sıradan ve olağan çekleri. Çekler altı farklı bankadan ödenmiş. Bu size bir şey ifade ediyor mu?"</p>
				<p class="normal">"Gerçekten çok tuhaf! Ama bundan ne sonuç çıkarıyorsunuz?"</p>
				<p class="normal">"Servetinin dillere düşmesini istemediği sonucunu. Kimse onun kaç parası olduğunu bilmemeli. Yirmi ayrı bankada hesabı olduğundan hiç kuşkum yok; büyük olasılıkla, servetinin çoğu da yurtdışında Deutsche Bank ya da Credit Lyonnais'ye yatırılmıştır. Günün birinde, bir iki yıl ayıracak vaktiniz olursa, Profesör Moriarty'yi araştırmanızı salık veririm."</p>
				<p class="normal">Konuşmanın süresi uzadıkça, Müfettiş MacDonald'ın ilgisi de giderek artıyordu. Duyduğu merak yüzünden kendini konuya kaptırmıştı. Ama pratik İskoç zekâsı sayesinde, birdenbire asıl konuya dönüverdi.</p>
				<p class="normal">"Ne yaparsa yapsın," dedi. "Anlattığınız ilginç şeylerle bizi konudan uzaklaştırdınız Bay Holmes. Önemli olan, bu profesörle cinayet arasında bir bağlantı olduğunu söylemiş olmanız. Bu sonuca da Porlock adlı adamdan aldığınız uyarı dolayısıyla varıyorsunuz. Şu an bizim için önemli olabilecek başka bilgilere varabilir miyiz?"</p>
				<p class="normal">"Cinayetin gerekçesine ilişkin bir fikir edinebiliriz. İlk söylediklerinizden anladığım kadarıyla, anlaşılmaz ya da en azından açıklanamaz bir cinayet bu. Şimdi, cinayetin kökeninin bizim kuşkulandığımız gibi olduğunu varsayarsak, iki ayrı gerekçe olabilir. Her şeyden önce, Moriarty'nin adamlarını despotça yönettiğini size söyleyebilirim. Onların üzerinde muazzam bir disiplin uygular. Onun kurallarına göre yalnızca bir tek ceza türü vardır. Ölüm. Öldürülen bu adamın... yaklaşmakta olan akıbetini, baş caninin emrindeki birisinin bildiği bu Douglas'ın... patronuna bir şekilde ihanet ettiğini varsayabiliriz. Bunun üzerine cezalandırılmıştır, herkes bilsin diye... sırf herkesin yüreğine ölüm korkusu dolsun diye."</p>
				<p class="normal">"Eh, bu bir olasılık Bay Holmes."</p>
				<p class="normal">"Başka bir olasılık da, bu cinayet Moriarty'nin olağan bir eylemi olarak işlendi. Ev soyguna uğramış mıydı?"</p>
				<p class="normal">"Kulağıma böyle bir haber gelmedi."</p>
				<p class="normal">"Soygun yapılmışsa elbette bu birinci varsayımı çürütür ve ikincisini destekler. Çalınanları paylaşma vaadiyle ya da bir ödeme karşılığı cinayet Moriarty'ye işlettirilmiş olabilir. İkisi de olası. Ama hangisi olursa olsun, hatta üçüncü bir olasılık bile olsa, çözümü Birlstone'da aramalıyız. Gerçi orada kendisini ele verecek bir şey bırakacağını düşünmeyecek kadar iyi tanıyorum bu adamı."</p>
				<p class="normal">"Şu halde Birlstone'a gidelim!" diye haykırdı MacDonald, oturduğu koltuktan ayağa fırlayarak. "Hay Allah! Saat tahmin ettiğimden de daha geç olmuş. Beyler, hazırlanmanız için yalnızca beş dakikanız var, o kadar."</p>
				<p class="normal">"Bu bize yeter de artar bile," dedi Holmes, ayağa fırlayıp üzerindeki ropdöşambrı çıkararak ceketini giymek üzere odasına koşarken. "Yola çıktığımızda Bay Mac, bana olayı baştan sona anlatmanızı rica edeceğim."</p>
				<p class="normal">Gerçi "baştan sona" anlatılacakların düş kırıklığı yaratacak kadar az olduğu anlaşıldı, ama karşılaştığımız vakanın uzmanca bir dikkat gerektiren nitelikte olduğu kanısına varmamıza yetecek kadar şey de öğrendik. Dostum, az olmakla birlikte ilginç olan ayrıntıları dinlerken narin ellerini ovuşturuyordu. Verimsiz bir sürü uzun haftayı geride bırakmıştık ve işte sonunda, bütün özel yetenekler gibi, kullanmadığı zamanlar kendisine can sıkıntısı veren o olağanüstü güçlerini uygulamasına değecek bir şey çıkmıştı karşısına. Beyni işlemediğinde körelip paslanıyordu.</p>
				<p class="normal">Yapacak bir iş bulunca, Sherlock Holmes'un gözleri parlamış, solgun yanaklarına renk gelmiş ve heves dolu yüzü içinden doğan bir ışıkla aydınlanmıştı. Arabanın içinde öne doğru eğilerek, MacDonald'ın bizi Sussex'te bekleyen sorunla ilgili olarak kısaca anlattıklarını can kulağıyla dinledi. Bize anlattığına göre, müfettişin de sabahın erken saatlerinde gelen trenle kendisine ulaştırılan bir not dolayısıyla durumdan haberi olmuştu. Oralı polis görevlisi White Mason müfettişin bir arkadaşıydı ve bu sayede kent dışındakiler Scotland Yard'ın yardımına gerek duyduklarında genelde olduğundan daha çabuk haber almıştı. Çoğunlukla kentteki uzman görevli gidinceye kadar vakalar eskiyordu.</p>
				<p class="indentmetin">"SAYIN MÜFETTİŞ MACDONALD," diye yazıyordu bize okuduğu mektupta, "Resmi görevlendirme yazınız ayrı bir zarfla gönderilmiştir. Bu özel bir mektuptur. Sabah kaç treniyle Birlstone'a gelebileceğinizi bana telgrafla bildirirseniz sizi karşılayacağım... ya da işim çok olursa sizi karşılaması için birisini göndereceğim. Bu vaka çok karmaşık. Bir an bile yitirmeden hemen işe başlayın. Eğer Bay Holmes'u getirebilirseniz iyi olur, zira o da kendine göre birtakım şeyler bulacaktır. Ortalıkta bir ceset olmasaydı, her şeyin bir tiyatro sahnesi gibi düzenlendiğini düşünebilirdik. Tanrım! Çok karmaşık."</p>
				<p class="normal">"Anlaşılan arkadaşınız akıllı birisi," dedi Holmes.</p>
				<p class="normal">"Öyledir efendim, bildiğim kadarıyla White Mason çok enerjik bir insandır."</p>
				<p class="normal">"Anlatacağınız başka bir şey var mı?"</p>
				<p class="normal">"Yalnızca buluştuğumuzda onun bize bütün ayrıntıları bildireceğini biliyorum."</p>
				<p class="normal">"Şu halde Bay Douglas'ın korkunç bir cinayete kurban gittiğini nereden biliyordunuz?"</p>
				<p class="normal">"Zarfın içinden çıkan resmi raporda yazılıydı. ‘Korkunç' demedim ben: Kabul edilmiş bir resmi terim değildir bu. Raporda John Douglas adı vardı. Bir çifteden atılan kurşunlarla başından yara aldığı kaydedilmişti. Ayrıca, ihbarın dün gece yarısına doğru olduğu da bildiriliyordu. Vakanın kesinlikle bir cinayet olduğu, ama hiçbir tutuklamanın yapılmadığı ve bu vakanın çok şaşırtıcı ve olağandışı birtakım özellikler gösterdiği de eklenmişti. Şu anda elimizde bu kadarı var Bay Holmes."</p>
				<p class="normal">"O zaman, izninizle, bunu şimdilik bu kadarla bırakacağız Bay Mac. Yetersiz verilere dayanarak erken kuramlar geliştirmek bizim mesleğimizin hastalığıdır. Şu anda kesin olan iki şey görüyorum... Londra'da yaşayan büyük bir zekâ ve Sussex'te ölen bir adam. Bu ikisi arasındaki zincirin halkalarını sayacağız."</p>
		
		</body>
</html>