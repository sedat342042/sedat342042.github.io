<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>korku</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_5">3<br class="chapter"/>Birlstone'daki Facia</h2>
				<p class="normal">Şimdi okurun izniyle kendi önemsiz tanıklığımdan uzaklaşıp, sonradan edindiğimiz bilgilerin ışığında, olay yerine varmamızdan önce olup bitenleri anlatacağım. Olayla ilgili kişileri ve yazgılarının biçimlendiği tuhaf koşulları okurun anlamasını ancak bu yoldan sağlayabilirim.</p>
				<p class="normal">Birlstone köyü, Sussex yöresinin kuzey sınırında, çok eski yarı ahşap evlerden oluşan küçük bir yerleşimdir. Yüzyıllardır hiç değişmeden kalmıştı; ama son bir iki yıldır pitoresk görünümü ve konumu dolayısıyla birtakım varlıklı kişilerin ilgisini çektiğinden, çevresini saran ormanda yer yer villalar görülmeye başladı. Yörede bu ormanın, kuzeydeki tepelere doğru ağaçların seyreldiği büyük Weald Ormanı'nın dış sınırı olduğuna inanılır. Artan nüfusun gereksinimlerini karşılamak için birkaç ufak dükkân açıldı; böylece de Birlstone'un çok geçmeden eski bir köyden modern bir kasabaya dönüşmesi olası. Önemli sayılan en yakın yer olan Tumbridge Wells, Kent bölgesi sınırlarının ötesinde, doğuya doğru on, on beş kilometre ötede olduğundan, burası ülkenin hatırı sayılır bir bölümünün merkezidir.</p>
				<p class="normal">Eski Birlstone Malikânesi, kasabadan yaklaşık sekiz yüz metre uzakta, muazzam kayın ağaçlarıyla ünlü eski bir parkın içindedir. Bu görkemli binanın bir bölümünün tarihi ilk haçlı seferine kadar dayanır; o tarihlerde Hugo de Capus, Kızıl Kral'ın<sup class="calibre3"><a href="korku_split_021.html#footnote-100-3" id="footnote-100-3-backlink" name="footnote-100-3-backlink">[3]</a></sup> kendisine bağışladığı arazinin ortasına bir kale inşa etti. 1543 yılında çıkan bir yangınla yok olan bu ortaçağ kalesinin isle kararmış köşe taşlarından bazıları, Kral I. James döneminde, onun yıkıntıları üzerinde inşa edilen bir tuğla kır evinin yapımında kullanıldı.</p>
				<p class="normal">Üçgen biçimli çatıları ve baklava biçimli küçük pencereleriyle malikâne inşa edildiği on yedinci yüzyıl başlarındaki halini hâlâ az çok koruyordu. Kendisinden önceki daha askeri görünümlü yapının çevresinde kazılmış olan iki hendekten dışta kalanının suyu kurumuştu ve basit bir sebze bahçesi işlevi görüyordu. On üç metre genişlikte olan içte kalanıysa, şimdi yalnızca birkaç metre derinlikte olmakla birlikte, hâlâ evi çepeçevre sarıyordu. Bir dere sularını bu hendeğe akıtarak yoluna devam ettiğinden, bulanık görünse de, hiçbir zaman bir hendekteki su gibi sağlıksız değildi. Zemin kat pencereleri suyun yüzeyinden bir karış yukarıdaydı.</p>
				<p class="normal">Binaya giriş yalnızca, zincirleri ve bocurgatları çoktandır paslanıp kopmuş olan bir çekme köprüden geçilerek mümkündü. Ama malikânenin son sakinleri bu durumu düzeltmek için özel bir gayret göstermişlerdi ve çekme köprü yalnızca kaldırılabilmekle kalmıyor, aynı zamanda her akşam kaldırılıp, her sabah indiriliyordu. Eski ortaçağ âdetinin yeniden uygulanmasıyla da, malikâne geceleri bir ada konumuna bürünüyordu... bu olgu, çok geçmeden tüm İngiltere'nin dikkatini üstüne çekecek muammayla da doğrudan ilgiliydi.</p>
				<p class="normal">Douglaslar buraya yerleştiklerinde, yıllardır kimsenin oturmamış olduğu malikâne çürümeye yüz tutarak pitoresk bir harabeye dönmüştü. Bu aile iki kişiden oluşuyordu... John Douglas ve eşi. Douglas, gerek karakteri, gerek görünümü bakımından, dikkat çekici bir adamdı. Yaşı elliye yakın olmalıydı; çıkıntılı bir çenesi olan, sert yüz ifadeli, bıyığı kırlaşmış, külrengi gözleri fazlasıyla zeki bakan, gençliğin gücünü ve çevikliğini hiç yitirmemiş, dinç ve sırım gibi bir vücuda sahip biriydi. Gerçi herkese karşı güler yüzlü ve cana yakındı, ama bazı düşüncesiz tavırları Sussex toplumundan daha aşağı olan toplumsal katmanlarda yaşamış olduğu izlenimini uyandırıyordu.</p>
				<p class="normal">Gelgelelim, daha kibar sınıftan komşuları ona biraz yadırgayarak, biraz da mesafeli davranmakla birlikte, çok geçmeden köy halkı arasında sevilen biri olup çıktı: Bütün yerel etkinliklere yüklü miktarda parasal destekte bulunuyor, konserlere ve öbür gösterilere katılıyor ve kendisinden istendiğinde olağanüstü tenor sesiyle çok güzel bir şarkı söyleyerek herkesin gönlünü alıyordu. Görünüşe bakılırsa, parası çoktu ve bunu California'daki altın madenlerinde kazandığı söyleniyordu; zaten yaşamının bir bölümünü Amerika'da geçirdiği, kendisinin de, eşinin de konuşmalarından anlaşılıyordu.</p>
				<p class="normal">Cömertliği ve kalenderliğiyle yarattığı olumlu izlenim, tehlikeyi umursamamasıyla kazandığı ünle daha da pekişmişti. Kötü bir binici olmasına karşın, her yarışa katılıyor ve en iyi binicilerle boy ölçüşeyim derken herkesi şaşırtacak kadar feci biçimde attan düşüyordu. Papaz evini alevler sardığında, yerel itfaiye ekibinin durumu umutsuz görüp işi bırakmasından sonra, eşyaları kurtarmak için yeniden binaya girecek kadar korkusuz olmasıyla da dikkat çekti. Böylece, malikânenin sahibi John Douglas beş yıl içinde Birlstone'da epeyce ün kazanmıştı.</p>
				<p class="normal">Eşi de onunla tanışanların gözdesiydi; gerçi ziyaretçi sayısı az ve ziyaretler seyrekti, çünkü İngiliz âdetlerine göre, yöreye yerleşen yabancılarla görüşmek için önce tanıştırılmak gerekiyordu. Ama o buna aldırmıyordu, zira hem mizaç olarak içine kapanıktı, hem de göründüğü kadarıyla zamanını tümüyle eşine ve ev sorumluluklarına ayırıyordu. O sırada dul olan Bay Douglas ile Londra'da tanışmış olan bir İngiliz hanımefendisi olduğu biliniyordu. Uzun boylu, esmer, ince yapılı, güzel bir kadındı; eşinden yirmi yaş daha gençti; ama bu yaş farkı aile yaşamlarındaki mutluluğu hiçbir biçimde bozmuyor gibiydi.</p>
				<p class="normal">Yine de onları yakından tanıyanlar zaman zaman ikisinin arasında tam bir güven bağı olmadığını söylüyorlardı, çünkü kadın kocasının geçmişi konusunda ya çok ağzı sıkıydı ya da daha büyük olasılıkla pek fazla şey bilmiyordu. Birkaç kişi de, Bayan Douglas'ın bazen asabileştiği ve kocası evden gidip de dönmesi biraz gecikecek olsa, adamakıllı huzursuz olduğu gözleminde bulunmuşlardı. Her türlü dedikoduya kucak açan sessiz sakin bir kırsal yörede malikânenin hanımefendisinin bu zaafı dilden dile dolaşıyordu ve bunu özellikle anlamlı kılacak olay baş gösterdiğinde insanların belleklerinde daha çok yer etti.</p>
				<p class="normal">O çatı altındaki varlığı sürekli olmasa da, birazdan anlatılacak olan tuhaf olaylar sırasında orada bulunması dolayısıyla adı yöre halkı arasında öne çıkan birisi daha vardı. Hampstead'deki Hales Lodge'lu Cecil James Barker'dı bu.</p>
				<p class="normal">Cecil Barker, uzun boylu, sarsak görünümüyle, Birlstone köyünün anacaddesinde tanınan birisiydi, çünkü malikânenin sık sık gelen ve iyi karşılanan bir ziyaretçisiydi. Daha çok da Bay Douglas'ın İngiltere'deki yeni ortamında boy gösteren ve geçmişteki bilinmeyen yaşamına ait yegâne dostu olması bakımından dikkat çekiyordu. Barker'ın kendisi de mutlaka İngiliz'di; ama sözlerinden Douglas'ı ilk olarak Amerika'da tanıdığı ve onunla orada yakın bir ilişki kurduğu anlaşılıyordu. Epeyce varlıklı bir adam olduğu belliydi ve bekâr olduğu söyleniyordu.</p>
				<p class="normal">Douglas'tan daha gençti –olsa olsa kırk beş yaşındaydı– uzun boylu, dik duruşlu, gövdesi kaslı, sakalsız, boksör suratlı, iri kıyım, güçlü kuvvetli, siyah kaşları ve güçlü ellerini oynatmasına gerek bile kalmadan saldırgan bir kalabalık arasından kendisine yol açabilecek kadar etkileyici bakışlı siyah gözleri olan bir adamdı. Ne ata biniyor, ne ava gidiyor, günlerini ağzında piposu, eski köyde dolaşarak geçiriyordu ya da ev sahibiyle yahut onun yokluğunda ev sahibesiyle arabaya binip güzel manzaralı kırlarda gezinti yapıyordu. "Yumuşak başlı, eli açık bir beyefendi," dedi Ames adlı uşak. "Yine de, aman ha! Onunla çatışan birisi olmamayı yeğlerim!" Douglas ile candan ve sıkı fıkı bir ilişkileri vardı, eşiyle dostluğu da bundan geri kalmıyordu... hatta birçok kez kocasını biraz sinirlendirmiş olan bir dostluktu bu, öyle ki, hizmetkârlar bile onun kızdığını anlamışlardı. Felaket olduğunda, aileden biri sayılan üçüncü kişi işte böyle birisiydi.</p>
				<p class="normal">Eski yapının öteki sakinlerine gelince, kalabalık bir müstahdem grubu içinde ciddi, saygın ve becerikli Ames ile tombul ve neşeli bir kadın olan ve ev sahibesinin yükünü biraz olsun hafifleten Bayan Allen'dan söz etmek yeterli. Evdeki öteki altı hizmetkârın, 6 Ocak gecesi olup bitenlerle hiçbir ilişkisi yok.</p>
				<p class="normal">Sussex Polis Teşkilatı'ndan Çavuş Wilson'ın komiser olduğu küçük yerel karakola ilk ihbar saat on ikiye çeyrek kala geldi. Cecil Barker, heyecan içinde kapıya gelmiş ve olanca gücüyle zili çalmıştı. Malikânede korkunç bir facia olmuş ve John Douglas öldürülmüştü. Adamın ağzından soluk soluğa çıkan sözler bunlardı. Sonra telaşla yine eve dönmüş, ondan beş dakika sonra da, saat on ikiyi biraz geçe, daha önce yerel yetkilileri ciddi bir gelişme olduğu yolunda uyarmış olan çavuş olay yerine varmıştı.</p>
				<p class="normal">Çavuş malikâneye vardığında çekme köprünün indirilmiş, pencerelerin aydınlık ve tüm ev halkının büyük bir şaşkınlık ve panik içinde olduğunu görmüştü. Yüzleri bembeyaz kesilmiş hizmetkârlar holde birbirlerine sokulmuşlar, korku içindeki uşak ise kapıda durup ellerini ovuşturuyormuş. Yalnızca Cecil Barker soğukkanlılığını koruyormuş; girişe en yakın kapıyı aralayıp eliyle çavuşa kendisini izlemesini işaret etmiş. Tam o sırada, atik ve becerikli bir adam olan Dr. Wood köyden oraya gelmiş. Üçü birlikte cinayete sahne olan odaya girmişler, bu arada dehşete kapılmış olan uşak geride kalıp kadın hizmetkârlar feci sahneyi görmesinler diye kapıyı arkasından kapatmış.</p>
				<p class="normal">Maktul, kollarıyla bacakları iki yana açılmış olarak odanın ortasında sırtüstü yatıyormuş. Üzerinde yalnızca pijamaları ve pembe bir ropdöşambr varmış. Çıplak ayaklarında da terlikleri varmış. Doktor cesedin yanına çömelip masanın üzerinde duran el fenerini ona doğru tutmuş. Doktora gerek olmadığını anlamak için kurbana bir kez bakmak yetmiş. Adam feci bir biçimde yaralanmış. Göğsünün üzerinde garip bir silah duruyormuş: Namlusu tetiklerden otuz santim öteden testereyle kesilmiş bir çifte. Bununla yakından ateş edildiği ve kafasının bu yüzden neredeyse paramparça olduğu belliymiş. Kurşunların iki namludan da aynı zamanda ateşlenerek daha çok zarar verebilmesi için tetikler telle birbirine bağlıymış.</p>
				<p class="normal">Ansızın yüklendiği korkunç sorumluluk yüzünden yerel polis görevlisinin cesareti kırılmış, huzuru kaçmış. "Üstlerim gelinceye kadar hiçbir şeye dokunmayalım," demiş kısık bir sesle, dehşet içinde cesedin korkunç görünümlü kafasına bakarak.</p>
				<p class="normal">"Şu ana kadar hiçbir şeye dokunulmadı," demiş Cecil Barker. "Ben kefilim. Gördüğünüz her şey aynen benim bulduğum durumda."</p>
				<p class="normal">"Bu ne zaman oldu?" Çavuş defterini çıkarmış.</p>
				<p class="normal">"Saat tam on bir buçukta. Daha soyunmamıştım, silah sesini işittiğimde yatak odamda şöminenin önünde oturuyordum. Fazla gürültü çıkmadı... boğuk bir ses duydum. Aşağıya koştum... sanırım bu odaya girdiğimde otuz saniye bile geçmemişti."</p>
				<p class="normal">"Kapı açık mıydı?"</p>
				<p class="normal">"Evet, açıktı. Zavallı Douglas gördüğünüz gibi yerde yatıyordu. Yatak odası mumu masanın üzerinde yanıyordu. Bir iki dakika sonra lambayı yaktım."</p>
				<p class="normal">"Kimseyi görmediniz mi?"</p>
				<p class="normal">"Hayır. Merdivenlerden inerken arkamdan Bayan Douglas'ın ayak seslerini duydum ve hemen dönüp onun bu korkunç sahneyi görmesine engel oldum. Kâhya Bayan Allen gelip onu götürdü. Ames de oraya gelmişti ve koşup bir kez daha bu odaya geldik."</p>
				<p class="normal">"Ama çekme köprünün bütün gece kalkık durumda olduğu söylendi bana."</p>
				<p class="normal">"Evet, ben indirinceye kadar kalkıktı."</p>
				<p class="normal">"Şu halde nasıl olur da katil kaçabilir? Söz konusu bile olamaz! Bay Douglas kendini vurmuş olmalı."</p>
				<p class="normal">"Önce biz de öyle düşündük. Ama bakın!" Barker perdeyi açıp baklava biçimli uzun pencerenin ardına kadar açık olduğunu göstermiş. "Bir de şuna bakın!" Elindeki lambayı indirip ahşap pervazdaki bir çizme tabanını andıran kan lekesini aydınlatmış. "Birisi dışarı çıkmak için buraya basmış."</p>
				<p class="normal">"Yani birisi hendekteki suyun içinden yürüyerek gelmiş mi demek istiyorsunuz?"</p>
				<p class="normal">"Kesinlikle!"</p>
				<p class="normal">"Şu halde, eğer siz cinayetten yarım dakika sonra odada idiyseniz, o da o anda suda olmalı."</p>
				<p class="normal">"Hiç kuşkum yok. Ah keşke doğru pencereye koşsaydım! Ama önünde perde vardı, bildiğiniz gibi, bu yüzden hiç aklıma gelmedi. Derken Bayan Douglas'ın ayak seslerini duydum, odaya girmesine izin veremezdim. Çok feci bir şey olurdu."</p>
				<p class="normal">"Yeterince feci!" demiş doktor, paramparça kafaya ve çevresindeki korkunç izlere bakarak. "Birlstone demiryolu faciasından beri böyle yaralanma görmemiştim."</p>
				<p class="normal">"Yine de," demiş çavuş, yavaş işleyen köylü sağduyusuyla hâlâ açık pencereyi düşünerek, "birisinin bu hendekten yürüyerek kaçtığını söylemeniz iyi hoş da, madem köprü kalkıktı, eve nasıl girdi peki?"</p>
				<p class="normal">"Ah, bu güzel bir soru," demiş Barker.</p>
				<p class="normal">"Köprü saat kaçta kaldırıldı?"</p>
				<p class="normal">"Altıya geliyordu," demiş uşak Ames.</p>
				<p class="normal">"Duyduğuma göre," demiş çavuş, "genellikle günbatımında kaldırılıyormuş. Yılın bu zamanında altıya doğru değil de, dört buçuğa doğru olmalı bu."</p>
				<p class="normal">"Bayan Douglas'ın çaya konukları vardı," demiş Ames. "Onlar gidene kadar köprüyü kaldıramadım. Sonra da bocurgatı kendi ellerimle çevirdim."</p>
				<p class="normal">"Şu halde şöyle bir sonuç çıkıyor," demiş çavuş. "Eğer dışarıdan birileri geldiyse... eğer... saat altıdan önce köprüden geçip saat on birden sonra Bay Douglas odaya girinceye kadar gizlenmiş olmalılar."</p>
				<p class="normal">"Öyle olmalı! Bay Douglas her gece yatmadan önce malikânenin içini dolaşıp lambaların söndürülmüş olup olmadığını denetlerdi. Bu nedenle buraya gelmiştir. Adam da bekleyip onu vurmuştur. Sonra da pencereden kaçıp tüfeğini burada bırakmıştır. Ben olayı böyle görüyorum, çünkü başka hiçbir şey olanlara uymuyor."</p>
				<p class="normal">Çavuş yerde, cesedin yanında duran bir kartı almış eline. Üzerinde V.V. harfleri ve bunların altında da mürekkeple çalakalem karalanmış 341 sayısı varmış.</p>
				<p class="normal">"Bu ne?" diye sormuş kartı onlara doğru tutarak.</p>
				<p class="normal">Barker merak dolu gözlere bakmış karta. "Daha önce hiç gözüme çarpmamıştı," demiş. "Katil bırakmış olmalı."</p>
				<p class="normal">"V.V. – 341. Bundan hiçbir anlam çıkaramıyorum."</p>
				<p class="normal">Çavuş kocaman parmaklarıyla bunu evirip çevirmiş. "V.V. ne? Bir adın baş harfleri belki de. Ya şurada duran ne Dr. Wood?"</p>
				<p class="normal">Şöminenin önünde, halının üzerinde, büyük bir çekiç varmış... kocaman bir usta çekici. Cecil Barker parmağıyla şömine rafının üzerinde duran bir kutu pirinç kafalı çiviyi göstermiş.</p>
				<p class="normal">"Bay Douglas dün tabloların yerlerini değiştiriyordu," demiş. "Gözlerimle gördüm, şu iskemleye tırmanmış, duvardaki büyük tabloyu asıyordu. Çekiç onun için burada."</p>
				<p class="normal">"Biz iyisi mi onu halının üstünde bulduğumuz yere koyalım," demiş çavuş, şaşkınlık içinde kafasını kaşıyarak. "Bu olayı çözmek için emniyetteki en iyi beyinlerin kafa yorması gerek. Sonuca ancak Londra'da varabilirler." El fenerini kaldırmış ve ağır ağır odada dolaşmış. "Durun!" diye haykırmış heyecanla perdeyi kenara çekerek. "Bu perdeler saat kaçta çekildi?"</p>
				<p class="normal">"Lambalar yakıldığı zaman," demiş uşak. "Dördü biraz geçe olmalı."</p>
				<p class="normal">"Burada birisinin saklandığı belli." Lambayı yere doğru tutunca, köşedeki çamurlu çizme izleri görünmüş. "Kabul etmeliyim ki, bu sizin kuramınızı destekliyor Bay Barker. Anlaşılan adam perdelerin çekildiği saat dörtten sonra ve köprünün kaldırıldığı saat altıdan önce eve girdi. Gizlice bu odaya daldı, çünkü gördüğü ilk oda buydu. Saklanabileceği başka yer olmadığından bu perdenin arkasına gizlendi. Her şey yeterince açık. Bir olasılıkla asıl amacı evi soymaktı; ama Bay Douglas'ın bu odaya geleceği tuttu, bu yüzden onu öldürüp sıvıştı."</p>
				<p class="normal">"Ben de olayı böyle görüyorum," demiş Barker. "Ama zaman kaybetmiyor muyuz? Hemen çıkıp adam kaçmadan her yeri arayamaz mıyız?"</p>
				<p class="normal">Çavuş bir an düşünmüş.</p>
				<p class="normal">"Sabah saat altıdan önce tren yok, bu yüzden trenle kaçamaz. Paçalarından sular damlaya damlaya yollara düşse, birisinin dikkatini çekmesi olasılığı var. Zaten buradaki görevimin sona erdiği bana söylenmeden buradan ayrılamam. Ama bence her şey aydınlatılmadan hiçbiriniz gitmemelisiniz."</p>
				<p class="normal">Doktor lambayı eline alıp cesedi yakından inceliyormuş. "Şu iz de ne?" diye sormuş. "Bunun cinayetle bir ilgisi olabilir mi?"</p>
				<p class="normal">Ropdöşambrın sağ kolu sıvanmış ve maktulün kolu dirseğine kadar görünüyormuş. Bileğiyle dirseği arasında tuhaf bir kahverengi şekil varmış: Açık renkli teninin üzerinde bir kabartma gibi duran, bir daire içinde çizili bir üçgen.</p>
				<p class="normal">"Dövme değil," demiş doktor, gözlüğünü şekle yaklaştırarak. "Hiç böyle bir şey görmemiştim. Tıpkı sığırları damgalar gibi damgalamışlar bu adamı. Bu ne anlama geliyor?"</p>
				<p class="normal">"Anlamını bildiğimi söyleyemem," demiş Cecil Barker, "ama son on yıldır Douglas'ın kolunda bu şekli pek çok kez gördüm."</p>
				<p class="normal">"Ben de gördüm," demiş uşak. "Birçok kez, patronum kollarını sıvadığında bu şekil gözüme çarpmıştı. Ne olduğunu da sık sık merak ettiydim."</p>
				<p class="normal">"Şu halde cinayetle hiç ilişkisi yok demektir," demiş çavuş. "Yine de garip bir şey. Bu evdeki her şey garip zaten. Ne var, şimdi ne oldu?"</p>
				<p class="normal">Bir şaşkınlık sesi çıkaran uşak, cesedin eline işaret ediyormuş.</p>
				<p class="normal">"Alyansını almışlar!" demiş.</p>
				<p class="normal">"Efendim?"</p>
				<p class="normal">"Evet, öyle. Patron altın alyansını hep sol elinin küçük parmağına takardı. Üzerinde altın bir topuz olan şu yüzüğü onun üstüne, kıvrılmış yılan biçimli yüzüğü de yüzük parmağına takardı. Topuzlu yüzük de, yılan yüzük de duruyor, ama alyansı yok."</p>
				<p class="normal">"Doğru söylüyor," demiş Barker.</p>
				<p class="normal">"Yani," demiş çavuş, "alyansını öbür yüzüğün altına taktığını mı söylüyorsun?"</p>
				<p class="normal">"Her zaman!"</p>
				<p class="normal">"Demek ki katil ya da her kim ise, önce topuzlu dediğin şu yüzüğü, sonra alyansı çıkardı ve sonra topuzlu yüzüğü yeniden onun parmağına geçirdi."</p>
				<p class="normal">"Evet, öyle!"</p>
				<p class="normal">Saygıdeğer taşra polis görevlisi kafasını iki yana sallamış. "Bana öyle geliyor ki, Londra'dakiler bu vakayla ne kadar çabuk ilgilenirlerse, o kadar iyi olacak," demiş. "White Mason akıllıdır. White Mason'un altından kalkamayacağı kadar zor hiçbir yerel vaka olmamıştır. Bize yardım etmek için buraya gelmesi fazla uzun sürmez. Ama vakayı sonuçlandırabilmek için Londra'ya bel bağlamamız gerektiği kanısındayım. Bu arada, benim gibiler için bunun fazla karmaşık olduğunu söylemekten utanmıyorum."</p>
		
		</body>
</html>