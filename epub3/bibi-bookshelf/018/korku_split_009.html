<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>korku</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_9">7<br class="chapter"/>Çözüm</h2>
				<p class="normal">Ertesi sabah, kahvaltıdan sonra, Müfettiş MacDonald ile White Mason'ı polis çavuşunun küçücük odasında kafa kafaya vermiş konuşurlarken bulduk. Önlerinde duran masada yığılı mektuplara ve telgraflara birer birer bakıp ayırıyorlardı. Üç tanesini bir kenara koymuşlardı.</p>
				<p class="normal">"Hâlâ kaçak bisikletlinin mi peşindesiniz?" diye sordu Holmes neşeyle. "Darağacı kaçkınından yeni bir haber var mı?"</p>
				<p class="normal">MacDonald kederli bir yüzle mektup ve telgraf yığınını işaret etti.</p>
				<p class="normal">"Şu anda aynı zamanda Leicester, Nottingham, Southampton, Derby, East Ham, Richmond ve on dört başka yerde görüldüğü bildirildi. Bunlardan üçünde... East Ham, Leicester ve Liverpool'da... sabıkalı çıktı ve tutuklandı. Galiba bu ülke bir sürü sarı kabanlı kaçakla dolu."</p>
				<p class="normal">"Tanrım!" dedi Holmes acıklı bir sesle. "Şimdi, Bay Mac ve siz Bay White Mason, size çok içten bir öğütte bulunmak istiyorum. Sizinle birlikte bu vakayı araştırmaya başladığımda, hatırlayacağınız gibi, yarı kanıtlanmış kuramlar sunmayacağımı, bunların doğru olduğu konusunda tatmin oluncaya kadar da kendi fikirlerimi geliştireceğimi söylemiştim. Bu nedenle, şu anda aklımdakilerden size söz etmeyeceğim. Öte yandan, size karşı dürüst davranacağımı da söylemiştim ve yararsız bir işe bir dakikanızı bile harcamanıza izin vermem dürüstlük olmaz. Dolayısıyla bu sabah size bir öğütte bulunmak için buraya geldim ve öğüdüm üç sözcükle özetlenebilir... bu işten vazgeçin."</p>
				<p class="normal">MacDonald ile White Mason şaşkınlıktan donakalarak meslektaşlarına baktılar.</p>
				<p class="normal">"Yani umutsuz bir vaka mı bu?" diye haykırdı müfettiş.</p>
				<p class="normal">"Yaptığınız işin umutsuz olduğunu düşünüyorum. Gerçeğe ulaşmanın umutsuz olduğunu düşünmüyorum."</p>
				<p class="normal">"Ama şu bisikletli. Uydurma birisi değil ki. Elimizde eşkali var, valizi, bisikleti. Adam bir yerlerde olmalı. Ne diye yakalamayalım onu?"</p>
				<p class="normal">"Evet, evet, kuşkusuz bir yerlerdedir ve kuşkusuz onu yakalayacağız; ama gücünüzü East Ham ya da Liverpool'da harcamanızı istemiyorum. Eminim sonuca varmak için daha kestirme bir yol vardır."</p>
				<p class="normal">"Siz bizden bir şey saklıyorsunuz. Bu haksızlık Bay Holmes." Müfettiş içerlemişti.</p>
				<p class="normal">"Benim çalışma yöntemlerimi bilirsiniz Bay Mac. Ama elimden geldiğince kısa bir süre saklayacağım bunu. Yalnızca birtakım ayrıntıları doğrulamak istiyorum, bunu çabucak yapabilirim, sonra da elde ettiğim sonuçların hepsini size sunarak sizi selamlayıp Londra'ya döneceğim. Başka türlü davranamayacak kadar çok şey borçluyum size, zira meslek yaşamım boyunca bundan daha özel ve ilginç bir çalışma yapmamıştım."</p>
				<p class="normal">"Anlaşılır gibi değil Bay Holmes. Dün gece Tunbridge Wells'den döndüğümüzde sizinle görüştük ve elde ettiğimiz sonuçlarla genelde aynı fikirdeydiniz. O zamandan beri, vaka konusunda tümüyle yeni bir fikir edinmenize neden olacak neler oldu?"</p>
				<p class="normal">"Madem sordunuz, size söylediğim gibi, dün gece malikânede birkaç saat geçirdim."</p>
				<p class="normal">"Peki neler oldu?"</p>
				<p class="normal">"Ah, şu anda size ancak çok genel bir cevap verebilirim. Aklıma gelmişken, tütüncüde bir peni gibi ucuz bir fiyata bu eski malikâneyle ilgili kısa, ama açıklayıcı ve ilginç bir yazı bulup okudum."</p>
				<p class="normal">Bu arada Holmes yeleğinin cebinden ince ve üzerinde eski Birlstone Malikânesi'ni gösteren bir gravür bulunan bir kitapçık çıkarmıştı.</p>
				<p class="normal">"İnsan bulunduğu ortamın tarihsel atmosferini duyumsarken, sevgili Bay Mac, bu kitapçık araştırmanın keyfine keyif katıyor. Bu kadar sabırsız bakışlarla bakmayın bana, çünkü sizi temin ederim ki, bu kadar yalın kaleme alınmış bir yazı bile insanın zihninde geçmişle ilgili bir tablo oluşturuyor. İzin verirseniz, size bir parça okuyayım. ‘Kral I. James'in tahta çıkışının beşinci yılında ve çok daha eski bir yapının yerinde inşa edilen Birlstone Malikânesi, bu dönemin bir hendekle çevrili malikânelerinin günümüze kadar gelen en güzel örneklerinden biridir...'"</p>
				<p class="normal">"Siz bizi aptal yerine koyuyorsunuz Bay Holmes!"</p>
				<p class="normal">"Yo, yo, Bay Mac!.. sizi ilk kez öfkeli görüyorum. Pekâlâ, kelimesi kelimesine okumayacağım, mademki bu kadar tepki gösteriyorsunuz. Ama bu yazının parlamento üyesi bir albayın 1644'te buraya el koyduğunu, içsavaş sırasında Charles'ın birkaç gün süreyle burada saklandığını, son olarak da II. George'un burayı ziyaret ettiğini anlattığını size söylersem, bu eski malikânenin çeşitli ilginç olaylara sahne olduğunu kabul edersiniz."</p>
				<p class="normal">"Bundan kuşkum yok Bay Holmes, ama bunlar bizi ilgilendirmez."</p>
				<p class="normal">"İlgilendirmez mi? İlgilendirmez mi? Geniş görüşlülük sevgili Bay Mac, bizim mesleğin olmazsa olmazlarından biridir. Fikir etkileşimleri ve bilginin dolaylı kullanımı çoğu zaman olağanüstü bir önem taşır. Suç konusunda yalnızca bir amatör olsa da, ne de olsa sizden yaşça daha büyük ve belki de daha deneyimli olan birinin bu sözlerini mazur görün lütfen."</p>
				<p class="normal">"Bunu kabul edecek ilk kişi benim," dedi dedektif içtenlikle. "Varmak istediğiniz sonuca ulaşıyorsunuz, bunu kabul ediyorum; ama bunu yaparken kulağınızı tersten gösteriyorsunuz."</p>
				<p class="normal">"Pekâlâ, pekâlâ, geçmişi bir kenara bırakıp bugünün olgularına dönüyorum. Daha önce de söylediğim gibi, dün akşam malikâneye gittim. Ne Barker'ı, ne de Bayan Douglas'ı gördüm. Onları rahatsız etmeye gerek duymadım, ama hanımefendinin görünüşte karalar bağlamadığını ve mükemmel bir yemek yediğini öğrenmek beni sevindirdi. Zaten amacım iyi huylu Ames'i ziyaret etmekti, onunla yaptığımız bir sohbet sonucunda, başka kimseye danışmaksızın bir süre çalışma odasında oturmama izin verdi."</p>
				<p class="normal">"Ne! Ceset oradayken mi?" diye haykırdım.</p>
				<p class="normal">"Hayır, hayır, her şey yerli yerinde. Bildiğim kadarıyla buna izniniz vardı Bay Mac. Odada her şey normal görünüyordu ve içeride aydınlatıcı bir on beş dakika geçirdim."</p>
				<p class="normal">"Ne yaptınız?"</p>
				<p class="normal">"Bu kadar basit bir meseleyi bir gizeme dönüştürmemek için söyleyeyim, kayıp olan şu ağırlığı aradım. Vakayla ilgili değerlendirmemde oldukça ağır basıyordu. Sonunda onu buldum."</p>
				<p class="normal">"Neredeymiş?"</p>
				<p class="normal">"Ah, işte bilinmezin sınırına vardık. Biraz daha ilerlememe izin verin, birazcık daha, size söz veriyorum bildiğim her şeyi sizinle paylaşacağım."</p>
				<p class="normal">"Ne yapalım, sizin koşullarınıza uymak zorundayız," dedi müfettiş, "ama bu işten vazgeçmemizi söylemenize gelince... Tanrı aşkına, ne diye vazgeçecekmişiz?"</p>
				<p class="normal">"Nedeni basit sevgili Bay Mac, neyi araştırdığınız konusunda hiçbir fikriniz yok."</p>
				<p class="normal">"Birlstone Malikânesi'nin sahibi Bay John Douglas'ın cinayetini araştırıyoruz."</p>
				<p class="normal">"Evet, biliyorum. Ama şu gizemli bisikletli adamın izini bulma zahmetine girmeyin. Sizi temin ederim, size hiçbir yardımı olmaz."</p>
				<p class="normal">"Şu halde ne yapmamızı öneriyorsunuz?"</p>
				<p class="normal">"Eğer kabul ederseniz, size ne yapacağınızı harfi harfine söylerim."</p>
				<p class="normal">"Eh, bütün tuhaf yöntemlerinizin her zaman haklı bir nedene dayandığını itiraf etmeliyim. Tavsiyelerinize uyacağım."</p>
				<p class="normal">"Ya siz Bay White Mason?"</p>
				<p class="normal">Taşra dedektifi çaresiz bakışlarla hepimize tek tek baktı. Holmes ve yöntemleri onun için yeniydi. "Eh, madem müfettiş kabul ediyor, ben de ediyorum," dedi sonunda.</p>
				<p class="normal">"Harika!" dedi Holmes. "Şu halde ikinize de kırlarda güzel ve hoş bir yürüyüş salık veriyorum. Duyduğum kadarıyla, Birlstone Tepesi'nden Weald'in manzarası olağanüstüymüş. Kuşkusuz uygun bir otelde öğle yemeği de yenebilir, gerçi taşrayı hiç tanımadığım için size bir yer öneremiyorum. Akşam olunca, yorgun ama mutlu..."</p>
				<p class="normal">"Ama artık bu mesele şaka boyutlarını aştı!" diye bağırdı MacDonald, öfkeyle koltuğundan kalkarak.</p>
				<p class="normal">"Eh, gününüzü nasıl isterseniz öyle geçirin," dedi Holmes neşeli bir edayla onun omzunu sıvazlayarak. "Ne isterseniz yapın, nereye isterseniz oraya gidin, ama mutlaka günbatımından önce benimle burada buluşun... mutlaka Bay Mac."</p>
				<p class="normal">"Kulağa daha akıllıca geliyor bu."</p>
				<p class="normal">"Tavsiyelerimin hepsi çok iyiydi, ama ısrar etmiyorum, size gerek duyduğum zaman burada olmanız koşuluyla. Gitmeden önce, Bay Barker'a bir not yazmanızı istiyorum."</p>
				<p class="normal">"Ne notu?"</p>
				<p class="normal">"İsterseniz, yazacaklarınızı ben söyleyeyim. Hazır mısınız?</p>
				<p class="indentmetin">‘SAYIN BAY BARKER... Araştırmamızda yardımcı olacak birtakım şeyler bulacağımızı umut ettiğim için, hendeği boşaltmak...'"</p>
				<p class="normal">"Olanaksız," dedi müfettiş. "Ben soruşturdum."</p>
				<p class="normal">"Lütfen aziz dostum, dediğimi yapın."</p>
				<p class="normal">"Pekâlâ, devam edin."</p>
				<p class="indentmetin">"‘... zorunda olduğumuz aklıma geldi. Bunu yapacak işçileri buldum, yarın sabah erkenden gelip derenin yolunu...'"</p>
				<p class="normal">"Olanaksız."</p>
				<p class="indentmetin">"‘... değiştirecekler. Bunu size önceden bildirmeyi uygun gördüm.'"</p>
				<p class="normal">"Şimdi bunu imzalayın ve saat dörde doğru elden yollayın. O saatte yine bu odada buluşacağız. O zamana kadar da herkes istediğini yapabilir, zira emin olun bu araştırma çıkmaza girdi."</p>
				<p class="normal">Yeniden bir araya geldiğimizde akşam oluyordu. Holmes çok ciddi görünüyordu, ben merak içindeydim, dedektifler de kuşkulu ve kızgındılar.</p>
				<p class="normal">"Beyler," dedi arkadaşım ciddi bir sesle, "şimdi sizden söyleyeceğim her şeyin doğruluğunu sınamanızı istiyorum, böylece yaptığım gözlemlerden vardığım sonuçların doğru olup olmadığını kendi açınızdan değerlendirirsiniz. Bu akşam hava çok soğuk ve gezintimizin ne kadar süreceğini bilmiyorum, bu yüzden üzerinize en kalın paltolarınızı giyin. Karanlık çökmeden önce oraya varmamız şart. İzninizle, hemen yola koyulalım."</p>
				<p class="normal">Malikânenin dış sınırları boyunca ilerleyerek parmaklıkların arasında bir açıklığın bulunduğu yere geldik. Buradan geçtikten sonra, azalan gün ışığında Holmes'u izleyerek hemen hemen malikânenin ana kapısının ve köprünün karşısındaki bir çalılığa ulaştık. Köprü kaldırılmamıştı. Holmes taflanların arkasında çömeldi ve biz üçümüz de onun gibi yaptık.</p>
				<p class="normal">"Peki şimdi ne yapacağız?" diye sordu MacDonald hırçın bir sesle.</p>
				<p class="normal">"Sabırlı olup elimizden geldiği kadar az ses çıkaracağız," diye cevap verdi Holmes.</p>
				<p class="normal">"Buraya niye geldik ki? Bizimle daha açık konuşursanız iyi olacak."</p>
				<p class="normal">Holmes güldü. "Watson sık sık benim gerçek yaşamda oyun yönettiğimi söyler," dedi. "İçimdeki sanatçı ruhu öne çıkıp bir oyunu çok iyi sahnelememi söyler bana. Vardığımız sonuçları zaman zaman bir sahne gösterisine dönüştürmezsek Bay Mac, bizim mesleğimiz herhalde iç sıkıcı ve çekilmez olurdu. Açıktan açığa suçlama, adamın ensesine yapışma... böyle bir final sahnesi ne işe yarardı? Oysa bir şeyi çabucak sezmek, kurnazca bir tuzak kurmak, gelecek olayları akıllıca önceden kestirmek, cesur kuramları zaferle kanıtlamak... mesleğimizin gururu ve hakkı değil midir? Şu anda yüreğimiz bir avcınınki gibi heyecanla titriyor. Bir tren tarifesi kadar kesin hareket etseydim, bu heyecan olur muydu? Sizden yalnızca biraz sabretmenizi rica ediyorum Bay Mac, yakında her şeyi anlayacaksınız."</p>
				<p class="normal">"Eh, umarım burada soğuktan donarak ölmeden önce gurur da, hak da, geri kalanı da bizim olur," dedi Londralı dedektif alay edercesine bir uysallıkla.</p>
				<p class="normal">Bu dileğe katılmak için hepimizin de yeterli nedeni vardı, çünkü uzun ve zor bir nöbetteydik. Eski evin uzun ve kasvetli çehresini yavaş yavaş karanlık gölgeler kaplıyordu. Hendekten gelen soğuk ve nemli esinti içimize işliyor, dişlerimiz birbirine vuruyordu. Kapının üzerinde bir tek lamba yanıyordu ve cinayete sahne olan çalışma odasından da ışık sızıyordu. Başka her şey karanlık ve hareketsizdi.</p>
				<p class="normal">"Daha ne kadar sürecek bu?" diye sordu müfettiş sonunda. "Ve neyi bekliyoruz?"</p>
				<p class="normal">"Ne kadar süreceğini sizden daha çok bilmiyorum," diye cevap verdi Holmes sert bir sesle. "Şayet katiller tren tarifelerine göre hareket etselerdi, hepimiz için daha iyi olurdu bu. Neyi beklediğimize gelince... işte bunu bekliyorduk!"</p>
				<p class="normal">Holmes konuşurken, çalışma odasındaki lambanın önünde birisi gidip geldi. Aralarına saklandığımız taflanlar pencerenin tam karşısındaydı ve olsa olsa otuz metre uzağındaydı. Derken pencere menteşeleri gıcırdayarak açıldı, karanlığa bakan bir adamın kafasıyla omuzlarını belli belirsiz görebiliyorduk. Adam birkaç dakika süreyle, gözetlenmediğinden emin olmak istercesine, kaçamak ve sinsi bakışlarla dışarıya bakındı. Sonra öne doğru eğildi, derin sessizlikte su dalgacıklarının şıpırtısını duyabiliyorduk. Elindeki bir şeyle sanki hendekteki suyu karıştırıyordu. Ardından, tıpkı bir balıkçının yakaladığı bir balığı çekmesi gibi, yukarıya bir şey çekti... açık duran pencere kanadından içeriye doğru çekilirken lambanın ışığını kapatan, büyük, yuvarlak bir nesneydi bu.</p>
				<p class="normal">"Şimdi!" diye haykırdı Holmes. "Şimdi!"</p>
				<p class="normal">Derhal hepimiz ayağa fırlayıp tutulmuş bacaklarımızla sendeleyerek onun arkasından gittik, Holmes ise hızla köprüyü geçip kapı ziline asıldı. Kapının arka tarafından sürgülerin gıcırtısı işitildi ve Ames şaşkın bakışlarıyla karşımıza dikildi. Holmes tek kelime etmeden onu bir kenara ittiği gibi, peşinde bizlerle, biraz önce gözetlediğimiz adamın bulunduğu odaya daldı.</p>
				<p class="normal">Dışarıdan gördüğümüz ışık masanın üzerinde duran gaz lambasından geliyordu. Lamba şimdi Cecil Barker'ın elindeydi ve içeri girdiğimizde bunu bize doğru tuttu. Işığı onun güçlü, kararlı, tıraşlı yüzüne ve tehdit dolu gözlerine vurdu.</p>
				<p class="normal">"Bütün bunlar ne demek oluyor?" diye bağırdı. "Hem siz neyin peşindesiniz?"</p>
				<p class="normal">Holmes bir çırpıda çevresine bakındı, sonra alelacele yazı masasının altına tıkılmış, iple bağlı ıslak bir çıkına atıldı.</p>
				<p class="normal">"İşte bunun peşindeyiz Bay Barker... demin hendeğin dibinden çıkardığınız, ağırlık takılmış olan bu çıkının."</p>
				<p class="normal">Barker şaşkın bakışlarla Holmes'a baktı. "Siz bunu nereden biliyorsunuz?" diye sordu.</p>
				<p class="normal">"Bunu oraya ben koydum da ondan."</p>
				<p class="normal">"Siz koydunuz ha! Siz ha!"</p>
				<p class="normal">"Belki de başka bir şeyin ‘yerine' koydum demeliydim," dedi Holmes. "Hatırlarsanız Müfettiş MacDonald, ağırlıklardan birinin eksik olması dikkatimi çekmişti. Sizin de dikkatinizi çektim, ama siz başka olaylarla ilgilendiğiniz için birtakım sonuçlara varabileceğiniz bu bilgiyi değerlendirmeye zaman ayıramadınız. Yakınlarda bir yerde su varsa ve bir ağırlık kayıpsa, bir şeyin suyun dibinde olduğunu varsaymak o kadar da inanılması zor bir şey değildir. Bu fikir en azından denemeye değerdi, bu yüzden beni odaya alan Ames'in yardımı ve Dr. Watson'un şemsiyesinin ucuyla dün gece bu çıkını sudan çıkarıp inceleme olanağı buldum.</p>
				<p class="normal">"Ne var ki, bunu oraya kimin koyduğunu kanıtlamak öncelikli önem taşıyordu. Yarın hendeğin suyunun boşaltılacağını ilan ederek de bunu başardık; böylece, tabii ki çıkını kim sakladıysa, karanlık elverir vermez bunu oradan çıkaracaktı mutlaka. Fırsattan kimin yararlandığı konusunda tam dört tanığımız var. Bu yüzden Bay Barker, şimdi konuşma sırası size geldi."</p>
				<p class="normal">Sherlock Holmes sırılsıklam çıkını masanın üzerine, lambanın yanına koydu ve iplerini çözdü. İçinden bir halter ağırlığını çıkarıp köşede duran öbür ağırlığın yanına fırlattı. Sonra bir çift çizme çıkardı. "Gördüğünüz gibi, Amerikan malı," dedi çizmelerin burunlarını göstererek. Ardından masaya kınının içinde duran, uzun, ölümcül bir bıçak koydu. Son olarak da, çıkını açıp iç çamaşırları, çoraplar, gri renkli bir tüvit takım elbise ve kısa bir sarı kabandan oluşan kıyafetleri gösterdi.</p>
				<p class="normal">"Kıyafetlerin bir özelliği yok," dedi Holmes, "ama kaban bize pek çok şey düşündürüyor." Kabanı usulca ışığa doğru tuttu. "Gördüğünüz gibi, iç cep namluları kısaltılmış av tüfeğini sığdırabilmek için astarın içinden derinleştirilmiş. Boynunda terzinin etiketi var... ‘Neal, Giyim Eşyası Satıcısı, Vermissa, A.B.D.' Kilisenin kütüphanesinde öğleden sonramı değerlendirdim ve Vermissa'nın Birleşik Devletler'de en çok tanınan kömür ve demir yataklarının başında gelen bir vadide gittikçe gelişmekte olan küçük bir kasaba olduğunu öğrenerek bilgi dağarcığıma ekledim. Hatırladığım kadarıyla, Bay Barker, Bay Douglas'ın ilk eşiyle kömür çıkarılan bölgeler arasında bir bağlantı kurmuştunuz ve cesedin yanında bulduğumuz kartta yazılı V.V. harflerinin belki de Vermissa Vadisi anlamına geldiğini ya da insan kasapları gönderen bu vadinin, adını işittiğimiz Ölüm Vadisi olduğunu tahmin etmek pek de aşırı bir varsayım olmaz herhalde. Buraya kadarı anlaşılabiliyor. Evet, Bay Barker, galiba açıklama yapmanıza engel oluyorum."</p>
				<p class="normal">Büyük dedektif bu açıklamaları yaparken, Cecil Barker'ın yüz ifadesi görülmeye değerdi.</p>
				<p class="normal">Yüzünde sırayla öfke, şaşkınlık, dehşet ve kararsızlık okundu. Sonunda acı bir alaycılığa sığındı.</p>
				<p class="normal">"Neler de biliyormuşsunuz Bay Holmes, belki biraz daha aydınlatmak istersiniz bizi," diye dudak büktü.</p>
				<p class="normal">"Kuşkusuz size çok daha fazlasını anlatabilirim Bay Barker, ama sizin bize anlatmanız daha yerinde olur."</p>
				<p class="normal">"Demek öyle düşünüyorsunuz? Ama bütün söyleyebileceğim, ortada bir sır varsa bunun benim sırrım olmadığı ve benim de bunu ele verecek birisi olmadığımdır."</p>
				<p class="normal">"Eğer bu yolu seçecek olursanız, Bay Barker," dedi müfettiş usulca, "tutuklama emri çıkıncaya kadar sizi gözümüzün önünden ayırmamak zorunda kalırız."</p>
				<p class="normal">"İstediğinizi yapın," dedi Barker meydan okurcasına.</p>
				<p class="normal">Onun açısından tartışma bitmişti, çünkü hiçbir tehdidin onu verdiği karardan vazgeçiremeyeceğini anlamak için sert yüz ifadesini görmek yetiyordu. Oysa bir kadının sesi bu suskunluğu bozdu. Aralık duran kapının arkasında bekleyen Bayan Douglas o anda içeri girdi.</p>
				<p class="normal">"Sen elinden geleni yaptın Cecil," dedi. "İleride ne olursa olsun, sen elinden geleni yaptın."</p>
				<p class="normal">"Hem de elinden gelenin fazlasını," dedi Sherlock Holmes ciddi bir sesle. "Size büyük bir saygım var hanımefendi ve bizim sağduyumuza biraz güvenerek polise her şeyi anlatmanızı öneririm. Dostum Dr. Watson aracılığıyla bana ilettiğiniz mesajı değerlendirmemekle hata etmiş olabilirim, ama o sırada sizin cinayetle doğrudan doğruya bir ilişkiniz olduğuna inanmak için nedenlerim vardı. Şimdiyse bunun doğru olmadığından eminim. Yine de açıklanmamış pek çok şey var ve Bay Douglas'a bize her şeyi anlatmasını söylemenizi rica ediyorum."</p>
				<p class="normal">Holmes'un bu sözleri üzerine Bayan Douglas'ın dudaklarından bir hayret çığlığı döküldü. Sanki duvarı delip geçmiş gibi ansızın bir köşede belirdikten sonra bize doğru gelen bir adamın farkına vardığımızda, galiba dedektiflerle benim dudaklarımızdan da aynı çığlık yankılandı. Bayan Douglas döndü ve adam bir anda onu kollarına aldı. Barker ise adamın uzattığı eli kavradı.</p>
				<p class="normal">"Böylesi en iyisi Jack," deyip duruyordu eşi. "En iyisi olduğundan eminim."</p>
				<p class="normal">"Gerçekten de öyle Bay Douglas," dedi Sherlock Holmes. "En iyisinin bu olduğunu sizin de anlayacağınızdan eminim."</p>
				<p class="normal">Adam birden karanlıktan ışığa çıkan birinin şaşkın ifadesiyle gözlerini kırpıştırarak bize bakıyordu. İlginç bir yüzü vardı; cesur bakışlı külrengi gözler, kısa kesilmiş kırlaşmış bir bıyık, köşeli, çıkıntılı bir çene ve gülümseyen bir ağız. Her birimize iyice baktıktan sonra bana yaklaşıp elime bir kâğıt tomarı tutuşturunca şaşırdım.</p>
				<p class="normal">"Sizden söz edildiğini duymuştum," dedi ne tam İngiliz, ne de Amerikan olmayan bir şiveyle ve tatlı, hoş bir sesle. "Buradakiler arasında tarihçi olarak bir tek siz varsınız. Son kuruşuma kadar bahse girerim ki, elinize daha önce hiç böyle bir öykü geçmemiştir. Öyküyü kendi üslubunuza göre kaleme alın, ama buradaki olgular sayesinde hiç okuyucusuz kalmazsınız. İki gündür bir fare deliğindeydim ve gündüzlerimi... o delikte ne kadar gün ışığı bulabildiysem... her şeyi yazıya dökerek geçirdim. Bunlar sizin olsun... sizin ve okuyucularınızın. İşte size Korku Vadisi'nin öyküsü."</p>
				<p class="normal">"O geçmişte kaldı Bay Douglas," dedi Sherlock Holmes usulca. "Şu anda bugünün öyküsünü dinlemek istiyoruz."</p>
				<p class="normal">"Dinleyeceksiniz efendim," dedi Douglas. "Anlatırken puro içebilir miyim? Teşekkür ederim Bay Holmes. Doğru hatırlıyorsam, siz de tiryakisiniz ve iki gün boyunca cebinizde tütünle oturup dumanın sizi ele vermesinden korkmanın ne demek olduğunu tahmin edersiniz." Şöminenin rafına yaslandı ve Holmes'un kendisine verdiği puroyu tüttürmeye başladı. "Sizden söz edildiğini de duymuştum Bay Holmes. Sizinle karşılaşacağım aklımın ucundan geçmezdi. Ama bunların daha yarısına gelmeden önce," başıyla elimdeki kâğıtları işaret etti, "size yepyeni bir vaka sunduğumu anlayacaksınız."</p>
				<p class="normal">Müfettiş MacDonald aralarına yeni katılan bu adama büyük bir şaşkınlık içinde bakıyordu. "Hiçbir şey anlamıyorum!" diye haykırdı sonunda. "Eğer siz Birlstone Malikânesi'nin sahibi Bay John Douglas iseniz, biz iki gündür kimin cinayetini soruşturuyoruz ve nereden çıkıp geldiniz? Kutudan fırlayan oyuncak bebek gibi birdenbire peyda oldunuz."</p>
				<p class="normal">"Ah, Bay Mac," dedi Holmes parmağını ona doğru sallayarak, "Kral Charles'ın nasıl saklandığını anlatan o benzersiz derlemeyi okumak istemediniz. O günlerde insanlar mükemmel bir saklanma yerleri olmadan saklanmıyorlardı ve bir kez kullanılan bir saklanma yeri tekrar kullanılabilir. Bay Douglas'ı bu çatı altında bulacağımıza inandırmıştım kendimi."</p>
				<p class="normal">"Peki bize ne zamandır bu oyunu oynuyordunuz Bay Holmes?" dedi müfettiş kızgın bir sesle. "Saçma olduğunu bildiğiniz bir araştırmayla uğraşıp didinmemize ne zamandır göz yumuyordunuz?"</p>
				<p class="normal">"Çok değil sevgili Bay Mac. Daha dün gece bu vakayla ilgili bir fikre vardım. Akşam oluncaya kadar kanıtlanamayacağı için de size ve meslektaşınıza bugün gezip oyalanmanızı önerdim. Başka ne yapabilirdim ki? Hendekte kıyafetleri bulunca, bulduğumuz cesedin Bay John Douglas'a değil, Tunbridge Wells'den bisikletle gelen adama ait olması gerektiğini hemen anladım. Başka hiçbir sonuca varmaya olanak yoktu. Böyle olunca da, Bay John Douglas'ın nerede olduğunu belirlemem gerekiyordu ve eşiyle arkadaşı işbirliği yaptıklarına göre de, büyük bir olasılıkla, bir kaçak için birtakım kolaylıklar sağlayan bir evde gizlenip sonunda kaçabilmek için ortalığın sakinleşmesini bekliyordu."</p>
				<p class="normal">"Evet, doğru tahmin etmişsiniz," dedi Douglas onu doğrulayarak. "Şu sizin İngiliz yasalarınızdan yakamı sıyırırım diye düşündüm, çünkü yasal bakımdan ne durumda olduğumu bilmiyordum, ayrıca peşimdeki bu av köpeklerinden de sonsuza kadar kurtulmak için elime bir fırsat geçmişti. Ama bana inanın ki, başından sonuna kadar utanacağım ya da tekrar yapmayacağım bir şey yapmadım; gerçi size öykümü anlatınca, buna kendiniz karar verirsiniz. Beni uyarmanıza gerek yok Müfettiş. Size her şeyi olduğu gibi anlatacağım.</p>
				<p class="normal">"Öykünün başından başlamayacağım. Hepsi orada," dedi elimdeki kâğıt tomarını göstererek, "ve ne kadar tuhaf bir öykü olduğunu göreceksiniz. Öykünün özeti şu: Benden nefret etmek için birtakım nedenleri olan ve yakama yapışmak için son kuruşlarını bile vermeye hazır bazı adamlar var. Ben sağ oldukça ve onlar da sağ oldukça, bu dünyada benim için hiçbir güvence yok. Chicago'dan California'ya kadar peşimdeydiler, onların yüzünden Amerika'dan ayrıldım; evlenip bu sessiz sakin yöreye yerleşince, son yıllarım huzurlu geçer sanıyordum.</p>
				<p class="normal">"Eşime olan biteni hiç anlatmadım. Ne diye onu da işin içine karıştıracaktım? Bir daha hiç huzur bulamaz, hep bir beladan korkardı. Galiba bir şeyler biliyordu, çünkü arada bir ağzımdan bir şey kaçırmış olabilirim; ama dün sizlerin onunla görüşmenize kadar meselenin içyüzünü bilmiyordu. Bildiği her şeyi size söyledi, Barker da bildiği her şeyi söyledi; zira bu olayın olduğu gece açıklamalarda bulunmaya zaman yoktu. Eşim şimdi her şeyi biliyor; ona daha önce anlatmam daha akıllıca olurdu. Ama bu zor bir karardı, sevgilim," bir an eşinin elini avcuna aldı, "ve ben doğru olanı yaptığımı düşündüm.</p>
				<p class="normal">"Bu olaydan önceki gün Tunbridge Wells'e gitmiştim ve sokakta gözüme bir adam ilişti. Şöyle bir gözüme ilişmişti, ama gördüğüm bir şeyi çabuk kavrarım ve adamın kim olduğu konusunda hiç kuşkum yoktu. Hepsinin arasında en büyük düşmanım oydu... onca yıl bir geyiğin peşine takılan aç bir kurt gibi beni izlemişti. Başımın dertte olduğunu biliyordum ve eve dönüp hazırlık yaptım. Tek başıma bunun üstesinden geleceğimi sanıyordum, 1876'da ne kadar talihli olduğumu herkes diline dolamıştı. Talihimin beni yüzüstü bırakmayacağından hiç kuşkum yoktu.</p>
				<p class="normal">"Ertesi gün hep tetikteydim ve hiç bahçeye çıkmadım. Çıkmamam daha doğruydu, çünkü ben daha silahımı doğrultmadan, o tüfeğiyle beni vururdu. Köprü kaldırılınca... akşamları köprü kaldırıldığında hep içim rahat ederdi... kaygımı zihnimden sildim. Eve girip pusuda bekleyeceği aklımın ucundan geçmedi. Oysa hep yaptığım gibi üzerimde ropdöşambrımla evi kolaçan ederken, çalışma odama girer girmez tehlikenin kokusunu aldım. Sanırım insan tehlikelerle dolu bir yaşam geçirince... ki ben herkesten daha çok tehlike yaşadım... kırmızı bir bayrak gibi karşısına dikilen bir çeşit altıncı hisse sahip oluyor. Tehlike işaretini açıkça gördüm, ama nedenini size açıklayamam. Derken perdenin altında bir çift çizme görünce, nedenini gayet iyi anladım.</p>
				<p class="normal">"Elimde yalnızca bir tane yanan mum vardı, ama holün ışığı açık duran kapıdan içeriye yeterince doluyordu. Mumu elimden bıraktım ve şöminenin rafına koymuş olduğum çekici kaptım. Aynı anda adam üzerime çullandı. Elindeki bıçağın parıltısını gördüm ve çekici ona doğru savurdum. Onu yaralamıştım, çünkü bıçak elinden düştü. Bir yılan çabukluğuyla masanın arkasına geçti ve bir an sonra kabanının altından tüfeğini çıkardı. Tüfeğin horozunu kaldırdı; ama daha ateş edemeden tüfeği namlusundan tuttum ve bir iki dakika yerde debelenerek boğuştuk. Tüfeği elinden bırakmak zorunda kalan ölecekti.</p>
				<p class="normal">"Adam hiç bırakmadı, ama bir ara tüfeğin dipçiğini aşağıya doğru tuttu. Belki de tetiği çeken bendim. Belki boğuşurken ikimiz birden çektik. Her neyse, sonunda her iki namludan da yüzüne mermi yağdı ve ben Ted Baldwin'den geriye kalan cesede bakakaldım. Kasabada onu tanımıştım, üzerime çullandığında da tanımıştım; ama o anki görünümüyle kendi annesi bile onu tanıyamazdı. Gerçi şiddete alışıktım, ama görüntüsü midemi bulandırdı.</p>
				<p class="normal">"Masaya dayanmış dururken Barker içeri girdi. Eşimin ayak seslerini duydum ve kapıya koşup onu durdurdum. Bir kadının görmemesi gereken bir görüntüydü. Birazdan onun yanına gideceğime söz verdim. Barker'a bir iki sözle durumu açıkladım... her şeyi bir bakışta anladı... ve bekledik. Ama kimse görünmedi. O zaman hiçbir şey işitmediklerini anladık, olup bitenleri yalnızca bizler biliyorduk.</p>
				<p class="normal">"O anda aklıma bir fikir geldi. Öyle parlak bir fikirdi ki, bir an gözlerim kamaştı. Adamın kabanının kolu sıvanmıştı ve önkolunda örgütün işareti görünüyordu. Bakın!"</p>
				<p class="normal">Douglas olduğunu öğrendiğimiz adam kendi ceketinin kolunu sıvayıp bize tıpkı cesedin kolunda gördüğümüz gibi bir daire içine çizilmiş kahverengi bir üçgen işareti gösterdi.</p>
				<p class="normal">"Fikir aklıma bunu görünce gelmişti. Her şey açıkça gözümün önüne geldi. Onun boyu bosu ve saçları hemen hemen benimkiler gibiydi. Yüzünü ise kimsenin tanımasına olanak yoktu zavallı iblisin! Gidip bu kıyafetleri getirdim ve on beş dakika içinde Barker ile birlikte benim ropdöşambrımı ona giydirdik ve cesedi bulduğunuz biçimde yere yatırdık. Onun kıyafetlerini de bir çıkın haline getirdik ve bulabildiğim tek ağırlığı çıkına bağlayarak pencereden dışarı fırlattık. Benim cesedimin yanına bırakmaya niyetlendiği kart onun cesedinin yanında duruyordu.</p>
				<p class="normal">"Benim yüzüklerimi onun parmaklarına taktık, ama sıra alyansa gelince," güçlü elini bize doğru uzattı, "gördüğünüz gibi, bu noktada zora çattık. Evlendiğim günden beri bunu parmağımdan çıkarmamıştım ve çıkarmak için kesmek gerekiyordu. Aslında ondan vazgeçebilir miydim bilmiyorum, ama zaten çıkaramıyordum. Bu yüzden bu işi oluruna bıraktık. Öte yandan, gidip bir yara bandı getirdim ve şu an yüzümde olanla aynı yere yapıştırdım. Ne kadar akıllı olsanız da Bay Holmes, bunda yanıldınız, çünkü yara bandını kaldırıp baksaydınız, altında hiç yara bulamayacaktınız.</p>
				<p class="normal">"İşte durum böyleydi. Bir süre gizlenip sonra kaçabilseydim ve ‘dul eşim' de yanıma gelseydi, sonunda ömrümüzün sonuna kadar huzur içinde yaşama fırsatı bulacaktık. Ben sağ oldukça bu iblisler bana rahat vermeyecekti; ama gazetelerden Baldwin'in beni enselediğini öğrenselerdi, bütün dertlerimden kurtulurdum. Barker ile eşime her şeyi anlatacak kadar zamanım olmadı; ama onlar beni anlayıp yardım ettiler. Bu saklanma yerini biliyordum, Ames de biliyordu; ama burasıyla olay arasında bir bağ kurmak hiç aklına gelmedi. Ben gizlendim, geri kalanı da Barker'a düştü.</p>
				<p class="normal">"Sanırım neler yaptığını tahmin edebilirsiniz. Pencereyi açıp katilin nasıl kaçtığı konusunda bir ipucu sağlamak için pervazda kan lekesi bıraktı. Bu biraz abartılıydı, ama köprü kaldırılmış olduğu için başka kaçış yolu yoktu. Ardından, her şeyi düzenledikten sonra, zile asıldı. Daha sonra olanları biliyorsunuz. İşte beyler, istediğinizi yapabilirsiniz, ama size gerçeği, tüm gerçeği anlattım! Şimdi İngiliz yasaları karşısında durumumun ne olduğunu soruyorum size."</p>
				<p class="normal">Odadaki sessizliği bozan Sherlock Holmes oldu.</p>
				<p class="normal">"İngiliz yasaları adildir. Onlara ne kadar karşı gelmişseniz, o kadar ceza alırsınız Bay Douglas. Ama size şunu sormak istiyorum: Bu adam sizin burada yaşadığınızı veya evinize nasıl gireceğini ya da sizi yakalamak için nereye saklanacağını nereden biliyordu?"</p>
				<p class="normal">"Hiçbir fikrim yok."</p>
				<p class="normal">Holmes'un yüzü bembeyaz ve ciddiydi. "Korkarım bu öykü daha bitmedi," dedi. "İngiliz yasalarından, hatta Amerikalı düşmanlarınızdan daha kötü tehlikeler sizi bekliyor olabilir. İleride birtakım belalarla karşılaşacaksınız gibi geliyor bana Bay Douglas. Siz tavsiyelerime uyun, ama yine de tetikte olun."</p>
				<p class="normal">Şimdi, sabırlı okurlarım, sizden John Douglas adlı adamın anlattığı tuhaf öyküyle biten olaylarla dolu yolculuğumuzu yaptığımız yılı geride bırakarak bir süre benimle birlikte Sussex'teki Birlstone Malikânesi'nden uzaklaşmanızı istiyorum. Zamanda yirmi yıl öncesine ve mekânda batıya doğru binlerce kilometre öteye bir yolculuk yapmanızı istiyorum. Amacım sizlere benzersiz ve korkunç bir öykü anlatmak... öylesine benzersiz ve öylesine korkunç ki, anlattıklarıma inanmakta güçlük çekeceksiniz.</p>
				<p class="normal">Daha bir öykü sona ermeden bir başka öyküye geçtiğimi sanmayın sakın. Okudukça, bunun böyle olmadığını anlayacaksınız. Uzaklarda geçen bu olayların ayrıntılarını size sunduktan ve siz de geçmişteki bu gizemi çözdükten sonra, yeniden Baker Sokağı'ndaki evimizde buluşacağız ve bu öykü, başka birçok olağanüstü öykü gibi, son bulacak.</p>
		
		</body>
</html>