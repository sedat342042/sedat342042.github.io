<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>dis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_29">IV<br class="chapter"/> Türünün Çağrısı</h2>
				<p class="normal">Aylar gelip geçiyordu. Güney Topraklarında yiyecek bol, iş azdı ve Beyaz Diş bir eli yağda bir eli balda, bolluk ve refah içinde, mutlu bir hayat sürüyordu. Sadece coğrafyanın değil, hayatın da Güneyinde yaşıyordu. İnsan inceliği bir güneş gibi üzerinde parlıyor, Beyaz Diş iyi toprağa ekilmiş çiçekler gibi serpilip gelişiyordu.</p>
				<p class="normal">Gerçi diğer köpeklerden yine farklıydı. Yasayı, başka bir hayatı tanımayan diğer köpeklerden daha iyi biliyor, kuralları daha titiz biçimde gözlemliyordu. Ama yine de bütün o vahşetin pusuda beklediğini hissettiren bir şeyler vardı onda; sanki Vahşiliği başını kaldırmayı, sanki içindeki kurt uyanmayı bekliyordu.</p>
				<p class="normal">Diğer köpeklerle hiç yakınlaşmadı. Şimdiye kadar kendi cinsi nasıl yaptıysa o da hep yalnız yaşamıştı ve bundan sonra da böyle olacaktı. Lip-lip ile sürüsünün yavruluk devresindeki eziyetleri sırasında ve Güzel Smith dönemindeki dövüş günlerinde başka köpeklere karşı içinde kalıcı bir nefret oluşmuştu. Hayatının doğal akışı başka yöne dönmüş ve kendi türünden uzaklaşarak sıkıca insana tutunmuştu.</p>
				<p class="normal">Ayrıca Güney Topraklarındaki köpekler de ona hep kuşkuyla bakıyordu. Onların içindeki Vahşi Hayattan korkma içgüdüsünü uyandırıyor; Beyaz Diş’i hep hırlamalarla ve savaşa hazır bir nefretle karşılıyorlardı. Beyaz Diş ise onlara daima dişlerini geçirmek zorunda olmadığını öğrenmişti. Geri çekilmiş dudakları ve çıplak koca dişleri her zaman istediği sonucu veriyor, böğürerek üzerine saldırmakta olan bir köpeğin kıçüstü oturmasını sağlamadığına çok ender rastlanıyordu.</p>
				<p class="normal">Bir tek baş belası kalmıştı: Collie. Bir an bile ona huzur vermiyordu. Yasaya Beyaz Diş kadar bağlı değildi Collie. Sahibinin Beyaz Diş’le arkadaş olmasını sağlamaya yönelik tüm çabalarını sonuçsuz bırakmıştı. Beyaz Diş’in kulaklarında hep onun keskin ve sinirli hırlaması yankılanırdı. Tavuk öldürme olayını asla unutmuyor, onun kötü niyetli olduğu inancını ısrarla sürdürüyordu. Henüz bir kabahat işlemeden onu suçlu ilan ediyor ve o şekilde davranıyordu. Püsküllü belası olmuştu Beyaz Diş’in. Ahırların orada, gittiği her yerde polis gibi onu izliyor, güvercinlere, tavuklara merakla baktığını gördüğü anda büyük bir infial içinde bağırıp çağırıyordu. Onu görmezden gelmek için Beyaz Diş’in en çok yaptığı şey, yere yatıp başını ayaklarına dayamak ve uyuyormuş numarası yapmaktı. Bu rol Collie’yi hep şaşırtıyor ve susmasını sağlıyordu.</p>
				<p class="normal">Collie dışında Beyaz Diş için her şey gayet iyi gidiyordu. Kendini kontrol etmeyi öğrenmişti ve artık yasayı biliyordu. Ağırbaşlı bir ciddiyet, bir sükûnet, filozofvari bir hoşgörü havası vardı. Artık düşman bir ortamda yaşamıyordu. Her köşebaşında tehlike, acı ve ölüm pusuya yatmış gibi hissetmiyordu. Her daim duyduğu bir korku ve tehdit olarak bilinmeyen de zamanla giderek silikleşiyordu. Hayat rahat ve kolaydı. Yumuşak yumuşak mecrasında akıyor, herhangi bir korku veya bir düşman pusuda beklemiyordu.</p>
				<p class="normal">Farkında olmasa da karı özlemişti. Eğer düşünebiliyor olsaydı, “gereğinden çok uzamış bir yaz” diye düşünürdü. Karı, ne olduğunu kendi de bilmediği, bilinçaltından gelen bir duyguyla özlüyordu. Yine aynı şekilde uzun yaz güneşi altında sıcaktan bunalınca Kuzey Topraklarına yönelik belli belirsiz bir hasret çekiyordu. Bu duyguların onun üzerindeki etkisi, kendisinin de nedenini anlamadığı bir huzursuzluk ve gerginlik oluyordu.</p>
				<p class="normal">Beyaz Diş, hiçbir zaman duygularını belli etmemişti. Kafasını sahibinin koltuğunun altına sokup guruldarken arada boğazından yumuşak notalar çıkarması dışında sevgisini ifade edecek bir yolu yoktu. Sonra üçüncü bir yol keşfetme fırsatı verildi ona. Tanrıların kahkahalarına karşı hep hassas olmuş, her zaman alınmıştı. Kahkahalar onu çıldırtır, öfkeden kudurturdu. Ama sevgili sahibine karşı içinde böyle bir duygu barındıramazdı; efendisi bir keresinde şaka yollu ve iyi huylu bir şekilde kendisine kahkaha atmayı seçtiğinde apışıp kaldı, ne yapacağını bilemez hale geldi. O eski kızgınlığının kendisini iğnelediğini, tahrik ettiğini ve ona olan sevgisine karşın içinde yükselmeye çalıştığını hissetti. Ona kızamazdı elbette ama bir şey de yapmak zorundaydı. Ağırbaşlılığını korudukça sahibi daha da çok güldü. O sükûnetini korumaya çalıştıkça sahibi daha gürültülü kahkahalar atıyordu yüzüne karşı. Sonunda sahibi kahkahalarıyla onun da ciddiyetini bozdu. Çenesi biraz aralandı, dudakları biraz yukarı çıktı ve gözlerine mizahi olmaktan ziyade sevgi dolu bir muzip ifade yerleşti. Gülmeyi öğrenmişti.</p>
				<p class="normal">Aynı şekilde sahibiyle boğuşmayı, onun tarafından yerlere atılıp yuvarlanmayı ve bir sürü hoyrat numaraya maruz kalmayı da öğrendi. O da karşılığında kızmış gibi yapıyor, tüylerini kabartıp korkutucu şekilde gürlüyor ve onu ısırmak istermişçesine dişlerini açıp kapatıyordu. Ama asla kendini kaybetmiyordu böylesi zamanlarda. O ısırıklar hep havada kalıyordu. Bu şekilde boğuşup yerlere yatıp yuvarlandıktan, sille tokat birbirlerine girdikten, hırlamalar, ısırıklar havalarda uçuştuktan sonra ansızın ayrılıp bir metre uzakta durarak birbirlerine bakarlardı. Sonra da birdenbire, sanki fırtınalı denizlerde parlayan güneş gibi gülmeye başlarlardı. Ve bunun ardından daima sahibinin kolu Beyaz Diş’in boynuna dolanır o da yumuşak sesiyle guruldayarak sevgi şarkısını mırıldanırdı.</p>
				<p class="normal">Sahibi dışında kimse Beyaz Diş’le boğuşamadı. Buna asla izin vermedi. Bütün vakarıyla durur, boğuşmaya yeltenen olursa uyarıcı bir hırlamayla ve yelesini kabartarak hiç de oyun havasında olmadığını gösterirdi. Sahibine kendisiyle boğuşma hakkını tanıması, herkese aynı özgürlüğü vereceği, isteyenin istediği yerde sevip okşayıp boğuşarak güzel vakit geçirebileceği herkesin malı bir köpek olduğu anlamına gelmiyordu. Onun kalbi tek kişiye aitti ve kendisini de, bu sevgisini de ucuzlatmayı reddediyordu.</p>
				<p class="normal">Sahibi sıkça atla gezintiye çıkardı ve Beyaz Diş’in başlıca görevlerinden biri, bu gezintilerde ona eşlik etmekti. Kuzey Topraklarında sahibine bağlılığını koşumların içinde canla başla çalışarak kanıtlıyordu. Ama Güney Topraklarında kızak olmadığı gibi köpekler sırtlarında yük de taşımıyordu. Bu yüzden sadakatini başka bir yolla, sahibinin atının yanında koşmakla gösteriyordu. En uzun yol aldığı günlerde bile geri kalmadı Beyaz Diş. Kurt gibi koşuyordu, yumuşak, zahmetsizce ve fazla çaba harcamadan... Yetmiş beş kilometreden sonra bile neşeyle atın önünde koşardı hâlâ.</p>
				<p class="normal">Beyaz Diş’in başka bir ifade tarzı bulması da bu gezintilerle bağlantılıdır. İlginçtir, bütün hayatında ikiden fazla yapmamıştır bunu. İlki, sahibi ateşli bir safkana, üzerinden inmeden bahçe kapılarını açıp kapatmayı öğretmeye çalışırken oldu. Peş peşe birçok kere kapıyı kapatmak için atı kapıya yaklaştırdı ve her seferinde at korkup gerileyerek kaçtı. Giderek sinirleniyor ve heyecanlanıyordu. Şaha kalktı. Bunun üzerine sahibi atı mahmuzlayıp ön ayaklarını yere indirmesini sağladı ama at bu kez de arka ayaklarıyla sıçramaya, çifte atmaya başladı. Beyaz Diş olup biteni giderek artan bir endişeyle izliyordu. Sonunda kendini tutamayıp atın önüne atladı ve vahşice havlayarak onu uyardı.</p>
				<p class="normal">Bundan sonra da havlamaya çalışmasına, sahibinin de onu çok teşvik etmesine rağmen, ancak bir kez ve sahibinin bulunmadığı bir ortamda yapabildi bunu. Bu havlamanın nedeni, çayırlıkta atla süratli bir koşu sırasında aniden atın ayaklarının arasına fırlayan bir tavşan, keskin bir kişneme, atın tökezlemesi ve sahibinin yere düşüp bacağını kırmasıydı. Beyaz Diş büyük bir öfkeyle kabahatli atın boğazına atlarken sahibinin sesi tarafından durduruldu. </p>
				<p class="normal">Sahibi bacağının kırık olduğunu iyice anladıktan sonra, “Eve! Doğru eve git!” emrini verdi.</p>
				<p class="normal">Beyaz Diş, onu tek başına orada bırakmayı hiç istemedi. Sahibi bir not yazmayı düşündü ama ceplerinde kâğıt kalem bulamadı. Sonra Beyaz Diş’e tekrar eve gitmesini emretti.</p>
				<p class="normal">Beyaz Diş hüzünle ona baktı, yola çıktı, sonra dönüp yumuşak bir inilti çıkardı boğazından. Sahibi onunla nazik ama ciddi bir konuşma yaptı. Beyaz Diş ise kulaklarını dikmiş, pür dikkat onu dinliyordu.</p>
				<p class="normal">“Tamam sadık dostum, şimdi doğru eve koş. Evdekilere bana ne olduğunu anlat. Haydi kurt, eve. Eve git!”</p>
				<p class="normal">Beyaz Diş, “ev”in ne demek olduğunu biliyordu ve konuşulanların geri kalanını anlamamasına rağmen sahibinin eve gitmesini istediğini anlamıştı. Sırtını dönüp gönülsüz gönülsüz koşmaya başladı. Sonra durdu, kararsızca başını çevirip omzunun üstünden sahibine baktı.</p>
				<p class="normal">Bu kez, “Eve git,” diye sert bir emir geldi ve Beyaz Diş itaat etti.</p>
				<p class="normal">Beyaz Diş eve vardığında aile, sıcak bir öğleden sonra havasında sundurmada serinlemeye çalışıyordu. Nefes nefese, toz toprak içinde vardı yanlarına.</p>
				<p class="normal">Weedon’ın annesi, “Weedon dönmüş,” dedi.</p>
				<p class="normal">Çocuklar Beyaz Diş’i heyecanlı çığlıklarla karşılayıp ona doğru koşmaya başladılar. Onlardan kaçmaya çalıştı ama sallanan sandalyeyle trabzanların arasına sıkıştırdılar. Gürleyerek onları geriletmeye çalıştı. Anneleri, endişeyle onlara baktı. </p>
				<p class="normal">“İtiraf ederim ki, bu hayvanın çocukların etrafında olması beni geriyor,” dedi. “Bir gün hiç beklenmedik biçimde çocuklara saldıracağından öyle korkuyorum ki...”</p>
				<p class="normal">Vahşice gürleyerek sıkıştığı köşeden fırlayan Beyaz Diş kızla oğlanı devirip geçti. Anneleri, çocukları çağırdı ve ona aldırmamalarını söyleyerek teselli etti.</p>
				<p class="normal">Yargıç Scott ise, “Kurt, kurttur,” yorumunda bulundu. “Hiçbirine güvenilmez.”</p>
				<p class="normal">Kardeşi ortada yokken onu savunan Beth, “Ama o tam bir kurt değil ki,” diye itiraz etti.</p>
				<p class="normal">Yargıç, “Bunu sadece Weedon’ın yorumundan biliyoruz,” diye cevapladı. “Onun yorumu da Beyaz Diş’in ataları arasında köpeklerin de olduğu kanısından ileri geliyor. Oysa kendisi de kabul ediyor ki bu konuda elinde bir bilgi yok. Beyaz Diş’in görünüşüne gelince...”</p>
				<p class="normal">Cümlesini bitiremedi. Beyaz Diş tam önünde durmuş, vahşi biçimde gürlüyordu.</p>
				<p class="normal">“Uzak dur! Yat!” diye emretti ona.</p>
				<p class="normal">Beyaz Diş bu kez sevgili sahibinin karısına döndü. Elbisesini dişiyle yakalayıp narin kumaş yırtılana kadar çekince kadın çığlığı bastı. Bu arada herkesin dikkati ona yönelmişti. Gürlemeyi kesmiş, başı yukarıda duruyor, yüzlerine bakıyordu. Sürekli kasılıp duran gırtlağından ses çıkaramıyor, boğazına müthiş baskı yapan o anlatılamaz şeyden kurtulmak üzere bütün vücuduyla mücadele ediyor, gösterdiği çabayla kıvranıyordu.</p>
				<p class="normal">Weedon’ın annesi, “Umarım kudurmamıştır,” dedi. “Buranın sıcak ikliminin Kuzey kutbundan gelen bir hayvana yaramayacağını söylemiştim Weedon’a.”</p>
				<p class="normal">Beth, “Bence konuşmaya çalışıyor,” dedi.</p>
				<p class="normal">İşte tam o anda Beyaz Diş dile geldi ve müthiş bir patlama halinde havlamaya başladı.</p>
				<p class="normal">Karısı kesin bir şekilde, “Weedon’a bir şey olmuş,” dedi.</p>
				<p class="normal">Hepsi ayaklanınca Beyaz Diş, peşinden gelip gelmediklerini anlamak için arkasına bakarak hızla merdivenlerden indi. Hayatında ikinci ve son kez havlamış ve derdini anlatmıştı.</p>
				<p class="normal">Bu olaydan sonra Beyaz Diş, Sierra Vista sakinlerinin gönlünde daha sıcak bir yer edindi. Kolunu yaraladığı seyis bile kurt olmasına karşın onun akıllı bir köpek olduğunu kabul etmişti. Yargıç Scott ise aynı görüşte ısrar ediyor ve çeşitli ansiklopedilerle doğa tarihi kitaplarından bulduğu ölçümler ve tanımlarla bu görüşünü ispat ederek ev halkının canını sıkıyordu.</p>
				<p class="normal">Santa Clara Vadisi’nde günışığı eksilmeden gelip geçen günler kısalırken, Güney Topraklarındaki ikinci kışını yaşayan Beyaz Diş, tuhaf bir keşifte bulunacaktı. Collie’nin dişleri, artık eskisi gibi keskin değildi. Oyun için ısırıyordu artık, canını yakmadan, kibar kibar dişliyordu onu. Collie’nin hayatı nasıl çekilmez kıldığını unuttu. Gülüp eğlenerek etrafında koşup duran dişiye ciddiyetle karşılık verirken aslında o da oynamak istiyor, ama gülünç olmaktan öteye geçemiyordu.</p>
				<p class="normal">Bir gün Collie arkadaki çayırlıktan ormanların içine doğru uzun bir koşturmacaya götürdü onu. Halbuki sahibi o gün atla gezintiye çıkacaktı ve Beyaz Diş bunu biliyordu. At eyerlenmiş, kapının önünde bekliyordu. Beyaz Diş tereddüt etti. Ama öğrendiği bütün yasalardan, kendisini şekillendiren alışkanlık ve geleneklerden, sahibine duyduğu sevgiden ve yaşama iradesinden çok daha derin bir şeyler doğmuştu içine; bu yüzden Collie onu hafifçe dişleyip koşmaya başlayınca o da peşinden seyirtti. O gün sahibi tek başına ata bindi ve annesi Kiche’nin yıllar önce sessiz Kuzey ormanlarında yaşlı Tekgöz ile yaptığı gibi, Beyaz Diş o gün ormanda Collie ile yan yana koştu.</p>
				</body>
</html>