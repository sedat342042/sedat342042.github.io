<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>dis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_6">I<br class="chapter"/> Etin Yolu</h2>
				<p class="normal">Karanlık ladin ormanı, içinden geçen buz tutmuş nehrin iki yakasına da kaşlarını çatmıştı. Az önce esen rüzgârın beyaz buzdan giysilerini soyduğu ağaçlar, giderek azalan ışıkta, kara ve uğursuz biçimde birbirlerine eğilmiş gibi görünüyorlardı. Derin bir sessizlik egemendi tüm o diyara. Her yer kasvete bürünmüştü, cansızdı, hareketsizdi; yerin ruhu o kadar yalnız, o kadar soğuktu ki, hüzünlü bile denemezdi ona. İçinde ufacık bir kahkaha kırıntısı vardı ama hüzünden de beter bir kahkahaydı bu; Sfenks’in tebessümü kadar donuk, buz gibi soğuk, yanılmazlığın kibirli güvenini ve nemrutluğunu taşıyan bir kahkaha. Sonsuzluğun egemen ve ketum bilgeliği, hayatın nafile gayretine, yaşamın beyhudeliğine kahkahalarla gülüyordu. Orası Issız Diyardı, yabandı; orası buz kalpli Kuzey Topraklarıydı. </p>
				<p class="normal">Ama hayat vardı. O diyarda da vardı ve meydan okuyordu. Donmuş nehrin alt tarafında bir sıra yırtıcı köpek büyük zorlukla ilerliyordu. Kabarmış tüyleri kırağılanmıştı. Nefesleri ağızlarından çıktığı anda havada donuyor, buhar zerreciklerine dönüşüp kürklerinin üzerine konarak buz kristalleri haline geliyordu. Köpeklerin üzerinde deri koşumlar vardı ve o koşumlar, arkalarında çektikleri kızağa kayışlarla bağlanmıştı. Kızak ayaksızdı. Dayanıklı huş ağacından yapılmıştı ve tüm tabanıyla kara oturuyordu. Bir dalga gibi yükselebilecek yumuşak karı bastırıp altına almak için ön ucu yukarı doğru kıvrık yapılmıştı. Üzerinde itinayla bağlanmış uzun ve ince bir diktörtgen sandık duruyordu. Başka şeyler de vardı kızakta; battaniyeler, bir balta, bir çaydanlık ve bir tava ama en önemli ve en çok yer kaplayan şey, o uzun, ince dikdörtgen sandıktı.</p>
				<p class="normal">Köpeklerin önünde, geniş kar raketleri üzerinde zolukla ilerlemeye çalışan bir adam vardı. Yol almak için aynı şekilde didinen ikinci adam, kızağın arkasından geliyordu. Kızaktaki sandığın içindeyse hayat gailesi artık sona ermiş başka biri, Issız Diyarın fethedip bir daha asla hareket ve mücadele edemeyecek şekilde yere çaldığı üçüncü adam yatıyordu. Issız Diyar hareketi sevmez. Hayat buna karşıdır, çünkü hayat, hareket demektir. Issız Diyar ise hareketi yok etmek ister hep. Denize koşmasın diye suyu dondurur, kalplerine kadar buz gibi olana dek ağaçların özsuyunu çeker alır. Ancak Issız Diyarın en beter zalimliği eziyet ederek, ezerek insana boyun eğdirmesidir; insan ki hayatı en kıpır kıpır yaşayan ve hareket sonunda mutlaka nihayete erecektir hükmüne her daim başkaldırandır. </p>
				<p class="normal">Kızağın önünde ve arkasında yılmadan, boyun eğmeden çabalayan iki adamsa hiç de ölü değildi. Vücutlarını kürklerle ve yumuşak derilerle örtmüşlerdi. Kirpikleri, yanakları ve dudakları, donmuş nefeslerinin oluşturduğu buz kristalleriyle öylesine kaplanmıştı ki yüzleri ayırt edilemiyordu. Bu halleriyle hayaletler âleminden bir varlığın cenaze levazımatçılarıymış ve yüzlerine hortlak maskesi geçirmiş gibi görünüyorlardı. Ancak tüm bunların altında insandı onlar; kasvet, küçümseme ve sessizlik ülkesinin içlerine sokularak uzayın dipsiz boşluğu kadar uzak, yabancı ve nabzı atmayan bu diyarın gücüyle boy ölçüşmeye kalkışmak gibi dev bir maceraya atılmış küçük maceracılardı.</p>
				<p class="normal">Hiç konuşmadan, tüm nefeslerini bedenlerinin çalışması için saklayarak seyahat ediyorlardı. Her yere, elle tutulur varlığıyla üstlerine abanan bir sessizlik hakimdi. Derin sulara dalan dalgıcın bedeni yüksek basınçtan nasıl etkilenirse, onların da zihinlerini öyle etkiliyordu bu sessizlik. Sonsuz enginliğinin ağırlığıyla ve değişmez buyruğuyla eziyordu onları. Kendi zihinlerinin en ücra köşelerine iterek sıkıştırıyor, gözü hiçbir şey görmeyen doğanın muazzam güçlerinin itiş-kakışları arasında küçük kurnazlıkları ve azıcık bilgelikleriyle kıpırdanıp duran ufak ve sınırlı zerrecikler olduklarını anlayana kadar, insan ruhunun kendine boş yere yüklediği ne kadar aşırı değer, ne kadar sahte heyecan, ne kadar nafile yücelik varsa, üzümün suyunu çıkarır gibi ezerek çıkarıp alıyordu onlardan. </p>
				<p class="normal">Bir saat geçti, sonra bir saat daha... Kısa, güneşsiz günün solgun ışığı azalmaya başlıyordu ki dingin havanın içinden belli belirsiz bir çığlık duyuldu. Çığlık, en tiz notasını bulana kadar havada hızla süzülerek yükseldi, o noktada gergin ve heyecanlı halde bir süre inatla durdu ve sonra yavaşça yok olup gitti. Hüzünlü bir yırtıcılık ve aç bir sabırsızlıkla dolu olmasaydı, kayıp bir ruhun feryadı olabilirdi o çığlık. Öndeki adam, gözleri arkadaşıyla buluşana kadar kafasını geriye çevirdi ve dar dikdörtgen sandığın iki yanından bir baş hareketiyle anlaştılar.</p>
				<p class="normal">Sessizliği iğne gibi delen ikinci bir tiz çığlık daha yükseldi. İki adam da sesin geldiği yeri saptadı. Arkadan, biraz önce geçtikleri karla kaplı boş arazideki bir yerden geliyordu. Buna cevaben yine arkadan ve ikinci çığlığın solundan üçüncü bir çığlık daha yükseldi.</p>
				<p class="normal">Öndeki adam, “Bizim peşimizdeler Bill,” dedi.</p>
				<p class="normal">Sesi boğuktu, gerçekdışı gibiydi. Konuşmak için gözle görülür bir çaba harcamıştı. </p>
				<p class="normal">“Çok az et var,” diye yanıtladı yoldaşı. “Günlerdir tek bir tavşan izine bile rastlamadık.”</p>
				<p class="normal">Bundan sonra konuşmadılar ve bütün dikkatlerini peşlerindeki avcıların yükselmeye devam eden çığlıklarını dinlemeye verdiler. </p>
				<p class="normal">Karanlık çökerken köpekleri su kenarındaki bir ladin kümesine sürüp kamp kurdular. Ateşin yanındaki tabut hem oturak, hem de masa işlevi görüyordu. Ateşin öteki tarafında toplaşan köpekler kendi aralarında itişip kakışıyor ama oradan ayrılıp karanlığın içine dalmaya niyetli görünmüyorlardı. </p>
				<p class="normal">Bill, “Bana öyle geliyor ki bu köpekler ateşe fazla yakın duruyorlar, Henry,” yorumunu yaptı.</p>
				<p class="normal">Ateşin üzerine çömelmiş, çaydanlığa bir parça buz atan Henry, başıyla onayladı. Tabutun üzerine oturup yemeğine başlayana kadar da konuşmadı.</p>
				<p class="normal">“Postları nerede güvende olur, iyi bilirler,” dedi. “Av değil, avcı olurlar. Hayli akıllıdır onlar.”</p>
				<p class="normal">Bill başını salladı. “Öyle mi, bilmiyorum.”</p>
				<p class="normal">Yoldaşı merakla ona baktı. “Onların akıllı olmadığını söylediğini ilk kez duyuyorum.”</p>
				<p class="normal">“Henry,” dedi öteki, fasulyelerini kıtır kıtır çiğnerken, “ben köpekleri beslerken nasıl da itişip kakıştıkları hiç dikkatini çekti mi?”</p>
				<p class="normal">“Her zamankinden çok haylazlık ettiler,” diye kabul etti Henry. </p>
				<p class="normal">“Bizim kaç köpeğimiz var, Henry?”</p>
				<p class="normal">“Altı.”</p>
				<p class="normal">“Peki bakalım, Henry...” Bill, sözlerine daha fazla önem kazandırmak için bir an durdu. “Ben de öyle diyordum Henry, bizim altı köpeğimiz var. Kutudan altı balık aldım. Her köpeğe bir balık verdim ve Henry, bir balık eksik geldi.”</p>
				<p class="normal">“Yanlış saymışsındır.”</p>
				<p class="normal">“Bizim altı köpeğimiz var,” diye tekrarladı diğeri, sakin bir biçimde. “Altı balık aldım. Kulaksız’a balık kalmadı. Sonra kutuya tekrar gelip onun balığını ayrıca verdim.”</p>
				<p class="normal">Henry, “Bizim sadece altı köpeğimiz var,” dedi.</p>
				<p class="normal">“Henry,” diye devam etti Bill, “hepsi köpekti demeyeceğim ama balık alan yedi hayvan vardı.”</p>
				<p class="normal">Henry yemeği kesip gözleriyle ateşin etrafındaki köpekleri saydı. </p>
				<p class="normal">“Şimdi altı taneler.”</p>
				<p class="normal">Bill, buz gibi bir kesinlikle, “Ötekinin karlara doğru koşup gittiğini gördüm,” dedi. “Yedi hayvan gördüm.”</p>
				<p class="normal">Yoldaşı, acıyarak ona baktı ve, “Bu yolculuk bittiğinde son derece mutlu olacağım,” dedi.</p>
				<p class="normal">“Ne demek istiyorsun,” diye sordu Bill.</p>
				<p class="normal">“Demek istiyorum ki taşıdığımız bu yük senin sinirlerini bozdu. Olmayan şeyler görmeye başladın.”</p>
				<p class="normal">Bill, büyük bir ciddiyetle, “Onu da düşündüm,” diye cevapladı. “Bu yüzden de karda koşarak uzaklaştığını gördüğümde kara baktım ve izlerini gördüm. Sonra gelip köpekleri saydım. Yine altı köpek vardı. O izler karda hâlâ duruyordur. Bakmak ister misin? Sana göstereyim.”</p>
				<p class="normal">Henry cevap vermek yerine yemeğini bitirene kadar sessizce ağzındakini çiğnemeye devam etti, üstüne bir fincan da kahve içti. Elinin tersiyle ağzını sildikten sonra, “Yani şimdi sen...”</p>
				<p class="normal">Tam o sırada karanlığın içinden gelen, yırtıcı hüznüyle, uzun ve acı acı inleyen bir çığlık sözünü kesti. Sesi dinlemek üzere durdu, sonra da elini o tarafa doğru sallayarak lafını bitirdi: “... onlardan birini mi gördüğünü sanıyorsun?”</p>
				<p class="normal">Bill başıyla onayladı. “Ben de aynen bu körolası şeyi düşünüyorum. Köpeklerin arasındaki hırgürü sen de gördün.”</p>
				<p class="normal">Birbiri ardına gelen çığlıklarla onlara cevap veren başka çığlıklar, sessizliği keşmekeşe çevirmişti. Her yandan yükselen çığlıklardan korkan köpekler, bu korkularını iyice birbirine sokularak ve tüylerini alazlandıracak kadar ateşe yaklaşarak ele veriyorlardı. Bill, piposunu yakmadan önce ateşe birkaç odun attı. </p>
				<p class="normal">Henry, “Bence senin biraz cesaretin kırıldı,” dedi. </p>
				<p class="normal">Diğeri konuşmadan önce dalgın dalgın piposunu emdi. “Henry... Düşünüyordum da şu körolası bizimki, senden de benden de şanslıymış.”</p>
				<p class="normal">Başparmağını aşağı çevirmiş, üzerinde oturdukları sandığın içindeki üçüncü adamı işaret ediyordu.</p>
				<p class="normal">“Seninle ben Henry, öldüğümüzde cesedimizin üzerinde köpekleri uzak tutacak kadar taş varsa şanslı sayılacağız.”</p>
				<p class="normal">Henry de aynı fikirdeydi. “Ama bizde ne onun gibi cüzdan, ne çevre, ne de başka şeyler var. Uzak yerlerde cenaze töreni yapmaya para yetiştiremeyiz biz.”</p>
				<p class="normal">“En tuhafıma giden şey ne biliyor musun Henry, şu bizimki gibi biri, yani memleketinde artık bey midir, efendi midir, onun gibi sözü geçen biri; ne yemek için, ne de battaniye için hayatta kafa yormamış biri; neden taa dünyanın öbür ucundan tanrının unuttuğu buralara gelir ki... İşte bunu anlayamıyorum bir türlü.”</p>
				<p class="normal">“Evinde kalsa belki de torun torba sahibi olacak kadar yaşayacaktı,” diye Henry de arkadaşının fikrine katıldı.</p>
				<p class="normal">Bill konuşmak için ağzını açtı ama vazgeçti. Bunun yerine onları her taraftan sıkıştıran karanlık duvarı işaret etti eliyle. Zifiri karanlığın içinde en ufak bir şekil belirtisi yoktu; görülebilen tek şey kor gibi parlayan bir çift gözdü. Henry, başıyla ikinci çift gözü, peşinden de üçüncüsünü işaret etti. Parıldayan gözlerden oluşan bir çember, kamplarını kuşatmıştı. Kimi zaman o göz çiftlerinden biri kımıldıyor veya bir an gözden kaybolup tekrar ortaya çıkıyordu.</p>
				<p class="normal">Köpekler iyice huzursuzlanmıştı. Derken ani bir korkuyla kaynaşarak sürü halinde ateşin bu tarafına geçip ürkekçe adamların bacaklarının dibine sığındılar. Kargaşada bir tanesi ateşe düşünce tütsülenen kürk kokusu havayı doldurdu köpek de acı ve korkuyla havladı. Bu patırtılar, gözlerden oluşan çemberin bir an huzursuzca kımıldanmasına hatta biraz geri çekilmesine neden oldu ama köpekler sakinleşince çember de tekrar eski yerini aldı.</p>
				<p class="normal">“Henry, şu körolası cephanemizin tükenmiş olması ne talihsizlik.”</p>
				<p class="normal">Bill piposunu bitirmiş, yemekten önce yere döşediği ağaç dallarının üzerine kürk ve battaniyeden oluşan yataklarını sermesi için yoldaşına yardım ediyordu. Henry homurdandı ve mokasenlerinin bağlarını çözmeye başladı. </p>
				<p class="normal">“Kaç kurşun kaldı demiştin?” </p>
				<p class="normal">Gelen cevap, “Üç,” oldu. “Ah ne kadar isterdim ki üç yüz olsun da göstereyim şunlara günlerini!”</p>
				<p class="normal">Parlayan gözlere doğru hırsla yumruk salladıktan sonra mokasenlerini güvenli bir şekilde ateşin başına yerleştirdi.</p>
				<p class="normal">“Sonra, isterdim ki şu ısıran soğuk bitsin,” diye devam etti. “İki haftadır sıfırın altında elli derece. Bir de isterdim ki bu yolculuğa hiç çıkmamış olaydım, Henry. Gidişat hiç hoşuma gitmiyor. Hiç de yoluna girecekmiş gibi hissetmiyorum. <br class="chapter"/>Hazır istemeye başlamışken bir de hop diye bu yolculuğun bitip aynı şu anda olduğu gibi seninle Fort McGurry’de ateşin başında oturup kâğıt oynamayı isterdim. İstediğim budur.”</p>
				<p class="normal">Henry homurdandı ve sürünüp yatağa girdi. Tam dalıyordu ki yoldaşının sesiyle uyandı.</p>
				<p class="normal">“Söylesene Henry, hani şu araya karışıp da balığı kapan hayvan var ya, neden köpekler saldırmadı ona? Kafamı yoran şey bu.”</p>
				<p class="normal">Uykulu sesten gelen cevap, “Kafanı fazla yoruyorsun Bill,” oldu. “Daha önce hiç böyle yapmamıştın. Şimdi kapat artık şu çeneni de yat, uyu. Sabaha sapasağlam kalkarsın. Miden rahatsız, seni asıl yoran şey bu.”</p>
				<p class="normal">Horultuyla nefes alarak aynı örtü altında yan yana uyuyorlardı. Ateş sönmeye yüz tutunca parıldayan gözler kampın etrafındaki çemberlerini iyice daralttı. Gözler yaklaştıkça köpekler de korkuyla birbirine iyice sokuluyor, zaman zaman tehditkâr biçimde hırlıyorlardı. Bir keresinde iyice yükselen patırtıları, Bill’i uyandırdı. Arkadaşını rahatsız etmemek için dikkatle kalkarak ateşe odun attı. Ateş canlanınca gözlerden oluşan çember biraz geri çekildi. Bill birbirine sokulmuş köpeklere baktı. Sonra gözlerini ovuşturup daha dikkatli baktı. Sonra da sürünerek battaniyenin altına girdi. </p>
				<p class="normal">“Henry, hey Henry.”</p>
				<p class="normal">Henry inleyerek uyanırken, “Yine ne oldu?” diye sordu.</p>
				<p class="normal">Cevap, “Yok bir şey,” oldu. “Sadece yine yedi taneler. Şimdi saydım.”</p>
				<p class="normal">Henry’nin, bu bilgiyi duyduğunu göstermek için çıkardığı homurtu, uykuya daldığı anda horultuya dönüştü.</p>
				<p class="normal">Sabah ilk kalkan ve arkadaşını yataktan çıkaran Henry oldu. Saat altı olmasına karşın daha günün ışımasına üç saat vardı ve Henry karanlıkta kahvaltıyı hazırlarken Bill de battaniyeleri sarıp kızağı toparlıyordu.</p>
				<p class="normal">“Söylesene Henry,” dedi, “ne kadar köpeğimiz var demiştik?”</p>
				<p class="normal">“Altı.”</p>
				<p class="normal">“Yanlış cevap,” diye sonucu ilan etti Bill, zafer kazanmışçasına.</p>
				<p class="normal">“Yine mi yedi?”</p>
				<p class="normal">“Hayır, beş. Biri gitmiş.”</p>
				<p class="normal">Henry öfkeyle, “Lanet olsun,” diye bağırdı ve yemek pişirmeyi bırakıp köpekleri saydı.</p>
				<p class="normal">“Hakkın var Bill,” dedi, “Dobiş gitmiş.”</p>
				<p class="normal">“Şimşek hızıyla gitmiştir. Dumanını bile göremezdik.”</p>
				<p class="normal">“Hiç şansı yoktu,” dedi Henry. “Canlı canlı mideye indirmişlerdir. Eminim boğazlarından aşağı inerken daha hayvanın havlaması bitmemiştir. Lanet olasılar!”</p>
				<p class="normal">Bill, “Ama o Dobiş zaten hep salak bir köpekti,” dedi.</p>
				<p class="normal">“İyi de hiçbir köpek böyle intihar edecek kadar salak olamaz.” Her köpeğin belirgin özelliğini çabucak aklından geçirerek kalan köpeklere baktı. “Kalıbımı basarım bunların hiçbiri onun gibi yapmayacak.”</p>
				<p class="normal">“Elimize sopa alıp ateşin yanından kovmadık ya,” diyen Bill de aynı fikirdeydi. “Zaten o Dobiş’te hep bir acayiplik olduğunu düşünmüştüm.”</p>
				<p class="normal">Kuzey Topraklarının yollarında ölen bir köpeğin anısına ancak bu kadarcık konuşulurdu; başka köpeklerden ve başka insanlardan çok daha kısa olurdu onların mezar kitabesi.</p>
				</body>
</html>