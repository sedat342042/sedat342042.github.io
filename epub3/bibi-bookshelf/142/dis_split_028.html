<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>dis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_27">II<br class="chapter"/> Güney Toprakları</h2>
				<p class="normal">Beyaz Diş, San Francisco’da gemiden indi. Şaşkına dönmüştü. Herhangi bir mantık yürütme sürecinden geçirmeden ve bilinçle yaklaşmadan, en derinlerinde tanrılıkla kudreti birbiriyle ilişkilendirmişti. Beyaz adamı hiç San Francisco’nun çamurlu yollarında yürürken olduğu kadar hayranlık verici bir tanrı olarak görmemişti. Bildiği, tanıdığı ağaçtan yapılmış kulübelerin yerini şimdi dev binalar almıştı. Caddeler büyük tehlikelerle doluydu: dört tekerli atlı arabalar, el arabaları, otomobiller, kocaman atların ıkına sıkına çektiği koca yük arabaları, çın çın çınlayan çıngıraklarıyla ortalıkta dolaşan ve kuzey ormanlarındaki vaşaklarınkine benzer tiz çığlıklarıyla ısrarlı tehditler savuran devasa tramvaylar.</p>
				<p class="normal">Tüm bunlar, kudretin göstergesiydi. Tüm bunların içinde ve tüm bunların ardında insanoğlu vardı; yöneten, kontrol eden, yine her zamanki gibi maddenin hâkimi olarak kendini ifade eden insan. Muazzam, müthiş, şaşırtıcı bir şeydi. Beyaz Diş, dehşet ve hayranlıkla doldu. Korku gelip oturdu içine. Yavruyken Vahşi Hayattan çıkıp Boz Kunduz’un köyüne ilk geldiği gün kendini ne kadar küçücük ve aciz hissettiyse, şimdi de yetişkin bedenine ve gücünün verdiği onura karşın o kadar küçük ve aciz hissediyordu. Ne çok tanrı vardı! Kalabalıktan başı dönmüştü. Sokakların gümbürtüsü kulaklarına vuruyordu. Ortalıktaki şeylerin mahşeri ve sonsuz koşuşturmasından, hareketinden serseme dönmüştü. Sevgili sahibine daha önce hiç olmadığı şekilde bağımlı hissetti kendini, onun hemen dibinde yürüyor ve ne olursa olsun onu gözden kaybetmiyordu.</p>
				<p class="normal">Neyse ki Beyaz Diş için şehir, kâbustan öte bir şey olmadı. Kötü bir hayaldi sadece, rüyalarında uzun süre peşini bırakmayacak bir tecrübeden başka bir şey değildi. Sahibi onu bir yük vagonuna bindirip valizlerin ve kutuların arasında bir köşeye zincirle bağladı. Güdük ama tıkız ve sağlam yapılı bir tanrı vardı burada, büyük bir gürültüyle bavulları, kutuları kapıdan alıp içeriye sürükleyerek istifliyor veya yerlerinden alıp etrafa çarpa çarpa götürüp kapıdan dışarıya, o eşyaları bekleyen başka tanrılara atıyordu.</p>
				<p class="normal">Beyaz Diş, sahibi tarafından bu eşyalar cehennemine terk edilmişti. En azından onun çantalarını kokusundan tanıyana ve gidip o çantaları korumak için başlarında durmaya başlayana kadar öyle düşündü. </p>
				<p class="normal">Vagonun tanrısı bir saat sonra kapıda beliren Weedon Scott’a, “Tam zamanında geldiniz,” diye homurdandı, “yoksa şu sizin köpek eşyanıza dokunmama izin vermeyecekti.”</p>
				<p class="normal">Beyaz Diş, vagondan çıktı. Şaşkınlık içinde kalmıştı. O kâbus şehir yoktu. Vagon ona göre evin odası gibi bir şeydi ve oraya girdiğinde, etrafında şehir vardı. Arada geçen zamanda şehir yok olmuştu. Artık gümbürtüsü kulaklarında çınlamıyordu. Önünde gün ışığına boğulmuş, tembel bir huzur içinde gülümseyen bir diyar vardı. Beyaz Diş’in bu dönüşüme hayran olacak fazla vakti yoktu. Tanrıların bütün o anlaşılmaz işlerini ve dışavurumlarını nasıl kabul ettiyse, bunu da öylece kabul etti. Onlar hep böyleydi.</p>
				<p class="normal">Bir araba onları bekliyordu. Bir adamla kadın sahibine yaklaştı. Kadının kolları açıldı ve Beyaz Diş’in sevgili sahibini kavrayarak boynuna dolandı. Düşmanca bir hareket! Bir sonraki an, Weedon Scott kendisine dolanan kolların arasından sıyrılarak hiddetle hırlayan öfkeli bir şeytana dönüşmüş Beyaz Diş’in yanına gitmek zorunda kalacaktı.</p>
				<p class="normal">Beyaz Diş’i sıkı sıkı tutup sakinleştirirken, “Tamam anne, bir şey yok,” diyordu. “Benim canımı yakacağını sandı. Buna asla dayanamaz. Tamamdır, geçti artık. Yakında nasıl davranacağını öğrenir.”</p>
				<p class="normal">Korkudan beti benzi atmış kadın yine de gülerek, “Ve bu arada köpeği ortalıkta değilken oğlumu sevmeme belki izin verilecek,” dedi.</p>
				<p class="normal">Bir yandan da tüyleri kabarmış, hırlayan ve kötü kötü bakan Beyaz Diş’i izliyordu. </p>
				<p class="normal">Scott, “Öğrenmek zorunda ve öğrenecek. Hem de hiç vakit kaybetmeden,” dedi.</p>
				<p class="normal">Beyaz Diş sakinleşene kadar yumuşak bir tonla konuştu, sonra sesi katılaştı.</p>
				<p class="normal">“Yat! Yat çabuk!”</p>
				<p class="normal">Sahibinin öğrettiği şeylerden biriydi bu ve Beyaz Diş, zoraki biçimde, asık suratla emre itaat ederek yere uzandı.</p>
				<p class="normal">“Şimdi gel anne.”</p>
				<p class="normal">Scott kollarını annesine açtı ama bir gözü Beyaz Diş’teydi.</p>
				<p class="normal">“Yat!” diye tekrar uyardı. “Yat!”</p>
				<p class="normal">Kılları sessiz sedasız tekrar diken diken olan ve yattığı yerden ayaklanmak üzere harekete geçen Beyaz Diş, yine çöküp bu düşmanca hareketin tekrarlanmasını izledi. Ama ne bu hareketten, ne de onun arkasından aynı hareketi yapan erkek tanrıdan bir zarar gelmişti sahibine. Sonra çantalarla bavullar arabaya koyuldu, ardından yabancı tanrılarla sevgili sahibi içeri girdi. Beyaz Diş kimi zaman tedbirli bir şekilde arkadan koşarak, kimi zamansa atlara tüylerini kabartıp toprağın üzerinde büyük bir hızla çekip götürdükleri tanrısına herhangi bir zarar gelmeyeceğini görmek için orada bulunduğu uyarısında bulunarak arabayı izledi.</p>
				<p class="normal">On beş dakika sonra araba caddeden saptı ve önce taştan yapılmış bir giriş kapısının altından, sonra da karşılıklı iki sıra halinde kenarına dizildikleri yolun üzerinden birbirlerine uzanarak kemer oluşturan ceviz ağaçlarının arasından geçti. Yolun her iki yanında büyük ve sağlam dallarıyla koca meşelerin kesintiye uğrattığı geniş çimenlik alanlar uzanıyordu. Bu bakımlı çimlerin ötesinde, onların taptaze yeşilliğine zıtlık içindeki sararmış yoncalıkları, güneş yanığı ve altın renkleriyle kendilerini gösteriyor, onların da ardında kahverenginin çeşitli tonlarındaki tepeler ve yükseklere yayılmış çayırlar görünüyordu. Çimenliğin hemen ardından vadi seviyesinden yumuşak bir eğimle çıkan ilk yükseltinin üzerinde, geniş sundurmalı, çok pencereli bir ev vardı. </p>
				<p class="normal">Ancak tüm bunları görmesi için Beyaz Diş’e pek az fırsat tanındı. Araba daha araziye yeni girmişti ki pırıl pırıl gözleri, sivri burnuyla feci kızgın ve öfkeli bir çoban köpeğinin saldırısına uğradı. Kendisiyle sahibi arasına girmiş, yolunu kesmişti köpek. Beyaz Diş hırlayarak herhangi bir uyarıda bulunmadı. O sessiz ve ölümcül saldırısına geçerken yine kılları kabarmıştı. Ama saldırı asla tamamlanmadı. Hiç beklenmedik bir anda aniden durması çok zor olmuş, saldırıya geçtikten sonra kazandığı ivmeyi durdurmak için ön ayaklarını dimdik yere kilitleyerek neredeyse kıçüstü oturmak zorunda kalmıştı; o kadar güçlüydü saldırıya geçtiği köpekle herhangi bir temastan kaçınma isteği. Çünkü o bir dişiydi ve Beyaz Diş’in türünün yasası, ikisinin arasına aşılamayacak bir engel olarak girmişti. Oysa ona saldırmasına mani olabilecek hiçbir şey yoktu, içgüdülerini ihlal etmek dışında.</p>
				<p class="normal">Ama aynı şey çoban köpeği için geçerli değildi. Dişiydi ve böyle bir içgüdüsü yoktu. Öte yandan çoban köpeği olduğu için Vahşi Hayvanlardan, özellikle de kurtlardan duyduğu içgüdüsel korku, alışılmadık ölçüde yoğundu. Ona göre Beyaz Diş bir kurttu, yani ilk evcilleştirilip güdüldükleri günlerden bu yana uzak geçmişteki atalarınca korunan koyun sürülerine saldırarak avlanan yağmacıların soyundandı. Ve bu yüzden de Beyaz Diş saldırısından vazgeçip ayaklarını yere dayayarak kendini zor da olsa durdurmasına karşın çoban köpeği onun üzerine atladı. Onun dişlerini omzunda hisseden Beyaz Diş istemdışı bir tepkiyle hırladı ama bunun dışında herhangi bir zarar tehdidinde bulunmadı. Kendine hâkim oldu, karşısında geriledi ve etrafından dolaşmaya çalıştı. O tarafa saptı, bu tarafa döndü, büküldü, kıvrıldı ama nafile. Çoban köpeği hep Beyaz Diş’le gitmek istediği yer arasında duruyordu.</p>
				<p class="normal">Arabanın içindeki yabancı adam, “Buraya gel Collie!” diye bağırdı. </p>
				<p class="normal">Weedon Scott güldü.</p>
				<p class="normal">“Bırakın kalsın baba. İyi bir disiplin oluyor. Beyaz Diş’in çok şey öğrenmesi lazım ve öğrenmeye şimdiden başlaması daha iyi. Uyum sağlayacaktır.”</p>
				<p class="normal">Araba gidiyor ama Collie, Beyaz Diş’in yolunu kesmeye devam ediyordu. Beyaz Diş yolu bırakıp çimenliği dolaşarak ondan kurtulmak istedi ama Collie içeriden küçük bir daire çizerek pırıl pırıl parlayan iki sıra dişiyle onu yine karşıladı. Beyaz Diş geri çekilip bu sefer yolun öbür tarafındaki çimenliği dolaştı ama karşısında tekrar onu buldu.</p>
				<p class="normal">Araba, sahibini uzağa götürüyordu. Ağaçların arasında gözden kaybolmak üzere olduğunu gördü. Durum umutsuzlaşıyordu. Bir daire daha çizdi. Collie de hızla peşinden koşarak onu yakaladı. Ve o anda birden Beyaz Diş ona doğru döndü. Her zamanki savaş numarasıydı bu. Onunla omuz omuza gelip sıkıca bindirdi. Collie, yere düştü ama sadece düşmekle kalmadı, o kadar hızlı koşuyordu ki hızını alamayıp yuvarlandı. Sırtüstü ve yanüstü yuvarlanırken yere tutunmak için ayaklarıyla çakılları cırmaklıyor, kırılmış gururunun verdiği öfke patlamasıyla ciyak ciyak bağırıyordu.</p>
				<p class="normal">Beyaz Diş onu beklemedi. Yol açılmıştı; zaten bütün istediği de buydu. Collie, çığlıklarına bir an bile ara vermeden onun peşine düştü. Şimdi düz koşuyorlardı. İş koşmaya gelirse Beyaz Diş, ona birkaç şey öğretebilirdi. Collie, çılgınca, deli gibi, vücudunu en uç noktasına kadar gererek ve ileri doğru her hamlesinde nasıl çabaladığını tüm boyutlarıyla ortaya koyarak koşuyordu. Beyaz Diş ise sessizce, sanki hiçbir çaba göstermiyormuşçasına, toprağın üzerinde süzülen bir hayalet gibi kayarcasına ondan uzaklaşıyordu.</p>
				<p class="normal">Evin etrafından dolaşıp ana kapıya geldiğinde arabaya ulaştı. Araba durmuş, sahibi iniyordu. Tam o anda, henüz son hızda koşmaktayken, yan taraftan saldırıya uğradığını fark etti. Son sürat üzerine gelen koca bir tazıydı bu. Beyaz Diş ona doğru dönmeye çalıştı. Ama hem kendisi çok hızlıydı, hem de tazı çok yakındı. Yandan çarptı Beyaz Diş’e. Beyaz Diş’in ileri doğru kazandığı ivme o kadar fazla ve saldırı o kadar beklenmedikti ki yere savrulup yuvarlandı. Tam bir şeytan görüntüsüyle ayağa fırladı; kulaklar iyice geri yatmış, dudaklar çekilmiş, burun kırışmış ve tazının yumuşak boğazını son anda kaçıran koca dişleri hızla birbirine çarpmıştı.</p>
				<p class="normal">Sahibi onlara doğru koşuyordu ama yetişemeyecek kadar uzaktaydı. Tazının hayatını kurtaran, Collie oldu. Beyaz Diş ölümcül vuruşunu yapmak için tam sıçrama hareketine geçerken geldi oraya. Yakışıksız şekilde çakılların üzerinde kayıp yuvarlanmışlığını söylemeye gerek bile yok, koşuda geçilmiş ve karşılık veremediği bir manevrayla rakibini elinden kaçırmıştı, kasırga gibi vardı yanlarına; çiğnenmiş bir haysiyetten, gayet anlaşılabilir bir hiddetten ve Vahşi Hayattan gelen bu yağmacıya duyduğu nefretten oluşan bir yumak halindeydi. Beyaz Diş sıçramasının ortasındayken doğru bir açıdan vurunca yere düşürüp yuvarladı onu.</p>
				<p class="normal">O anda Weedon Scott yanlarına ulaşıp Beyaz Diş’i tuttu, babası da diğer köpekleri çağırdı.</p>
				<p class="normal">Kurt onun elinin okşamalarıyla sakinleşirken, “Kuzey Kutbu’ndan gelen yalnız bir kurt için ne güzel bir karşılama bu böyle,” dedi. “Bütün hayatı boyunca ayaklarının sadece bir kez yerden kesilmesiyle tanınır. Şimdi otuz saniye içinde iki kez yerlere yuvarlandı.”</p>
				<p class="normal">Araba oradan ayrılmıştı. Evden başka yabancı tanrılar çıktı. Onlardan bazıları saygıyla belli bir mesafede durdular ama iki tanesi, iki kadın, sahibini boynundan yakalayıp kollarını dolamak şeklindeki o düşmanca hareketi yine yaptılar. Beyaz Diş, artık bu harekete göz yummaya başlamıştı. Hareket pek zarar verici bir şeye benzemiyordu, zaten tanrıların çıkardıkları seslerde en ufak bir tehdit bulunmuyordu. Bu tanrılar Beyaz Diş’e de yaklaşmaya çalıştılar ama bir hırlamayla uyarılıp uzaklaştırıldılar. Sahibi, aynı uyarıyı bir de ağız sesiyle yaptı. Bu gibi anlarda Beyaz Diş sahibinin ayaklarının dibinde yatıyor, o da yatıştırıcı eliyle pat pat onun kafasını okşuyordu.</p>
				<p class="normal">“Dick, yat!” komutunu aldıktan sonra birkaç basamak çıkıp sundurmanın bir kenarına yatan tazı ise gürlemeye ve bu davetsiz misafire kötü bakışlar atmaya devam ediyordu. Collie, kollarını boynuna dolayarak okşayan kadın tanrılardan birinin sorumluluğu altına alınmıştı gerçi ama çok endişeli, şaşkın ve huzursuzca inliyor, bu kurdun burada bulunmasına izin verilmesinden infiale kapılmış halde, tanrıların hata yaptıklarını düşünüyordu.</p>
				<p class="normal">Bütün tanrılar eve girmek için basamakları çıkmaya başladılar. Beyaz Diş sahibinin dibinden ayrılmıyordu. Sundurmada yatan Dick ona gürleyince, o da tüylerini kabartıp ona gürledi. </p>
				<p class="normal">Scott’ın babası, “Collie’yi içeri alıp bu ikisini dışarıda bırakalım,” önerisinde bulundu. “Biraz dalaşır, sonra da arkadaş olurlar.”</p>
				<p class="normal">Sahibi güldü. “O zaman dostluğunu göstermek için Dick’in cenazesinde en çok ağıt yakan Beyaz Diş olur.”</p>
				<p class="normal">Yaşlı Scott inanmaz gözlerle önce Beyaz Diş’e, sonra Dick’e, en sonunda da oğluna baktı.</p>
				<p class="normal">“Yani şimdi sen diyorsun ki...?”</p>
				<p class="normal">Weedon başıyla onayladı. “Evet, aynen öyle. Bir dakika içinde ölü bir Dick’iniz olur. En fazla iki dakika.”</p>
				<p class="normal">Sonra Beyaz Diş’e döndü. “Gel bakalım kurt. İçeri girmek zorunda olan sensin.”</p>
				<p class="normal">Beyaz Diş dayılanarak, kuyruğu dimdik vaziyette, bir taraftan yandan yine saldırmasın diye gözü Dick’in üzerinde basamakları tırmanırken, bir taraftan da evin içinden çıkıp aniden üzerine atılabilecek olan bilinmeyenin en azılı dışavurumu ne olabilecekse, ona karşı hazırlanıyordu. Ama korkulacak hiçbir şey atlamadı üzerine. İçeri girince de etrafı güzelce keşfetti ve bilinmeyene dair herhangi bir iz olmadığını gördü. Memnuniyetini gösteren bir homurtuyla sahibinin ayağının dibine yattı ama bir yandan da bütün olup biteni dikkatle izliyor, evin çatısı altında mutlaka bir yerlerde pusuya yattıklarını ve ortaya çıktıkları anda bu çatıyı bir tuzak haline getireceklerini hissettiği korkunç şeylere karşı anında ayağa dikilip ölümüne mücadeleye hazır halde bekliyordu.</p>
				</body>
</html>