<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>dis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_21">II<br class="chapter"/> Çılgın Tanrı</h2>
				<p class="normal">Fort Yukon’da az sayıda beyaz adam yaşıyordu. Bunlar, uzun süredir burada yaşayan insanlardı. Kendilerine Sourdough2 diyorlar ve kendilerini böyle adlandırmaktan gurur duyuyorlardı. Bölgede yeni olan diğer adamlar için hissettikleri tek şey küçümsemeydi. Gemilerden inip kıyıya ayak basanlardı, yeni gelenler. Onlara chechaquo3 denirdi ve ne zaman bu ismi duysalar boyunları bükülür, cesaretleri kırılırdı. Chechaquolar ekmeklerini kabartma tozuyla yaparlardı. Sourdoughlarla aralarındaki o incitici fark da buydu çünkü <br class="chapter"/>Sourdoughlar, kabartma tozları olmadığı için hakikaten ekmeklerini yaparken maya olarak ekşi hamur kullanırlardı. </p>
				<p class="normal">Neyse, konuyla hiç ilgisi yok bunların. Kaledeki adamlar yeni gelenleri küçümsüyor ve onların acı çektiğini görmekten zevk alıyorlardı. Özellikle de Beyaz Diş ile namlı çetesinin yeni gelenlerin köpeklerine verdikleri zarardan ayrı bir zevk duyuyorlardı. Bir gemi yanaştığında kimse kıyıya inip eğlenceyi seyretmeyi ihmal etmezdi. Beyaz Diş’in oynadığı usta işi vahşi rolün kıymetini bilerek fırsatı anında değerlendiren yerli köpekler kadar, insanlar da dört gözle bekliyordu gösteriyi.</p>
				<p class="normal">Hele aralarında biri vardı ki, özel zevk alırdı bu oyundan. Geminin ilk düdüğüyle birlikte koşarak gelir ve son dövüş bitip Beyaz Diş ile çete dağıldıktan sonra yüzünde büyük bir üzüntü ve kederle, ayaklarını sürüye sürüye kaleye dönerdi. Yumuşak bir Güney Toprakları köpeği, sürünün dişleri arasında ölüm feryadı atarken kimi zaman bu adamın kendini tutamayıp havalara sıçrayarak heyecan ve mutluluktan çığlık çığlığa bağırdığı bile olurdu. Ve o keskin, haris gözleri, hep Beyaz Diş’in üzerindeydi.</p>
				<p class="normal">Bu adama kalenin diğer sakinleri, “Güzel” derlerdi. Adını kimse bilmez ve genellikle bölgede, Güzel Smith olarak tanınırdı. Adı böyleydi ama güzel dışında her şey denebilirdi ona. Onun bu ismi alması, tezatlığı nedeniyleydi. Feci çirkin biriydi. Doğa ona çok cimri davranmıştı. Öncelikle ufak tefek bir adamdı. Bu yetersiz bedenin üzerine bir de en az onun kadar küçük ve yetersiz kafa oturtulmuştu. Kafasının tepesi, iğnenin ucuna benzetilebilirdi. Esasen “Güzel” ismini almadan önce, çocukluğunda ona “İğnekafa” denilirdi. </p>
				<p class="normal">Kafasının tepesi, arkadan belli bir eğimle doğrudan boynuna iniyor, önde ise keskin bir açıyla düşük ve fazlasıyla geniş bir alınla birleşiyordu. Doğa, alnından başlayarak, cimriliğinden pişman olmuşçasına Güzel Smith’in bütün organlarını müsrif bir elle dağıtmıştı. Kocaman gözleri ve o gözlerin arasında, iki koca göz sığacak bir açıklık vardı. Yüzü, vücudunun diğer kısımlarına göre olağanüstü büyüktü. En lüzumlu bölgeyi iyice açığa çıkarmak için Doğa ona devasa bir fırlak çene vermişti. Geniş, ağır ve dışarı çıkıktı; göğsünün üzerine düşmüş sanılacak kadar aşağıda duruyordu. Çenesinin bu görüntüsünün, böylesi büyük bir yükü gereğince taşıyamayan ince boynunun dik duramaması yüzünden meydana gelmesi de ihtimal dahilindedir.</p>
				<p class="normal">Onda yırtıcı bir azim olduğu izlenimi uyandıran da işte bu çeneydi. Ama eksik bir şeyler vardı. Belki mesele eksiklik değil, fazlalıktı. Belki de çenesi fazla büyüktü. Ne olursa olsun, bu yanlış bir izlenimdi. Çünkü Güzel Smith, dört bir yanda tabansızların en beteri, sümüklü korkakların en zayıfı olarak bilinirdi. Onu anlatmayı, dişlerinin büyük ve sarı olduğunu ve diğer insanlarınkinden daha iri olan iki köpek dişinin, gerçek köpeklerin dişleri gibi ince ve sıkı dudaklarının arasından göründüğünü belirterek tamamlayalım. Gözleri, sanki Doğa Ananın pigmenti kalmamış, onun yerine elinde ne renk kaldıysa onları birbirine katmış gibi sarı ve bulanıktı. Seyrek, düzensiz uzamış, rüzgârdan uçuşan kumların orada burada kümelenmesine benzer şekilde demet demet kafasından çıkan saçları ve yüzünden fışkıran kılları da aynı renkti; çamurlu ve kirli sarıydı onlar da. </p>
				<p class="normal">Kısacası Güzel Smith gaddar bir hilkat garibesiydi ve bunun suçlusu başkaydı. Kendisinin bir sorumluğu yoktu bunda. Hamuru öyle yoğrulmuştu. Kaledekilere yemek pişirir, bulaşıkları yıkar ve her türlü angaryayı o yapardı. Kimse onu hor görmezdi. Tersine herkes en genel insani anlamda, yani yaratılırken çok haksız davranılmış bir yaratığa nasıl hoşgörü gösterilirse, öyle yumuşak davranırdı. Ama bir yandan da korkarlardı ondan. Onun korkakça bir öfkesi sırasında, sırtlarından kurşun yemekten veya zehir katılmış kahve içmekten çekinirlerdi. Ama birinin yemek pişirmesi gerekiyordu ve kusuru ne olursa olsun, Güzel Smith bunu yapabiliyordu. </p>
				<p class="normal">İşte Beyaz Diş’e bakıp yırtıcı cesaret ve hünerine hayranlık duyan, ona sahip olmak isteyen adam, böyle biriydi. İlkin ona yaklaşmaya çalıştı. Beyaz Diş, önce görmezden geldi. Yaklaşımlar giderek ısrarcı olmaya başlayınca diş gösterip hırladı ve geri çekilip uzaklaştı. Sevmemişti bu adamı. Onun hakkındaki duygusu kötüydü. İçindeki şeytanlığı hissetmiş, uzattığı elden ve yumuşak sesle yaptığı konuşmalardan korkmuştu. Tüm bunlar nedeniyle de o adamdan nefret etmişti.</p>
				<p class="normal">Basit varlıklar, iyi ve kötüyü basit bir şekilde anlar. Rahatlık ve doyum sağlayan, acı çekmeyi engelleyen her şey, iyidir. Bu yüzden de iyi, hoşa gider. Rahatsızlık, tehdit ve acı getirebilecek her şey ise kötüdür ve nefret edilir ondan. Beyaz Diş’in, Güzel Smith hakkındaki duygusu, kötüydü. O adamın çarpık bedeninden ve sapkın zihninden, sanki sıtma yayan bataklıkların buğusu gibi gizemli yollarla, sağlıksız bir şey yayılıyordu. Beyaz Diş sadece aklıyla ve beş duyusuyla değil, daha uzak ve meçhul duyularıyla da bu adamın uğursuz ve şer olduğunu, can yakabileceğini, yani kötü olduğunu ve ondan nefret etmenin gayet akıllıca olacağını seziyordu. </p>
				<p class="normal">Güzel Smith onu ilk ziyarete geldiğinde Beyaz Diş, Boz Kunduz’un kampındaydı. Daha o uzaktayken adımlarının çıkardığı ürkek sesten kimin geldiğini anlamış ve hemen tüyleri kabarmaya başlamıştı. Kendini bırakmış, büyük bir rahatlık içinde yatarken çabucak ayağa kalktı ve adam yanlarına varırken, tam bir kurt gibi sessizce kampın öbür ucuna gitti. Ne söylediğini duymuyordu ama Boz Kunduz’la konuştuğunu görüyordu bulunduğu yerden. Bir keresinde adam parmağıyla onu işaret ettiğinde Beyaz Diş, sanki o parmak en az on beş metre ötede değil de hemen başının üzerindeymiş gibi hırlayarak cevap verdi. Adam çok güldü buna. Beyaz Diş ise koruyucu ormana sığındı. Toprağın üzerinde sessizce süzülerek giderken olanları görmek için kafasını o yöne çevirmişti.</p>
				<p class="normal">Boz Kunduz, köpeğini satmayı reddetti. Ticaretten zengin olmuştu ve hiçbir şeye ihtiyacı yoktu. Ayrıca Beyaz Diş değerli bir hayvandı, sahip olduğu en güçlü kızak köpeği ve en iyi liderdi. Üstelik ne Mackenzie’de, ne de tüm Yukon’da bir benzeri daha yoktu. Dövüşebiliyordu. İnsanların sivrisinek öldürdüğü gibi kolayca öldürebiliyordu diğer köpekleri. (Bu laf üzerine Güzel Smith’in gözleri aydınlandı, istekli diliyle ince dudaklarını yaladı.) Hayır, Beyaz Diş, hiçbir fiyata satılık değildi.</p>
				<p class="normal">Ancak Güzel Smith yerlileri iyi tanıyordu. Boz Kunduz’un kampına sık sık geliyor ve her zaman paltosunun altına gizlenmiş siyah veya benzer renkli bir şişe oluyordu. Viskinin en büyük güçlerinden biri, insanda şiddetli bir istek uyandırmasıydı. Boz Kunduz’da da uyandı o istek. Ateş içindeki iç organları ve alev gibi yanan midesi o yakıcı sıvıdan giderek daha, daha çok içmek için yanıp kavrulurken aynı olağandışı uyarıcı nedeniyle iyice çarpıklaşmış beyni ise içkiyi elde etmek için artık her şeyi yapmasına izin veriyordu. Kürkleri, eldivenleri ve mokasenlerini satarak kazandığı paralar erimeye başlamıştı. Parası giderek daha hızlı eriyip cüzdanı boşaldıkça Boz Kunduz’un da asabı bozuluyordu. </p>
				<p class="normal">Sonunda parası da, malları da, sinirleri de tamamen tükendi. Onu bütünüyle ele geçiren ve ayık kafayla aldığı her nefeste biraz daha büyüyen bir susuzluk dışında, hiçbir şeyi kalmadı. İşte o zaman Güzel Smith, Beyaz Diş’in satışı konusunu tekrar konuştu. Ama bu kez onu dolarlarla değil, şişelerle almak istiyordu ve Boz Kunduz’un asıl duymak istediği şey de buydu.</p>
				<p class="normal">Son lafı, “Yakala ve al git, tamamdır,” oldu.</p>
				<p class="normal">Şişeler el değiştirdi. İki gün sonra Güzel Smith’in Boz Kunduz’a ettiği laf, “Köpeği sen yakala,” idi.</p>
				<p class="normal">Bir gece Beyaz Diş sessizce kampa girdi ve memnuniyetle oh çekerek yere çöktü. O korkunç beyaz tanrı orada değildi. Günlerdir ona el sürmek arzusunu giderek daha ısrarlı biçimde ortaya koyuyor ve Beyaz Diş’i kamptan kaçmak zorunda bırakıyordu. O ısrarcı ellerden ne gibi kötülükler gelebileceğini bilemiyordu. Bildiği tek şey, o ellerden şu ya da bu şekilde bir kötülük göreceğiydi ve en iyisi, onlardan uzak durmaktı.</p>
				<p class="normal">Boz Kunduz sarhoş sarhoş yanına gelip boynuna deriden bir kayış bağladığı sırada daha yere yeni uzanmıştı. Boz Kunduz Beyaz Diş’in yanına oturdu, kayışın ucu elindeydi. Öteki elindeyse zaman zaman gurk gurk sesleri eşliğinde kafasına diktiği bir şişe vardı. </p>
				<p class="normal">Yere basan ayaklarının yakaladığı titreşimlerden, yaklaşanın kim olduğunu anlayana kadar bir saat böylece oturdular. Boz Kunduz aptal aptal kafasını sallarken, yaklaşanı ilk tanıyan Beyaz Diş’in tüyleri kabarmıştı. Sahibinin elindeki kayışı yumuşakça çekmeye çalıştı ama gevşemiş parmaklar bir anda sıkılaştı ve Boz Kunduz ayağa kalktı. </p>
				<p class="normal">Güzel Smith uzun adımlarla kampı geçip Beyaz Diş’in önüne kadar geldi ve durdu. Beyaz Diş bu korku nesnesine hafiften hırlıyor, ellerinin hangi konumda olduğunu dikkatle izliyordu. Bir el ileri uzanıp kafasına doğru alçalmaya başladı. O yumuşak sesi hafif asabi ve haşin bir tona büründü. El alçalmaya devam ederken Beyaz Diş de giderek daha çok yere sindi, kötü niyetli gözlerle onu izlerken nefesinin sıklaşmasıyla birlikte iyice kısa aralıklarla çıkmaya başlayan hırlaması da en yüksek noktasına ulaştı. Sonunda, bir yılan gibi hamle ederek dişleriyle eli kaptı. Ama el hızla geri çekilince arasında bir şey kalmadığı için keskin bir sesle birbirine çarptı dişler. Güzel Smith korkmuş ve kızmıştı. Boz Kunduz, Beyaz Diş’in başına bir yumruk indirdi. O da büzülerek saygılı bir itaat içinde yere yattı.</p>
				<p class="normal">Beyaz Diş’in kuşkulu gözleri bütün hareketleri izliyordu. Güzel Smith’in gidip kısa ve kalın bir sopayla geldiğini gördü. Sonra deri kayışın ucu, Boz Kunduz tarafından ona teslim edildi. Güzel Smith yürümeye başladı. Kayış iyice gerilmişti. Beyaz Diş direniyordu. Boz Kunduz, kalkıp yürüsün diye sağdan ve soldan birer yumruk indirdi. İtaat etti ama bu sefer de kendini sürüklemeye çalışan yabancının üzerine atıldı. Güzel Smith kenara kaçmadı. Bu hamleyi bekliyordu. Sopanın ustaca darbesiyle Beyaz Diş’in hamlesini yolun ortasında durdurup ezilmiş bir halde onu yere fırlattı. Boz Kunduz gülerek başıyla bu vuruşu onayladı. Güzel Smith kayışı tekrar sıkıladı ve Beyaz Diş sürünerek ve sendeleyerek, sersemlemiş vaziyette ayağa kalktı.</p>
				<p class="normal">İkinci kez atlamadı Güzel Smith’in üzerine. Sopanın darbesi, beyaz tanrının bu işi iyi bildiğine onu inandırmaya yetmişti ve Beyaz Diş, kaçınılmaz olanla savaşmayacak kadar akıllıydı. Böylece suratı asık, kuyruğu bacaklarının arasında, ama usul usul hırlayarak, Güzel Smith’in peşine düştü. Bu arada Güzel Smith’in gözü de onun üzerindeydi ve sopa daima vurmaya hazır halde elinde bekliyordu. </p>
				<p class="normal">Kaleye varınca Güzel Smith onu güzelce bağladıktan sonra gidip yattı. Beyaz Diş bir saat kadar bekledi. Sonra dişleriyle kayışı kemirmeye başladı. On saniye sonra serbestti. Dişleriyle çalışırken hiç vakit kaybetmemişti. En ufak bir yeri boşa kemirmemişti. Kayış, sanki bıçakla çalışılmış gibi çok temiz kesilmişti. Beyaz Diş, homurdanıp tüylerini kabartarak kaleye baktı. Sonra da dönüp Boz Kunduz’un kampına rahat bir koşu tutturdu. Bu yabancı ve korkunç tanrıya herhangi bir bağlılık duymuyordu. Boz Kunduz’a teslim olmuştu ve hâlâ ona ait görüyordu kendini. </p>
				<p class="normal">Geçen sefer ne olduysa, yine aynısı yaşandı; tek farkla. Boz Kunduz onu tekrar kayışla bağlayıp sabah Güzel Smith’e teslim etti. Fark da buradaydı. Güzel Smith onu dövdü. Sıkıca bağlanmış haldeki Beyaz Diş boş yere öfkeden kudurmaktan ve dayağa katlanmaktan başka bir şey yapamıyordu. Hem sopa, hem de kamçıyla dövüyordu onu. Beyaz Diş, bütün hayatındaki en kötü dayağı yedi o gün. Boz Kunduz’un yavruyken ona attığı dayak, bunun yanında hafif kalırdı.</p>
				<p class="normal">Güzel Smith ise yaptığından hoşlanmıştı. Zevk almıştı hatta. Kurbanının halinden şeytani bir haz alıyor, sopa ve kamçıyla vurduğu Beyaz Diş’in acı haykırışlarını ya da aciz hırlama ve böğürtülerini dinlerken gözleri ruhsuz bir ateşle aydınlanıyordu. Çünkü Güzel Smith’te korkakların zalimliği vardı. Kendisine lafla veya yumruğuyla meydan okuyanların karşısında el etek öperek salya sümük ağlayıp sızlanır, bunun intikamınıysa kendinden zayıf yaratıklardan alırdı. Bütün canlılar gücü sever; Güzel Smith de bunun istisnası değildi. Kendi türü içinde güç gösterme imkânı bulamayınca kendinden zayıf yaratıkların tepesine binip içindeki hıncı bu şekilde çıkarıyordu. Ama Güzel Smith, kendi kendini yaratmış değildi, bu yüzden de ona bir suç yüklenemezdi. Dünyaya çarpık çurpuk bir beden ve zalim bir zekâyla gelmişti. Onun hamurunu oluşturan şeyler bunlardı ve dünya bu hamuru hiç de nezaketle yoğurmamıştı.</p>
				<p class="normal">Beyaz Diş, neden dövüldüğünü biliyordu. Boz Kunduz kayışı boynuna dolayıp ucunu Güzel Smith’in eline verdiğinde, onunla gitmesinin tanrısının isteği olduğunu biliyordu. Güzel Smith onu kalenin dışında bağlı bıraktığında, isteğinin orada kalması olduğunu da biliyordu. Yani her iki tanrının iradesini kırmıştı ve bunun sonucunda da cezasını çekiyordu. Geçmişte sahipleri değişen köpekler görmüş, kaçakların da aynı kendisi gibi dayak yediğine tanık olmuştu. Akıllı bir köpekti ama doğasında akıldan daha büyük güçler vardı onun. Bu güçlerden biri, sadakatti. Boz Kunduz’u sevmemesine ve iradesine kızmasına rağmen, yine de ona sadıktı. Buna engel olamıyordu. Bu sadakat, onun mayasını oluşturan hamurun niteliklerindendi. Kendi türüne özgü bir şeydi bu, onun türünü diğer bütün türlerden ayıran ve kurt ile yabani köpeğin özgür doğadan gelip insanın yoldaşı olmasına imkân veren şey, işte bu nitelikti. </p>
				<p class="normal">Dayaktan sonra Beyaz Diş sürüklenerek kaleye götürüldü. Bu sefer Güzel Smith onu bir sırıkla bağladı. Bir tanrı öyle kolayca bırakılamazdı ve Beyaz Diş için de aynı şey geçerliydi. Onun tanrısı Boz Kunduz’du ve Boz Kunduz’un isteğine karşın Beyaz Diş yapışmış, bırakmıyordu onu. Boz Kunduz’un ihanetinin ve onu yüzüstü bırakmasının Beyaz Diş üzerinde bir etkisi olmamıştı. Bedenini ve ruhunu Boz Kunduz’a tamamen karşılıksız vermişti. Beyaz Diş açısından bakınca, hiçbir koşul, hiçbir itiraz kaydı bulunmuyordu ve o bağ öyle kolayca kopmuyordu.</p>
				<p class="normal">Böylece gece vakti kaledeki herkes uykudayken Beyaz Diş dişleriyle kendisini tutan sırığın üzerinde çalışmaya başladı. Sırık sağlam ve kuruydu, ayrıca boynuna öyle yakın bağlanmıştı ki dişlerini güçbela değdirebiliyordu. Kaslarının en ağır ve acılı çabası sonucunda boynunu iyice geriye büktü ve sırığın ucunu dişlerinin arasına alıp zar zor tutarak saatlerce süren sonsuz bir sabırla kemirmeyi başardı. Bu, köpeklerin yapabileceği bir şey değildi. Eşi benzeri görülmemişti böyle bir olayın. Ama Beyaz Diş yapmıştı işte; sırığın ucu boynundan sarkmış halde, sabahın erken saatlerinde koşarak kaleden uzaklaştı.</p>
				<p class="normal">Akıllı bir köpekti. Sadece akıllı olsaydı, o ana kadar iki kere ihanetine uğradığı Boz Kunduz’a gitmezdi. Onda bir de sadakat vardı ve üçüncü kez ihanete uğramak için yine geri döndü. Boz Kunduz’un boynuna kayışı dolamasına yine izin verdi ve Güzel Smith yine onu almak üzere geldi. Bu kez geçen seferkinden de beter dayak yedi.</p>
				<p class="normal">Beyaz adam kamçısını kullanırken Boz Kunduz duyarsızca bakıyordu. Korumadı Beyaz Diş’i. Artık onun köpeği değildi. Dayak bittiğinde Beyaz Diş ayakta duramıyordu. Yumuşak bir Güney Toprakları köpeği bu dayaktan ölürdü ama Beyaz Diş ölmedi. Onun hayat okulu sertse, o da sert malzemeden yapılmıştı. Mükemmel bir dayanma gücü vardı. Büyük bir güçle sımsıkı sarılmıştı hayata. Vaziyeti ayakta duramayacak kadar kötüydü. Kendini sürükleyecek kadar bile güç bulamayınca Güzel Smith yarım saat kadar beklemek zorunda kaldı. Ama sonra, körleşmiş ve serseme dönmüş halde onun peşinden kaleye döndü.</p>
				<p class="normal">Bu kez onu, dişlerinin tüm çabasını boşa çıkartan zincirle bağladılar. Zinciri ağaca çivilendiği yerden sökmek için sürekli ileri atılarak boşuna uğraşıp durdu. Birkaç gün sonra Boz Kunduz, ayılmış ve iflas etmiş vaziyette, Mackenzie’ye doğru Porcupine üzerinden uzun yolculuğuna çıktı. Beyaz Diş ise yarı deli ve tamamen zalim bir adamın malı olarak Yukon’da kaldı. Bir köpek çılgınlığı ne kadar idrak edebilir? Beyaz Diş’e göre Güzel Smith, korkunç da olsa, hakiki bir tanrıydı. En iyi ihtimalle çılgın bir tanrıydı ama Beyaz Diş, çılgınlık konusunda bir şey bilmiyordu. Bildiği tek şey, yeni efendisinin iradesine itaat etmesi ve onun tüm heves ve kaprislerine boyun eğmesi gerektiğiydi.</p>
				</body>
</html>