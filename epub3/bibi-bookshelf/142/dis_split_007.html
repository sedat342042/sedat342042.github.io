<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>dis</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_9">I<br class="chapter"/> Dişlerin Savaşı</h2>
				<p class="normal">Adamların seslerini, kızak köpeklerinin inlemelerini ilk duyan ve sönmekte olan ateş çemberinin içinde kıstırdıkları adamı bırakarak fırlayıp koşmaya başlayan ilk kurt, dişi kurttu. Sürü, ele geçirdiği avdan vazgeçmeyi hiç istemiyordu ve seslerden iyice emin olana kadar birkaç dakika orada oyalandıktan sonra fırlayıp dişi kurdun karda açtığı izleri takip ederek onun peşinden gitti.</p>
				<p class="normal">Sürünün başını çeken iri bir erkek bozkurt vardı, sürünün liderlerinden biriydi o. Sürüyü dişi kurdun peşine koşturan, oydu. Hırsla kendisini geçmeye çalışan genç kurtları hırlayarak uyaran veya ısıran, oydu. Karın içinde artık yavaş yavaş koşan dişi kurdu gördüğünde sürünün hızını artıran da oydu. </p>
				<p class="normal">Dişi kurt, kendisi için ayrılan yer orasıymışçasına hemen bozkurdun yanına gelip sürünün hızıyla koşmaya başladı. Arada sırada koşarken attığı adımlarla bozkurdun önüne geçerse bozkurt ona ne hırlıyor ne de diş gösteriyordu. Tersine sevecenlikle yaklaşıyor, kibar davranarak memnun etmeye çalışıyordu çünkü onun yanında koşmak hoşuna gidiyor, hatta koşarken fazla yaklaşırsa, bozkurda hırlayıp diş gösteren, dişi kurt oluyordu. Ayrıca duruma göre bozkurdun omzunu sertçe ısırmaktan geri kalmıyordu. Bu durumlarda bozkurt hiç kızgınlık belirtisi göstermiyordu. Sadece kenara sıçrayıp herkesin önünde birkaç adım boyunca bozulmuş halde aksi aksi koşuyor, mahcup bir köy delikanlısı gibi davranarak yönetiyordu sürüsünü.</p>
				<p class="normal">Sürünün başında koşan bozkurdun tek derdi buydu ama dişi kurdun başka dertleri de vardı. Öbür yanında birçok dalaşın izlerini üzerinde taşıyan, kırçıllı, cılız bir yaşlı kurt koşuyordu. Her zaman dişi kurdun sağında koşardı yaşlı kurt. Büyük olasılıkla bunun nedeni, sadece tek gözünün, sol gözünün kalmış olmasıydı. Bir de dişi kurdu sıkıştırma huyu vardı yaşlı kurdun, yaralı burnu onun omzuna, vücuduna veya kuyruğuna dokunana kadar ona dönük koşardı. Dişi kurt solundaki koşu arkadaşına yaptığı gibi yaşlı kurdun ilgisini de dişleriyle geri çeviriyordu ama ikisi ayna anda ilgi gösterdiğinde arada itilip kakılıyor ve bir yandan sürünün hızına ayak uydurup adım attığı yeri görmeye çalışırken, bir yandan da iki âşığını kendinden uzak tutmak için iki tarafa hızlı ısırıklar atmak zorunda kalıyordu. Bu durumlarda iki yanındaki koşu arkadaşları, onun üzerinden birbirlerine diş gösterip tehdit edercesine hırlıyorlardı. Dövüşebilirlerdi ama dişiye kur yapmak da, onun için dövüşmek de sürünün daha acil açlık meselesi çözülünceye kadar bekleyecekti.</p>
				<p class="normal">Yaşlı kurt, keskin dişli arzu nesnesi tarafından net bir şekilde geri çevrildiği her seferinde, kör olan sağ yanında koşan üç yaşındaki genç erkek kurtla omuz omuza geliyordu. Bu genç kurt artık yetişkin kurt iriliğine erişmişti ve sürünün aç ve zayıf hali düşünülürse ortalamanın üzerinde bir zindeliğe ve güce sahipti. Ama yine de başı, tek gözlü yaşlı kurdun ancak omzu hizasına gelecek şekilde koşuyordu. Onunla aynı hizada koşmak istediğinde (pek sık olmuyordu bu), bir hırlama ve keskin ısırıklar tekrar omuz hizasındaki yerine gönderiyordu onu. Ama bazen de genç kurt özellikle azar azar geri kalıp yaşlı liderle dişi kurdun arasına giriyordu. İkisinin de, hatta kimi zaman üçünün de hoşlanmadığı bir hareketti bu. Dişi kurt memnuniyetsizliğini belli ederek hırladığında yaşlı lider hemen dönüp genç kurtla yüz yüze geliyordu. Bazen dişi kurt da onunla beraber genç kurda karşı dönüyordu. Hatta kimi zaman genç lider de dönüyordu ona. </p>
				<p class="normal">Üç vahşi ağızla karşı karşıya kaldığı bu durumlarda genç kurt, hemen kaba etleri üzerine oturuyor, ön ayaklarını yere sağlam basıyor, ağzını tehdit edici biçimde açıp yelesini kabartıyordu. Hareket halindeki sürünün ön tarafındaki bu karışıklık, mutlaka arkada da karmaşaya yol açıyordu. Arkadan gelen kurtlar genç kurda çarpıyor ve kaba etlerine ve böğürlerine attıkları sert ısırıklarla ondan duydukları hoşnutsuzluğu anlatıyorlardı. Genç kurt başını belaya sokuyordu çünkü yiyecek olmayınca sinirler de gergin oluyordu. Etrafa rahatsızlık vermek dışında kendisine hiçbir şey kazandırmasa da gençliğin o sınırsız özgüveniyle bu manevrayı sürekli tekrarlamakta ısrar ediyordu genç kurt. </p>
				<p class="normal">Yiyecek bulmuş olsalardı aşklar ve kavgalar çabucak çözüme bağlanır ve sürü gerekirse dağılırdı. Ancak sürünün durumu umutsuzdu. Uzun süren açlıktan dolayı iyice zayıflamışlardı. Her zamanki hızlarının altında bir hızla koşuyorlardı. En arkada çok genç ve çok yaşlı olan zayıf üyeler aksaya aksaya geliyorlardı. En güçlüler en öndeydi. Ama en güçlüler dahil hepsi de dolgun, güçlü kuvvetli kurtlardan çok birer kurt iskeletiydiler. Yine de aksayarak koşanlar dışında hepsi, yorulmadan ve fazla güç harcamadan koşabiliyorlardı. Eriyip ip ip olmuş kasları, tükenmez bir güç kaynağıydı sanki. Görünüşe göre her kasın çelik gibi yapısının arkasında başka bir çelik gibi kas, onun arkasında başka, onun da arkasında bir başkası vardı ve bu sonsuza kadar gidiyordu.</p>
				<p class="normal">O gün kilometrelerce koştular. Gece boyunca koştular. Yeni gün onları koşarken karşıladı. Donmuş, ölü bir dünyanın yüzeyinde koşuyorlardı. Hayata dair en ufak bir kıpırtı yoktu. O engin durgunluk içinde hareket eden tek şey onlardı. Yaşayan sadece onlardı yaşamayı sürdürebilmek için midelerine indirecek başka canlılar arıyorlardı. </p>
				<p class="normal">Bu arayışları nihayet ödülünü bulduğunda, alçaklardaki su havzalarını aşmış, yamaç aşağı inen bir diyardaki bir düzine kadar küçük akıntı boyunca gitmişlerdi. Geyiklere rastladılar. İlk karşılarına çıkan, koca bir erkek geyikti. İşte karşılarında canlı et vardı üstelik ne gizemli ateşlerle, ne de hızla üzerlerine gelen alevli silahlarla korunuyordu. Koca toynaklar ile açılmış avuç şeklindeki boynuzlar tanıdıkları silahlardı; her zamanki sabırlarıyla, rüzgâra da dikkat ederek geyiğin üzerine atıldılar. Kısa bir kavga oldu ama şiddetliydi. İri erkek geyik her yandan kuşatılmıştı. Onları yararak aralarından geçti, koca toynaklarının ustaca çifteleriyle kafataslarını paramparça etti. Dev boynuzlarıyla kırdı, parçaladı. Kar üzerindeki boğaz boğaza dövüşte yuvarlanırken altına alıp vücudunun ağırlığıyla ezdi. Ama kaderi belliydi; dişi kurt boğazını vahşice yarınca yere düştü ve henüz mücadesi bitmeden, verdiği hasarlar sona ermeden vücudunun her yanına saplanan dişler tarafından canlı canlı yenip yutuldu.</p>
				<p class="normal">Çok et vardı. Dört yüz kilonun üzerindeydi geyiğin ağırlığı, yani sürüdeki kırk küsur kurdun her birine on kilo et düşüyordu. Şaşılacak kadar uzun süre aç kalabildikleri gibi şaşılacak kadar kısa sürede avlarını yiyebilen hayvanlardı onlar ve henüz birkaç saat önce peşlerinden koştukları o muhteşem hayvandan geriye, az zaman sonra, etrafa saçılmış birkaç kemik dışında bir şey kalmadı.</p>
				<p class="normal">Şimdi dinlenme ve uyuma zamanıydı. Mideleri dolan genç erkek kurtlar arasında itiş-kakışlar, dalaşlar başladı ve sürünün dağılmasına kadar birkaç gün devam etti. Kıtlık sona ermişti. Artık et diyarındaydılar ve hâlâ sürü halinde avlanmalarına karşın daha ihtiyatlı davranıyor, rastladıkları küçük geyik sürüleri içinden yüklü dişileri veya yavaş hareket eden yaşlı erkekleri sürüden ayırıp avlıyorlardı.</p>
				<p class="normal">Sonra bu bolluk diyarında sürünün ikiye ayrılıp her birinin farklı yönlere gittiği o gün geldi. Dişi kurt, solundaki genç lider ve sağındaki tek gözlü yaşlı kurt, sürünün peşlerinden gelen yarısıyla birlikte doğuya yönelip Mackenzie Nehri’ni geçerek göller diyarına girdi. Her geçen gün sürü küçülüyordu. Bir erkek bir dişi olmak üzere, kurtlar ikişer ikişer ayrılıyorlardı. Kimi zaman da tek kalmış erkek bir kurt, rakibinin keskin dişleri tarafından kovuluyordu aralarından. Sonunda geriye sadece dört kurt kaldı: dişi kurt, genç lider, tek gözlü ve üç yaşındaki hırslı kurt.</p>
				<p class="normal">Dişi kurdun huyu değişmiş, haşinleşmişti. Üç talibinin de vücudunda onun diş izleri vardı. Ama onlar hiç dişleriyle cevap vermiyor ona karşı kendilerini asla savunmuyorlardı. Onun en azılı ısırıklarına omuzlarını feda ediyor, kuyruk sallayarak ve küçük adımlar atarak öfkesini dindirmeye çalışıyorlardı. Öte yandan dişi kurda ne kadar yumuşak davranıyorlarsa, birbirlerine karşı da o kadar serttiler. Üç yaşındaki kurdun hırsı iyice azmıştı. Tek gözlü kurdu kör tarafından yakaladı ve kulağını şerit şerit yırttı. Yaşlı kırçıllı kurt, sadece bir gözüyle görmesine rağmen, diğerinin gençliğine ve dinçliğine karşı uzun yılların deneyiminden kaynaklanan aklını kullandı. Kaybettiği gözü ve yaralı burnu ne tür bir deneyim sahibi olduğunu gayet güzel gösteriyordu. Ne yapacağı konusunda bir an bile tereddüt etmeyecek kadar çok kavgaya girip çıkmıştı.</p>
				<p class="normal">Kavga adil başladı ama adil bitmedi. Genç lider de yaşlı kurda katıldığı ve hırslı kurdu yok etmek için beraberce harekete geçtiği an, kavganın sonucu zaten belli olmuştu. O zamana kadarki yoldaşlarının acımasız dişleri genç kurdu iki yanından kuşattı. Birlikte avlanıp avlarını birlikte yere indirdikleri, birlikte açlık çektikleri günler unutulmuş, geçmişte kalmıştı artık. Şu anda önlerindeki mesele aşktı ve aşk, yiyecek bulmaktan daha amansız, daha acımasız bir meseleydi.</p>
				<p class="normal">Bu arada bütün bu kavganın nedeni olan dişi kurt ise rahatça oturmuş olup biteni izliyordu. Hatta durumdan hoşnuttu. Gün, onun günüydü, -çok sık yaşanmıyordu böylesi günler- ve yelelerin kabarması, dişlerin birbirine girmesi, etlerin ısırılıp yarılması hep ona sahip olmak içindi. </p>
				<p class="normal">Üç yaşındaki kurt ilk aşk macerasının bedelini yaşamıyla ödedi. İki rakibi, cesedin iki yanında durdular. Karın içinde gülümseyerek oturan dişi kurda baktılar. Yaşlı kurt, dalaşta olduğu gibi aşkta da kurnazdı, çok kurnazdı. Genç lider, omzundaki bir yarayı yalamak için kafasını öbür tarafa çevirdi. Boynunu rakibine açmıştı. Yaşlı kurt tek gözüyle fırsatı gördü. Alçaktan ok gibi atlayıp dişlerini geçirdi. Uzun, derin bir yarık açtı rakibinin boynunda. Dişleri o yarığı açarken boynundaki atardamarı da kesmişti. Sonra kenara sıçradı. </p>
				<p class="normal">Genç lider korkunç bir şekilde hırladı ama hırlaması, hemen boğazdan gelen bir aksırığa dönüştü. Kanlar içinde, aksırarak ve zaten alacağı darbeyi almış olarak hayatı sönüp gidene, ayaklarında mecal kalmayana, gözlerinde günün ışığı yok olana, saldırıları ve hamleleri giderek kısalana, azalana kadar savaştı yaşlı kurtla.</p>
				<p class="normal">Bütün bunlar olurken dişi kurt oturmuş gülümsüyordu. Tuhaf bir şekilde kavgadan mutluluk duyuyordu çünkü Vahşi Hayatın aşk yapma yöntemi buydu; doğada çiftleşme trajedisi, sadece ölenlerin trajedisiydi. Hayatta kalan için bu bir trajedi değil, başarmak ve isteklerini hayata geçirmek demekti.</p>
				<p class="normal">Genç lider karın üzerinde hareketsiz kaldığında Tekgöz dişi kurda doğru azametle yürüdü. Tavırları zaferin ve tedbirin karışımıydı. Sıkı bir azar yiyeceğini düşünüyordu ama dişi kurdun dişleri öfkeyle ona uzanmayınca büyük şaşkınlık yaşadı. Dişi kurt ilk kez ona nazik davranıyordu. Burun buruna gelip koklaştılar. Hatta dişi kurt lütfedip neşeyle etrafında koşuşturup hoplayıp zıpladı ve köpek yavruları gibi oynaştı onunla. O ise kıllarına ak düşüren bütün o yıllara ve onca bilgece deneyime rağmen yavru kurtlar gibi, hatta biraz da aptal kurtlar gibi davrandı. </p>
				<p class="normal">Yenik rakipler ve karın üzerine kanla yazılan aşk hikâyesi çoktan unutulup gitmişti bile. Sadece bir kere, sızlayan yaralarını yalayan Tekgöz’ün aklına geldi. O anda hırlamasıyla dudakları yarıya kadar geri çekilip omzuyla ensesindeki kıllar kabarırken rakibinin üzerine atlamak için vücudu kendiliğinden aşağı sindi ve pençeleri yere daha sağlam basmak için kasılarak karla kaplı toprağa sıkıca tutundu. Ama bir sonraki an bütün bunlar da unutuldu ve cilveyle koşan dişi kurdun peşinden ormana doğru fırladı.</p>
				<p class="normal">Sonra birbirlerini anlayan iyi arkadaşlar gibi yan yana koştular. Günler gelip geçerken beraber olmaya, birlikte av bulup öldürüp yemeye devam ettiler. Bir süre sonra dişi kurtta bir huzursuzluk başgösterdi. Bir şey arıyor ama bulamıyor gibiydi. Yere devrilmiş ağaç kovuklarının cazibesine kapılmış görünüyor, karla dolu büyükçe kaya oyuklarını ve yüksek yamaçlardaki inleri koklayarak daha fazla zaman geçiriyordu artık. Tekgöz bunlarla ilgilenmiyordu ama dişi kurt arayışlarını sürdürürken uysalca onu izliyor ve belli bir noktada arama diğer zamanlardan uzun sürerse, o tekrar yola çıkmaya hazır oluncaya kadar yere yatıp bekliyordu. </p>
				<p class="normal">O bölgede kalmayıp Mackenzie Nehri’ne kadarki araziyi baştan başa tekrar geçip aşağı doğru akan nehri izlemeye başladılar. Avlanmak için sık sık nehre karışan dereler boyunca yukarı çıkıyor ama her seferinde nehre dönüyorlardı. Kimi zaman, genellikle çift halinde dolaşan diğer kurtlara rastladıkları oluyordu ama bu karşılaşmalarda iki taraf da herhangi bir memnuniyet belirtisi göstermiyor, tekrar sürü haline gelmek yönünde herhangi bir istek açığa vurmuyorlardı. Birkaç kere de yalnız gezen kurtlara rastladılar. Hepsi de erkek kurtlardı bunların ve Tekgöz ile eşine katılmak için müthiş ısrarcı oluyorlardı. Ama dişi kurt Tekgöz’le omuz omuza verip tüylerini kabartarak diş gösterince, yalnız kurt bu ısrarından pişman oluyor, sırtını dönüp yoluna yine tek başına devam ediyordu.</p>
				<p class="normal">Bir gece ay ışığında sakin ormanda koşarken Tekgöz aniden duruverdi. Kuyruğu dikildi, havayı koklarken iyice açılan burnu yukarı yükseldi. Köpeklerdeki gibi tek ayağı havadaydı. Bir türlü tatmin olmuyor, havanın ona getirdiği mesajı çözmek için sürekli kokluyordu. Oysa dişisi, bir kere baştan savarcasına aldığı kokudan tatmin olmuş ve Tekgöz’e garanti vermek istercesine hafif bir koşu tutturmuştu. Tekgöz onu izlemeye başladı ama kuşkuları hâlâ geçmemişti ve uyarıları daha büyük bir dikkatle incelemek için bir kere daha durmaktan kendini alamadı.</p>
				<p class="normal">Dişi kurt dikkatle ağaçların ortasındaki büyük bir açıklığın kenarına geldi. Bir süre yalnız başına orada durdu. Sonra sürünerek ve saklanarak, bütün duyuları tetikte, vücudundaki her kıldan sonsuz bir kuşku yayılır vaziyette, Tekgöz de ona katıldı. Yan yana durup izlediler, dinlediler ve kokladılar.</p>
				<p class="normal">Köpeklerin bağırışmaları ve itişip kakışmaları, erkeklerin boğuk konuşmaları, birbirlerine veryansın eden kadınların keskin çığlıkları ve bir keresinde de sızlanan bir çocuğun cırlak sesi geldi kulaklarına. Deriden yapılma çadırlar sayılmazsa, arada bir önünden geçenlerin görüntüsünü engelledikleri ateşin alevleri ve sakin havaya usul usul süzülen dumanı dışında fazla bir şey göremiyorlardı. Burunlarına yerli kampının binlerce kokusu geliyor ve Tekgöz’ün anlaşılmaz bulduğu ama dişi kurdun bütün ayrıntısıyla bildiği bir öyküyü taşıyordu onlara. </p>
				<p class="normal">Dişi kurt tuhaf bir şekilde heyecanlanmıştı, giderek artan bir sevinçle kokuyu içine çekiyor, çekiyordu. Ama yaşlı Tekgöz kuşkuluydu. Kaygılarına ihanet ederek tereddütlü de olsa gitmeye başladı. Dişi kurt dönüp kuşkularını gidermek için burnuyla onun boynuna dokundu ve tekrar dönüp kampa baktı. Şimdi yüzünde yeni bir arzu vardı ama bu, açlıktan doğmuyordu. Daha da ilerlemek, o ateşe yakın olmak, o köpeklerle itişip kakışmak, o adamların sakar adımlarından sakınmak üzere hızla bir yana kaçmak için kendisini zorlayan heyecan verici bir arzuya tutulmuştu. </p>
				<p class="normal">Sabırsızlanan Tekgöz dişi kurdun arkasında kıpırdanıp duruyordu. Dişi kurtsa tekrar huzursuzlandı, aradığı şeyi bulmak zorunda olduğunu bir kez daha hissetti. Tekgöz’ü çok rahatlatan bir şey yaparak dönüp ormana doğru koşmaya başladı. Tekgöz, ormanın koruması altına girene kadar onun az önünde koştu. </p>
				<p class="normal">Ayışığı altında gölgeler kadar sessizce kayarak ilerlerken, bir geçide rastgeldiler. İkisinin de burnu kardaki ayak izlerinin üzerine indi. Henüz tazeydi izler. Önde büyük dikkatle Tekgöz koşuyor, hemen ardından eşi geliyordu. İkisinin de ayaklarının geniş tabanları iyice açılmış, kadife gibi hafif dokunuyordu alttaki kara. Tekgöz, bütün o beyazlık içinde belli belirsiz bir beyaz hareket gördü. Kayar gibi yürüyüşü zaten hızlı ve atikti ama o andaki koşusunun hızı yanında hiç kalırdı. Önünde de keşfettiği o soluk beyaz leke vardı. </p>
				<p class="normal">İki yandan genç ağaçlar ve çam filizlerince sınırlanan dar bir geçidin içinden koşuyorlardı. Ağaçların arasından, ay ışığının aydınlattığı ormanın içindeki bir açıklığa çıkan geçidin ağzı görülebiliyordu. Yaşlı Tekgöz, önünde uçan beyaz şekli yakalamak üzereydi. Her adımda biraz daha kapatıyordu arayı. Şu anda tam üzerindeydi. Bir adım sonra dişleri üzerine kapanacaktı. Ama o adım asla atılamadı. Birden fırlayarak havaya yükselen o beyaz şekil, büyük bir mücadeleyle kendini oradan oraya atan ama Tekgöz’ün başının üzerindeki bir şeye bağlı olduğu için kurtulup yere inemeyerek havada gerçekdışı bir dans sergileyen bir tavşan halini almıştı şimdi.</p>
				<p class="normal">Tekgöz ani korkusundan kaynaklanan bir homurtuyla geri sıçrayıp karın içine sindi. Anlamadığı bu korkutucu şeye tehdit dolu hırlamalarla cevap veriyordu. Oysa dişi kurt sakince yanından geçti. Bir an hedefe kilitlenmiş halde durdu, sonra yukarıda dans eden tavşana erişmek için zıpladı. Oldukça yükseğe sıçradı ama hedefine yetişemedi ve dişleri madeni bir sesle boşlukta kapandı. Bir kez daha, bir kez daha sıçradı.</p>
				<p class="normal">Tekgöz, sindiği yerden yavaşça kalkmış onu izliyordu. Dişi kurdun boş yere sıçrayıp durmasından hoşnutsuz olduğunu belli ederek güçlü bir hareketle o da zıpladı. Dişleriyle tavşanı kaptı ve çekip aşağı indirdi. İşte tam o anda yan tarafından kuşkulu bir çıtırdama sesi duydu ve faltaşı gibi açılmış gözleriyle genç bir çam filizinin ona vurmak üzere yere doğru eğildiğini gördü. Çenesi açılıp yakaladığı şeyin gitmesine izin verdi ve bu tuhaf tehlikeden kaçmak için biraz geriledi. Diş gösteriyor, gırtlağından tehdit dolu hırlamalar çıkıyordu; vücudundaki her kıl öfke ve korkudan dikilmişti. Genç çam filizi, ince uzun boyuyla tekrar dikildi ve tavşan yine dans ederek havaya yükseldi.</p>
				<p class="normal">Dişi kurt Tekgöz’e kızmıştı. Azar kabilinden dişlerini geçiriverdi omzuna. Ama zaten korku içindeki Tekgöz, bu ani saldırının nereden geldiğini tam anlamadan dönüp çok daha büyük bir korku ve şiddetle cevap vererek dişi kurdun burnunun kenarını yardı. Onun bir azar karşısında bu kadar öfkelenmesini hiç beklemeyen dişi kurt, müthiş bir hiddetle hırlayarak üzerine atladı. Tekgöz hatasını işte o an anladı ve eşini yatıştırmaya çalıştı. Ama eşi bütün yatıştırma girişimlerinden vazgeçene ve vücudunu kıvırıp başını uzak tutarak omzunu onun cezalandıran dişlerine teslim edene kadar asla durmadı dişi kurt. </p>
				<p class="normal">Bu arada tavşan, tepelerinde havadaki dansına devam ediyordu. Dişi kurt karın üzerine oturdu. Tekgöz, gizemli filizden daha çok korktuğu dişisinin önünde tekrar sıçradı. Dişleri arasına aldığı tavşanı yere doğru çekerken gözleri de çam filizinin üzerindeydi. Filiz, bu kez de yere doğru eğilerek izledi onu. Onun kendisine vurmasını bekleyen Tekgöz yine yere sinip tüylerini kabarttı ama tavşanı dişlerinin arasında sıkı sıkı tutuyordu. Beklediği darbe gelmedi. Filiz, üzerine eğilmiş olarak durdu. Tekgöz hareket ettiğinde filiz de hareket ediyor, o da buna karşılık tavşanı kavrayan dişlerinin arasından ona hırlıyor, ama durduğunda filiz de duruyordu. Tekgöz, durmanın daha güvenli olduğuna karar verdi. Üstelik tavşanın ılık kanının lezzetinden hoşlanmıştı. </p>
				<p class="normal">Onu içinde bulduğu çıkmazdan kurtaran dişi kurt oldu. Tavşanı dişleriyle ondan aldı ve filiz tehditkâr biçimde tepesinin üzerinde dalgalanırken hiç istifini bozmadan hayvanın başını kopardı. Filiz bir kere boşalıp yerine dönünce artık onlara sorun yaratmayacak şekilde, büyümesi için doğanın seçmiş olduğu o güzel dik pozisyonda kaldı. Dişi kurtla Tekgöz de gizemli filizin kendileri için yakaladığı tavşanı yiyip bitirdiler. </p>
				<p class="normal">Ağaçların arasında başka geçitler ve havaya asılı duran başka tavşanlar vardı. Onların hepsiyle ilgilendiler. Dişi kurt başı çekiyor, yaşlı Tekgöz ise onu izleyip gözlemliyor ve tuzağa yakalanmış tavşanları çalmanın yöntemini öğreniyordu. İlerideki günlerde bu bilgi çok işine yarayacaktı.</p>
				</body>
</html>