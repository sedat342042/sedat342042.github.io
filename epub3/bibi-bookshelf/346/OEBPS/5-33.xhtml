<html xmlns="http://www.w3.org/1999/xhtml">
	<head>
		<title>5-33</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x5" xml:lang="tr-TR">
		<div class="Basic-Text-Frame">
			<p class="arabaslik_sol" id="_idParaDest-33">TEKNOLOJİK DEDİKODU</p>
			<p class="paragraf">“Teknoloji çağında hikayenin ne işlevi var!” diyenler yanılır. İnternet hikayelerle dolu. Sosyal paylaşım sitelerinde, magazin basınında hikayeler paylaşılıyor. Eğer hikaye yoksa imal ediliyor. (Survivor’da ne olmuş? Kim kimi dövmüş?) İki ünlü yıldız arasında bir “çatışma” çıkartılıyor. (Seda kimin kafasına çantasını indirdi?) Bu çatışma tırmandırılıyor. Bir noktada çatışma ya tatlıya bağlanarak ya da taraflardan birinin zaferiyle sonlandırılıyor. Genellikle her iki taraf da kazançlı çıkıyor, çünkü insanlar hikaye tüketmeye bayılıyorlar.</p>
			<p class="paragraf">Ancak, dijital çağın tüketicisinin farklı bir yaratık olduğunu unutmamak gerekiyor. Nike hepimizin hayatına dokunmuş bir markadır. Bu markanın geçmişine baktığımızda kahramanların yani ünlü sporcuların hikayelerinin önemli bir işlevi olduğunu görürüz. Basit bir mantıkla sporcu büyük performans gösteriyorsa, Nike de bu performansa ortaktır. Dijital çağın tüketicisi kitle mecralarında, hikaye dinlemenin ötesinde “katılımcı” bir rol oynamak istiyor.  Nike, 2010 Dünya Kupası için Wieden+Kennedy reklam ajansına bir reklam filmi çektirdi. Filmin yönetmeni, Babil filminin yönetmeni Alejandro Gonzales Inarritu’ydu. “Write the Future” başlıklı reklam filmi, Wayne Rooney ve Christano Ronaldo gibi ünlü futbol yıldızlarının kupayı kazanmalarıyla gelecek başarılarla ilgili hayallerini anlatıyordu. Bu reklam filmi televizyonda yayınlanmak yerine, Nike’ın Facebook sayfasında yayınlandı. Bloglarda ışık hızıyla yayılarak bir hafta içinde 8 milyon kişi tarafından izlendi.</p>
			<p class="paragraf">Birisi bir hikayeyi ya da hikaye kırıntısını bir yere bıraktığında göz açıp kapayana kadar oradan başka bir yere gitmesini sağlayan nedir? Bu bir kitabın parka bırakılması gibi bir şey midir? O hikaye veya hikaye kırıntısıyla ilişki kuran birisi, başkalarının ilgisini çekeceğine inandığı için bir çeşit “yayın organı” görevi görmektedir. Bu kişi kendi “hücresi” içindekilerle paylaşmaktadır. Bu paylaşım defalarca tekrarlandığında giderek büyüyen bir kitle ortaya çıkabilmektedir. </p>
			<p class="paragraf">Teknolojinin yarattığı parçalanma ortamında hikayenin ve hikayenin arkasındaki fikirlerin, duyguların önemli olduğunu söyleyebiliriz. 60’lı yılların “Reklam Tanrıları” öldüler. Sadece Ogilvy, Burnett, Bernbach ölmedi; “Reklam Tanrısı” kavramı öldü.  Bu karamsarlık yaratmamalı; fikirler ve hikayeler yaşıyor. Bunların yaratılma sürecinde sorunlar var; onaylayan “makamlarda” sorunlar var; izleyicinin dikkatini yoğunlaştırma sürecinde sorunlar var.  Hayat çok zor, ama güzel!</p>
			<p class="resim_alyazili"><span><img alt="r64.png" class="_idGenPageitem-45" src="image/r64_fmt.jpeg"/></span></p>
			<p class="resimalti_italik">Write the Future, Wieden+Kennedy</p>
			<p class="paragraf">Çin’de Kobe Bryant en önemli sporcu olma konumunu koruyor. Kahramanların ve onların hikayelerinin önemini koruduğunu görmekle beraber, dijital çağın tüketicisinin aktif katılımcı olmak istediğini unutmamalıyız. Bu tüketici kendi ürününü tasarlamak istiyor. Örneğin, otomobil siparişi verirken özellikleri seçmek istiyor. Bu türden tüketiciye Henry Ford’un zamanında büyük devrim yapan üretim hattı mantığıyla yaklaşılamaz.</p>
			<p class="paragraf"><span class="CharOverride-27">“Ürün+Reklam=Satış”</span></p>
			<p class="paragraf">denklemi yeterli değildir. Bu nedenle, şirketler dijital çağın tüketicisine farklı hizmetler sunmaktadır. Nike+ ve Fuelband müşterilerin performanslarını izlemelerine yardımcı olan sistemlerdir. İlki, spor yapan kişinin giydiği koşu ayakkabısı ile iPod arasında bağlantı kurarak performans bilgisi vermektedir. İkincisi, harcanan enerjinin düzeyiyle ilgili bilgi vererek sporcuyu bilgilendirmektedir. Nike ile kullanıcı arasındaki ilişki, satıcı-müşteri ilişkisinden antrenör-sporcu ilişkisine dönüşmektedir.</p>
			<p class="paragraf ParaOverride-5">İnsanların lokantada kutlama yaparken ellerindeki telefon, tablet gibi aygıtlarla durmadan başkalarıyla haberleştikleri bir dünyada yaşıyoruz. O anın fotoğrafları binlerce kilometre uzakta birine yollanıyor. Mutluluk “paylaşılıyor”. Ekran önünde uzun saatler harcanıyor. Farklı eğilimleri, seçimleri, merakları, hobileri olanlar irili, ufaklı gruplar oluşturuyor. Yakınlık, uzaklık kavramları alt üst olmuş durumda. Aynı gökdelende yaşayan insanlar asansörde birbirlerinden gözlerini kaçırırken, sanal ortamda insanlar hayatlarının en özel yanlarını paylaşıyorlar. <span class="CharOverride-10">Mesafe kavramı değişirken, “yalnızlık” ve “sosyallik” kavramları da değişiyor.</span> Ayna icat edilmeden önce herhalde insan sudaki yansımasına bakarak idare ediyordu. Aynalar o ilk bakan kişiden bu yana kim bilir neler gördüler? Unutulmaması gereken şey elimiz kesildiğinde kan akmaya devam ediyor, kalbimiz kırıldığında ise bir “gönül yarası” açılıyor. (Bir gecede iyileşse de…)</p>
			<p class="resim_alyazili"><span><img alt="r65.png" class="_idGenPageitem-46" src="image/r65_fmt.jpeg"/></span></p>
			<p class="resimalti_italik">Write the Future</p>
			<p class="paragraf">Hikayenin işlevi önemli olmakla beraber, sadece anlatan bir marka olmak yeterli değildir. Tüketici bu hikayenin pasif dinleyicisi olmak istememektedir, katılmak istemektedir. Dijital teknoloji markalara bu fırsatı vermektedir. Facebook, Twitter gibi platformlar iki yönlü “diyalog” için biçilmiş kaftandır. Turkcell’in gençlere hizmet tasarımı yaptırdığı kampanyaya bakın. Ürün özelliklerinden tarifeye kadar direksiyonda tüketici gençler var. Tüketici kim, üretici kim? Marka gerçek sahiplerinin -gençlerin- elinde şekilleniyor! </p>
		</div>
	</body>
</html>