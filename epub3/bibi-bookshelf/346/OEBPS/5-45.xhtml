<html xmlns="http://www.w3.org/1999/xhtml">
	<head>
		<title>5-45</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x5" xml:lang="tr-TR">
		<div class="Basic-Text-Frame">
			<p class="arabaslik_sol" id="_idParaDest-45">YAN HİKAYELER </p>
			<p class="paragraf">“Taxi Driver” (Taksi Şoförü) filmini Washington’da bir sinema salonunda 1977 yılında izlemiştim. Filmin ana hikayesi Robert de Niro’nun canlandırdığı Travis Bickle karakterinin taksisine tesadüfen binen küçük yaştaki fahişeyi (Jodie Foster), gaddar pezevenginden kurtarmaktır. Ancak, ana hikayenin yanı sıra iki subplot ya da yan hikaye vardır. Travis’in ruhsal durumu basit değildir!</p>
			<p class="paragraf ParaOverride-5">Bunlardan birincisi, Travis’in bir senatör adayının seçim ofisinde tanıdığı kızla kurmaya çalıştığı yakınlıktır. Bu çaba başarısız olunca, senatöre suikast yapma yönünde ikinci subplot devreye girer. İki yan hikaye de planladığı gibi sonuçlanmaz. Kızı porno film gösteren sinemaya götürdüğü için ilişki başlamadan biter. Travis yalnızlık içindeki odasında aynaya bakarak görünmez bir düşmana haykırır: <span class="CharOverride-17">“Are you talking to me? Are you…</span><span class="CharOverride-10">” </span></p>
			<p class="paragraf">(Benimle mi konuşuyorsun?) Şiddet arzusunun derinliklerinde boğulmaktadır. </p>
			<p class="paragraf">Senatöre suikast girişimi korumalar tarafından fark edilir ve kaçmak zorunda kalır.</p>
			<p class="resim_alyazili"><span><img alt="r80.png" class="_idGenPageitem-60" src="image/r80_fmt.jpeg"/></span></p>
			<p class="resimalti_italik">Vietnam gazisi Travis odasında yeni bir savaşa hazırlanıyor, Taxi Driver</p>
			<p class="paragraf">Yan hikayelerin başlangıç noktaları, ya da bu olayların ateşlendiği noktalar ana hikayeden farklı bir zaman dilimindedir. Fahişenin Travis’in taksisine binmesi ve pezevengin ona kötü davranması ana hikayeyi ateşler. Senatör adayının bürosundaki kızı görüp etkilenmesi ayrı bir zaman diliminde gerçekleşir. Yan hikayeler, seyircinin ilgisini canlı tutarlar. Doruk noktaları, ana hikayenin doruk noktasından önce gerçekleşir. Bazen bunları görmeyebiliriz. Yan hikayeler, ana hikayeyi ve kahramanın karakterini zenginleştirir. Taksi Şoförü filminde Travis’in ruhsal durumunun çok kötü olduğunu kızı porno sinemasına götürmesinden ve senatöre suikast yapmak istemesinden anlıyoruz. Bu yan hikayeler, filmin sonundaki yoğun şiddet içeren doruk noktasını daha da inandırıcı kılıyor. </p>
			<p class="paragraf">Ana hikayeye dönüldüğünde Travis dikkatini küçük fahişe kıza yoğunlaştırır. Onu ziyaret eder. Kız ona müşteri gibi davranınca, kızı engeller. Kızı bir kafeteryaya götürür, ona yardımcı olmak istiyordur. Ailesine dönmesi gerektiğini anlatmaya çalışır. Kıza küçük kardeşi gibi davranır. Karşısındaki engel, kızı etkisi altına almış olan pezevenktir (Harvey Keitel). </p>
			<p class="paragraf">Vietnam gazisi Travis’in, denizde sürüklenen bir mayın gibi, nerede patlayacağı hiç belli değildir. Sonunda fahişenin çalıştığı batakhaneye gidecektir. Silahlanıp adeta savaşa gider gibi hazırlanmıştır. Önce karşısına çıkan pezevengi vurur. Sonra odaları kiralayan adamı vurur. Ardından odadan silahıyla fırlayan müşteriyi vurur. Hızını alamaz adamın ağzına bir el ateş eder. Duvara sıçrayan beyin parçacıkları her yeri kan içinde bırakır. Kendisi de yaralanmıştır. Polisler elleri tetikte odaya girer. Travis işaret parmağıyla kafasına bir el ateş eder. Doruk noktası bu olaydır!</p>
			<p class="paragraf">Travis’i hastaneden çıktıktan sonra görürüz. Odasındaki gazete kupürleri Vietnam gazisinin kahramanlıklarıyla doludur. Küçük kız kurtulmuş ve ailesine dönmüştür. Olayın baş kahramanı Travis adında bir taksi şoförüdür!</p>
			<p class="paragraf">Nasıl?</p>
			<p class="paragraf">Sizce filmin sonunda ironi var mı?</p>
			<p class="paragraf">Kızın kurtulması, kahraman olması (+) ise, kafayı yemesi ve ne zaman nerede patlayacağının belirsizliği (-) olabilir mi? Travis, 70’li yılların New York kentinin karanlık ve pis yollarında taksisinin içinde dolaşmaya devam eder… Herkes güvende! </p>
			<p class="paragraf">Robert McKee hikayelerin sonlarını üçe ayırıyor:</p>
			<p class="paragraf">Sonu (-) değer ile biten hikayeler.</p>
			<p class="paragraf">Sonu (+) değer ile bitenler hikayeler.</p>
			<p class="paragraf">Sonu hem (+), hem de (-) ile bitenler. (İronik son)</p>
			<p class="paragraf">Travis Bickle, trajik hikayesinin sonunda bir kahraman olarak alkışlanmaktadır; ama karanlık geceler, pis sokaklar ve kafasındaki karmaşa bir (-) değer olarak karşımızda durmaktadır. Travis bu karmaşık ruh hali ve bu berbat ortamda yeni bir cinayet işlemeye namzettir.</p>
			<p class="paragraf ParaOverride-5"><span class="CharOverride-25">Martin Scorcese Taksi Şoförü’ne bir devam filmi yapsa ne anlatırdı?</span></p>
			<p class="paragraf">Önümüze bir kâğıt çekip bir hikayeye başlayabiliriz…(“What if?” ya da “şöyle olsa ne olurdu?”)</p>
			<p class="resim_alyazili"><span><img alt="r81.png" class="_idGenPageitem-61" src="image/r81_fmt.jpeg"/></span></p>
			<p class="resimalti_italik">Katliam sonrası, Taxi Driver</p>
		</div>
	</body>
</html>