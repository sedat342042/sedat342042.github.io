<html xmlns="http://www.w3.org/1999/xhtml">
	<head>
		<title>5-34</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x5" xml:lang="tr-TR">
		<div class="Basic-Text-Frame">
			<p class="arabaslik_sol" id="_idParaDest-34">ŞİRKET HİKAYEDİR</p>
			<p class="paragraf">Şirketlerin de hikayeleri var. Ford markasının ardında Henry Ford efsanesi var. Deerborn’a gidenler Ford’un merkezinde Henry Ford Müzesi’ni gezebilirler. Microsoft’un arkasında Gates efsanesi var. Koç Holding’in arkasında Vehbi Koç efsanesi var. Facebook’un arkasında gencecik bir adamın efsanesi var. (Hatta Hollywood onun filmini bile yaptı!) </p>
			<p class="paragraf">Hegarty, Marks &amp; Spencer ile ilgili bir hikaye anlatıyor. Bu hikayede, şirketin kurucusu iki genç çalışanını merdivende yemek yerken görüyor. Onları ofisine götürüyor ve masasını boşaltıp “Burada yiyebilirsiniz” diyor. Bu hikaye, yıllarca anlatılıyor ve efsaneleşiyor. Şirketin kimliğinde uzunca yıllar rol oynuyor.    </p>
			<p class="paragraf">Hikayeyi en yoğun kullanan iletişim dallarının başında halkla ilişkiler gelir. Bu disiplin, adeta bir hikaye üretim merkezidir. İngiltere’de, Charles Saatchi bu işin üstadı olduğunu kanıtlamış bir reklamcıdır. Kendisini gizleyerek etrafında bir efsane yaratmıştır. Müşteriler onu göremediklerinde, “Charles benim için ne yapıyor acaba?” diye meraklanmıştır. Ajansıyla ilgili hikayeler üretip belirli gazetecilere vermiştir. Bu hikayeleri alabilmek bir ayrıcalık haline gelmiştir. 1980’li yıllarda J. Walter Thompson’ın Londra ofisinde çalıştığımda Berkeley Square’in diğer köşesindeki yüksek binanın kapısında “Saatchi&amp;Saatchi” yazıyordu. Bu yazının verdiği izlenim, bütün binanın Saatchi şirketine ait olduğuydu. Oysa, bu Charles’ın kurnazca yaptığı bir anlaşmaydı. Şirket, binanın birkaç katında olmasına rağmen kapıda dev gibi Saatchi logosu vardı. Bu binayı görenlerin anlatacağı hikaye belliydi. Charles’ın son hikayesi, Londra’da bir otel odasında haberlerde duyduğumda küçük dilimi yuttuğum,  Midland bankasını satın almasıyla ilgiliydi. Bu hikaye tutmadı. Saatchi imparatorluğunun kaderi bu hikayeyle tersine döndü. </p>
			<p class="paragraf">Bu tür hikayelerin temelinin sağlam ve <span class="CharOverride-6">inandırıcı</span> olması gerekir. Saatchi’nin başarısının arkasında o yıllarda ortalıkta pek fazla görülmeyen birisi vardı. Bu adamın adı Martin Sorrell’di. Şirketin finans direktörüydü. Oradan ayrıldıktan sonra kendi hikayesini yazdı. WPP adında süpermarket arabaları yapan küçük bir şirketi satın aldı. Bu şirket vasıtasıyla büyük bir finans kaynağı buldu ve 1980’li yıllarda dünyanın en büyük ajanslarından biri olan J. Walter Thompson’ı satın aldı. Bu hikayeyi geç bir saatte Manajansın teleks makinesinden akarken ilk kez okudum. Finansçıların reklam sektöründe boy gösterdikleri andı! (Plot Point/Değişim Noktası). Bu hikaye devam etmektedir.</p>
			<p class="paragraf ParaOverride-5">Toyota, 2009-2010 arasında güvenlik şikayetleri nedeniyle 8 milyon aracını geri çağırdı. Yen’in değerlenmesi ve tsunami faciası da üstüne tuz biber ekti. Ve bir kahraman çıktı: Akio Toyoda! Efsanevi kurucunun torunu. Araçları bizzat test eden profesyonel bir test pilotuydu başkan olmasının yanı sıra. Yönetimi ve karar alma mekanizmasını basitleştirerek seksi ürünleri art arda geliştirdi: Lexus LFA, Prius c, RAV4 EV ve Scion iQ. <span class="CharOverride-25">Atak, seksi ve üstelik yeşil bir Toyota!</span> Ve Toyoda ailesinin hikayesi de böylece devam ediyor.</p>
			<p class="resim_alyazili"><span><img alt="r66.png" class="_idGenPageitem-47" src="image/r66_fmt.jpeg"/></span></p>
			<p class="resimalti_italik">Akio Toyoda; test pilotu!</p>
		</div>
	</body>
</html>