<html xmlns="http://www.w3.org/1999/xhtml">
	<head>
		<title>5-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x5" xml:lang="tr-TR">
		<div class="Basic-Text-Frame">
			<p class="arabaslik_sol" id="_idParaDest-20">İLERİ DEMOKRASİ</p>
			<p class="paragraf">Hayatı bire bir okuyan bir kafa, bir markanın destansı bir başarıya ulaşmasını sağlayamaz. Hayatın monotonluğunu aşan bir vizyon gerekir. Pazarlamanın ve pazarlama iletişiminin “dramatik” boyutu budur. Bu olgu, siyasi iletişim için de geçerlidir. İnsanları bir siyasi partiye yakın hissettirmek, onları bir lider etrafında toparlamak kolay değildir. Eğer halkın hayal gücü harekete geçmezse kalıcı bir başarı elde edilemez. Süleyman Demirel’in “Böyük Türkiye” hayali, Özal’ın “liberalliği”, Ecevit’in “halkçılığı” ve bugünkü iktidarın “hamaratlığı” ve “pragmatik maneviyatçılığı” bunun örnekleridir. Liderler ve siyasi partiler, “hikaye” satarlar. Bu hikayenin en azından bir süre için inandırıcı olması yeterlidir. Sürecin sonunda yaşanacak hüsran öngörülemez. “Şimdiki zaman” esastır. Özellikle oy deposu olan kitlelerin şimdiki zaman diliminde tatmin edilmeleri şarttır. Onlara anlatılacak hikayenin pragmatik bir yönü mutlaka olmalıdır. Maddi koşulların iyileşmesi, hizmetlerin gelişmesi önemlidir. Cari açık, dış borç gelecek nesillerin sorunudur. En azından öyle ümit edilmektedir. “İleri demokrasi”nin mehter bölüğü misali ileri, geri gitmesi önemli değildir. Hikaye inatla anlatılmaya devam edilmelidir. Hikayeyi anlatan iyi bir anlatıcı, metinleri yazanlar iyi hikayeci olmalıdır. Hikaye anlatmayı beceremeyen siyasetçi, hep muhalif olarak kalmaya mahk<span class="CharOverride-5">û</span>mdur. Churchill’in II. Dünya Savaşı’ndaki performansını düşünün. Büyük bir yazar ve hatip olması en büyük silahıdır. Bu silahla halkını motive etmiş ve savaşın galipleri arasında yer almıştır. Savaşta halkına “Kan ve gözyaşı” vaat eden de, barışta “Demirperde” kelimesini ilk kullanan da Winston Churchill’dir. Bu benzetme sayesinde Batı kamuoyunun nezdinde Sovyetler’i hapsetmiştir. (Sovyet ideologlarından Jidonov bu izolasyonun komünizmin geleceği açısından daha da “su geçirmez” olması gerektiğini savunuyordu; ne ilginçtir ki, “détente”<span class="CharOverride-15">*</span> ve reformlarla Batı’ya açılan Sovyetler çözüldü ve çöktü.) </p>
			<p class="paragraf">Şimdi, Türkiye’yi sürükleyen hikayelere bir göz atalım:</p>
			<p class="paragraf">-Muasır medeniyet seviyesini hedefleyen modern, laik Türkiye!</p>
			<p class="paragraf">-Yeter, söz milletin!</p>
			<p class="paragraf">-Böyük Türkiye!</p>
			<p class="paragraf">-Su kullananın, toprak işleyenin!</p>
			<p class="paragraf">-Avrupa Birliği’ne pupa yelken giden Türkiye!</p>
			<p class="paragraf">-İleri Demokrasi!</p>
			<p class="paragraf">-Dindar nesiller yetiştiren Türkiye!</p>
			<p class="paragraf">-Ve “Cihan Devleti”</p>
			<p class="paragraf"><span class="CharOverride-7">Hikaye hayatın ve siyasetin çarklarını hızlandırır!</span> Hikaye köpekbalığı gibidir. Dramatik bir kurguyla ileri doğru akar. Ve zaman içinde kitleleri peşinden sürükler. Taleplerin değişimine paralel olarak hikayeler değişebilir. Demografik değişimler, gelir ve eğitim dağılımındaki değişimler oy depolarının tanımını değiştirdikçe hikaye değişir. Hikayeleri anlatanlar da değişir.    </p>
			<p class="paragraf">Bu değişimi çok basit bir örnekle verelim. 1950’lerin Türk sinemasını hatırlayın. Halide Edip Adıvar’ın “Vurun Kahpeye”, Kerime Nadir’in “Hıçkırık” uyarlamalarını anımsayın. Ülkeye, rejime ve insan ilişkilerine romantik bir bakış açısı göreceksiniz. 1960’larda, kentlerde bir işçi sınıfı oluşmaya başlar. Sendikalar güçlenmeye başlar. 70’li yıllarda, politik sinema boy gösterir. 1980’lerde, kentler büyük bir göç dalgası altında ezilir. Eğitim düzeyi düşük, işsiz, genç bir kitle kentlerde yoğunlaşmaya başlar. Bu dönemde orta sınıf evine çekilirken, sinemalarda “Tornavida Cavit”, “5 Vuruş 25 Kuruş” gibi porno filmler oynamaya başlar. Demografik değişim, göç dalgaları, anlatılan hikayelerin niteliğini belirler. Dinleyici değiştikçe hikaye de değişir. Hatta anlatıcı da değişir.</p>
			<p class="paragraf">Bu doğa kanunu gibidir. Hedef kitleninin demografisi, sosyal yapısı, ekonomik düzeyi ve eğitimi değiştikçe hikayeciler de değişmek zorundadır. Bu değişime ayak uyduramayan hikayeci-ister siyasetçi, ister reklamcı, ister sinemacı olsun-sahneye veda etmek zorundadır.</p>
			<p class="resim_alyazili"><span><img alt="r16.png" class="_idGenPageitem-17" src="image/r16_fmt.jpeg"/></span></p>
			<p class="resimalti_italik">Sultanahmet meydanında çektiğim bir kare</p>
			<p class="paragraf">Huntington’ın <span class="CharOverride-6">“Medeniyetler </span><span class="CharOverride-6">Çatışması”</span> İslâmi köktenciliğe farklı bir yaklaşım öneriyordu. Batı’nın Hıristiyan ağırlıklı medeniyetiyle İslâm dünyası arasındaki çatışmayı tespit ettikten sonra yeni kuşak Müslüman kesimlerle diyalog öneriyordu. Huntington’a göre Kemalizm, İslâm dünyasına bir model oluşturamayacaktı. İslâm dünyasında yetişen kuşaklar farklı bir yaklaşımla dönüştürülmeliydi. Huntington “çatışma” tezinden hareketle yeni bir hikaye yazıyordu. Bu hikaye, farklı stratejistlerin katkılarıyla <span class="CharOverride-7">“ılımlı İslâm”</span> formunu aldı. 11 Eylül fanatizminin ilacı da buydu.</p>
			<p class="paragraf">Farklı kültürel kimlikler, bu hikaye çerçevesinde birbirlerine ‘saygı duyarak’ yaşayabilecekler mi? Din ve demokrasi, din ve eğitim, din ve sanat, din ve yaşam tarzları nerelerde çatışacak, nerelerde barışacak? Medeniyetler çatışması, kültürler çatışmasına dönüşebilir mi? Mezhep çatlakları yeni çatışma noktaları yaratır mı? Din ve kapitalizmi barıştıran ‘ılımlı İslâm’ kendi anti-tezini yaratır mı? Bu sorularla ilgili pek çok belirti görüyoruz. Pek çok tartışmaya şahit oluyoruz. Gerilimlere şahit oluyoruz.</p>
			<p class="paragraf">Duyguların okyanus dalgaları gibi kabardığını görüyoruz! Özellikle kültürel, etnik ve dini zeminde oluşan ayrışmalar ve daha da kötüsü körüklenen kutuplaşmalar, hayatı acı bir hikayeye yakınlaştırır. Zıt kutuplardaki kitleleri bekleyen tehlike şudur:</p>
			<p class="paragraf ParaOverride-4"><span class="CharOverride-16">ÇATIŞMA</span></p>
			<p class="paragraf ParaOverride-7">Postmodernite  hikayesi bize merkezi olmayan bir çeşitliliğin, farklılığın uyumlu beraberliğini anlatıyor. Bu hikayenin gerçekleşmesi diyalog, farklı görüşlere saygı ya da en azından karşıdakini dinlemeyi bilmeyi gerektirir. İntikam, hınç, kıskançlık bu yapıyı bir korku filmine çevirecektir.</p>
		</div>
	</body>
</html>