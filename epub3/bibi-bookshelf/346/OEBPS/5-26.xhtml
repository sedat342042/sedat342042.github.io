<html xmlns="http://www.w3.org/1999/xhtml">
	<head>
		<title>5-26</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x5" xml:lang="tr-TR">
		<div class="Basic-Text-Frame">
			<p class="arabaslik_sol" id="_idParaDest-26">NEOREALİST HİKAYELER</p>
			<p class="paragraf">Hikaye için hayatın kendisi değil, hayatın özü, metaforu demiştik. Buradan hareketle, zaman ve mekân içinde bir yolculuğa çıkalım. II. Dünya Savaşı sonrasında İtalya’ya gidelim. Ünlü film stüdyosu Cinecitta savaş sırasında depo olarak kullanılmış ve Almanlar tarafından bombalanmıştır. Savaş sonrasında da bu stüdyolar mültecilere sığınak olmuştur. Savaşın mahvettiği hayatlar burada korunak bulmuştur.</p>
			<p class="paragraf">İşte bu ortamda, İtalya’da yeni bir sinema akımı ortaya çıkar. Hayata çok yakın hikayeler anlatan, aktörler yerine sıradan insanları kullanan, kamerayı  sokaklara çıkaran bir sinema akımı. Adı: Neo-realizm. <span class="CharOverride-6">Her şeye rağmen hayatta kalanların sineması! </span></p>
			<p class="paragraf">Roberto Rosselini, bu akımın babası olarak kabul edilir. 1945 yılında yaptığı “Roma, Citta Aperta” filmi, sıradan insanların trajedisini anlatır. Savaş sırasında İtalya’da yaşayan Katolik Papaz, hamile kadın, direnişçiler ve çocuklar.  Kadının kocası, Almanlar tarafından tutuklanır ve götürülürken kocasının peşinden koşan kadın vurulup öldürülür. Papaz tutuklanır ve çocukların bakışları altında bir Alman subayı tarafından kafasına kurşun sıkılarak infaz edilir. Savaş, sıradan insanları kahraman mertebesine çıkartır. Hayatlar feda edilmek için vardır.</p>
			<p class="paragraf">(Papaz’ın infaz edilmesi Hz. İsa’yı hatırlatır…)</p>
			<p class="resim_alyazili"><span><img alt="r17.png" class="_idGenPageitem-18" src="image/r17_fmt.jpeg"/></span></p>
			<p class="resimalti_italik">Roma Açık Şehir                                    </p>
			<p class="paragraf">Rossellini, sıradan insanların sıradışı koşullarda kahramanlaşmalarını anlatır. 1993 yılında Sivas’ta yakılarak, dumandan boğularak, vahşice öldürülen aydınların çocuklarının babaları için söyledikleri gibi, belki de kahraman olmak gibi bir niyetleri de yoktur. Ama savaş onları öyle koşullar içine sokmuştur ki, fedakârlık onlar için kaçınılmazdır. Geride anasız, babasız çocuklar kalacaktır. Onlar da savaş sonrasında sokaklarda ölüm kalım mücadelesi verecektir. Bir lokma ekmek, patlak bir ayakkabı için…</p>
			<p class="paragraf">Roberto Rossellini için hikaye budur!    </p>
			<p class="paragraf">Rosselini 1946 yılında, “Partizan” filmini çeker. Bu filmde, olaylar kendini hissettirmeyen bir kameranın önünden akıp geçer. En tipik görüntüsü, Po’dan akarak geçen can simidine tutunmuş partizanın cesedidir. Üzerindeki pankartta “partizan” yazmaktadır. Nehir kenarındaki insanlar, nehrin akışına ve O’na bakarlar. Almanlar tarafından çember içine alınmış partizanlar, arkadaşlarını nehirden çıkartıp gömerler. Çaresiz kalınca bir aileden yiyecek isterler. Aile yardım eder, ama bir süre sonra küçücük çocuk dışında tüm aile Alman askerleri tarafından infaz edilir. Partizanlar olay yerine geldiklerinde çocuğu cesetlerin arasında katılarak ağlarken bulurlar. Sonunda partizanlar, Almanlarla çatışırlar ve hayatta kalanlar esir düşer. Almanlar, partizanları savaş esiri olarak görmez. Onların ellerini bağlayıp canlı canlı suya atarlar. </p>
			<p class="paragraf">Roberto Rosselini Partizan filminde katledilmiş ailesinin cesetlerinin arasında ağlayan çocukla belki de sinema tarihinin en iç acıtan sahnesini çekti.</p>
			<p class="resim_alyazili"><span><img alt="r18.png" class="_idGenPageitem-19" src="image/r18_fmt.jpeg"/></span></p>
			<p class="resimalti_italik">   Partizanlara yardım eden aile katledilmiştir, Partizan</p>
			<p class="paragraf">1930’lu yıllarda İtalya’da romantik komedilerde meşhur olan çok yakışıklı bir aktör vardır. Kendi ifadesiyle, genç kızlar onun için düğün gecesi müstakbel kocalarından kaçmaktadırlar. Bu aktör, daha sonra karşımıza sinema tarihinin en büyük yönetmenlerinden biri olarak çıkacaktır. Onun adı Vittorio De Sica’dır. 1946 yılında karşımıza “Sciuscia” filmiyle çıkar. Filmin kahramanları çocuklardır. Savaşın yıkıntısı içinde çalıntı battaniye sattıkları için ıslahevine kapatılırlar. Orada acımasız bir ortamda bulurlar kendilerini. Kendilerinden birbirlerine ihanet etmeleri istenmektedir. Yargılanırlar ve ağır biçimde cezalandırılırlar. Çok acı bir sona doğru sürüklenirler. De Sica, kameranın çocuklarla kendisinin arasına girmesine asla izin vermez. Müthiş bir gerçeklik duygusu yakalar. Hayat hayat, çocuklar çocuklardır.</p>
			<p class="paragraf">1947 yılında Vittorio De Sica bir mucize daha yaratır. “Lurdi di Biciclette” filmini çeker. Yani “Bisiklet Hırsızları”. İzleyen herkesin yüreğine işleyen bir filmdir, ama son derece yalın ve gerçekçi bir anlatıma sahiptir. Filmdeki baba ve oğul sıradan insanlar tarafından canlandırılır. Hikaye, savaş sonrasının ağır koşullarında iş bulan, ama o işe gitmek için kullanacağı bisikletini çaldıran babanın panik içinde oğluyla beraber bisikletini aramasıdır. 20. yüzyılın en büyük sanatçısı Charlie Chaplin’in etkileri görülür, ama De Sica bu göndermeleri yaparken asla gerçeklikten kopmaz. Bisikleti çalan ihtiyarı bir kilisede bulurlar, ama baba ihtiyarın çorba içmesine izin verdiği için hırsızı ellerinden kaçırırlar. Çocuk, babasına sitem edince bir tokat yer. Çocuk babasına küser, içine kapanır, ama aralarındaki bağ o kadar güçlüdür ki küslük fazla uzun sürmez. Birlikte pizza yemeye giderler. Yan masadaki paralı müşterilere nazaran çok mütevazi bir yemek yerler. Baba iyice çaresiz kalınca başarısız bir bisiklet çalma girişiminde bulunur. Yakalanır, itilir kakılır, aşağılanır. Her şey oğlunun gözleri önünde olur. Yıkılır. Ağlayarak yürür. Oğlu babasına endişe içinde bakışlar fırlatır ve onun eline sıkıca sarılır…</p>
			<p class="resim_alyazili"><span><img alt="r19.png" class="_idGenPageitem-20" src="image/r19_fmt.jpeg"/></span></p>
			<p class="resimalti_italik">Babası bisiklet çalarken yakalanıp dövülen çocuğun hüznü, Bisiklet Hırsızları                                                            </p>
			<p class="paragraf">1952’de, De Sica sinemanın en yüksek zirvelerinden birine çıkar. Umberto D. olağanüstü bir filmdir. Hikayesi olabildiğince yalındır. Ekonomik sıkıntılar içinde boğulan yaşlı bir bürokrat ve dünyadaki tek dostu, köpeği Flag’in hikayesidir. <span class="CharOverride-4">Umberto D.’yi De Sica’nın sokakta karşılaş</span><span class="CharOverride-4">tığı Floransa Üniversitesi’nde profesör olan Carlo Battisti ca</span><span class="CharOverride-4">nlandırır.</span> Hiçbir profesyonel aktörün erişemeyeceği bir gerçeklik düzeyine ulaşır Battisti. Hastaneye kaldırıldığında Flag’i pansiyoner olarak kaldığı odanın sahibine emanet eder.  Kadın, kapıyı açık unutunca Flag alıp başını gider. Umberto D. döndüğünde sevgili köpeğini aramaya başlar. Köpeklerin itilaf edildiği fırınlara gider. Köpeğini umutsuzca ararken, Flag’i bir aracın içinden çıkarılıp fırına götürülürken, son anda onu kurtarır. Hikayenin sonunda, dilenmeyi de beceremeyen kahramanımız, Flag’i birilerine bırakmaya çalışır. Köpek emanetçisi aileye güvenemez, parktan tanıdığı küçük bir kız çocuğu ise Flag’i almaz. Umberto D. kaçıp kaybolmaya çalışır, ama Flag onu saklandığı köprü altında bulur. Birlikte trenin altına atılmayı aklından geçirir, ama Flag yaşamak istemektedir. Elinden kurtulup dehşet içinde parka kaçar. Umberto D. sonunda ağaçtan düşen bir kozalağı eline alıp Flag’le oynamaya başlar. İkisi parkın içinde oynayarak kaybolurlar. </p>
			<p class="paragraf ParaOverride-5"><span class="CharOverride-17">Sevgi, Umberto D.’yi her şeye rağmen yaşatacaktır!</span></p>
			<p class="resim_alyazili"><span class="CharOverride-18"><span><img alt="r20.png" class="_idGenPageitem-21" src="image/r20_fmt.jpeg"/></span></span></p>
			<p class="resimalti_italik">                                   Umberto D.’den bir sahne (Vittorio de Sica)</p>
			<p class="paragraf">Luchino Visconti soylu, çok köklü bir İtalyan ailesinin oğludur. Ailesinin geçmişi Şarlman’a kadar uzanmaktadır. 30 yaşına kadar hiçbir iş yapmaz. Fransa’ya gider ve orada Jean Renoir ile tanışır. “Rules of the game” filminin yönetmeni ve ünlü ressam Pierre Auguste Renoir’ın oğlu Jean Renoir’ın asistanlığını yapar. İtalya’ya döner ve 1943 yılında “Ossessione”yi çeker. Gerçekçilik hâkimdir sinema diline, cinsellik ve ilişkiler adeta kabadır ama çerçeveleri son derece özenle yapılmıştır. “Postacı Kapıyı İki Kere Çalar” diye bildiğimiz bu filmde evli bir kadınla bir serserinin aşkı anlatılır. Kocayı öldürüp kaçarlar. Ancak yoldaki kazada kadın ölecektir.</p>
			<p class="resim_alyazili"><span><img alt="r21.png" class="_idGenPageitem-22" src="image/r21_fmt.jpeg"/></span></p>
			<p class="resimalti_italik">Kaçarken geçirdikleri kaza aşıkları ayırır, Ossessione</p>
			<p class="paragraf">Luchino Visconti daha sonra “Senzo”yu çekecektir. Bu filmde Avusturyalılar tarafından işgal edilen Venedik’te bir Alman subayıyla İtalyan soylusu kadının operatik aşkı anlatılır. Aslında tek taraflı aşk demek daha doğru olur. Kadın, İtalya’nın özgürlüğü için kendisine emanet edilen altınları âşık olduğu Avusturyalı subaya verir. İhanete uğrar. Nefret duygusuyla asker kaçağı olan subayı ihbar eder. Sevgilisi kurşuna dizilir; kendisi de yolunu kaybetmiş bir kadın olarak geride kalır. Bu film hikaye yapısı ve yüksek estetikli anlatımıyla neo-realizme bir ihanet olarak algılansa da, daha sonra kaybolmuş bir çağın neo-realizmi olarak tanımlanmıştır. </p>
			<p class="paragraf ParaOverride-5"><span class="CharOverride-17">“Senzo” adeta bir operadır.</span></p>
			<p class="bos">Büyük bir opera sahnesiyle başlar.</p>
			<p class="paragraf">Operanın müziğinin ritmiyle olaylar gelişir.</p>
			<p class="paragraf">İtalyan milliyetçileri elden ele bir bildiriyi dağıtırlar.</p>
			<p class="paragraf">Müziğin tırmanışıyla bildiri her yere saçılır.</p>
			<p class="paragraf">Kırmızı karanfiller localardan fırlatılır.</p>
			<p class="paragraf">Avusturyalı subaylar şaşkın bakarlar.   </p>
			<p class="paragraf">Filmin trajik öyküsünün gelişmesi de opera tarzındadır.</p>
			<p class="paragraf">Film giderek kararır.</p>
			<p class="paragraf">Neredeyse monokrom hale dönüşür.</p>
			<p class="paragraf">Kontes sevdiği adamın ihanetini, milliyetçilerin kendisine emaneti  olan paraların içki ve fahişelere gittiğini öğrendiği noktada renkler yitiktir.</p>
			<p class="resim_alyazili"><span><img alt="r22.png" class="_idGenPageitem-23" src="image/r22_fmt.jpeg"/></span></p>
			<p class="resimalti_italik">        Aşktan büyülenmiş kontes,  Senzo</p>
			<p class="paragraf">Luchino Visconti 1947 yılında çektiği “La Terra Trema” filminde neo-realizmin en çarpıcı örneklerinden birini vermiştir. Bu film, sömürü düzeni içinde onurlu bir yaşam sürmeye çalışan balıkçıların hayatıdır. Balıkçıların serüvenleri, aşkları, ilişkileri alabildiğine gerçekçi bir dille anlatılmıştır. Hayatları suyun, havanın, toprağın hükmü altındadır. Bu güçlerle mücadele içinde ekmeklerini kazanırlar.</p>
			<p class="paragraf">Neo-realizmin babası olarak tanımlanan Rosellini, kariyerinin sonuna kadar ilginç filmler yaptı. “Germany Ground Zero” [Almanya Sıfır Noktası] savaş sonrası Berlin’de çaresizlikten babasını öldürüp intihar eden Edmund’un hikayesidir. “Stramboli” savaşta her şeyini kaybeden bir kadının volkanik bir adada insanlığını tekrar hatırlamaya çalışmasıdır. “Europa 51” çocuğu ölen bir kadının fakirliği, çaresizliği görmesi ve bir azizeye dönüşmesidir. Bu hikaye akıl hastanesinde noktalanır.</p>
			<p class="paragraf">Neo-realizmin ölümsüz hikayecileri Sergio Amidei, Susu Cecchi d’Amico, Cesare Zavatini ve Frederico Fellini’dir. Bu senaristler arasından Frederico Fellini bir aktör ve büyük bir yönetmen olarak yoluna devam etmiştir.</p>
			<p class="paragraf">“8 ½” yaratıcılığı tükenen bir sinemacının hikayesidir. Film, akıp giden bir bilinçtir. Yaratıcının bilinci ve bilinçaltı karşımızdan görsel bir nehir gibi akar. Filmin hikayesi bitmez, çünkü bu akış sonsuz bir akıştır. Sinema sanatı ve genelde yaratıcılıkla ilgili çekilmiş en önemli filmlerden birisidir. Bu filmin hikayesi, Robert McKee’nin klasik tasarım, minimalizm ve anti-yapısalcılık olarak tanımladığı tasarımlardan öğelere sahiptir. Minimalist yapının açık uçluluğu, iç çatışması vardır. Öte yandan anti-yapısalcı tasarımın lineer olmayan zaman akışına sahiptir. Hikaye, ana bir kahramana yani yönetmene yoğunlaşması nedeniyle de, klasik tasarımın bir öğesine sahiptir. Ancak bu film hiçbir kalıba sığdırılamayacak kadar ilginç bir filmdir. Bir sinema şölenidir. Çünkü hikaye film akarken yazılır. Kamera Fellini’nin kalemidir. Filmin içeriği, yönetmenin dizginlenemeyen <span class="CharOverride-6">hayal dünyasıdır.</span></p>
			<p class="resim_alyazili"><span class="CharOverride-19"><span><img alt="r23.png" class="_idGenPageitem-24" src="image/r23_fmt.jpeg"/></span></span> </p>
			<p class="resimalti_italik">Uçtu uçtu yönetmen uçtu, 8  1/2</p>
			<p class="paragraf">Fellini, bu filmiyle kalıpların yaratıcılık karşısında nasıl yetersiz kaldığını göstermiştir. 8 ½ tanımlanması, kategorize edilmesi imkansız bir filmdir. Unutulmaz görüntülerle örüntülüdür. Yeni filminin hikayesini arayan yönetmen, acı içinde kıvranırken beyni adeta perdeye fışkırır. Rüyanın, kabusun, gerçeğin nerede başlayıp, nerede bittiği bilinmez. Bulutlardan denize düşen yönetmen. Kadınların arasına dalan yönetmen. Çocukluğunda aşırı koruyucu kadınların banyo yaptırıp uyuttukları, öpüp kokladıkları çocukluğunu anımsayan yönetmen. Ölmüş anasını ve babasını gören, onlarla konuşmak için yalvaran yönetmen. Ve sonsuzluk.</p>
			<p class="bos">Dolce Vita, <span class="CharOverride-17">“papa</span><span class="CharOverride-17">razzi” </span>kelimesine isim babalığı yapan filmdir. Olayın kahramanı içi boşaltılmış bir yaşamın akışında oradan oraya sürüklenmektedir (Marcello Mastroiani). Tutunabildiği tek dal mutlu bir evliliği, iki çocuğu olan entellektüel bir arkadaşıdır. Filmin II. Plot Point’inde yani dönüm noktasında, arkadaşı iki çocuğunu öldürüp intihar eder. Bu olaydan sonra şimdiki zamanda sürüklenmekten başka hiçbir seçenek kalmamıştır. Arada umuda dair bir iki ışık pırıltısı olsa da…</p>
			<p class="bos">Çoğunlukla sahte…</p>
			<p class="bos">Pek nadir gerçektir pırıltılar… </p>
			<p class="bos"> Bu pırıltılar…</p>
			<p class="paragraf ParaOverride-5"><span class="CharOverride-20">…Parlak ışıklar ve makyajdır.</span></p>
			<p class="resim_alyazili"><span><img alt="r24.png" class="_idGenPageitem-25" src="image/r24_fmt.jpeg"/></span> </p>
			<p class="resimalti_italik">Çeşme sahnesinde Marcello ve film yıldızı , Fellini’nin Dolce Vita’sı</p>
			<p class="paragraf">Robert McKee’nin minimalist hikaye tasarımı, açık uçlu, içsel çatışmaya dayalı, çok kahramanlı, kahramanların pasif oldukları bir yapıya sahip. Anti yapısalcılıkta ise tesadüfler, lineer olmayan zaman akışı ve tutarsız gerçekler var. Avrupa’ya neo-realist akımın da etkisiyle yayılan sinema akımlarında bunlardan bazı unsurlar olabilir. Ama Fransa’da ‘Nouvelle Vague’, Brezilya’da ‘Cinema Nouvo’ ve İran, Tayvan sinemalarının neo-realizm etkisinde gelişen sinemalar olduğu söylenebilir. Türkiye’de Nuri Bilge Ceylan yaptığı çok üst düzey sinemayla bu listeye eklenebilir. Zeki Demirkubuz da bu perspektif içinde hatırlanmalıdır. <span class="CharOverride-9">Gerçek </span><span class="CharOverride-9">(‘çi’ değil) malzemeyle bir hakikatin peşinde olan hikayeciler!</span></p>
			<p class="resim"><span class="CharOverride-21"><span><img alt="r25.png" class="_idGenPageitem-26" src="image/r25_fmt.jpeg"/></span></span><span class="CharOverride-22"> </span>                                                           </p>
			<p class="paragraf">İtalyan sinemasında 40 yaşında beliren ve 90 yaşında kör olana kadar film üreten Antonioni çok  ilginç bir hikayecidir. İnsanların <span class="CharOverride-6">“duygu kırıntılarını”</span> aradığını dile getirir. Örneğin, “Eclipse” filminde kapitalist dünyada yeşeren bir kadın-erkek ilişkisini anlatır. Beton bloklar, inşaatlar, caddeler, borsacıların çığlıkları içinde yaşanan (yaşanamayan) bir ilişki. Bu ortamda insan olmak mümkün müdür? Aslında Antonioni bu soruyu Blow-up, L’Avventura, Zabriskie Point filmlerinde de soruyordu. İnsan ve insan ilişkileri, çevrenin ürünüydü. Paranın ve maddenin hakim olduğu bir ortamda insan gibi yaşamaya, hissetmeye olanak var mıydı? ‘L’eclipse’ filminin sonunda iki sevgili buluşmak için sözleşirler, ama ikisi de her zaman buluştukları yere gitmez. Film devam eder. Onlar yoktur ama inşaatlar, yollar, trafik lambaları vardır. Bunlar adeta bize bakar, biz onlara bakarız. Zaman akar gider. Tam 7 dakika geçer. Mekanın boşluğunda 7 dakika. Sevgililerin birlikte olmaları mümkün değildir bu ortamda. Boşluk sonsuzdur. </p>
			<p class="paragraf">Maddenin çerçevelediği boşluk aşkı boğacaktır.</p>
			<p class="resim_alyazili"><span><img alt="r26.png" class="_idGenPageitem-27" src="image/r26_fmt.jpeg"/></span></p>
			<p class="resimalti_italik">L’Avventura</p>
			<p class="paragraf">Hem L’Avventura, hem de L’Eclipse filmlerinde aşk, madde dünyasının içinde imkânsızdır!</p>
			<p class="resim_alyazili"><span><img alt="r27.png" class="_idGenPageitem-28" src="image/r27_fmt.jpeg"/></span></p>
			<p class="resimalti_italik">Beton ve boşluk, L’Éclipse</p>
			<p class="paragraf">Françoise Truffaut, Claude Chabrol, Jean Luc Goddard, Jacques Rivette, Eric Rohmer, İtalyan neo-realizm akımından etkilenen “Yeni Dalga” yönetmenleridir. André Bazin ise, eleştirmen olarak bu hareketin sürükleyici figürüdür. </p>
			<p class="paragraf">Genç yaşta ölen Françoise Truffaut’un “400 Blows” [400 Darbe], ailesine ve çevresine yabancılaşan bir çocuğun hikayesidir. Yıllar önce Falmouth’da depodan bozma bir sinemada izlediğim “L’argent de Poche” [Cep Harçlığı] okula giden küçücük çocukların hikayeleriyle örülüdür. Adele H. Victor Hugo’nun sevgili kızının trajik öyküsüdür. Adele, babasının sürgünde olduğu Jersey adasında bir deniz subayına aşık olur. Sürekli aldatılır. Peşinden Kanada’daki Halifax’a gider. Aklını yitirir. Akıl hastanesinde genç yaşta ölür. Bunlar <span class="CharOverride-6">“Miniplot”</span> diyebileceğimiz örneklerdir. Büyük çatışmalar, büyük olaylar, büyük kahramanlar yoktur. Ağırlıklı olarak iç dünyalardaki fırtınalar, hayaller, aşklar, sorunlar anlatılır.</p>
			<p class="paragraf">Bunları niye anlattık? Çünkü neorealizm iletişimin her alanını etkiledi. 70’li yılların Amerikan sinemasını sokağa indirdi. Midnight Cowboy (Geceyarısı Kovboyu), Taxi Driver (Taksi Şoförü) gibi pek çok film yapıldı. Stüdyo ortamlarındaki yapay ortamlar bir ölçüde terk edildi. Anti-kahramanlar kahramanların yerini aldı. Değerler sorgulandı. Toplumsal yaralar deşildi. Eşitsizlik, fakirlik, çaresizlik hikaye konusu oldu.</p>
			<p class="paragraf">İletişimci olarak bundan bihaber olabilir miyiz?</p>
			<p class="paragraf">Hayır. Çünkü <span class="CharOverride-6">reklam</span> dahil olmak üzere iletişim sonuçta <span class="CharOverride-6">“hakikati”</span> aramaktır.</p>
			<p class="paragraf">Hatta gelin neorealizmin izlerini reklamlarda arayalım!  </p>
		</div>
	</body>
</html>