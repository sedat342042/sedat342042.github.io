<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>beyaz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_4">ÜÇÜNCÜ GECE</h1>
				<p class="normal">İnsana hüzün veren, yağmurlu, gelecek bir yaşlılık gibi karanlık bugün... Elem veriyor düpedüz insana. Beynimin içerisinde tuhaf tuhaf kaynaşan düşünceler var. Bunlar öyle sorunlar, belli belirsiz duygular ki... Kafamdaki soruların çoğunu da henüz açıklayabilmiş değilim. Çünkü tümü birbirini kovalıyor, kargaşa yaratıyor. Oysa bende bunların tekini bile bir olumlu sonuca götürecek ne bir güç, ne de istek var. Kısacası bunları çözememek benim harcım değil!..</p>
				<p class="normal">Bugün Nastenka’yla görüşmeyeceğiz. Dün biribirimizden ayrılırken, sis yükselmiş, bulutlar gökyüzünü ağır ağır kaplamıştı. Kıza, havanın yarın bozuk olabileceğini hatırlatmıştım:</p>
				<p class="normal">“Nastenka, yarın hava bozacak...”</p>
				<p class="normal">Nastenka, ilkin sesini çıkarmadı. Belki de kötü bir şey söylemek karamsar bir kehanette bulunmak istememişti. Ama az sonra:</p>
				<p class="normal">“Eğer yağmur yağacak olursa, ben gelemem, birbirimizi görmeyiz,” dedi. “O zaman bekleme beni.”</p>
				<p class="normal">Ama ben yine de o, yağmurun farkına varmaz sanmıştım. Öyle düşünmüştüm işte... Bununla beraber gelmedi yine de...</p>
				<p class="normal">Dün bizim üçüncü beraberliğimizdi. Üçüncü Beyaz Gecemiz...</p>
				<p class="normal">Şimdi söyleyin bakalım. Neşe ve mutluluk ne denli güzelleştiriyor, insanları. Yürek sevgiyle dolup taşarken, insanın içindekileri bir başkasının yüreğine aktarıp dökmek, çevrede her şeyin neşeyle dolup taştığını, gülüp konuştuğunu görmeyi diliyor. Dün gözlerinde kişiliğime karşı sonsuz bir sevecenlik ve iyilik duyguları vardı. Bana ağır ağır yaklaşıyor sevgiyle sokuluyor, gözbebeklerimin içine bakışlarını dikiyor, adeta yüreğime tapınmak için giriyordu. Mutluluk içinde olmanın verdiği şuhluk, benim gönlümü çelmek için takındığı cilveli edalar, nazlar, kısacası işvebazlık... Bunların hepsi gizemli biçimde onda vardı. Oysa ben... Ben tüm bunlara inanıyordum. Ahmakça... Sanıyordum ki o da...</p>
				<p class="normal">Ama Tanrım, nasıl da bu derece kısır görüşlü, o derecede de kör olabilirdim? Hem nasıl böyle düşünebiliyordum bilmem ki? Nasıl, her şeyin bir başkasına ait olduğunu, benim onun üzerinde hiç hakkım bulunmadığını sezinlemeyecek kadar kör olmuştum demek. Bana karşı gösterdiği ilgi ve sevecenlik, özen ve sevginin, evet, bana olan sevgisinin çok yakında başkasına, asıl sevdiği kişiye kavuşmanın yarattığı coşkudan, aşırı sevinçten kopmuş bir mutluluk payı olduğunu nasıl da ayırt edememiştim?.. Bu sevecenlikler, bu özentiler, bu dikkatle üzerine durmalar ve bu tutku... Evet belki de aşk... Onun bana olan ilgisi belki de hem de mutluluğunu benim üstümde sınamak isteğiydi. Ve saat gelip de o adam kesinlikle burada olmayınca, kızcağız, ne kadar buz gibi oldu... Donup kaldı adeta. Ne kadar da hüzünlendi! Tüm cesaretini bir anda yitiriverdi. Bütün davranışları, tüm sözleri keder doluydu. Aynı zamanda sanki benden kendisini çocuk gibi tatlı tatlı avutmamı diliyormuşçasına, gerçeğin yalan olduğuna kendini inandırmamı istiyormuşçasına, bana karşı gösterdiği ilgiyi iki kat çoğaltıyordu. Sonunda tam benim ona karşı olan sevdamı anladığını, benim zavallı tutkuma acıyacağını düşündüğüm anda, kırdı cesaretini, yitirdi belki de... Bizler mutsuz olduk mu her zaman işte böyle olmaz mı? Evet sanki kendisi için dilediği ve özlediği halde sağlayamadığı, ele geçiremediği mutluluk dolu şeyden bir parçayı bendenize sunmak arzusuyla doluydu, kimbilir. Çaresiz Nastenka, acınası kızcağız, bu korku dolu ve şaşırmış halinde bile sonunda kendisini derin bir doyguyla sevmekte olduğumu sezmişti galiba... İşte o yüzden bu kadersiz sevgiye acıma dolu duygularla yanıt vermeye çalışmıştı. Çünkü insanlar kendileri mutsuz olmadıkça, başkalarının mutsuzluğunu asla anlayamazlar zaten. O zaman duygular daha da incelip güçlenir. Başkalarının acısını içimizde daha derinden duymalıyız!..</p>
				<p class="normal">İşte bugün yüreğim bu duygularla dopdolu, buluşup birleşeceğimiz dakikaları sabırsızlıkla bekleyerek geliyordum. Şimdi içimde hissettiğimi ve bunun sonunun bu şekilde biteceğini daha önceden asla farkına varmıyordum. O, neşe içindeydi. Bir yanıt bekliyordu. Evet kızın gözbebekleri ışıldayarak bekliyordu bu yanıtı. Sevinç içindeydi aynı zamanda. Yanıt, özellikle “çağrısına” hızla koşup gelecek olan sevgilisi olacaktı. Nastenka, buluşma yerine benden tam bir saat önce gelip beklemeye koyulmuştu. İlkin, ağzımdan çıkan her söze kahkahalar atarak gülüyor, ortalığı çınlatıyordu. Bir aralık sessizliğe gömüldüm.</p>
				<p class="normal">“Neden bu denli sevinç içinde olduğumu biliyor musunuz?” diye sordu. “Çünkü sizinle göz göze geldikçe seviniyorum. Ben sizi bugün öylesine seviyorum ki...”</p>
				<p class="normal">“Öyle mi?” diye sordum, şaşkınlıkla. Yüreğim o anda bir kuş gibi çırpınmaya başlamıştı.</p>
				<p class="normal">“Biliyor musunuz, sizi bu derece bana âşık olmadığınız için seviyorum. Şu anda yerinizde başka biri olsa, beni huzursuz ederdi. Hiç rahat vermezdi inanın. Yanıma yaklaşıp ahlar oflar çekerek çeşitli isteklerde bulunurdu. Oysa siz tam anlamıyla bir can yoldaşı, can dostusunuz siz.”</p>
				<p class="normal">Kızcağız, bunları anlatırken, elimi öylesine sıktı ki az kalsın acıdan kendimi tutamayıp haykıracaktım. Güldü, sonra ağırbaşlı bir tavıra bürünerek:</p>
				<p class="normal">“İnanın, siz çok candan bir arkadaşsınız,” diye ekledi. “Sizi bana Tanrı yolladı. Siz şu anda yanımda olmasaydınız, durumum nasıl olurdu bilmem. Bir kez çıkarcı değilsiniz. Bencil değilsiniz. Şahsıma karşı içiniz dışınız tertemiz bir sevgiyle dolu. Ben evlendikten sonra sizinle yine arkadaş, dost olabileceğiz. Hatta kardeşten daha yakın daha ileri iki dost, anlatabildim mi? Sizi de aşağı yukarı onu sevdiğim gibi bir muhabbetle sevebileceğim.”</p>
				<p class="normal">İşte tam o anda, içimi kuyu gibi derin bir üzüntü kapladı. Yine de içimden nedenini bilemediğim bir gülme isteği devinmeye başladı. Kendimi zor tuttum.</p>
				<p class="normal">“Nastenka, dedim, siz şu anda bir sinir krizi geçiriyorsunuz. Onun belki de gelmeyeceğini düşünerek, endişeye kapılıyor, korkuyorsunuz.”</p>
				<p class="normal">Sesi direniyordu:</p>
				<p class="normal">“Sinir krizi mi? Aşk olsun dostum size, aşk olsun. İnanın mutluluğum birazcık daha eksik olsaydı üzerimde, güvensizliğiniz nedeniyle oturur hüngür hüngür ağlardım. Ama işin doğrusunu saklayamacağım sizden... Yüreğim pek de huzur içinde değil... Neyse dostum, bu sonra düşünülecek bir şey bence. Evet, kabul etmek gerekir ki işin aslını söylediğinizi açıkça kabul etmeliyim. Gerçekten Tanrı’nın bildiğini kulundan ne saklayayım, şu anda çok tuhaf bir durumdayım. Tepeden tırnağa ‘bekleyiş’ kesildim diyebilirim. Tüm duygularıma ağır basıyor bu kaygı. Yani diğerlerini toplasan bu bekleyiş kadar etmez. Aman geçelim şu duygu konusunu, başka şeye bakalım.”</p>
				<p class="normal">O arada bir ses duyuldu. Ayak sesleriydi kulağımıza gelen. Az sonra karanlığın içinden bize doğru yürüyerek gelen bir adam çıktı. İkimiz de aynı anda titremeye başladık. Nastenka, çığlığını güçlükle engelliyordu. Bağırmamak için dudaklarını ısırdığını farkediyordum. Doğaldır ki oradan çekilmek, onları yalnız bırakmak için elini bıraktım ve uzaklaşmaya hazırlandım. Ama hayret! Ne yazık ki yanılmıştık ikimiz de... Gelen, beklediğimiz adam değildi.</p>
				<p class="normal">Zavallı kızcağız, elini yeniden bana doğru uzattı.</p>
				<p class="normal">Az önce sözlerinin her biri beni yaralayan kız o değildi sanki. Elimi kuvvetle sıkışını bir an için unutmuş ve onu bir an için terketmiştim. Sanırım ondan alınmış olacak ki:</p>
				<p class="normal">“Neden benden çekildiniz? Neden elimi bıraktınız? Ne korkuyorsunuz böyle?.. Ona birlikte rastgeliriz diye öyle değil mi? Oysa ki ben öyle istiyorum ki birbirimizi nasıl sevdiğimizi o da görsün, o da bilsin... Evet, birbirimizi nasıl sevdiğimizi, ne kadar sevdiğimizi açıkça görmesini, öğrenmesini istiyorum dostum.”</p>
				<p class="normal">“Evet, nasıl sevdiğimizi,” diye yineledim... “Birbirimizi ne kadar seviyoruz?” diye içimden geçti.</p>
				<p class="normal">Kendi kendime daha sonra, “Ah Nastenka.” dedim içimden... “Bu konuştuklarında ne büyük gerçek payı var. Bu, bazen yüreğimizi buz gibi eden, elimizi ayağımızı buz kestiren, içimizdeki dünyayı toza dumana katan, ruhumuzu taş gibi ağırlaştıran tutku ve sevgilerden biri Nastenka... Senin elin donmuşken, benimkiler cayır cayır yanıyor. Gözlerin görmüyor senin zavallı kız... Resmen körsün sen! Ah Tanrım, mutlu bir yaratık, kimi zaman ne denli çekilmez biri oluyor. Oysa benim sana kızmam elimde mi, bilmiyor musun?..”</p>
				<p class="normal">Sonunda kendimi tutamayıp yüzüne konuşmaya başladım:</p>
				<p class="normal">“Nastenka, size bugün zamanımı nasıl değerlendirdiğimi söyleyeyim isterseniz. Söyleyeyim de zamanın nasıl geçtiğini bilmeyiz belki...”</p>
				<p class="normal">“Aşk olsun... Neden anlatmıyorsunuz? Nasıl geçirdiniz zamanınızı, lütfen açıklayın çabuk!.. Neden şu ana dek beklediniz yani? Hadi konuşun konuşun!..”</p>
				<p class="normal">“Durun bir saniye, acele etmeyin!.. Önce beni görevlendirdiğiniz işleri yaptım tek tek... Dostlarınıza kadar uzanıp onlara mektubunuzu ilettim. Yerine ulaştırmaları için de sıkı sıkıya öğütledim kendilerini. Sonra... Eve dönüp derin bir uyku çekmek için yatağıma uzandım.”</p>
				<p class="normal">Nastenka gülmeye başladı. Sonra da sözümü kesti:</p>
				<p class="normal">“Bu kadarcık mı anlatacaklarınız? Ha ha ha! Bu kadarcık mı?”</p>
				<p class="normal">“Eh, aşağı yukarı... Buluşma saatimizden bir saat önce uyanıp kalktım. Sanki hiç uyumamış gibiydim. Ne olduğumu pek anlayamamıştım biliyor musunuz?.. Buraya gelirken, özellikle size bunları anlatmak için çılgın bir arzu duyuyordum. Saatler durmuş, o dakikada ruhumdaki duygular sanki sonsuzlaşmış gibiydi. Bir küçük an, bir sürecik; sonsuzluk kadar uzamıştı. Yaşam durmuştu özüm için. Uyandığım zaman, daha önceden duyduğum bildik tanıdık ama ne yazık ki unutulmuş tatlı bir ezgi çın çın ediyordu kulaklarımda. Yaşamım süresince sanki içimden kopup çıkmak istiyormuş gibi ve ancak şu an... Evet, yaşam boyu çekip çıkarmak istemişti... Şimdi...”</p>
				<p class="normal">Nastenka, tedirgin bir şekilde:</p>
				<p class="normal">“Ah Tanrım,” dedi, “bunlar ne biçim şeyler?” Bu şekilde sözümü kesince ekledi: “Tek bir sözcüğünün bile ne anlama geldiğini çıkaramıyorum, inanın...”</p>
				<p class="normal">“Oysa size Nastenka, bu garip duyguları açıklamayı ve olduğu gibi anlatmayı çok çok isterdim... Ama çaresizim ne yazık ki...”</p>
				<p class="normal">Gırtlağımdan güçlükle çıkan sesimde bir umut seziliyordu ama bir yandan da yalvaran bir hava vardı.</p>
				<p class="normal">Bu ses yüreğimin derinliklerinden fışkırarak gelmişti. Nastenka:</p>
				<p class="normal">“Ah, yeter artık,” diye karşılık verdi.</p>
				<p class="normal">Kızcağızın durumu ansızın değişivermişti. Sevinçli, şen şakrak, çalçene, afacan bir kız oldu birden. Az sonra koluma girdi. Gülmeye başladı. Sürekli gülüyor, benim de aynı şekilde gülmemi bekliyordu. Onun bu isteğini ne yazık ki tuhaf buluyordum. Utanarak söylediğim her sözüm onun üzerinde, çıngıraklı, uzun bir kahkaha yankısına dönüşüyordu. Bu yansıma dikkatimi çekiyordu. Ufak ufak da kızdırıyordu beni. Tam bir sinir küpü kesilmeye başlamışken, Nastenka bu kez cilveli bir tavır takınarak:</p>
				<p class="normal">“İşin gerçeği, bana tutulmadığınıza biraz üzüntü duyuyorum. İnsanoğlu bilinmez, anlaşılmaz bir yaratık, öyle değil mi?.. Ama davranışlarımı, safça tutumumu sanırım beğenmiyorum diyemezsiniz. Neden derseniz, size her şeyi ama her şeyi, aklıma fikrime geliveren en saçma sapan şeyi bile olduğu gibi söylüyorum. Siz de tüm anlattıklarımı dinliyorsunuz.”</p>
				<p class="normal">Tam o sıra, kent kulesinden, çanın tok ama ölçülü sesi duyulmaya başladı. Uzaktan geliyordu ses.</p>
				<p class="normal">“Saat on biri vuruyor galiba.” dedim.</p>
				<p class="normal">Nastenka, ansızın dinlemek için dikkat kesildi. Sesini, gülmesini kesip tutmuştu. Çan seslerini saymaya koyuldu. Sonra çekingen kararsız bir ses tonu ile:</p>
				<p class="normal">“Evet, haklısınız, on biri vuruyor,” dedi.</p>
				<p class="normal">Kızcağızın sevincini, neşeli halini engellediğim için pişman olmuştum, saatin vuruşlarını saydırarak. İşte bu hırçın davranışım nedeniyle derin bir üzüntüye kaptırdım kendimi. Nastenka’cığın adına içim üzüntüyle doldu. İşlediğim bu suçu nasıl bağışlatacağımı bir türlü bulamıyordum, nedense. Zavallı kızcağızı, adamın o gün için gelmeyişi yüzünden olası önemli ve gerçeğe uyan nedenler bulmaya çalışarak teselli etmeye çabaladım. O sırada içinde bulunduğu ruhsal dengesizlik yüzünden Nastenka’yı kandırmak çok kolaydı. Kızcağızın durumunda olan herkes, her çeşit teselliye muhtaç olur ve suçluyu aklamak için minik bir kanıta bile sevinerek, güle oynaya dört elle sarılır. Ben de fırsatı kaçırmadım. Her an daha da şiddetlenen bir ateşle ve inanması için önüne serdiğim kanıtların açıklığına kendim de inanıp bayılarak konuşmaya giriştim:</p>
				<p class="normal">“Düşün bir kez, nasıl gelebilirdi? Elbette gelemezdi. Nastenka. Beni öylesine şaşkına çevirdiniz ki, zaman kavramını bir an için yitirdim... Bakın hele, kendiniz hesaplayın Nastenka: Mektubunuzu aldığını ve şu ya da bu nedenle gelemeyeceğini varsayalım. Eğer size buna ilişkin bir yanıt yazıp göndermişse; o mektubu ancak en erken yarın alabilirsiniz. Onun için sakın üzüleyim demeyin... Ben yarın mektubun geleceği yeri erkenden araştırır, yanıtı varsa, alır size getiririm. Bu konuda bin bir çeşit olasılık var... Sözgelimi mektup geldiğinde o, evde olmayabilir. Belki şu ana değin yazıp gönderdiğiniz mektup adamcağızın eline geçmemiştir. Ne bileyim, her şey düşünülebilir bu konuda. Her şeyin olabileceği göz önüne alınabilir. Çünkü her çeşit olasılık akla gelebilir.”</p>
				<p class="normal">Kız, çaresiz buruk bir sesle:</p>
				<p class="normal">“Haklısınız,” diye yanıt verdi. Elbette haklısınız! İşin aslını söyleyeyim mi size; anlattıklarınızın hiçbiri aklıma gelmedi benim, inanın!..”</p>
				<p class="normal">Kızcağız, akıllı uslu konuşurken, kaygılı sesin de; ara yerdeki müziğin ezgisini değiştiren, kulağa hoş gelmeyen bir nota gibi, sözlerine uymayan gizli bir fikrin kaçınılmaz etkisi seziliyordu.</p>
				<p class="normal">Sonra, konuşmasına devam ederek:</p>
				<p class="normal">“Durun hele, bakın ne yaparsınız,” dedi. “Yarın onun evine, elden geldiğince erken gidin. Böylece onu evde bulabilirsiniz. Yanıtı alınca da bana hemen haber ulaştırırsınız. Ne olur, böyle yapın! Evimi, adresimi biliyorsunuz. Ama ben yine de...”</p>
				<p class="normal">Kızcağız, bir kez daha adresini söyledi. Sonra aniden, yumuşak başlı, korkak bir kız kimliğine büründü. Durumu hiç de iç açıcı değildi. Görünüşe bakılırsa, beni büyük bir özen içinde dinliyordu. Kısacası can kulağıyla dinliyordu beni. Ama bir ara, bir şey sormaya kalkıştım. Buna yanıt veremedi. Onun üzerine yüzü allak bullak oldu. Bozulmuştu. Başını öbür yana çevirmek zorunda kaldı. Biraz dikkatle gözlerinin içine bakınca, tahmin ettiğim gibi çıktı. Yine kendini tutamamıştı ve sicim gibi ağlıyordu.</p>
				<p class="normal">İster istemez uyarmak zorunda kaldım:</p>
				<p class="normal">“Ne yapıyorsunuz Nastenka’cığım Tanrı aşkına? Ne yapıyorsunuz, etmeyin, eylemeyin. Kendinize gelin lütfen.” dedim. “Sizin yaptığınızı ancak çocuklar yapar. Boşverin, yeter artık.”</p>
				<p class="normal">Bu uyarı üzerine önce gülümsemek istedi. Kendini toparlamaya çabaladı. Ama boşuna çaba harcıyordu. Çenesi birbirine vuruyor, göğsü bir körük gibi inip kalkıyordu. Aramızda kısa bir sessizlik hüküm sürdükten sonra:</p>
				<p class="normal">“Sizi ölçüp tartıyorum. Aklımdan hep siz geçiyorsunuz, burada bile... Ah, o denli iyisiniz ki dostum. Bunu anlamamak için taş ya da odun olmak gerek. Şu anda aklıma ne geldi biliyor musunuz? İkiniz birbirinize çarptım, topladım, çıkardım. Neden o siz değil? Neden sizin gibi olamıyor? Sizden kötü o.. Ama yine de onu sizden çok evet sizden çok onu seviyorum!..”</p>
				<p class="normal">Hiç karşılık vermedim. Ama kızcağız, bir şey, bir fikir ileri sürmemi, bunun için de konuşmamı bekler gibiydi.</p>
				<p class="normal">Konuşmasına devamla:</p>
				<p class="normal">“Bilmem, belki de onu daha iyice anlamış, çözmüş değilim,” dedi. “Ama çok iyi biliyorum. Ondan sürekli korkardım. Çok ağırbaşlı, kendini beğenmiş bir tipi vardı. Elbette, bunun yalnızca görünüşte böyle olduğunu kabul ediyorum. Bohçamı sırtlayıp odasına daldığım gece, gözlerindeki ifadeyi yaşam boyu unutamam. Ama yine de ona pek fazla saygı duyduğumdan, bana, birbirimize uygun değiliz gibi geliyor.”</p>
				<p class="normal">Yanıtım, onu şaşırttı mı bilmem:</p>
				<p class="normal">“Yanılıyorsunuz Nastenka.” dedim. “Onu yeryüzünde her şeyden çok, kendinizden de çok sevdiğiniz için size öyle geliyor. Yoksa iş bildiğiniz gibi değil!..”</p>
				<p class="normal">Saf kızcağız:</p>
				<p class="normal">“Varsayalım ki dediğiniz gibi olsun... Ama şu anda içimden geçenleri, aklımda neler dolaştığını biliyor musunuz? Ben artık ondan söz etmeyeceğim. Bu şekilde dereden tepeden konuşuyorum işte. Neden dünyanın en iyi insanı bile çoğu zaman diğer insanlardan bazı şeyleri saklamaya çabalar? Bu gizemlilik niye? İçi dışında derler ama boş laf bunlar... Neden bir insan, yüreğinde olan şeyleri açık seçik söylemez ki? Hele o sözleri rüzgâra savurmadığını insan bilirse, değil mi?.. Herkes de sözümona dünya âleme duygularını incitmemesini haber verecekmişçesine taşkın, aşırı bir sertliğe dikkat eder, özen gösterir. Ve nedense herkes, genelde duygularını kimi zaman karakterinden çok daha sert davranarak ya da öyle görünmek isteyerek, olduğundan bambaşka görünmek arzusu duyar? Bana kalırsa, çoğu insanda, buna herkes de diyebiliriz, duygularını başkalarına kolayca veriverirse, horlanacakmış ya da asıl görünümünden daha çok küçülüverecekmiş gibi bir kaygı vardır.”</p>
				<p class="normal">İşte o dakika, kendim de ruhumun en gizemli yerinde duygularımı kovmaya her zamankinden daha çok yöneldiğim için kızın sözünü keserek:</p>
				<p class="normal">“Ah Nastenka, çok doğru söylüyorsunuz.” dedim. “Ama bunun pek çok nedenleri vardır,” diye de mırıldanarak devam ettim.</p>
				<p class="normal">Kızcağız, üzerime etkili bir bakışla dönerek:</p>
				<p class="normal">“Hayır hayır... Bana öyle geliyor ki... Şu anda, kısacası bana öyle geliyor ki siz benim uğruma kendinizi kaldırıp, nedenini bilemeyeceğim ama feda ediyorsunuz,” diye yanıt verdi. “Size böyle sözler söylediğim için beni bağışlayın ne olur!.. Ben sıradan bir kızım işte. Dünyayı pek az biliyor, çok az tanıyorum. Her zaman da amaçladığım şeyleri tam anlamıyla ortaya koyamam, sayıp dökemem. Meramım da içimde kalır.”</p>
				<p class="normal">O anda kız, bana yan yan bakmış ve sözlerini sürdürmüştü:</p>
				<p class="normal">“Evet, derdimi anlatamam gerçekten... (Yüzünde sıkılgan bir gülümseyiş parlayıp duruyordu). Ama bana yapılan iyilikler karşısında altta kalmadığım gibi şükran duygularımı da sunmasını bilirim. Ah, yüce Tanrı size mutluluk versin! Sizin ‘düşçünüz’e ilişkin bana sözünü ettiğiniz şey, hiç doğru değildi. Yani demek istiyorum ki o ‘düşçü’ kendiniz değildiniz. Ya da hiç olmazsa, siz iyileştiniz. Siz anlattığınızdan başka bir insansınız tamamıyla. Eğer bir tekini sevecek, bağrınıza basacak olursanız, Tanrı sizi mutlu etsin yine. Sizin sevdiğiniz kıza da bundan fazla hiçbir şey dilemek istemem. Çünkü mademki siz o kutlu kızı seveceksiniz, o elbette mutlu olabilecektir. Çünkü sizin sevginizi kazanmıştır, sizin yüreğinize sahip olmuştur... Ben bir kadınım, sözüme kesin güvenebilirsiniz; çünkü bu işleri yeterince bilirim ben... Evet, evet, ben bütün bunları çok iyi bilerek söylüyorum.”</p>
				<p class="normal">Bir süre konuşmadı. Ve elimi kuvvetle sıkmaya başladı. O kadar üzgündüm ki konuşmak gelmiyordu içimden. Tek bir söz etmek istemiyordum.</p>
				<p class="normal">Birkaç dakika böyle sürdü. Sonra yüzüme doğru başını kaldırarak:</p>
				<p class="normal">“Evet, sanırım bugün gelmeyecek,” diye söylendi, isteksiz isteksiz. “Vakit hayli geç oldu artık!..”</p>
				<p class="normal">“Yarın gelir!..”</p>
				<p class="normal">Sesimde onu inandırmaya çabalayan kesin bir ton vardı. Nastenka, bu söz üzerine birden sevindi:</p>
				<p class="normal">“Evet, yarın, görüyorum ki yarın gelecek... Bana da öyle geliyor. Ancak yarın gelebilecek bu durumda. Öyleyse şimdilik hoşça kalın! Yarına tamam mı? Yarın görüşürüz... Ama yağmur yağacak olursa, aklından çıkarma, gelmem. Ama öbür gün kesinlikle geleceğim. Ne olursa olsun öbür gün mutlaka geleceğim, unutmayın!.. Geldiğim zaman sizi de burada mutlaka görmeliyim ama..”</p>
				<p class="normal">Sonra benden istemez bir durumda ayrılırken, elini elime uzattı. Gayet durgun bir tavırla bakarak; tertemiz gözlerini gözlerime dikti:</p>
				<p class="normal">“Artık sonuna dek birbirimize bağlıyız, değil mi?” dedi. “Artık hep beraber...”</p>
				<p class="normal">Ah güzel Nastenka, o anda içimdeki yalnızlığı keşke bir bilebilseydin, ne olurdu!.. Nastenka, Nastenka, her şeye karşın ne kadar yalnızım... Ne kadar yalnızım ben!..</p>
				<p class="normal">Saat dokuz olmuştu... O anda odamda oturamadım. Giyinip havanın kötülüğüne aldırmaksızın çıktım dışarıya... Dosdoğru her zamanki yerimize gittim. Orada sürekli duran banka oturdum. Az sonra banktan kalkıp Nastenka’nın sokağına dek yürüdüm. Sonra utandım bu davranışımdan; penceresine bile bakamadan gerisin geriye döndüm. Ama henüz iki adım bile atmadan arkama döndüm. O kadar kederliydim ki, öylesine üzüntü doluydum ki boynum bükülü kalıverdi birden. Ne havaydı Tanrım!.. Eğer hava iyi olsaydı, bütün gece orda burda gezinip duracaktım. Sonunda eve döndüm. Eve dönünce, o ana dek hiç hissetmediğim bir sıkıntı çöktü içime. Keşke hava iyi olsaydı da bu sıkıntıyı evde yaşamasaydım. Ne yapalım, elden gelen bir şey yok işte. Yarını beklemek zorundayım. Yarın olsun hele... Yarın, her şeyi açık seçik ortaya çıkaracak.</p>
	  <p class="normal">Ne yazık ki bugün mektup yoktu ortalıkta. Zaten olmaması da gerekirdi. Sanırım artık beraberdirler ikisi. Zaten onlar artık birbirleriyle beraber...</p>
				</body>
</html>