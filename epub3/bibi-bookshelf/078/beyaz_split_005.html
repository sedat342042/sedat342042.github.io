<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>beyaz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_3">NASTENKA’NIN SERÜVENİ</h1>
				<p class="normal">“Serüvenimin aşağı yukarı yarısını önceden biliyorsunuz. Yani bir büyükannem, bir Babuşka’m olduğunu söylemiştim zaten.”</p>
				<p class="normal">Tuhaf bir gülüşle konuşmasını kestim:</p>
				<p class="normal">“Eğer serüveninizin geri kalan yarısı da bu kadarsa... Yani bu kadarcıksa...”</p>
				<p class="normal">“Lütfen susun da dinleyin beni. Bir koşulum var: Sözümü kesmemek, beni böylece şaşırtmamak... Yoksa gerçekten ne anlatacağımı şaşırabilirim. Onun için hep susmanız gerek... Şimdi sessiz soluksuz dinleyin beni bakalım...</p>
				<p class="normal">Yaşlı bir Babuşka’m var. Ben eline pek küçük bir çocukken gelmişim. Ne yazık ki annemle babam ben çok küçük bir kızken, genç yaşlarında dünyaları değiştirmiş. Bundan çok zaman önce tabii, Babuşka’m da çok gençti. Bana Fransızca dilini ve daha pek çok şey öğretti. On beş yaşımda şimdiyse on yedisindeyim öğrenimimi noktaladık. Böylece dersler bitmiş oldu. Daha sonra ne yaptığı size söylemeyeceğim. O günlerde bir yaramazlık yapmıştım da... Önemsiz bir suçtu aslına bakarsanız... Ama büyükannem, bir sabah benim yanına gitmemi istedi. Gözleri görmediğinden, bana gerektiği şekilde bakamayacağından, peşimden koşup beni denetlemeyeceğimden dem vurdu. Bu yüzden bir kolaylık bulmuştu. Ben büyüyesiye dek hep eteğine iğneli durumda kalacaktım. İlk günlerde çok ağrıma gitti bu durum. </p>
				<p class="normal">Elişi, ev işi yaparken, ders çalışıp kitap okurken, kendisinden bir adım bile uzaklaşma fırsatım olmuyordu. Birinde Babuşka’mı aldatmak yoluna saptım. Yerime hizmetçimiz Fyokla’yı oturttum. Kulakları duymayan bir kadıncağızdı Fyokla. Kadın benim oturduğum sandalyeye oturdu. Babuşka’m koltuğunda tatlı tatlı uyurken, bitişik komşumuzdaki bir arkadaşımın yanına gittim. Ama sonu kötü oldu. Babuşka’m uyandığı zaman yanında benim oturduğumu sanmış. Fyokla’ya bir şey sormuş. Kadıncağız, ninemin konuştuğunu görüyor ama kulağı duymadığı için yanıt veremiyormuş tabii... Sonunda başka bir çare bulamayınca kadıncağız, iğneyi ninemin eteğinden çıkardığı gibi selameti mutfağa kaçmakta bulmuş.” </p>
				<p class="normal">Nastenka, burada susarak kahkahalar atmaya, bu şekilde gülmeye koyuldu. Tabii ben de ona katılmak durumunda kaldım. Ama ben gülmeye koyulunca, Nastenka, sesini kesti. </p>
				<p class="normal">“Durun, rica ederim, Babuşka’m’la alay etmeyin ne olur! Ben olayın komikliğine gülüyorum... Elden ne gelir, Babuşka’m böyleydi işte. Ama ben yine de severim kendisini. O gün yediğim zılgıt yaşamım boyunca unatamaycağım. Beni yeniden yerime oturttular. Eh, sıkıysa kımılda bakalım!..</p>
				<p class="normal">Bir dakika, az kalsın şunu söylemeyi unuttum... Bizim, daha doğrusu ninemin bir evi vardı. </p>
				<p class="normal">Ev dediysem, minicik, üç pencereli, ahşap, en azından ninem kadar yaşlı bir evdi bu... Bunun bir de tavan arası vardı tabii. Oraya yeni bir kiracı taşındığı zaman...” </p>
				<p class="normal">“O halde eski bir kiracı da vardı?” </p>
				<p class="normal">“Tabii vardı... Hem de öyle bir kiracı ki, sizden de çok daha iyi susmanı becerirdi. Gerçekten ağzını açmazdı. Cüce bir yaşlıcağızdı... Kupkuru, dilsiz, kör, topal biriydi. Artık daha çok yaşaması olanak dışıydı; öyle ki sonunda yaşamını tamamlayıp bir gün bu dünyadan göçüverdi. Budurumda bize yeni bir kiracı gerekmişti. Kiracı olmadan yapamazdık. Çünkü ninemin dul maaşı bir tutam bir şeydi. Yeni kiracımız da tersine genç biriydi. Buralı değildi atbii, taşralı bir adamdı. Pazarlık etmediği için ninem odayı derhal ona kiraladı. </p>
				<p class="normal">Sonra da Nastenka, “Yeni kiracımız nasıl; genç mi yaşlı mı?” diye bana sordu.</p>
				<p class="normal">“Eh, şöyle Babuşka... (Yalan söylemek istemiyordum kendisine.) çok genç sayılmaz. Ama yaşlı da denemez.” </p>
				<p class="normal">“Kılık kıyafeti düzgün mü bari?” </p>
				<p class="normal">“Evet Babuşka, oldukça düzgün!” </p>
				<p class="normal">“Peki yakışıklı mı?” </p>
				<p class="normal">Yine yalan söylemedim, nineme...</p>
				<p class="normal">“Evet, yakışıklı.” dedim. Ninem dırdır etmeye koyuldu: </p>
				<p class="normal">“Hay Tanrı’nın cezası! Kızım sen şimdi beni iyi dinle! Ben şimdi bu sözleri sana, bu adama gönül vermemen için söylüyorum. Ne günlere kaldık Tanrım?.. Odayı kiralıyor diye, nerden geldiği, nereye gittiği belli olmayan bir adamı ister istemez sevimli buluyoruz. Sevimli ve tehlikeli...</p>
				<p class="normal">Eskiden benim zamanımda böyle miydi ya? Evet evet benim günümde hiç böyle değildi.” </p>
				<p class="normal">Ninemin her süzünün sonu kesinlikle eski günlerde bağlanırdı zaten. Hep böyle olurdu bu. Geçmiş zamanlarda o çok ama çok gençmiş. Güneş dünyayı eskiden daha çok aydınlatır, ısıtırmış. Onun çağında her şey daha iyi, daha güzelmiş. Süt bile çabucak kesilmezmiş onun gençlik döneminde. Yani sözün kısası her şey ama her şey çok iyiymiş o zamanlar... Bu konuşmalar sırasında ben, oturduğu yerde sessiz soluksuz duruyordum ama Babuşka’m, ‘kiracımız yakışıklı mı, üstelik genç mi?’ diye sormakla beni bu konuda kendisi uyarıyor, hatta kışkırtıyor, diye aklımın ucundan şöyle bir geçiriyordum. Bu bir oldu, iki oldu. Sonra çorap ördüğümüz sırada ilmikleri sayarken unuttum gitti. </p>
	  <p class="normal">Derken bir sabah, kiracımız odamıza girdi. Ve kendi odasına ninemin kendisine verdiği sözü hatırlatarak, yeni kâğıt kaplatmamızı rica etti. Söz sözü açtı, döndü dolandı. Babuşka’m da böyle çene çatlatmaya kurban olur. Sonunda bana bir iş buyurdu: </p>
				<p class="normal">Nastenka, git de o odamdan sçeti’leri<sup class="calibre2"><a href="beyaz_split_009.html#footnote-100-1" id="footnote-100-1-backlink" name="footnote-100-1-backlink">[1]</a></sup> al buraya getir,’ dedi. O anda hiç düşünmeden ayağa fırladım. Böylesi zamanlarda korkunç derecede, ona öfke duyardım ama bu arada kendisinin eteğine iğneli olduğumu da unutuvermiştim. O anda kiracı durumu görmesin diye toplu iğneyi çaktırmadan usulca çıkaracağım yerde, ileriye atılırken eteğimi öyle şiddetle çekmişim ki Babuşka’nın koltuğu kaymaya başladı o saniye. Yüzüm alı almoru morken, iyice morardım. Bir an için durdum. Olduğum yere çakılı kaldım. Hemen de gözyaşlarım boşandı. O dakikalarda öylesine üzülmüştüm ki hiç düşünmeden yaşamıma son verebilirdim.</p>
<p class="normal"> Kiracı her şeyi görmüş ve anlamıştı. Babuşka bana:</p>
				<p class="normal">‘E, hadi canım, daha ne bekliyorsun? Gitsene,’ diye bağırdı üstelik.</p>
				<p class="normal">Onu söylediğini yapmamı istemesi üzerine, iyice boşanıp sel gibi yaşlar dökerek hüngür hüngür ağlamaya başladım, yeniden. Öyle utanmış, öyle aşağılanmıştım işte. Kiracı, kendisinden gerçekten utanıp sıkıldığımın ayırdına varınca, hiç durmadı. Derhal ‘Hoşça kalın’ diyerek çekilip gitti.</p>
				<p class="normal">O günden beri koridorlarda bir gürültü duymayayım, canlı olmaktan çıkar, ölüp ölüp dirilirim. Küçücük bir patırtı, bana fenalıklar geçirtmeye, baygınlıklar getirtmeye yeter de artar üstüme. Ama sonunda kolayını buldum. Kiracı geliyor bahanesiyle usulcacık eteğimdeki iğneyi yerinden çıkarıp bir kenara koyuyordum. Ama böyle düşündüğüm ve eyleme geçtiğim zamanlarda hep yanılıyordum. Çünkü gelen kiracımız olmuyordu. Aradan on beş gün kadar bir zaman geçti. Kiracımız bir gün bize Fekla ile haber iletti. Bir yığın Fransızca kitabı varmış. Hepsi de birbirinden güzel kitaplarmış. Eğer ninemin hoşuna gidecek olursa, cansıkıntısından kurtulsun diye diğerlerini de Babuşka’ma yollayabilirmiş. Ninem, bu öneriyi sevinerek kabul etti:</p>
				<p class="normal">‘Sanırım bunların hepsi de iyi kitaplardır, Nastenka. İyi olmasalar zaten sana okutmazdım. O çeşit kitaplar sana bayağı bayağı şeyler öğretir sonra,’ dedi.</p>
				<p class="normal">‘Söyle bakalım Babuşka, bana neler öğretir o dediğin kitaplar?’</p>
				<p class="normal">‘Ah, Nastenka’cığım, güzel kızım. Nasıl söylesem?.. Sana o kitaplar genç erkeklerin genç ve güzel kızlara karşı nasıl iki yüzlü davrandıklarını, onları nasıl kandırdıklarını öğretirlerdi. Nasıl kızlara, evleneceğim seninle, diyerek onları baba evinden alıp sonra da orta yerde bırakırlar, işte bunları öğretirlerdi. Ben bu saydığım kitapların pekçoğunu okudum eskiden. O denli güzel yazılmıştır ki sizi her gece uykusuz bırakır... Söyle bakayım bana, hangi kitapları yollamış?..’</p>
				<p class="normal">‘Hepsi de Walter Scott’un romanları nineciğim!’</p>
				<p class="normal">‘Ah, sakın bunda bir numara olmasın!.. demek Walter Scott’un romanları?.. Kitaplara, içlerine iyice bir bak bakalım... Kabın içine de iyice bak.. Bu kendini bilmezler, bazen oraya aşk pusulası falan sokuştururlar... Pusulaların, çoğu zaman yuvası orasıdır.’</p>
				<p class="normal">‘Hayır nineciğim, baktım işte... Cildin içinde de yok!..’</p>
				<p class="normal">‘Tamam öyleyse, iyi!..’</p>
				<p class="normal">Bu sıkı denetimden sonra Walter Scott’ı okumaya koyulduk. On beş günde bir kısmını, bir ayda da kitapların yarısını okuyup bitirdik. Kiracımız da zavallı, bize sürekli kitap gönderip duruyordu. Puşkin’in yapıtlarından birkaçını yolladı. Böylece hiç kitabımız eksilmiyordu. Ben okumaktan büyük bir zevk almaya başlamıştım. Artık o günden sonra bir Çinli prensle ya da Periler Padişahı’nın beyaz atlı oğluyla evlenmeyi kafamdan silip atmıştım.</p>
				<p class="normal">Sonunda bir gün onunla merdivende yüz yüze geldik. Babuşka’m dışardan bir şey alıp gelmemi söylemişti. İlkin o ‘zınk’ diye duruverdi. Ben kızarıp bozardım. O da aynı şekilde renklere büründü ama hemen kendini toparlayıp gülmeye başladı. Karşılıklı merhabalaştık. Ninemi sordu. Sonra da:</p>
	  <p class="normal">‘Kitaplar okuyup bitirdiniz mi?’ diye ekledi.</p>
			  <p class="normal">‘Evet, okudum,’ dedim.</p>
	  <p class="normal"> ‘En çok hangisi hoşunuza gitti pek?’</p>
				<p class="normal">‘Başta İvanhoe, sonra da Puşkin’in kitapları.’</p>
				<p class="normal">O günkü konuşmamız bu kadarcıkla sınırlı kaldı.</p>
				<p class="normal">Yedi sekiz gün sonra, kiracımıza yine merdivende rastladım. Daha doğrusu yakaladı beni. O gün ninem göndermemişti beni. Kendim için bir şey almaya iniyordum. Saat de üçte falan gelmişti. O da hep o saatlerde eve ayak basardı. Selam verdi. Selamını aldım.</p>
				<p class="normal">‘Günboyu ninenizin yanında kalmaktan sıkılmıyor musunuz?’ diye sordu.</p>
				<p class="normal">Bunu sorunca bir utandım, bir renkten renge girdim ki... Başkalarının durumumun farkına varması, oldukça zoruma gitti. Ona hiçbir karşılık vermeksizin yoluma gitmek istedim ama bunu başaramadım. </p>
				<p class="normal">“Siz iyi ve alımlı bir kızsınız,” diye ekledi. “Böyle konuşma yürekliliği gösterdiğim için beni bağışlayın ne olur! Güvenin bana, hep sizin mutluluğunuz, iyiliğiniz için bu sözleri kullanıyorum. Hatta bunu ninenizden fazla istediğimden emin olabilirsiniz. Tanrı aşkına konuşup dertleşecek kiminiz kimseniz yok mu sizin?’</p>
				<p class="normal">‘Tek bir kişi bile yok...’</p>
				<p class="normal">Bir Maşenka vardı ama o da Pskov’a taşınmıştı.</p>
				<p class="normal">‘Birlikte tiyatroya gitmemize ne dersiniz?’</p>
				<p class="normal">‘Tiyatroya mı? İyi ama ninem ne olacak?’</p>
				<p class="normal">‘İstemezseniz bir şey çıtlatmayız.’</p>
				<p class="normal">‘Hayır, bunu yapamam,’ diye karşılık verdim. Ben, onu aldatacak kızlardan değilim... Hoşça kalın!..</p>
				<p class="normal">Bana, ardımdan kısa bir:</p>
				<p class="normal">‘Güle güle!’ dedi, o kadarla da yetindi.</p>
				<p class="normal">Akşam yemeğinden sonra kalktı bize geldi. Bir süre oturdu. Nineciğime dostları olup olmadığını sordu. Onunla uzun uzun konuşmaya daldı. Nerelere gittiğimizi de öğrenmeye çalıştı. Sonra ansızın:</p>
				<p class="normal">‘Ah, bugün Opera’da bir loca ayırtmıştım. Dostlarım gelemiyor. Bilet de elimde kaldı, yazık. Üstelik <span class="ideitalik">Berber</span> oynuyor.’</p>
				<p class="normal">Babuşka’m, işten anlayan bir tavırla:</p>
				<p class="normal">‘<span class="ideitalik">Sevil Berberi</span> mi?’ diye sordu. ‘Ama acaba benim zamanımdaki Barbiye mi?’ diye coşkuyla seslendi.</p>
				<p class="normal">‘Evet evet, aynen o,’ dedikten sonra yüzünü bana çevirdi. Uzunca bir süre baktı. O zaman, ne olup bittiğini, gerçeği tüm çıplaklığıyla sezinledim. Kızarıp bozarmaya başladım yine. Yüreğim coşku doluydu ve bu nedenle duracakmış gibi küt küt atmaya başlamıştı.</p>
				<p class="normal">Ninem:</p>
				<p class="normal">‘Demek o eski <span class="ideitalik">Berber</span> ha?.. Hey girdi günler hey!’ diye hayıflanmaya koyuldu. ‘Benim zamanımda, evimizde küçük bir sahnemiz vardı. Rozina’yı ben oynamıştım, biliyor musunuz?’</p>
				<p class="normal">‘Bu gece gitmemizi önersem? Peki? Biletler boşa gitmesin hiç olmazsa,’ dedi kiracımız.</p>
				<p class="normal">Nineciğim, pek ummazdım ya, razı oluverdi:</p>
				<p class="normal">‘Pekâlâ, gidelim bakalım,’ dedi. ‘Bizim Nastenka’cık daha tiyatro nedir bilmez. Kapısından adım atmamıştır.’</p>
				<p class="normal">Aman Tanrım, bende bir sevinç, bir sevinç... Nerdeyse çıldıracaktım vallahi. Derhal hazırlıklara giriştik. Giyinip kuşanıp tiyatroya gittik... Babuşka’cığım müzik için gidiyordu aslında. Daha doğrusu, bunu seni sevindirmek, mutlu etmek için yaptı, biliyorum. Doğrusunu söylemeli, altın gibi kalbi vardır kadınağızın. Eh, bize kalacak olsa, tiyatroya falan gitmek aklımızın kıyıcığından da geçmezdi tabii... <span class="ideitalik">Sevil Berberi</span>’nin bende oluşturduğu etkiden hiç söz etmeyeceğim. Adamcağız, orada bana öyle tatlı tatlı bakıyor, o denli çekici bir anlatımla konuşuyordu ki gündüz gözüyle tiyatroya yalnız gitmemizi salt beni sıramak için önerdiğini hemen sezinledim. Bense o an için sevinçten kabıma sığamıyordum... O gece, son derece neşeli ve mutlu bir genç kızdım. Yüreğim korkunç çırpınışlarla çarpıp duruyordu işte. Ateşim de çıktı biraz. Gece boyunca, <span class="ideitalik">Sevil Berberi</span>’ni dilimden düşürmediğimi gibi uykumda da sayıkladım durdum.</p>
				<p class="normal">Kiracımızı, o geceden sonra artık bize sıkça gelir gider diye düşünüyordum. Oysa tam bunun tersi çıktı. Aşağı yukarı bizden tam anlamıyla kesti ayağını. Ancak her ay bir kez bizi tiyatroya götürmek için yanımıza uğruyordu, o kadar. Biz de bir-iki kez bu çağrıya uyduk ve onunla tiyatroya gittik. Ama ben bu gidişten pek sevinemiyordum. Babuşka’cığım benimle her zaman ilgilenmediğinden, onun bu ‘çağrıları’ bana acıdığı için yerine getirdiğini ve başkaca bir şey olmayacağını algılamış durumdaydım. Bunu anlamamak için gerizekâlı olmak gerekirdi. Giderek üzerime bir ağırlık çökmeye başladı. Bana bir şeyler olduğunu anlıyor ama kesin olarak ne olduğunu kavrayamıyordum.</p>
				<p class="normal">Durduğum yerde duramaz, oturduğum yerde oturamaz olmuştum. Ne iş yapabiliyor ne de bir yana çekilip kitap okuyabiliyordum. Böyle zamanlarda beni bir gülme tutardı. Bu şekilde yaşlı kadıncağızı bunaltmaya, onu tedirgin etmeye çaba harcardım. Onu kızdırmak hoşuma giderdi bazen. Bazen de kendimi tutamaz, için için ağlamaya başlardım. Sonunda yataklara düşecek kadar kilo verdim. Çöp gibi kalmıştım nerdeyse. Opera mevsimi sona erdi. Bu kez kiracımız büsbütün bize gelmez oldu. Ara sıra, merdivenlerde karşılaşacak olsak, hiç konuşmadan başıyla beni selamlayıp geçiyordu... Halinde büyük bir durgunluk, bir ağırbaşlılık ve benimle konuşmak istemeyen bir görünüş vardı. O, merdivenlerden inerek sokağa vardıktan sonra da ben basamakların ortasında, bir pancar gibi kızararak kalakalırdım. Onunla göz göze gelir gelmez, öfkem tepeme çıkıyordu zaten. Coşkumu da bastırabilmem güçleşiyordu.</p>
				<p class="normal">Eh, serüvenin tamamlanmak üzere artık. Tam geçen yılın mayıs ayında kiracımız Babuşka’mla konuşmak üzere yanına geldi. Buradaki görevini tamamlayıp bir yıl için Moskova’ya dek gideceğini belirtti. Bu sözler kanımı beynime sıçrattı. Zaten sözcükler ağzından dışarı uğrar uğramaz, sandalyeye kaykılıp kaldım. Tabii yaşlı nineciğim henüz akın, karanın farkında değildi. Kiracı, nineciğimle de benimle de üzüntülü bir vedalaşmadan sonra odasına çekildi.</p>
				<p class="normal">Olduğum yerde çaresiz kalakalmıştım. Ne yapmalıydım şimdi pek? Hiçbir sağlıklı çare gelmiyordu aklıma. İyice düşünüp taşındıktan sonra bir karara vardım. Kiracı ertesi gün, kesinlikle gidecekti. Ben de vermiş olduğum kararı uygulamak üzere, Babuşka’mın uykuya çekilmesini bekledim. Düşündüğüm gibi de yaptım zaten. Büyücek bir bohçanın içine birkaç kat giysi ve çamaşır koyup bağladım. Bu bohçayı sırtlayıp onun kaldığı yukarda tavanarasındaki bölmeye çıktım. Onun yanına çıkarken ölü gibiydim. Sanırım bu çıkış tam bir saatte gerçekleşmişti. Bana kapıyı açtığında şaşırmış gibiydi. Kapıyı ittim...</p>
				<p class="normal">Yüzyüze gelince, sanki bir hayaletmişim gibi korkunç bir haykırış koyuverdi. Attığı çığlıkla birlikte yanıma hızla geldi. Ben de hiç kendimde değildim. Canım tenimden çekilir gibiydi. Ayakta bile duracak durumum yoktu. Hemen bana su yetiştirdi. Suyu içince biraz toparlandım. Kendime geldiğimde ise elimdeki bohçayı yatağın üstüne koydum. Hemen yanına diz çöktüm. Yüzümü iki elimle kapayarak iki gözümden sel gibi yaşlar akıtarak ağlamaya koyuldum. O da belli ki o anda her şeyi baştan aşağı anlamıştı. Kiracımızın da durumu perişandı. Gözlerimin önünde öyle boynu bükük, öyle solgun bir görünüm içindeydi ki bir an yüreğimin başının ezildiğini duyumsadım. Başımda korkunç bir ağrı vardı ve bu beni çok sarsıyordu. Çevreyi de bu yüzden açık seçik göremez duruma gelmiştim. Yüzümü avuçlarımın içine saklamam boşunaydı. Gözlerimden çeşmeler gibi boşalan yaşlara bir türlü engel olamıyordum. Onun hali de yüreğimi burkuyor, içim paramparça oluyordu.</p>
				<p class="normal">‘Lütfen sözlerime kulak verin Nastenka,’ dedi. Konuşmaya boğuk bir sesle başlamıştı. ‘Ben yoksulun tekiyim. Hiçbir şeyi olmayan bir adamım. Hatta doğru düzgün bir memuriyetim bile yok şu anda. Mevki dersen hak getire... Evlendiğimizi varsayalım, size nasıl bakabilirim, söyleyin!.. Birlikte yaşamımız cehenneme dönüşmez mi sonra?..’</p>
				<p class="normal">Zaten her haliyle elinden bir şey gelmeyeceğini duruşundan anlamak olasıydı. Ama dinleyen kim?</p>
				<p class="normal">Bu konuda ayrıntılara varasıya dek konuştuk. Babuşka’mın eteğine iğneli bir durumda oturmaktan artık usandığımı, ufukta gözlerimle nereyi görebilirsem, oraya dek kaçacağımı, ne pahasına olursa olsun, kendisiyle Moskova’ya birlikte gitmek istediğimi yüreklice, bir bir anlattım. Böyle bir serüvenden sonra, artık onsuz yaşayamayacağımı da ekledim sözlerime. Bir yandan utanç, bir yandan sevgi, bir yandan gurur ve her şey birden içimde kabarıvermişti. Yatağına kıvrana kıvrana yıkıldım kaldı. Öyle korkuyordum ki kabul edilmeyeceğimden. Ya, bana ‘hayır’ derse, diye ödüm patlıyordu.</p>
				<p class="normal">Kiracımız, kısa süre sandalyesinde kıpırdamadan oturdu. Daha sonra ayaklanıp geldi yanıma. Ellerime yapıştı. Onun da gözleri ıpıslak olmuştu. O halde:</p>
				<p class="normal">‘Nastenka’m,’ dedi, ‘benim melek yüzlü, iyi kalpli bebeğim. Kutsal kızım!’ Sesinde hıçkırıklar vardı. ‘Size yeminler ediyorum ki başka birisiyle asla evlenmeyeceğim. Ancak gün gelir de evlenmeye kalkışacak olursam; mutluluğu sizden başka bir kadında aramayacağım, istemeyeceğim bir başka kadından. Yaşamımın tek mutluluğu siz olacaksınız, inanın buna!.. Bana iyi kulak verin şimdi. Moskova’da tam bir yıl kalacağım. İnşallah işlerimi yoluna koyunca, --ki bunu mutlaka bekliyorum- derhal buraya döneceğim. Döndüğüm zaman, eğer beni o güne dek unutmayacak olursanız, yemin ediyorum size, çok mutlu oluruz, Nastenka. Ama şimdi buna asla olanak görmüyorum. Size bir şey de söz veremem. Çünkü buna hakkım yok! Ama bir kez daha söylüyorum, bir yıl sonra değilse bile, bir gün, bu kesinlikle olacak. Doğaldır ki eğer siz başkasına gönül vermemiş olursanız, beklerseniz beni şu iş dediğim gibi olacak. Yoksa sizi herhangi bir sözle kendime bağlamak, boş yere avutmak istemem. Ama siz bana asla söz vermeyin...’</p>
				<p class="normal">O andan sonra, ertesi gün geldi çattı. O da kalkıp gitti. İkimiz de bu işe ilişkin Babuşka’ma bir şey çıtlatmamaya karar vermiştik. O böyle arzu etti, böyle oldu... İşte serüvenim aşağı yukarı bitti sayılır. Aradan tam bir yıl geçti. O geldi; şimdi üç gündür burada kalıyor. Ve... Ve...”</p>
				<p class="normal">Sonunu öğrenebilmek için öyle merak içindeydim ki:</p>
				<p class="normal">“Ve ne oldu?” diyerek Nastenka’nın sözünü kesmek zorunda kaldım.</p>
				<p class="normal">Beni yanıtlamak için büyük bir güç harcayarak, son kuvvetini kullanıyormuş gibi:</p>
				<p class="normal">“Hiç, ne olacak? Beni görmedi bile,” diye yanıt verdi. “Kendisinden ses soluk çıkmıyor...”</p>
				<p class="normal">Başını ansızın öne eğerek, hızla ellerini yüzüne kapadı. O denli üzüntülü bir şekilde hıçkırmaya koyuldu ki yüreğim parça parça oldu. Ben asla böyle bir sonuç beklemiyordum doğrusu. Çünkü böyle bir son beklemiyordum, açıkçası.</p>
				<p class="normal">Utanır gibi ürkek ama girişken bir sesle:</p>
				<p class="normal">“Tanrı aşkına ne olur ağlamayın Nastenka,” diye konuşmaya başladım. “Gelmiş olduğuna nasıl hükmediyorsunuz? Belki de gelmemiştir henüz...”</p>
				<p class="normal">Kızcağız:</p>
				<p class="normal">“Hayır, hayır o burada,” diye diretti. Çünkü burada olduğunu kesin olarak biliyorum. O gitmeden sözleşmiştik. O zaman, bir gece önce, aramızda konuştuklarımızı anlattım ya size... Buraya rıhtımın üstünde yürüyerek geldik. Kanal boyunca yürüyorduk. Saat de ondu. Şuradaki banka oturduk. O anda ağlamıyor, konuşmasını büyük bir zevk içinde dinliyordum. Çünkü akan su gibi gürül gürül, hoş bir tavırla konuşuyordu. Moskova’dan döner dönmez, bize uğrayacağını, ben onu istediğim taktirde Babuşka’ma her şeyi açabileceğimze ilişkin konuşmalar yaptık. Hep böyle verdiği sözde duran bir insandır o... Ama şimdi burada olduğu halde -ki bunu biliyorum- bize uğramadı ve Babuşka’mdan istemedi beni.”</p>
				<p class="normal">Nastenka, bir kez daha hüngür hüngür ağlamaya başladı. Ben üzüntü içinde bulunduğum yerden fırladım:</p>
				<p class="normal">“Ne dersin Nastenka, bir çaresi yok mu bunun? Şey... Ben bir şey söylemek istiyorum. Gidip onunla görüşsem olmaz mı acaba?”</p>
				<p class="normal">Kız, başını kaldırarak yüzüme baktı:</p>
				<p class="normal">“Bilmem, acaba olur mu? Uygun düşer mi böyle?..”</p>
				<p class="normal">Kendimi o ana kadar toplamıştım:</p>
				<p class="normal">“Hayır hayır, olmaz böyle.” dedim. “Siz en iyisi bir mektup yazın kendisine. Öyle daha iyi...”</p>
				<p class="normal">Kızacağız, başını öne eğdikten sonra, yüzüme bakmadan ama kararlı bir tonla:</p>
				<p class="normal">“İşte o hiç olmaz.” deyiverdi.</p>
				<p class="normal">Bense ileri sürdüğüm düşünceyi savunmayı sürdürüm:</p>
				<p class="normal">“Nastenka, bana bak, niçin olmayacakmış? Her mektuptan her mektuba fark vardır. Bu yazılışına bakar mektubun. Utanılacak bir şey yok ki bence. İnanın Nastenka, şu anda size kötü bir eylemde bulunmanızı isteyecek değilim sizden. Önerim asla öyle bir şey değil. Her şey bakarsın yoluna giriverir. Daha önce ilk adımı siz atmışsınız da neden şimdi?.. Siz bana güvenin yeter.”</p>
				<p class="normal">Bu kez gülümsedim ve bunu ondan saklamadan yaptıktan sonra:</p>
				<p class="normal">“Tanrı iyiliğini versin senin Nastenka.” dedim. Sözünü uygun bir yerde kesmiştim. “Düşündüğünüz şeye bakın şimdi... Bu da nereden çıktı Tanrı aşkına? Hem siz onu kendiniz aramakta çok haklısınız. Çünkü önceden söz vermiş size. Hem bana kalırsa, çok nazik bir insan. Dürüst bir davranışta bulunmuş size karşı... O bu yetkiyi önceden size vermiş zaten. Şimdi bu koşullar içinde ilk adımı kendiniz atabilirsiniz.”</p>
				<p class="normal">Bir yandan sözlerimi peşpeşe sıralıyor, hem de kızcağızı düşüncelerime çekmek için öne sürdüğüm mantık zincirine hayran olmaktan kendimi alamıyordum. Bu mantığa göre o genç, kızcağızın sözünü geri çevirme yetkisini de tanımıştı ona.</p>
				<p class="normal">“Bu delikanlı ne yaptı?” diye sorarak sözlerimi sürdürdüm. “Size söz vererek bağlantı kurdu. Eğer evlenecek olursa sizden başkasını almayacağına ilişkin kararını açıkça bildirdi. Bir yandan da bu konuda sizi tam anlamıyla özgür bıraktı. Dilediğiniz anda onu kabul etmemekte serbestsiniz. O halde, bu durumda da ilk adımı atmak yine size düşer bence de. Şu anda içinde bulunduğunuz durum, ondan daha üstün ve ayrıcalıklı. Sözgelimi, verdiği sözü geri çevirmek isteyecek olsanız...”</p>
				<p class="normal">“Peki, bir dakika beni dinleyin... Siz olsaydınız nasıl yazardınız?”</p>
				<p class="normal">“Neyi nasıl yazardım?”</p>
				<p class="normal">“Canım, sözünü ettiğiniz mektubu işte!..”</p>
				<p class="normal">“Durun bakayım, nasıl yazardım? Öncelikle ‘Sayın Bayım’ diye söze başlardım.”</p>
				<p class="normal">“Sayın bayım ille de gerekli mi?”</p>
				<p class="normal">“Elbette Nastenka!.. Ama durun!.. Bence şöyle düşünüyorum... Düşünüyorum ki...”</p>
				<p class="normal">“Pekâlâ.. Ya sonra?..”</p>
				<p class="normal">“Beni bağışlayın, sayın bayım... Eğer... Özür dileyerek... Bununla beraber, özür dilemeye gerek yok belki de... Evet hiç gerek yok. İçinde bulunduğunuz durum, her şeyi açıklamakta zaten. Kısaca şu şekilde yazsanız yeterli: ‘Sayın Bayım, size bu satırları yazıyorum. Sabırsız davrandığım için beni bağışlayın. Ama bütün bir yıl büyük bir umut içinde yaşam sürdükten sonra, artık bir günlük bir kuşkuya bile dayanamayacağım. Çünkü o durumda değilim. Bilmem, belki de bizim buraya döndükten sonra düşüncenizi birden değiştirmiş olabilirsiniz... Böyle bir durum varsa eğer, size yazmış olduğum mektuptan yanlış anlamlar çıkarmayın sakın... Size sitem ettiğimi ya da suçlamaya kalkıştığımı düşünmeyin ne olur!.. Gerçekten böyle bir şeye kalkışmayacağımı belirtmek isterim. Anımsayınız ki size bu satırları kendisine yol gösterecek kimi kimsesi olmayan zavallı bir kızcağız yazıyor ve onun yapayalnız yüreğine böyle bir kuşkunun düşmüş olmasını bağışlayın. Çünkü beyninize ve gönlünüze söz geçirmek elimde olmayan bir şeydir. İşte bu nedenle asla sizi suçlayamam... Alınyazım böyleymiş, ne yapayım...’”</p>
				<p class="normal">“Bence soylu bir ruha sahip bir insansınız. Aceleciliğin bana kaleme aldırdığı şu mektubu umarım hoş görürsünüz. Hiç aklınızdan çıkarmayınız ki bunları yazan, hem zavallı, hem de kimsesiz bir kızcağızdır. Kendisi o denli yalnızdır ki yanında tek bir akıl vereni, yol göstereni yoktur. Zavallı yüreğine söz geçirememek de onun suçu olmasa gerek, sanıyorum. Ama bir an için de olsa, beynime saplanan bu kuşku nedeniyle beni bağışlamanızı rica edeceğim sizden. Sizi ne yazık ki gönülden sevmiş ve hâlâ da sevmeye devam eden bir insanın gönlünü paramparça etmeyi aklınızın ucundan bile geçirmeyeceğinizi kesinlikle anlamış durumdayım. Kuşkusuz, sizi sevmiş olan ve seven bir kızcağızın kutsal bildiği şeylere saldırmaya soylu düşünceleriniz izin vermez ve buna gücünüz yetmez...”</p>
				<p class="normal">Kızcağız, kendini tutamayıp:</p>
				<p class="normal">“Evet, evet! En iyisi bu. Tam da düşündüğüm gibi,” diye sesini yükseltti. “Ben de bunları yazmayı aklımdan geçiriyordum.” Bunları söylerken gözbebekleri ışık içinde parlıyordu. Bu ışıklar sevinç ışıklarıydı. “Ohh!” diye derin bir soluk aldı. “Benim tüm kuşkularımı, tüm güçlüklerimi çözümlediniz. Sizi bana Tanrı yolladı eminim. Teşekkür ederim, çok teşekkür ederim,” dedi.</p>
				<p class="normal">Nastenka’nın bir an için sevinçle parlayan yüzüne hayran hayran baktıktan sonra:</p>
				<p class="normal">“Bana niçin teşekkür ediyorsunuz?” diye sordum. “Tanrı’nın beni size gönderdiğine mi yoksa?..”</p>
				<p class="normal">“Evet ya, ona tabii!”</p>
				<p class="normal">“Ah hanım kız, birtakım kişiler de varmış teşekkür edeceğimiz. Aramızda yaşadıkları için. Önce benim gibi... Sonra da... Ben de bu durumda size rastgeldiğim ve yaşamımın sonuna dek usumdan asla silinmeyeceğiniz için, bende bırakacağınız ölmez anılar için size karşı duyduğum gönül borcuyla dopdoluyum. İşte bu yüzden de benim size teşekkür etmem gerekir Nastenka!..”</p>
				<p class="normal">“Hayır ama bu kadarı yeterli... Şimdi lütfen söyleyeceklerime kulak verin!.. Kendisiyle buraya ayak basar basmaz, belirttiğim bir adrese haber bırakması ya da mektup yazması için kararlaştırmıştık. Kesin böyle, bu şekilde sözleşmiştik onunla. Adresini verdiğim kişiler, içten, çok temiz, iyi yürekli, güvenilir kişiler. Elbette bu sorunun aslını astarını bildikleri yok. Ama bir terslik çıkar da mektup yazamazsa? -öyle ya mektuplarda bazı şeyler yazılmayabilir de- O zaman Petersburg’a geri geldiği günün gecesinde, tam saat onda şimdi bulunduğumuz yere gelecekti. Dediğim gibi onunla anlattığım şekilde sözleşmiştik. Kente geri geldiğini öğrendim. Hatta üç gündür burada olduğunu biliyorum. Oysa hâlâ ne mektup var kendisinden, ne de kendisi geliyor. Sabahleyin Babuşka’ma baktığım için yanından hiç ayrılma şansım olmuyor. Şimdi sizden bir ricam olacak. Siz mektubumu, sözünü ettiğim kişilere götürürseniz, çok sevineceğim. Onlar kendisine gönderirler. Adresine yani. Biliyorlar çünkü adresini. Bu işi onlar çözümler de yanıt gelecek olursa; siz bana her zamanki gibi onu buraya alır getirirsiniz.. Yani saat onda.”</p>
				<p class="normal">“Fakat mektubu unutuyorsunuz. Evet mektup!.. İlkin mektubu yazmalı! Ya da tüm bu işler ancak öbür güne sarkar.”</p>
				<p class="normal">Kızcağız, biraz şaşkın bir şekilde:</p>
				<p class="normal">“Mektup mu dediniz? Evet, öyle ya... Ama,” diye sözünü tamamlamaya çalıştı. Ancak kekeliyordu. Sonra sözünü tamamlayamadan başını diğer yana dönderdi. Basbayağı kıpkırmızı olmuştu. İşte tam o anda, elime daha önceden hazırlanıp yazılmış, hatta balmumuyla kapatılmış bir zarfın tutuşturulduğunu duyumsadım. Evet, bu iyice kapatılmış bir mektuptu. Aklıma birden sevimli, kibar ve alımlı bir anı geldi. Gizemli bir hayal canlanmıştı beynimde. Kekeleyerek:</p>
				<p class="normal">“R, o-Ro? Z, i-Zi; N, a-Na...” diye söylemeye başladım. Sonra da ikimiz aynı anda:</p>
				<p class="normal">“Rozina!” diye yüksek sesle haykırdık.</p>
				<p class="normal">O anda büyük bir coşkuyla nerdeyse Nastenka’yı kucaklaşıp sıkacak gibi oldum. Oysa, kıpkırmızı olmuş yüzüyle simsiyah kirpiklerinin arasında titreşen gözyaşlarıyla durmadan gülücükler saçıyordu. Daha sonra hızlı bir şekilde konuşarak:</p>
				<p class="normal">“Haydi artık bu kadarı yeter,” dedi. “Hoşça kalın. İşte mektup şu anda elinizde. İleteceğiniz adres de burada. Size güle güle! Hoşça kalın şimdilik! Yarına! Yarın olsun, hayır olsun!.. Görüşürüz!”</p>
	  <p class="normal">İki elimi birden avuçlarının içine alarak güçlü bir şekilde sıktıktan sonra bir ok gibi oturduğu sokağa doğru atılırken, başıyla da selam verdi. Kısa bir sürede ortadan kayboluverdi. O, karanlıkta yitip giderken, ben içimden: “Yarına, tamam, yarına dek!” diye yinelemeye başladım. Olduğum yerde kalıp uzun süre bakışlarımda kızcağızı izlemiştim. Hâlâ yerimden kımıldamamıştım.</p>
				</body>
</html>