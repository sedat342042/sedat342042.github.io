<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>beyaz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_1">İLK GECE</h1>
				<p class="normal">Gece olağanüstü güzeldi. Sevgili okuyucu, yalnız gençliğimizin tanıyıp bildiği o gecelerden biriydi işte. Öylesine yıldızlı, o kadar durgun bir yarım küre ki ona baktıkça, insan kendi kendine, elinde olmaksızın “Böylesine güzel bir gökyüzünün altında, gerçekten kötü niyetli kişiler de bulunabilir mi?” diye sorular yönetiliyordu. Bu düşünce de yine bir gençlik düşüncesidir. Hem de en yalın bir gençlik düşüncesi ey sevgili okuyucu. Dilerim sizin yüreğiniz de olabildiğince uzun bir zaman genç kalsın. </p>
				<p class="normal">Acımasız “Hainleri” düşünürken, o günü nasıl geçirdiğimi de zevk duyarak gözlerimin önüne getirdim. Sabahtan beri tuhaf bir hüzünla yüklüydüm. Bana öyle geliyordu ki herkes benden bucak bucak kaçıyor, beni yalnız bırakıyordu. Kuşkusuz “Kim bu, bu herkes?” diye bana sormak yerinde olabilirdi. Çünkü Petersburg’ta yaşadığım sekiz yıldan beri kendime tek bir dost edinmeyi başaramadım. Oysa bir dost da nedir ki? </p>
				<p class="normal">Benim dostum, Petersburg’un her yerinde. Ancak o sabah, içime “Herkes” beni bırakıp gidiyor gibi geliyorduysa; bu yalnızca tüm Petersburg’un sayfiyeye taşınmış olması yüzündendi. </p>
				<p class="normal">“Bundan böyle ben yalnız kalacağım.” düşüncesinden ürküntü duyuyordum. Üç gündür korku bende filizleniyordu. Bense onu kendimce yorumlayamıyordum. Üç gündür kentin ortasında, ruhumda geçenlerden hiçbir şey anlayamadan, derin bir biçimde üzgün, başıboş dolaşıp duruyordum. Nevski’de bahçede, rıhtımda artık tek bir tanıdık yüze rastlamak mümkün değildi. Kuşkusuz bu bildik yüzlerden hiçbiri beni tanımaz. Oysa ben onların hepsini oldukça özel bir şekilde tanırım. O yüzleri sıkı sıkı elekten geçirerek inceden inceye gözlemişimdir. Onlardaki neşeyle üzüntüleri bir bakışta okuyabilirim. O sevinçlerle hüzünleri bir bakışta okuyabilirim. O sevinçlerle hüzünlere kimi zaman ben de ortak olurum. Hemen her gün, herhangi bir saatte, Fontanka’nın üstünde karşılaştığım ufak tefek ihtiyarla sıkı bir dostlukla hiç olmazsa dostluğa yakın bir duyguyla bağlıyımdır. Çünkü birbirimizle daha hiç konuşmuş değilizdir. Küçük ve saygın bir yaşlı. Sürekli kendi kendisiyle konuşmaya dalmış, sol eli her an için oynak, sağ elinde yuvarlak altın saplı bir baston... Eğer alışıldığı gibi bir saatte Fontanka’ya gitmekten beni alıkoyan bir olay çıkacak olursa, azap içinde kıvranırım. Kendi kendime, “Benim küçük ihtiyarımın splini var.” derdim. Birbirimize aşırı derecede düşkündük. Özellikle ikimizin de neşeli olduğu zamanlarda -ki çok olmamıştı- birbirimizi göremeden tam iki gün geçirmiştik. İkimiz de aynı anda şapkalarımızı tutmak üzere aynı hareketi yaptık. Ama tam zamanında hatırladık ki birbirimizle henüz taşınmış değiliz. Ve yalnız birbirimizle sıcak birer bakış alışverişinde bulunmuştuk, o kadar. </p>
				<p class="normal">Evlerle de aram çok iyidir. Ben oradan geçerken onlardan her biri bana karşı çıkar, bütün pencereleri bana bakar ve “Sabahlar hayırlı olsun! Nasılsın? Ben mi? Şükürler olsun Tanrı’ya iyiyim. Mayıs’ta bana bir kat daha çıkacaklar.” ya da “Sağlığın yerinde mi? Yarın beni onarıyorlar.” Ya da “Az kaldı yanıp kül oluyordum. Tanrım! Ne korktum bir bilsen.” gibi sözler fısıldar. </p>
				<p class="normal">Bununla beraber ben, onların hepsini aynı derecede sevmem. İçlerinde ayrı tutup yeğlediklerim vardır. Büyük dostlarımdan birini biliyorum ki bu yaz kendini bir mimarın bakımına aldırmak düşüncesindedir. Kuşkusuz ben her gün onun yaşamını sürdürdüğü sokağa yalnız ona bakılıp bakılmadığını görmek için geleceğim. Tanrı korusun, bakıma alacağım derken hepsiyle dünyasından etmesinler onu. </p>
				<p class="normal">Ama oldukça güzel, uçuk pembe, miniminnacık, bana bu denli sevecen bakan bir küçük taş, önünden her geçişimde hantal görünümlü sıradan, yapılı komşularını aşırı derecede belli şekilde aşağılıyarak süzen o küçücük evle aramda geçen serüveni hiçbir şekilde aklımdan çıkarıp atmayacağım. </p>
				<p class="normal">Geçenlerde bir gün, o sokaktan geçerken, dostuma bir bakayım dedim. Biçare dostum kulağıma gelen hüzünlü sesiyle şöyle dedi: “Beni sarıya boyuyorlar! Şu durumuma bir bak Tanrı aşkına!” Caniler, acımasızlar. Öylesine boya vurmuşlar ki hiç acımamışlar. Hem de hiçbir şeyi esirgeyip kollamıyorlar. Gerçekte dostum, canım ciğerim, zavallı boyanınca bir limona dönmüş. Safrası bütün gövdesine yayılmış bir limona... Yüzü böylesine değişime uğramış biçare dostumu bir daha ziyarete gidecek cesareti kendimde bulamadım. Çünkü zavallı küçük dostum Çin İmparatorluğu’nun rengine boyanmıştı. Evet ona bakmaya ne yüzüm var artık, ne de cesaretim. </p>
				<p class="normal">Eh, siz de ey okuyucum, benim Petersburg şehrini nasıl, ne şekilde tanıdığımı şimdi iyice anlamışsınızdır. </p>
				<p class="normal">İçinde olduğum tuhaf ruhsal durumun nedenlerini araştırıp bulmakla geçirdiğim kaygılı üç günü size anlattım. Ne sokakta, ne evimde, ama hiçbir yerde kendimi rahat ve huzurlu olarak hissetmiyordum. “Peki neyim noksan benim?” diye düşünüyordum sürekli. Neden bu denli tedirgindim acaba? Bunların nedenini anlayıncaya dek tam üç gün geçti aradan. Ve puslu duvarlarımı, Matrena’nın ustaca ve büyük bir başarıyla ürettiği örümcek ağlı tavanın çirkin görünümünün farkına vararak ilk kez hayretler içinde kalıyorum.</p>
				<p class="normal">Öteberimi teker teker gözden geçiriyor, her birinin önünde “Acaba felaketin nedeni bunda mı?” diye kendime sorular yöneltiyordum. Çünkü sıradan bir iskemlenin dünkünden ya da önceki günden bir yere başka biçimde yerleştirilmesi, beni hırs küpüne döndürerek, kendimi tanımayacak oranda çileden çıkarmaya yeter de artardı bile. Sonra pencereye göz atardım boşu boşuna. Oraya bakarken, hiçbir şey, yeni bir üzüntüye sürükleyecek hiçbir neden olmadığını gördüm. Matrena’yı da oraya getirtip genelde pasaklı olması ve özellikle örümcek ağları yüzünden şöyle bir sözle hafif hafif okşayıp azarladım. Kadıncağız bana karşılık olarak, salt beni şöyle tepeden tırnağa bakışları ile süzerek çekip gitti. Kendisinden aldığım yanıt yalnızca bu oldu. Yüzüme tek bir sözcük söylemeden odadan çekilip gitmişti. Bu durumda örümcek ağları da hiçbir zaman ortalıktan kaldırılmadı. </p>
				<p class="normal">Sorunun ne olduğunu ancak bu sabah anladım Hah!.. Hah!.. Ama hepsi de yazlığa gitmiş. Birini bulabilene aşk olsun. Kullandığım bu sıradan sözcüğüme bakarak sakın aldanmayın. Aslında kaba deyimler kullanmasını pek sevmem. Doğrusunu söylemek gerekirse, ince bir biçimle size olayı anlatacak durumda değilim. Evet, bütün Petersburg yazlıktaydı. Arabayla geçen her saygın kişi, dış görünüşüyle bana kerliferli birer adam kılığına bürünüp gözümde hemen değişir, her zamanki işini tamamladıktan sonra aceleyle yazlıkta bulunan ailelerin yanlarına dönen değerli birer aile reisi oluverirdi. Üç gündür bütün yolcuların durumları, davranışları değişmiş, bana başka şekilde görünür olmuşlardı. Belki de bu değişikliği yapan onlardı. Varlıklarındaki her şey açık açık, “Biz ancak buradan geçip giderken buraya öylesine uğradık; az sonra buradan yazlığa gideceğiz.” der gibiydi. </p>
				<p class="normal">Eğer sokağımda, önce incecik, şeker gibi ak pak küçük parmakların tıklattığı bir pencere açılacak olsaydı; oradan genç ve göze güzel görünen bir kızın başı uzanarak çiçekçiye seslenirdi. İçim, bir türlü genç kızın St. Petersburg’taki boğucu havasız büyükçe apartmanın içinde çiçekleriyle kendisine gizli, başkalarına söylenmeyen bir ilkbahar yaratmak iddiasında bulunabileceğine inanmazdı. Bunun asıl anlamı özellikle “Ah, bu çiçekler!.. Nerdeyse ben onları yeniden kucaklayıp tarlalara alıp gideceğim!” demekti. </p>
				<p class="normal">Bir şey daha söyleyeyim de iyice şaşkına dönün... Çünkü ben son buluşumda çok ilerleme kaydettim. Yalnızca dıştan görünüşüne bakarak bile adamın hangi villada kaldığını hiç yanılmaksızın kestirebiliyordum. Aptekarski Adaları’ndaki Kamenyi’de oturanlar ya da Petergov yolunda oturanlar bence yapmacıklı durumlarından, kibar yazlık giysi ve kıyafetlerinden, şehre inerken bindikleri gözü okşayan arabalarından belli olurlar. Pargolovo ile daha ötesinde oturanlar ise özellikle ağırbaşlı oluşlarıyla dikkat çeker, düzgün kılıklarıyla kendilerini belli ederlerdi. Kostovski Adası’nda yaşamlarını sürdürenlerse, değişmeyen bir tutumla hep sıcakkanlı ve neşeliydiler. Kimi zaman uzun yük kervanlarına rastlardım. Bu karşılaşmada onları teker teker tanıma fırsatını yakalardım. Üzerlerine her çeşit ev gereci, eşya, sandalyeler, Türk tarzında yapılmış divanlar, Türk yapısı olmayan divanlar istiflenmiş bu arabaların yanı sıra, hayvanın dizginlerine sıkı sıkı sarılmış olarak tembel adımlar atan arabacı giderdi. Neva’nın üstünde sanki eşya yüklü gemilerin yüzüp gittiğine bir göz attım mıydı, arabalarla gemiler gözümde arttıkça artardı. Bütün şehir göçüyor, kervan gidiyor gibi gelirdi bana. Şehir tamamıyla taşınınca, o andan sonra burası inadına yalnızlaşacak, ıssız bir havaya bürünecekti. İşte ben bu yüzden üzülüyor, adeta kahroluyordum... Çünkü ben ne yazık ki yazlığa gidip orada bir hayat süremiyordum. Yine de oraya giden her eşya taşıyan arabayla, oraya gitmek için bir araba kiralayan biraz varlıklı olan her beyefendiyle her saat, her dakika gitmeye hazır durumdaydım. Ama hiçbiri beni ne yazık ki buyur etmiyordu. Denebilirdi ki hepsi de beni unutmuştu. Ben kendileri için sanki bir yabancıydım. </p>
				<p class="normal">Aşırı derecede yürümüştüm. Uzun zaman boyunca yürümüştüm. O yüzden nerede olduğumu bilemez duruma gelmiştim. Ölesine uzun uzun dolaşmıştım. Bir süre sonra kent sınırına ulaştığımın farkına vardım. Neşem yerine gelmişti birden. O hızla geçidi sıçrayarak geçtim. Ekilmiş tarlaların, otların arasından neşe içinde yürüdüm. Bedenime yorgunluk uğrak vermiyordu hiç. Bu yüzden bütün vücudum ilik gibiydi. Bütün varlığımla üstümden ağır bir yük kalkmışcasına tüy gibi hafiflemiştim. Yoldan araba içinde geçenler, yüzüme beni selamlayacakmışcasına bakıp duruyorlardı. Hepsinin ağzında sigarası, yana kaykılmış ağızlarında neşe kaynağı gülüşlerinin belirtisi bıyık altından birer gülüş yapışıp kalmıştı. Sigaralarını neşe içinde tüttürüyorlardı. Ben de o günküne benzer coşkulu bir neşe içinde mutluluğa gömülmüş, sağlığı bir türlü düzelmeyen bir kentli olarak; çiçekler, böcekler arasında uyanan doğa ananın görünümünden o derece hayrete düşmüştüm ki, yüreğimde sanki İtalya’da yaşıyormuş gibi bir duygu başgösterdi birden. </p>
				<p class="normal">Neden bilmem, hepsi de halinden hoşnut görünüyordu. Hepsi de güzel purolar içiyordu. Ben mutluydum, kendimi ansızın İtalya’ya göç etmiştim sanıyordum gerçekten. </p>
				<p class="normal">Tabiat yarı hasta, kentin insanı zehirleyen havasından yarı yarıya canını yitirmiş ben zavallı şehirliyi kendine öylesine bir duyguyla bağlıyordu işte. </p>
				<p class="normal">İlkbahar mevsiminin tüm gücünü harcayıp ansızın açılıp saçıldığı, çiçeklerle bezendiği, bu süslü çiçeklerden çelenklerle donandığı zaman, sevgili Petersburg’umuzun kırında bayırında, sözcüklere sığmayacak derecede insanın içinde dokunan bir manzarası vardır. Öyle ki bana kendinden yılmış usanmış, kansız cansız; yalnızca acıma duygusu, bazen de kayıtsızlığı, vurdumduymazlığı uyandıran ve hemen bir günden öbürüne olasıya güzelleşen o genç kızları aklıma getirir, tek tek geçirirdim aklımdan. Siz kendi kendinize “Bu hiç umulmayan ateşi, bu üzgün ve kaygılı gözlere hangi kutsal güç koydu; önceden sarıya dönmüş bu yanakları, pembeleşen bir kanla kim böyle renkten renge boyadı; önceleri anlamları olmayan bu çizgilere bu tutku dalgasını kim yaydı? Bu körpecik göğüsler neden bu denli coşkuyla yükselip alçalıyor, inip kalkıyor?” diye sorarak, şaşkınlıktan bayılacak durumlara düşersiniz. Tanrım! Bu çaresiz, acınası durumdaki kıza bu gücü, bu apansız ve çıldırtan yaşama sevincini, bu canlılığı, bu güzelliği kimdir veren? Bu canlanmanın, varlığını birden değiştiren bu hareketliliğin ve renkliliğin nedeni nedir? Bu nedenle hiçbir yorgunluk hissetmiyor, ortaya koyabildiğim her şeyle üzerimden ağır bir yük atmış gibi bir hafiflik duyuyordum... Yoldan sağlı sollu geçenler sanki bana selam verecekmiş gibi bakıyorlardı. Hepsi neşe içindeydi. İçimde az önce belirip sönen gururu yeniden yaşadım. Bu gülümseyişin orta yerine, o tarifsiz şimşek gibi parlayan, ansızın sönen ışığı kim atmıştı acaba? Kim bir sevinci, neşeyi tutuşturmuş bir kıvılcımla?.. Döner, çevrenize şöyle bir bakarsanız; bir insanı arar, onu anlar dinler, keşfedersiniz. Ama vakit nasıl geçiyor, eski üzgün ve düşünce dolu göz süzmeyi, ak çarşaflar gibi solgun yüzü, benzer sıkılgan, silik tavırları, belki yine bulacaksınız yarın, hiç kuşkusuz. O, üzüntünün, yaptığın olumsuz işten dolayı pişman olup üzülmenin bıraktığı derin izlerin hüznüdür... İşte bu göze hoş görünen, insanı kahreden güzelliğin bu denli tez zamanda hem de çarçabuk solmasına yürekten yanıp yıkılırsınız. Öyle ya, siz henüz onu sevip okşayacak zamanı ve olanağı bulamamış, acınası birisinizdir. </p>
				<p class="normal">Şehre oldukça geç vakitte girdiğimde saat onu vuruyordu. Yürüdüğüm yolsa, kanala paralel olarak uzanıyordu. Bu saatlerde orası ıpıssız olurdu, öyle ki gitmek delilik sayılabilirdi... Ama evet, benim oturduğum yer işte böyle ıssız bir yerdi. </p>
				<p class="normal">Yürürken şarkı söylüyordum. Mutlu saatlerimde şarkı söylemeyi alışkanlık durumuna getirmiştim. Hep şarkı mırıldanırdım, öyle saatlerde... Sanırım bu, tek bir dosta ya da arkadaşa sahip olmayan insanların; bir neşeli zamanını acaba kiminle bölüşeyim diye düşünenlerin ve bunu bilmeyenlerin alışkanlığıdır belki de... </p>
				<p class="normal">Ama o akşam, bana bir serüven hazırlamıştı. Bir kıyıda, gövdesiyle yüklenerek, dirseğini kanalın parmaklığına yaslamış bir kadına ilişti gözüm. Bulanık suyu, delice gözlerle inceler gibiydi sanki. Başında sarı çiçekle süslü alımlı bir şapka, omzunda ise incecik, uzun ve aynı zamanda geniş, güzel görünümlü bir atkı bulunuyordu. </p>
				<p class="normal">“Bu genç bir kız... Hem de kesinlikle esmer bir kız,” diye aklımdan geçirdim. Düşüncemde de haklıydım sanırım. </p>
				<p class="normal">Ona doğru yürürken, ister istemez çıkan adamlarının seslerini duymuyor gibiydi sanki. Soluğumu elden geldiğince tutarak, yüreğim bir kuş gibi çırpınarak yanından geçtiğim halde hiç mi hiç yerinden kımıldamadı. </p>
				<p class="normal">“Tuhaf, çok tuhaf,” diye aklımdan geçirdim. “Kafası çok meşgul olmalı.” Ve ansızın duruverdim. Kulağıma, onun tarafından boğuk hıçkırıklar geliyordu. Duyduğum bu hıçkırıkların beni yanıltmasına olanak yoktu: </p>
				<p class="normal">“Evet yanılmıyorum, kesinlikle bu kadın ağlıyor.” dedim içimden. </p>
				<p class="normal">Bir an için sessizlik oluştu. Sonra yine insanı yüreğinden yaralayan bir hıçkırık. Tanrım! Yüreğim nasıl da burkuldu. Ben kadınlara karşı genellikle çok utangaç davranırım. Ama böyle bir anda, öyle yapamazdım. </p>
				<p class="normal">O nedenle hemen geriye döndüm. Ona yaklaştım, kuşkusuz, “Madam” sözcüğünü kullanacaktım. Eğer bu sözcüğün hiç olmazsa buna benzer binbir çeşit durumda, tüm züppe romancılarımız tarafından “telaffuz edildiğini” hatırlamamış olsaydım eğer... Beni engelleyen bu değildi. Ben çok daha seçkin bir sözcük arıyordum. Ne zamanki genç kız beni gördü, doğruldu ve kanal kenarı boyunca önümden bir ceylan gibi hızla süzülerek kayıp gitti. Hemen ardına takıldım. Ama o, bunu hemen farketti. Rıhtımda yürümeyi bırakıp sokağı aştı ve yaya kaldırımına çıktı. Ben de bunu üzerine yolun karşı tarafına kendimi atacak cesareti buldum. </p>
				<p class="normal">Yüreğim göğüs kafeslerimin içinde, sanki kafes içinde tutulan bir kuş gibi atıp çırpınıp duruyordu. Bereket versin, bir rastlantı imdadıma yetişti. </p>
				<p class="normal">Gizemli kadının yürümekte olduğu yaya kaldırımının üzerinde ve tam onun yanıbaşında üzerine frak giyinmiş, orta yaşlı sayılabilecek bir “adam” göründü. Onun belirmesiyle pek tutarlı biri olmadığı anlaşılmıştı. Oysa yürümesi de yaşı oranında pek önemsenemezdi. Duvarlara tedbirli olarak sokuluyor, bir bakıma sürüne sürüne salınıyordu. Ağır ağır yalpalayıp duvarlara hafife tutunarak yürümesini sürdürüyordu. Genç kız aynı zamanda hem hızlı, hem de ürkek bir adımla, tıpkı kendilerine eşlik etme önerisinde bulunacaklardan çekinmek isteyen tüm genç kızlar gibi, yolda ok gibi şimşek hızıyla yol alıyordu. Bir an önce oradan sıvışmak isteyen bir durumu vardı. Kuşkusuz gölgesi duvarlara sallanan adam, eğer ansızın koşmaya yeltenmeseydi kendine güveni olmayan tavrıyla genç kıza asla yetişemeyecekti. Çünkü kız rüzgâra kapılmış gibi hızla gidiyordu. Ama diğeri adım adım ona yaklaştı ve sonunda yetişti. Genç kız korkuyla haykırdı. </p>
				<p class="normal">Bunun üzerine sağ elimle sıkıca tuttuğum, kullanılacağı işe uygun, kalınca bastondan dolayı alınyazıma teşekkürler ettim. Aynı zamanda kendimi karşı kaldırıma attım. Adam, önce ileri sürdüğüm kabul edilmemesi olanaksız kanıtın hakkını teslim etti, üstünlüğünü tanıdı. Sesini keserek geri geri uzaklaştı. Yalnızca, ondan oldukça öteye uzaklaştığımız an, kulağa çok güçlü gelen sözcüklerle söylenip yakınmaya koyuldu. Ama tüm sözleri havada dağılıp yitti. </p>
				<p class="normal">Henüz kendisini tanımadığım kıza: </p>
				<p class="normal">“Lütfen koluma girer misiniz?” dedim. “Böylelikle sanırım sizi tedirgin etmeye kalkışamaz bir daha,” diye ekledim. </p>
				<p class="normal">Kızcağız, hâlâ korku nedeniyle titreyen elini uzatıp kolumun altına geçirdi. Ah, nerden çıkıp geldiği bilinmeyen adam, sanki o andaki gönül ve minnet borcumun oranını sanırım hiç bilmeyecekti. Onu kutluyor, iyilikle dolu dualar ediyordum. Kıza sezdirmeden şöyle bir gözucuyla baktım. Çok güzel, sevimli ve aynı zamanda önceden tahminen söylediğim gibi esmerdi. Kapkara kirpiklerinde, az önceki korku ve hüzünün oluşturduğu kaygı gözyaşları hâlâ yerinde duruyor ve gözlerini pırıl pırıl ediyordu. Oysa dudaklarında hoş bir gülümseyişin başlayacağına dair bazı çizgiler vardı. O da ilgi dolu bakışlarla beni kaçamak olarak gözaltına aldı ve hemen bakışlarını benden kaçırdı. Hafifçe kızardığını ve gözlerini indirdiğini görünce: </p>
				<p class="normal">“Gördünüz mü bayan?” diye konuşma başladım. “Beni az önce yanınızdan uzaklaştırdınız. Öyle yapmasaydınız ben yanınızda bulunsaydım, başınıza bunların hiçbir gelmeyecekti.” </p>
				<p class="normal">Kulağıma gelmeye başlayan sesi çok hoştu: </p>
				<p class="normal">“Ama o zaman sizi tanımıyordum ki! Sizin de öyle olduğunuzu sanıyordum.” </p>
				<p class="normal">“Peki ama şimdi çok daha iyi mi tanıyorsunuz beni?” </p>
				<p class="normal">“Evet biraz olsun tanıyorum. Sözgelimi titriyorsunuz. Neden titrediğinizi bilmiyor muyum sanki? Öyle mi sanıyorsunuz?..” </p>
				<p class="normal">Zekâyla güzellik birlikte olunca birbirlerine o kadar yakışıyorlardı ki... İşte ben de genç kızın bu denli zeki olmasından dolayı bir an için sevinçten uçarak: </p>
				<p class="normal">“Ahh, ne güzel! Hemen farkına vardınız demek?.. Birdenbire!” dedim. “Evet kiminle bulunduğunuzu anladınız şu anda. Gerçekten ben kadınların karşısında oldukça sıkılgan biri oluyorum. Yani oldukça çekingen biriyim ben. Öyle ki şu anda ben, o adamın sizi üzdüğünden, heyecanlandırdığından daha çok üzgün ve heyecanlıyım inanın. Bu bir düş gibi sanki. Hayır, bu bir düşten de öte! Çünkü bir kadınla konuşmak, düşte bile benim için mümkün olmayan bir şeydir. Evet düşte bile böyle bir şey gelmedi başıma. Hiç ama hiç...” </p>
				<p class="normal">“Neler söylüyorsunuz siz Tanrı aşkına? Gerçek mi?” </p>
				<p class="normal">“Evet bayan! Bakın kolum hâlâ titriyor, görüyorsunuz. Bu titreme neden? Hayatımda daha hiç bu derece güzel, küçük bir elin koluma dokunmamış olmasından kaynaklanıyor. Ben, bugüne dek kadınlara pek yaklaşmış sayılmam. Daha doğrusu böyle bir alışkanlığım yoktur. Ben her zaman yalnız yaşamayı yeğlemiş biriyim. Hem kadınlarla konuşmayı da pek beceremem. Hatta işte şu anda bile size karşı saçma bir şey söyledim mi diye aklımdan geçiyor. Bunu açıkça söyleyebilirsiniz bana. Lütfen konuşun. Size bunu peşinen söyleyeyim, hakkımda ileri geri söyleyeceğiniz şeye pek alınmam. </p>
				<p class="normal">“Hayır, budalaca bir şey söylemediniz yanımda. Hiçbir zaman, özellikle... Tam tersine hoşa giden sözler söylediniz... Şey, mademki beni her şeyi ulu orta söylememi istiyorsunuz, öyleyse dinleyin. Bu çeşit sıkılganlık kadınların da hoşuna gider. Daha ötesini de öğrenmek istiyorsanız, onu da açıkça söyleyeyim size... Özellikle ben de sıkılgan erkeklerden hoşlanırım. İşte o yüzden size ta evimin kapısına değin bana eşlik etmeniz için izin veriyorum. Yani evime kadar yanımdan ayrılmanızı istemiyorum. </p>
				<p class="normal">O anda sevinçten tıkanacak gibi oldum: </p>
				<p class="normal">“Ama bana böyle bir izin verirseniz... Evinizin önüne kadar o kadar çok şey söyleyeceksiniz ki... Artık benim de sıkılganlığım geçebilir, dikkat edin. Yanı çekingenliği elden bırakabilirim. Sonra da kazandığım tüm puanları kaçırabilirim elimden.” </p>
				<p class="normal">“Puanlar mı? Ne puanları? Yoksa?.. Ne yapmak için ha? İşte bundan hoşlanmadım beyefendi.” </p>
				<p class="normal">“Şey, ne olur bağışlayın!.. İnanın ağzımdan kaçtı... Ama bunu nasıl istersiniz benden? Nasıl istersiniz ki benden böyle bir anda hak verin bana... Hiç istemez miyim?” </p>
				<p class="normal">“Şey... Sanıyorum hoşa gitmeyi demek istiyorsunuz, siz... Yani kendinizi bana beğendirmek çabası işte.” </p>
				<p class="normal">“Hah işte, onu demek istiyorum. Evet evet!.. Tanrı aşkına ne olur hak verin bana!.. Ve lütfen dinleyin. Yirmi altı yaşındayım ve beni henüz Tanrı’nın bir kulu bile sevmemiştir daha. Öyleyse ben ustaca ve uygun bir dille düşüncelerimi, duygularımı nasıl anlatabileyim? Şey... Her şeye karşın konuşmalıyım ama... Size, size içimden geçen her şeyi söylemek istiyorum. Bunu arzu ediyorum Yüreğim çığlık çığlığa haykırmak isterken nasıl susabilirim? Bana inanır mısınız. Bugüne dek hiçbir kadın, hiç ama hiç... Ve hiçbir dostum olmadı. Ne konuştum, ne de tanıştım biriyle. Yalnız Tanrı’nın her günü, böyle bir kadının karşıma çıkmasını düşler dururum. Evet, tüm yaşamım düşlemekle geçiyor. Bu şekilde bilseniz kaç kez bir kadına tutuldum, şaşar kalırsınız.” </p>
				<p class="normal">“Ama nasıl? Kime?” </p>
				<p class="normal">“Şey... Hiç kimseye bayan!.. Öyle işte! Belki bir düşünceye, ideale... Onlar tüm düşte görülmüş kadın yüzleri. Benim düşlerim hepsiyle birer romana benzer. Düşlerimde öyle romanlar kaleme alıyorum ki... Hayır, yaşıyorum öyle hayalleri düşlerimde. Beni nereden bileceksiniz. Az önce söylediklerimden bugüne dek hiçbir kadınla karşı karşıya gelmediğimi sanmayın sakın. İki-üç kadınla karşılaştım ben de. Ama kimdi bunlar? Söylemezsem bilemezsiniz... Evlerinde oturduğum kadınlardı hepsi... Şimdi size kalkıp bir şey söyleyecek olsam; gülmekten kırılırsınız. Sokakta rastladığım, şimdi sayısını unuttuğum kadar güzel kadınla yaklaşıp konuşmak istedim. Ama yalnızca yaklaşıp konuşmak geçti aklımdan. Sakınarak ama saygılı ve içtenlikle konuşacaktım elbette. Ona belki de yalvarıp yakarmaya kalkışacaktım. Onun benim gibi yapayalnız bir adamı dinlemenin kadınlığın şanına yakışır bir tutum olacağını söyleyecektim. Ondan beni yalnızca kovmadan dinlemesini rica edecektim. Bu da kadınlık gereği bir şeydi. Kardeşçe bir ilgi göstermesi, içten bir-iki söz söylemesi yetip artacaktı bile. Her şeyden önce beni kovmamalıydı. Hiçbir kadın beni sevmiyor, diyecektim ona. Mutsuz birinin yalvarışını kabul etmemek bir kadının şanına yakışmazdı elbette. </p>
				<p class="normal">Diyorum ya ben ondan yalnızca bir kız kardeş sözü, tatlı ve dokunaklı iki çift söz istiyordum. O halde beni dinlesin. Dilerse bunu komik bulup gülsün bana. Ama ne olursa olsun, dinlesin. Yitirdiğim umudu bana geri versin... Bir çift söz, yalnız bir çift söz ve artık daha sonra onu hiç görmeye razıydım. Ama siz gülüyorsunuz... Öyle ya, benim ettiğim laflar da doğrusu oldukça komik şeyler. İşin aslına bakarsanız, ben de sizi eğlendirmeye çalışıyorum inanın...” </p>
				<p class="normal">“Şey, darılmayın bana. Neden gülüyorum biliyor musunuz şimdi? Siz kendi başınıza bela birisiniz. Hatta düşmansınız bence kendinize... Eğer bir kez denemiş olsaydınız, belki de başarırdınız. Hatta sahne sokakta yaşanmış olsaydı da önemli değil. İş ne denli sıradan olursa o denli iyi olurdu, güvenli olurdu. Aptal olmayan, o anda neşesi de yerinde olan hangi kadın olursa olsun, sizin kendisinden yalvara yakara istediğiniz bir çift sözü, sizden esirgemezdi bence. Yeter ki iyi yürekli biri olsun. Ama belki de sizi kimbilir kaçık sanabilirdi. Ben kendimce sizin hakkında bir yargıya vardım... Çünkü ben insanların dünyada nasıl bir hayat sürdüklerini oldukça iyi bilirim.” </p>
				<p class="normal">“Ah, şu anda davranışınızın benim yanımda ne denli önemli olduğunu bilemezsiniz gerçekten.” </p>
				<p class="normal">“Tamam tamam! Şunu söyleyin yalınzca bana şimdi. Pek merak ettim de... Benim kendinize, dostluğunuza ve ilginize layık bir kadın olduğumu nasıl anladınız? Ya da sezdiniz diyelim?.. Önemli ve arkadaşlığa hak kazanmış bir kadın olduğumu, ha?.. Bunu nereden anladınız? Bana nasıl yaklaşmaya cesaret edebildiniz? Nasıl karar verdiniz buna?..” </p>
				<p class="normal">“Nasıl mı? Siz yalnızdınız... O adam da aşırı derecede girgin ve ölçüyü taşıran biriydi... Bunu yerine getirmek için bir insanlık göreviydi.” </p>
				<p class="normal">“Ama gerçeği tam söylemiyorsunuz. Ötede, öbür tarafta da siz benim yanıma gelmek için can atıyordunuz.” </p>
				<p class="normal">“Ötede mi bayan? Öbür tarafta mı? Gerçekten şu anda size nasıl yanıt vereceğimi bilemiyorum... Ne diyeceğimi bilemiyorum gerçekten... Biraz da korkuyorum tabii... Biliyor musunuz, bugün kendimi olasıya mutlu hissediyorum. Yürümek, kendi kendime şarkılar mırıldanmak, kırlara çıkmak isteği kabarıyor içimde. Kendimi hiçbir zaman bu denli mutlu olarak hissetmemiştim. </p>
				<p class="normal">Bakın, olasıdır ki bana öyle gelmiş de olabilir. Size bunu hatırlattığım için beni bağışlayın. Sizi ağlarken duyduğumu sandım ve ben... Ben buna dayanamadım, yüreğim burkuldu. Oh Tanrım!.. Size karşı nasıl üzülmeden, ilgi duymadan edemedim. Kardeşçe bir acıma duymam acaba suç mu oldu? Böyle bir cezayı hak etmedim. Sanıyorum. Acıma sözümü bağışlayın ne olur!.. İşin doğrusunu söyleyin bayan. Elimde olmaksızın size karşı içimden gelerek size yaklaştığım için bana kırıldınız mı yoksa?” </p>
				<p class="normal">Genç, güzel kız, bakışlarını yere eğerek, elimi sıktı: </p>
				<p class="normal">“Lütfen susun... Bundan söz etmeyelim. Çünkü bir haksızlık yapmak istemiyorum. Asıl suçun bende olduğunu biliyorum. İlkin ben konuyu açmakla hata ettim. Ama sizin hakkınız da da yanılmamışım. Buna da sevindim ayrıca. Tamam artık işte bizim eve geldik. Şu daracık sokağı aşınca, iki adım yürüdüm mü tamam. Hoşça kalın her şey için teşekkürler!..”</p>
				<p class="normal">“Şey... Peki ama birbirimizi hiç göremeyecek miyiz, bir daha? Her şey bitti mi? Demek böyle ayrılacağız ha?” </p>
				<p class="normal">Genç ve güzel kız: </p>
				<p class="normal">“Bakın beyefendi, az önce siz, iki sözün yeteceğini söylemiştiniz. Şimdi oldu mu ya?.. Şey, kesin bir şey söyleyemem... Bununla beraber, belki yine görüşebiliriz.” dedi gülerek. </p>
				<p class="normal">“Şey, yarın buraya gelirim ben. Ohoo! Bağışlayın, şimdiden daha bu denli ısrar ediyorum.” </p>
				<p class="normal">“Ah, oldukça sabırsızsınız inanın. Adeta peşin peşin koşullandırıyorsunuz isteğinizi.” </p>
				<p class="normal">“Ne olur izin verin.” dedim, “Sözümü bitireyim.” Böylece sözünü engellemiş oldum. “Eğer yine uygun olmayan bir söz çıkarsa ağzımdan bağışlayın beni. Yarın buraya gelmeden kesinlikle yapamam. Kahrolurum inanın. Hayalperest bir insanım ben. Yaşamın gerçekleriyle öylesine az yaşıyorum ki sevgili bayan; şuraya yanınızda geçirdiğim saniyeler benim için bulunmaz bir nimet!.. İşte bu düşleri burada yeniden yaşamadan yapamayacağımı söylemek zorundayım. Bu mutluluğu sizinle paylaşmak kadar güzel şey olamaz benim için. Onları düşümde yeniden yaşamamamın olanak ve olasılığı yoktur. Bütün gece, hafta hafta boyunca, yıl boyunca sizi, sizi düşleyeceğim. Yarın kesinlikle buraya geleceğim. Özellikle buraya, yarın hem de aynı saatte burada olacağım ve aynı yerde, bir gün öncesini hatırlamakla mutlu olacağım. Artık bu yer benim için kutsal bir yer oldu. Bundan daha kutsalı olamaz benim için. Petersburg’un içinde, bu denli, böylesine kutsal ve ayın burası gibi iki-üç yer daha vardır benim için. Ahh, siz bilmezsiniz bunu... O yerlerin birinde, bir gün, bir anı yüzünden gözyaşlarına boğuldum. Kimbilir, on dakika kadar önce belki siz de bir anı nedeniyle ağlıyor, kendinizi paralıyordunuz. Kirpikleriniz o yüzden ıslaktı, kimbilir?.. Belki önceleri burada mutluluğu yakalamış, belki de çok ama çok ama çok sevinmişsinizdir,” diyerek onun sözünü kestim. </p>
				<p class="normal">Güzel kız, büyük bir incelikle: </p>
				<p class="normal">“Şey.. Yarın belki ben de saat on gibi gelirim buraya. Anlıyorum ki sizi artık bu istekten caydırmayacağım... Ama aslında buraya gelmemem gerek... Sakın size yeni bir buluşacak yer belirliyorum sanmayın lütfen... Yalnız işlerim için olasıdır ki yeniden buraya gelmem gerekebilir, demek istiyorum. Ama... Şey... Tamam, tamam! Açık açık söylüyorum size. Buraya gelirseniz eğer, size darılmam. Asla böyle bir şey geçmez yüreğimden. Öncelikle belki bugünküne benzer yine uygunsuz olaylar çıkabilir. Ama biz yine de bunu şöyle bir yana koyalım... Kısacası ben de sizi görmek isterim. Yalnızca sizinle iki çift söz konuşmak için... Ama bu yüzden sakın ha hakkımda kötü bir yargıya varmayın. Sakın ha sakın sanmayın ki ben öyle kolay kolay bir erkeğe randevu veriveren kızlardan değilim. Size de randevu vermezdim ama diyorum ya ben de iki çift söz etmek uğruna... Bunuda söylemezdim size ama neyse burası ikimiz arasında bir sır olarak kalsın. Ama öncelikle önce süreceğim bir koşul var,” dedi. </p>
				<p class="normal">Ben bunun üzerine büyük bir coşkuyla: </p>
				<p class="normal">“Bir koşul ha? Bir antlaşma?.. Ben, ne dersiniz, ne isterseniz peşin peşin razıyım. Hem de her koşulunuza!..” diye yüksek sesle haykırdım. “Ne dersiniz deyin, asla sözünüzden dışarı adım atmayacağım. En küçük bir saygısızlıkta bulunmayacağım... Bunun en birinci tanığı yine siz olacaksınız. En küçük bir aşırılıkta... Canım söylemeye ne gerek var? Zaten tanıdınız az çok beni!..”</p>
				<p class="normal">Kız bir yandan gülümseyerek: </p>
				<p class="normal">“İşte o yüzden sizi asıl tanıdığım için yarın buraya çağırıyorum. Ama siz de o diğer koşula, asıl koşula uyacaksınız. Hatta uymak zorunda kalacaksınız. Bu konuya dikkat edin yeter. Size bunu açık açık ve önceden belirteyim, sakın ha sakın bana tutulmaya falan kalkmayın! Bunun böyle olmasını yüzde yüz rica ediyorum. Çünkü böyle bir şey kesinlikle olanaksız. Evet, size bunu apaçık söylüyorum. Ama arkadaş olurmuşuz... Önemli değil, olalım. Hatta bunu sevinerek benimserim. Yalnız tutulmak yok! Bunu sizden rica ediyorum!” </p>
				<p class="normal">Kızın bana doğru uzatmış olduğunu elini biraz da sıkarken şaşırarak: </p>
				<p class="normal">“Tamam, söz veriyorum.” dedim. “Tutulmak yok. Bunun için yemin ederim!” </p>
				<p class="normal">“Durun, yemin etmeyin lütfen!.. Sizin bu konuda barut benzeri birden ateş alacağınızı düşünüyorum. Ne olur böyle söylediğim için beni kınamayın. Ah... Ne olurda her şeyi bilseydiniz, ne iyi olurdu. Benim de sizin gibi ne iki çift söz edecek, ne de fikirleri sürüp soracak bir kimsem var. Eh, sokaklara çıkıp böyle birini arayacak değilim herhalde. Sözüm size değil... Siz başkasınız elbette. İnanın sizi yirmi yıldır tanıyor gibiyim sanki. Evet, tam yirmi yıllık bir dostmuşuz gibi geliyorsunuz bana. Umarım siz de bana ihanet etmezsiniz.” </p>
				<p class="normal">“Göreceksiniz... Hele sabırlı olun...” </p>
				<p class="normal">“Etmeyeceksiniz değil mi?” </p>
				<p class="normal">“Evet kısa sürede göreceksiniz... Yalnız ben şu yirmi dört saat nasıl sabırlı olabileceğmi, bilemiyorum?” </p>
				<p class="normal">“Şimdi siz uykunuzu rahatça uyuyun! Hayırlı geceler size. Kişiliğinize çok güvendiğimi hiç aklınızdan çıkarmayın. Az önceki sözünüz öyle hoşuma gitti ki... Söylediğiniz gibi insan bütün duygularının, hatta kardeşlik dolu bir duyarlığın hesabını vermek zorunda değildir değilmi?.. Bunu bana siz söylediniz az önce... Hem öylesine güzel söylediniz bana; kendimi size güven içinde teslim etmek ve tüm içimdekileri inanarak sayıp dökmek istiyorum. Bu düşünce de bana iyi geldi.” </p>
				<p class="normal">“Neyi Tanrım? Neyi sayıp dökmek istiyorsunuz? Neyiniz var ki sizin?” </p>
				<p class="normal">“İzin verin yarına kalsın. Şimdilik bu yarına kadar bir sır kalsın. Böylesi sizin için çok daha iyi. Bari bu haliyle roman gibi olsun. Zaten öyle oluyor ya... Belki yarın size hepsin söylerim. Merak etmeyin söylerim hepsini. Şey... Belki de hiçbir şey söylemem. Size bağlı... Sizinle bu konuyu uzun uzun konuşuruz. Enine boyuna şöyle... Böylece birbirimizi çok daha iyi tanımış oluruz bu arada. Önce sizinle konuşmak, sizi daha iyi tanımayı istemek hakkım sanırım..:” </p>
				<p class="normal">Ben kararlı bir şekilde: </p>
				<p class="normal">“Yarın size tüm başımdan geçenleri anlatacağım.” dedim.</p>
				<p class="normal">“Hakkımda bilmediğiniz her şeyi... İnanın sanki bir düşte gibiyim. Ruhumda inanılmayacak şeyler oluyor. Güzel şeyler oluyor... Nerdeyim ben? Ah, Tanrım... Peki, şimdi az önce bana kırılmadığınıza, beni daha ilk sözcükten başlayarak reddetmeden dinlediğinize umarım pişman olmadınız bayan... Bu önemli, doğru söyleyin lütfen!.. Beni iki dakika gibi kısa bir süre içinde mutlu etmeyi başardınız... Evet evet, öylesine mutlu ettiniz!.. Bu davranışınızla beni kendi kendimle uzlaşmaya sürüklediniz. İçimdeki tüm kuşkuları ortadan kaldırdınız. Adeta pırıl pırıl aydınlattınız içimi... Bütün kuşku bulutları dağıldı beynimden. Bunu siz başardınız. Bazen öyle zamanlarım oluyor ki, anlatamam... Buna benzer dakikalar yine elime geçerse... Ama emin olsun artık her şeyi anlatacağım size. Yarın size hepsini anlatacağım, her şeyi tepeden tırnağa öğreneceksiniz. Ama her şeyi...” </p>
				<p class="normal">“Tamam kabul ediyorum... Ama ilkin siz başlayacaksınız değil mi?” </p>
				<p class="normal">“Peki öyle olsun!..” </p>
				<p class="normal">“Yine görüşelim... Hoşçakalın!” </p>
				<p class="normal">“Güle güle!..” </p>
				<p class="normal">Böylece birbirimizden ayrıldık. Gece boyunca sokaklarda başıboş dolaştım durdum... Gidip eve girmek içimden gelmiyordu nedense. Evet, böyle bir karar veremiyorum.</p>
	  <p class="normal">Her şey “yarına” kalmıştı. Ertesi güne kadar beklemek... Ah, ne zor olacaktı! Ama yine de yüreğim mutluluk doluydu. </p>
				</body>
</html>