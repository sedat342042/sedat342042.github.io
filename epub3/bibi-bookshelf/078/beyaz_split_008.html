<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>beyaz</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik1" id="calibre_toc_6">SABAH</h1>
				<p class="normal"> Ne yazık ki tadı tuzu olmayan bir gündü. Gecelerim işte böyle bir günün sabahında bitti. Yağmur damlacıkları, camların üzerine düşerken hüzün dolu sesler çıkarıyordu. Odamın içi de dışarısı da alabildiğine karanlıktı. Dışarda puslu bir hava vardı. Başım bir yandan dönüyor, diğer yandan da ağrıyordu. Tüm gövdemi saran bir titreme nöbet halinde gelip gelip gidiyordu.</p>
				<p class="normal">Bir aralık Matrena’nın:</p>
				<p class="normal">“Beyim, postacı size mektup getirdi.” diye bağırdığını duydum.</p>
				<p class="normal">Telaş içinde oturduğum sandalyeden fırlayıp kalktım:</p>
				<p class="normal">“Ne diyorsun Matrena, mektup mu? Kimden peki?” diye merakla sordum.</p>
				<p class="normal">“Ne bileyim efendim.” diye karşılık verdi kadıncağız. “Siz bakın. Belki içinde kimden geldiğini okur öğrenirsiniz.”</p>
				<p class="normal">Hızla zarfı açtım. Mektup ondan geliyordu.</p>
				<p class="normal"><span class="ideitalik">“Bağışlayın beni.”</span> diyordu, Nastenka mektubunda. <span class="ideitalik">“Ellerinize ayaklarınıza kapanarak sizden bağışlanmamı rica ediyorum. Yaptıklarımla hem kendimi, hem de sizi aldatmış oldum. Bu bir düş, bir hayaldi. Bugün hep sizi düşündüm. Düşündükçe de içim paramparça oldu. Kahroldum sanki. Ne olur, yalvarıyorum, bağışlayın beni!</span></p>
				<p class="normal"><span class="ideitalik">Ne olur suçlamayın beni. Çünkü size karşı hiç yalancı durumuna düşecek bir şey yapmadım. Tüm söylediklerimde öylesine içtendim ki. Sizi seveceğimi vaadetmiştim. Evet, sizi seviyor, size karşı sevgiden de öte ve büyük bir duygu besliyorum! Tanrım, ne olur, mümkün olsa da her ikinizi birden aynı tutkuyla sevebilseydim. Ne olurdu ya o sizin gibi olsaydı. Ya da siz o olsaydınız, ne olurdu; </span>(Kızın konuştukları şeyler, bu duygular bana hiç de yabancı değildi. Aynı duyguları ben de taşıyordum.)<span class="ideitalik"> Sizin için ah, şu an neler yapmak istiyorum, bir bilseniz... Ne denli hüzünlü ve yas içinde olduğunuzu bir de bana sorun... Sizi anlıyorum. Sizi yürekten yaraladım. Kırdım sizi. Ama sevgiyle öç bir yürekte uzun süre asla kalamaz. Biliyorum ki dostum, siz de beni aynı tutkuyla seviyorsunuz ve bağlısınız bana. Buna o kadar inanıyorum ki o sevgi bağıyla sonsuza dek birlikte olabilmenin hasretini çekeceğim, biliyorum. Hiç inkâra kalkışmayın... Sevgi inkâr edilemez ki... Seviyorsunuz dostum, siz de beni en az benim sizi sevdiğim kadar seviyorsunuz...</span></p>
				<p class="normal"><span class="ideitalik">Sizin için yapmak istediklerimi bir bilebilseniz... Onu Tanrı biliyor, görüyor. Benim yüzümden o kadar acı çektiniz ki. Ben de çektim ama size ben çektirdim bu üzüntüyü. O yüzden kendimi kolay kolay bağışlayamayacağım... Ama bir gün gelir, bu kötülük elbette unutulur. Geride sizde beni sevmenin hazları kalır, tatlı anıları kalır. İşte bu yüzden teşekkür ediyorum size. Evet aşkınız için çok teşekkürler... O aşk benim belleğime, düşlerime uyandıkları andan çok zaman sonra bile bellekte kalan bir düş gibi nakış nakış izlendi. Evet bu düşü, siz nakşettiniz beynime. Çünkü yüreğinizi bana dostça, çekinmeden açtınız. Hatta kardeşçe diyebilirim... Yaralı gönlüme erinç ve mutluluk vermek istediğiniz saatleri tüm yaşamım boyunca hiç unutmayacağım. Beni bağışlamakla yüreğime gömdüğüm, gömmek zorunda kaldığım sizinle ilgili anıları, sonsuz minnet duygularımı böylece siz bir kat daha kutsallaştırmış olacaksınız. Ve yüreğimde her istediğiniz an bu duyguları öyle bulacaksınız dostum. Bu erişilmez, bulunmaz anıyı içimde ölesiye dek koruyup saklayacağım.</span></p>
				<p class="normal"><span class="ideitalik">Benim yüreğim, asla ihanet bilmez. İstesem de ihanet nedir bilemem. Onu tanımlayamam bile size... Biliyor musunuz daha dün bile ait olduğu kişiye bir an içinde nasıl dönüverdiğini gördünüz işte.</span></p>
				<p class="normal"><span class="ideitalik">Bundan böyle asla birbirimizi yitirmeyeceğiz. Bundan emin olabilirsiniz. Her zaman bize gelir gider, bizleri unutmaya kalkışmazsınız. Daima sıradışı dostum, hatta kardeşim olacaksınız, unutmayınız. Kimi zaman rastlaştığımızda çekinmeden bana elinizi uzatabilirsiniz. Uzatırsınız değil mi? Beni bağışlayınız saçmalıyorum galiba, uzatacaksınız elbette. Şimdi beni bağışladınız sanırım artık, değil mi? Evet evet, sanırım bağışladınız. Beni eskisi gibi seveceksiniz. Bundan emin olabilirim değil mi?</span></p>
				<p class="normal"><span class="ideitalik">Evet dostum, sevin beni, buna muhtacım, sakın unutmayın, unutayım demeyin! Çünkü şu anda ben de öylesine seviyorum ki!.. Sevginize layık olmaya çalışacağım her zaman. Hak edeceğim bunu benim sevgili dostum, hak edeceğim bunu. Bunun için ne gerekiyorsa onu yapacağım!</span></p>
				<p class="normal"><span class="ideitalik">Eh, söylemek zorundayım. Önümüzdeki haftaya onunla evleniyoruz. Evlenip bir arada yaşayacağız hep. Baktım, gördüm; beni eskisi gibi sevmeye devam ediyor. İnanın asla unutmamış. Kadınım, anlarım bunu. Size ondan söz ettiğim için kızmayın bana! Size ilk fırsatta onunla birlikte gelmek istiyorum. Tanıştırınca seveceğinize inanıyorum. Onu seveceksiniz, değil mi?</span></p>
				<p class="normal"><span class="ideitalik">Siz onu da yaparsınız ben istedikten sonra. Onu da benim gibi sevmenizi istiyorum. Tekrar tekrar bağışlamanızı diliyorum sizden. Tekrar tekrar teşekkürler ediyorum. Nastenka’nızı daima seviniz, bağışlayınız ve unutmayınız!.. Sizin Nastenka’nızı seviniz!..”</span></p>
				<p class="normal">Mektubu evirip çevirdim. Uzun süre elimde tuttum. Döndüm döndüm okudum. Sonunda kâğıt elimden zikzaklar çizerek yere düştü. Yüzümü ellerimle kapadım.</p>
				<p class="normal">Matrena’nın sesi kulaklarımı doldurdu:</p>
				<p class="normal">“Yavrucuğum, size bir şey söyleyeceğim!”</p>
				<p class="normal">“Ne var nineciğim?..”</p>
				<p class="normal">“Tavandaki bütün örümcek ağlarını sıyırıp temizledim artık. Ama hepsini, biliyor musunuz... Eğer şimdi evlenmek istiyorsanız, hemen evlenebilirsiniz. Dilerseniz düğün yapın, konuklarınızı çağırın dilerseniz. Tam zamanı şimdi.”</p>
				<p class="normal">Kadıncağıza şöyle bir baktım. O kendini yılların ağır yükünden iyi korumuş bir yaşlı kadındı. Daha doğrusu henüz dinç ve genç gösteriyordu. Ama neden bana bakışlarındaki parlaklık sönmüş, yüzü de buruşarak, omuzları bu denli çıkık, tüm gövdesi bu kadar düşük görünüyordu bilmem?.. Kadıncağızın sırtını kamburlaşmış gördüm üstelik. Sanki iki büklüm olmuştu zavallı. Nedenini hiç bilmediğim halde, odamın içi de bana bu kadın gibi ansızın yaşlanmış gözüktü. Duvarlar, döşemeler solmaya yüz tutmuş, parıltısını yitirmiş, örümcekler bürümüştü dört bir yanı. Pencereden yaklaşıp bakınca, karşıda duran evin de her yanının çökmüş olduğunu gördüm. Sütunların boyaları yer yer kararmıştı. Yapının kornişleri de aynı durumdaydı. Üstelik yer yer çatlamıştı da. Duvarlar o canlı, parıltılar içindeki sarılığını yitirmiş, donuk ve boz bir renk almıştı.</p>
				<p class="normal">Acaba o canım güneş, ansızın çıkan bir yağmur bulutu ardına saklandığından mı her şeyi böyle kapkara, ışıksız görüyordum? Belki de bu buz gibi, üzüntü verici manzara beni bekleyen geleceğimin tablosuydu kimbilir... O anda kendimi şimdi olduğu gibi ama bir on beş yıl sonrasında aynı odanın içinde, aynı yalnızlığın pençesinde, yıllar son hızla geçip gitmiş bir durumda, hiç aklı başına gelmeyen Matrena’yla beraber görür gibi oldum birden.</p>
	  <p class="normal">Ah, ahh! Sana öç duygularıyla bağlanmak mı Nastenka? Aklını mı yitirdin sen yoksa? En küçük bir kusuru bulunmayan, ışıklar içindeki mutluluğuna gölge düşürmek, acı bir gönül koyuşla yüreğini üzüntüye boğmak; kendi davranışların hakkında bir yargıda bulunmaya iten, kişisel ahlak değerlerin üzerine dolaysız ve kendiliğinden yargılama yapmanızı sağlayan gücünüze, insafınıza ceza vererek, en mutlu saatlerinizde size üzüntü vererek, yüreğinizi çarpıntılara sürüklemek; gelin olacağınız günde “Mihraba” doğru yürürken, saçlarınıza bağladığınız nazlı çiçekleri soldurmak mı Nastenka?.. Asla benden bunu beklemeyin. Asla! Asla!.. O, tüm kirlerden arınmış sımsıcak gülümseyişiniz, gökyüzünüz gibi ışıklarını hiç yitirmesini, dupduru olsun! Bu donuk, yalnızlıklar içinde çırpınan ve tüm yaşamını hep öyle sürdüren ve size karşı minnet duygularıyla bağlı durumda olan yüreğe verdiğin sevinç, mutluluk duygularıyla yaşayan garip yolcuya, tüm bunları tattırdığınız için yürekten kutlarım sizi.</p>
		<p class="normal">Ah Tanrım!.. Ne uzun zaman dilimidir; yaşam süresince bir anlık mutluluk!.. Bir ömür boyu için yeterli olmaz mı? az şey midir bu, bir insan yaşamı için?..</p>
<div class="calibre1" id="calibre_pb_9"/></body>
</html>